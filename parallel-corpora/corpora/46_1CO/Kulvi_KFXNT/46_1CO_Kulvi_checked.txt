1	1	हांऊँ पौलुस ऐ चिट्ठी लिखदा लागा सा। आसरा विश्वासी भाई सोस्थिनेस मूँ सैंघै सा ज़ैबै हांऊँ ऐ लिखदा लागा सा। परमेश्वरै हांऊँ तैबै शाधु कि हांऊँ यीशु मसीह रा प्रेरित बणी सकनू, किबैकि परमेश्वरा री ऐ इच्छा ती।
1	2	हांऊँ ऐ चिट्ठी कुरिन्थियुसै शैहरा री मण्डली रै विश्वासी बै लिखदा लागा सा ज़ो परमेश्वरै आपणै पवित्र लोका बणनै री शाधै सी। तेइयै तुसै यीशु मसीह रै ज़रियै पवित्र केरू सा ज़ैण्ढै कि तेइयै सैभ लोका री तैंईंयैं ज़ो सैभ ज़ैगा रौहा सी केरू सा होर ज़ो प्रभु यीशु रै नाँ पैंधै बशाह केरा सी ज़ो तिन्हरा हो आसरा प्रभु सा।
1	3	आसरै परमपितै री धिरै न होर आसरै परमेश्वर यीशु मसीह री धिरै न, तुसा सैभी बै अनुग्रह होर शान्ति मिली लोड़ी।
1	4	हांऊँ तुसरी तैंईंयैं हमेशा परमेश्वरा बै धन्यवाद देआ सा, तिन्हां वरदाना बै ज़ो तुसाबै अनुग्रह न मिलू सा, किबैकि तुसै मसीह सैंघै जुड़ेदै सी।
1	5	तुसै मसीह सैंघै जुड़ेदै सी तैबै तेइयै तुसाबै बोहू सारी योग्यता धिनी सा, ज़ैण्ढै तेइरै वचना रा प्रचार केरना होर तेइरै वचना बै समझणै री योग्यता।
1	6	ऐ योग्यता साबित केरा सा कि ज़ो मसीह रा सन्देश मैं तुसाबै शणाऊ सा सौ सच़ा सा।
1	7	ज़ुणी आत्मिक वरदाना री तुसाबै ज़रूरत सौ सैभ तुसा हागै सा ज़ैबैकि तुसा आसरै प्रभु यीशु मसीह रै दबारा ऐणै रा बड़ी इच्छा सैंघै इंतज़ार केरदै लागै सी।
1	8	परमेश्वर तुसाबै आखरी तैंईंयैं बशाह न मजबूत केरनै ताकि तुसै आसरै प्रभु यीशु मसीह रै दबारा ऐणै तक निर्दोष ठहरलै।
1	9	परमेश्वर सच़ा सा, ज़ुणियै तुसै आपणै बेटै आसरै प्रभु यीशु मसीह री संगती न शाधूदा सा।
1	10	हे विश्वासी भाइयो, हांऊँ आपणै प्रभु यीशु मसीह रै नाँ न तुसा हागै अर्ज़ा केरा सा कि तुसै सैभियै एकै गैल बोला होर तुसा न फूट नी लोड़ी, बल्कि एक मन होईया मिलिया रौहा।
1	11	किबैकि हे मेरै विश्वासी भाइयो, खलोए रै घरानै रै लोकै मुँभै तुसरै बारै न दसू सा कि तुसा न झ़गड़ै होंदै लागै सी।
1	12	मेरै बोलणै रा मतलब ऐसा कि, तुसा न कोई ता आपु बै पौलुसा रा होर कोई पतरसा रा होर अपुल्लोस होर कोई मसीह रा बोला सा।
1	13	कि तुसरी तैंईंयैं खरा सा कि मसीह रै लोका ऐण्ढी तैरहा बोंडलै? कि पौलुस तुसरी तैंईंयैं क्रूसा पैंधै च़ढ़ाउआ? या तुसाबै पौलुसै रै नाँ रा बपतिस्मा मिलू? कैधी नैंई।
1	14	हांऊँ परमेश्वरा रा धन्यवाद केरा सा कि, क्रिस्पुस होर गयुस भाई बै छ़ौड़िआ मैं तुसा मौंझ़ै कौसी बै बपतिस्मा नी धिना।
1	15	तैबै कोई ऐ नी बोली सकदा कि तुसै मेरा च़ेला होंणै री तैंईंयैं बपतिस्मा लेऊ सा।
1	16	होर हाँ, मैं स्तिफनासै रै घरानै बै भी बपतिस्मा धिना, इन्हां छ़ौड़िआ मुँभै याद नी ऑथि कि मैं कौसी होरी बै बपतिस्मा धिना।
1	17	किबैकि मसीहै हांऊँ बपतिस्मा देणै री तैंईंयैं नी, बल्कि खुशी रा समाद शनाणै री तैंईंयैं भेज़ू सा होर ऐ मेरै च़लाकी भरै शब्दा रा ज्ञाना रै मुताबक नी, कोइँछ़ै ऐण्ढा नी लोड़ी हुआ कि मसीह रा क्रूसा पैंधै रा बलिदाना री सामर्थ बेकार ठहरला।
1	18	किबैकि क्रूसा री कथा नाश होणू आल़ै री तैंईंयैं मूर्खता सा, पर आसा मुक्ति पाणु आल़ै रै तैंईंयैं परमेश्वरा री शक्ति सा।
1	19	किबैकि पवित्र शास्त्रा न लिखू सा कि, “मूँ ज्ञानवाना रा ज्ञान नष्ट केरना, होर समझ़दारै री समझ़ तुच्छ केरनी।”
1	20	ऐबै कौखै रौहै सौ ज्ञानवान लोका? ऐबै कौखै रौहै पवित्र ग्रन्था रै शास्त्री? ऐबै कौखै नौठै ते लोका ज़ो ऐ सोच़ा सी कि तिन्हां हागै सैभ ज़वाब सी? कि परमेश्वरै ऐ साबित नैंई केरू कि दुनिया रा ज्ञान मूर्खता सा?
1	21	परमेश्वर ज्ञानी सा होर तेइयै फैसला केरू कि ऐण्ढा न हो कि लोका दुनिया रै ज्ञाना रै ज़रियै तेइबै जाणनै री कोशिश केरलै। एथा रै बदलै परमेश्वरै तिन्हां लोका रा उद्धार केरू ज़ुणियै आसरै मुर्खता भरै सन्देशा न बशाह केरू।
1	22	यहूदी ता चमत्कार चाहा सी होर होरी ज़ाति ज्ञाना बै तोपदै रौहा सी।
1	23	पर आसै ता क्रूसा पैंधै च़ढ़ाऐदै मसीह रा प्रचार केरा सी, ज़ो यहूदी री तैंईंयैं ठोकरै री बजहा होर होरी ज़ाति री तैंईंयैं मूर्खता सा।
1	24	आसरा मसीह रै बारै सन्देश परमेश्वरा री शक्ति होर बुद्धि सा तिन्हां यहूदी होर होरी ज़ाति री तैंईंयैं ज़ुणिबै परमेश्वरै चुनै सी।
1	25	किबैकि ज़ो च़ीजा परमेश्वरै री मूर्खता बराबर लागा ती सौ मांहणु रै ज्ञाना न भी ज़ादा ज्ञानवान सा, होर ज़ो च़ीजा परमेश्वरै री कमजोरी बराबर लागा ती सौ मांहणु री ताकता न भी ज़ादा बलवान सा।
1	26	हे विश्वासी भाइयो, याद केरा कि तुसै कुण ती ज़ैबै परमेश्वरै तुसै चुनै ती। ऐई दुनिया रै लोकै नैंई सोचु होला कि तुसा मौंझ़ै न कई बुद्धिमान, शक्तिशाली होर कई इज़तदार टबरा मौंझ़ै न सी।
1	27	पर, परमेश्वरै दुनिया रै मूर्ख चुनै कि बुद्धिमाना बै शर्मिंदा केरलै, होर परमेश्वरै दुनिया रै कमज़ोरा बै चुनु कि बलवाना बै शर्मिंदा केरलै।
1	28	परमेश्वरै ते लोका चुनै ज़ुणिबै दुनिया रै लोका नीच होर तुच्छ बुझा सी, होर ज़ो कोई कोमा रै नैंई ऑथि ऐण्ढा सोचा सी, ताकि ज़ो दुनिया रै लोक ज़ुणी च़ीज़ा बै खास समझा सी तेइबै नाश केरलै।
1	29	परमेश्वरै ऐण्ढा तैबै केरू ताकि कोई मांहणु तेई सामनै घमण्ड नैंई केरी सकलै।
1	30	तुसै परमेश्वरा री औलाद सी, तेइयै यीशु मसीह भेज़ू आसाबै पापा न छुटकारा देणै री तैंईंयैं बुद्धिमान बनाणै री तैंईंयैं, ग्रहण योग्य होर पवित्र बनाणै री तैंईंयैं।
1	31	ताकि ज़ैण्ढा पवित्र शास्त्रा न लिखू सा, तैण्ढाऐ होला, “ज़ुण घमण्ड केरला सौ प्रभु रै ज़रियै केरेदै कोमा पैंधै घमण्ड केरला।”
2	1	हे विश्वासी भाइयो, बैहणियो, हांऊँ तुसा हागै च़लाकी सैंघै गैला केरदा नैंई आऊ, न ही आपणी बुद्धि रा बड़ा दिखावा केरदा आऊ, पर हांऊँ तैबै आऊ ताकि परमेश्वरा रा भेद प्रगट केरनु।
2	2	किबैकि मैं ऐ प्रण केरू ती कि तुसाबै यीशु मसीह होर तेइरी क्रूसा पैंधै हुई मौऊती रै अलावा किछ़ होर न सिखानू।
2	3	हांऊँ कमज़ोर होर डौरा सैंघै, होर बड़ै कोमदैआ तुसा सैंघै रौहू।
2	4	ज़ैबै मैं तुसा मौंझ़ै प्रचार केरू मैं ऐ साबित नैंई केरू कि हांऊँ बड़ा बुद्धिमान सा। मैं सिर्फ़ ऐ कोशिश केरी कि परमेश्वरा री आत्मा आपणी शक्ति रिहाए।
2	5	तैबै कि तुसरा बशाह मांहणु रै ज्ञाना पैंधै नैंई, बल्कि परमेश्वरा री शक्ति पैंधै निर्भर हुआ लोड़ी।
2	6	फिरी भी ज़ो लोका आत्मा न मजबूत सी तिन्हां बै आसै ज्ञान शुणा सी पर ऐई दुनिया रा होर दुनिया रै नाश होणु आल़ै हाकिमा रा ज्ञान नैंई, ज़ो पल भरा रा सा।
2	7	पर आसै परमेश्वरा रा सौ गुप्त भेदा रा ज्ञान, गुप्त रीति न दसा सी, ज़ो परमेश्वरै दुनिया बनाणै न पैहलै आसरी महिमा री तैंईंयैं ठहराहुन्दा सा।
2	8	दुनिया रै हाकिमा ऐई ज्ञाना रै बारै न किछ़ नैंई जाणदै, अगर जाणदै ता महिमामय प्रभु बै क्रूसा पैंधै नैंई चढ़ाँदै।
2	9	पर ज़ैण्ढा कि पवित्र शास्त्रा न लिखूंदा सा कि, “ज़ो गैला औछियै नैंई हेरू, होर कोनै नैंई शुणु, होर ज़ो गैला मांहणु रै मैना न नैंई ऑथि, सौ ऐ सा ज़ो परमेश्वरै आपणै झ़ुरी डाहणु आल़ै री तैंईंयैं त्यार केरी सा।”
2	10	पर परमेश्वरै तिन्हां बै आपणै पवित्र आत्मा रै ज़रियै आसा प्रेरिता पैंधै जाहिर केरू; किबैकि आत्मा सैभ गैला, मतलब परमेश्वरै री गहरी गैला भी परखा सा।
2	11	मांहणु मौंझ़ै कुण कोई मांहणु री गैला बुझा सा, सिर्फ़ मांहणु री आत्मा ज़ो तेईन सा। तैण्ढै ही परमेश्वरै री गैला भी कोई नैंई जाणदा, सिर्फ़ परमेश्वरै री आत्मा।
2	12	पर आसै दुनिया रै लोका सांही नैंई सोच़दै, पर आसै सौ आत्मा पाई सा, ज़ो परमेश्वरा री तरफा न सा, कि आसै तिन्हां गैला बै बुझ़ै, ज़ुण परमेश्वरै आसाबै धिनी सा।
2	13	आसरा हरेक शब्द ज़ो आसै बोला सी परमेश्वरा री आत्मा रै ज़रियै सिखाहुन्दा सा होर मांहणु री बुद्धि रै ज़रियै नैंई। ऐ परमेश्वरा री आत्मा आसरी मज़त केरा सा कि आसै आत्मिक गैला बै आत्मिक लोका बै सिखाऐ।
2	14	पर लोका ज़ो आत्मिक नैंई ऑथि परमेश्वर री आत्मा ज़रियै सच़ाई बै प्राप्त नैंई केरी सकदै। तिन्हरी तैंईंयैं ऐ सैभ मूर्खता सैंघै भौरुआन्दा सा होर ते समझी नैंई पांदै किबैकि आत्मिक मांहणु आत्मा री गैला बै समझी सका सी।
2	15	ज़ुणी लोकै पवित्र आत्मा प्राप्त केरी ते पवित्र आत्मा ज़रियै सिखाहुन्दी गैला बै समझी सका सी। पर ज़ुणी लोकै पवित्र आत्मा नैंई पाई ते तिन्हां लोका रै बिचारा बै नैंई समझी सका सी ज़ुणी आँध्रै पवित्र आत्मा सा।
2	16	किबैकि, “प्रभु रा मन कुणिऐ जाणु सा, कि तेइबै सिखालै?” पर आसा न मसीह रा मन सा।
3	1	हे विश्वासी भाइयो होर बैहणियो हांऊँ तुसा सैंघै ऐण्ढी तैरहा गैला नैंई केरी सकदा, ज़ैण्ढै आत्मिक लोका सैंघै; पर ज़ैण्ढै संसारिक लोका सैंघै, होर तिन्हां सैंघै ज़ो मसीह न बच्चे सी।
3	2	मैं तुसाबै दूध पिआऊ, नाज़ नैंई खियाऊ; किबैकि तुसै तेइबै खाई नैंई सकदै ती; पर ऐबै तैंईंयैं भी खाई नैंई सका सी, मतलब मैं तुसाबै वचना री गहराई रा मतलब नैंई सिखाऊ पर सान गैला सिखाई।
3	3	अगर तुसै विश्वासी सी फिरी बी तुसरा बर्ताव अविश्वासी सांही सा। हांऊँ ऐ जाँणा सा, किबैकि तुसा मौंझ़ै न बोहू सारै जलन रैखा सी होर एकी दूजै सैंघै ऐबै लड़दै-झगड़दै रौहा सी होर अविश्वासी सांही न्याय केरा सी।
3	4	किबैकि ज़ैबै एक बोला सा, हांऊँ पौलुसा रा सा, होर दुज़ा, “हांऊँ अपुल्लोस रा सा,” ता कि तुसै दुनिया रै मांहणु सांही नैंई?
3	5	अपुल्लोस होर हांऊँ पौलुस आम सेवक सा ज़ुणियै तुसै बै बशाह न आंणनै री मज़त केरी, पर प्रभु सा ज़ुणियै सैभ किछ़ केरू।
3	6	मैं तुसाबै परमेश्वरा रा सन्देश शुणाऊ होर अपुल्लोसै तुसाबै बशाह न मजबूत होंणै री तैंईंयैं शिक्षा धिनी, पर परमेश्वरै तुसाबै आत्मिक रूपा न बढ़नै री शक्ति धिनी।
3	7	तैबै न ता सन्देश शुनाणु आल़ा बड़ा सा, होर न शिक्षा देणु आल़ा, पर परमेश्वर सैभ किछ़ सा ज़ो बढ़ाणु आल़ा सा।
3	8	शुनाणु आल़ै होर शिक्षा देणु आल़ै दूई रा मकसद एकै सा; होर इन्हां दुऐ आपणी मेहनता रै मुताबक परमेश्वरा न ईनाम पाणा।
3	9	किबैकि आसै परमेश्वरा रै सैंघी सी होर कुरन्थी शैहरा न रौहणु आल़ै तुसै विश्वासी एक छेता सांही सी ज़ो परमेश्वरा रा सा, होर ऐ भी कि हांऊँ तुसरी तुलना तेई घौरा सैंघै केरी सका सा ज़ुणिबै परमेश्वर बणांदा लागा सा।
3	10	मैं बुद्धिमानी सैंघै कोम केरू ज़ो परमेश्वरा मुँभै केरनै बै धिनु ती; मैं तुसरै शैहरा न खुशी रा समाद प्रचार केरू होर तुसा मौंझ़ै न पैहलै लोका बै यीशु पैंधै बशाह केरनै न मज़त केरी। एथा न बाद दुज़ै मसीह रै सेवकै, ज़ो कोम जारी रखु सौ मैं शुरू केरू ती। पर आसा मौंझ़ै न सैभ सेवका बै ध्याना सैंघै विचार केरना चेहिऐ कि आसाबै परमेश्वरा रा कोम कैण्ढा केरना।
3	11	ऐई घौरा बै ज़ो परमेश्वरा बणांदा लागा सा यीशु मसीह तेई घौरा री मनियादी सांही सा। सौऐ एकमात्र मनियाद सा ज़ुणिरा रा मतलब, यीशु मसीह ही एक बौत सा ज़ुणिरै ज़रियै लोका परमेश्वरा बै जाँणा सी।
3	12	अगर मसीह रै सेवक सही शिक्षा सिखा सी ज़ो परमेश्वरै तिन्हां बै धिनी सा ता ते ऐण्ढा घौर बनाणु आल़ै सांही सी ज़ुणिरी री मनियाद सुना, च़ाँदी होर कीमती पात्थर ज़ैण्ढी शोभली किस्मा री च़ीज़ा रै ज़रियै बणाईया सा। पर अगर ते झ़ूठी शिक्षा देआ सी ता ते ऐण्ढै घौर बनाणु आल़ै सांही सी ज़ुणिरी मनियाद गाह, लकड़ी भूज़ा सांही खराब किस्मा च़ीज़ा रै ज़रियै बणाईया सा।
3	13	ज़ो भी आसै ऐई मनियादी पैंधै बणा सी सौ न्याय रै रोजा न औगी सैंघै परेखिणा । तैबै सैभी लोका बै पता लागणा कि आसै सूना, च़ाँदी होर कीमती पात्थरा या लकड़ी, गाह होर भूज़ै रा इस्तेमाल केरू सा।
3	14	अगर ज़ो किछ़ आसै ऐसा मनियादी पैंधै केरू सा नैंई फ़ुकीला ता आसाबै ईनाम मिलणा।
3	15	अगर मसीह बोला सा कि कोई एकी मांहणु रा कोम ज़ो तेइयै केरू सा शोभला नैंई ऑथि ता मसीहै तेई मांहणु बै ईनाम नैंई देणा। हालांकि, तेई मांहणुऐ परमेश्वरा री धिनीदी हमेशा री ज़िन्दगी नैंई खोणी।	WRONG ALIGNMENT
3	16	कि तुसै नैंई जाणदै कि तुसै परमेश्वर रा मन्दिर सी, होर परमेश्वर री आत्मा तुसा न रौहा सा?
3	17	अगर कोई परमेश्वरै रै मन्दिरा बै नाश केरला ता परमेश्वर तेइबै नाश केरला; किबैकि परमेश्वर रा मंदिर पवित्र सा, होर सौ तुसै सी।
3	18	कोई आपणै आपा बै धोखा न देआ : अगर तुसा मौंझ़ै कोई ऐई दुनिया री गैला न आपणै आपा बै ज्ञानी बूझा सा, ता सौ ऐई दुनिया री गैला न मूर्ख बणै ताकि सौ ज्ञानी हो।
3	19	किबैकि ऐई दुनिया रा ज्ञान परमेश्वर रै नेड़ मूर्खता हे, ज़ैण्ढा कि पवित्र शास्त्रा न लिखुन्दा सा, “सौ ज्ञानी बै तिन्हरी च़लाकी सैंघै फसा सा,”
3	20	होर शास्त्र ऐ बोला सा, “प्रभु ज्ञानी रै बिचारा बै जाँणा सा, कि सौ बेकार सी।”
3	21-22	ज़ो किछ़ कोइयै केरू सा तेथा रै बारै न डींग मारना बन्द केरा। पौलुस, अपुल्लोस होर पतरस तुसा सैभी रा सा। असली न, दुनिया, ज़िन्दगी, मौऊत, ऐणु आल़ा होर होणु आल़ा सैंघै सैभ किछ़ तुसरा सा ।
3	23	होर तुसै मसीह रै सी, होर मसीह परमेश्वर रा सा।
4	1	मांहणु आसाबै मसीह रै सेवक होर परमेश्वरै री गुप्त भेदा रै भण्डारी बुझ़लै।
4	2	फिरी औखै भण्डारी न भी ऐ गैल हेरिया सा, कि सौ बशाह रै काबिल हो।
4	3	पर मेरी नज़रा न ऐ बड़ी होछ़ी गैल सा, कि तुसै या मांहणु रा कोई न्याय केरनु आल़ा मुँभै परेखे, किबैकि हांऊँ आपुऐ आपणै आपा बै नैंई परेखदा।
4	4	किबैकि मेरा मन मुँभै कोई भी गैला न दोषी नैंई ठहरांदा, पर ऐथा न हांऊँ निर्दोष नैंई ठहरदा, किबैकि मेरा परेखणु आल़ा प्रभु सा।
4	5	तैबै प्रभु रै ऐणै तक कोई कौसी रा न्याय मता केरदै : सौऐ निहारै री गोजुहोंदी गैला प्याशै न रिहाला, होर तेई मना रा उदेश्य प्रगट केरना, ता परमेश्वरा रै तरफा न हर ऐकी री तारीफ़ होंणी।
4	6	ऐ भाइयो बैहणियो, मैं अपुल्लोस होर आपणै बारै न बोलू सा, ताकि तुसै आसाबै एक उदाहरणा रै रूपा न ले होर तुसै एथा रा मतलब सिखलै ज़ो बोला सा, “शास्त्रा न ज़ो लिखू सा, तेथा न बाहर मता ज़ाँदै।” अगर तुसै कोई रा आदर केरा सी होर कौसी दुज़ै री चर्चा केरा ता ऐ ठीक नैंई ऑथि।
4	7	किबैकि कौसियै तुसाबै दुज़ै न बेहतर नैंई बणाऊ, तुसा हागै ज़ो किछ़ भी सा सौ तुसाबै परमेश्वरै धिना सा। किबैकि ज़ो किछ़ भी तुसा हागै सा सौ तुसाबै परमेश्वरै धिना सा, तुसाबै घमण्ड केरनै री कोई अधिकार नैंई ऑथि।
4	8	तुसै बै लागा सा कि तुसा हागै आत्मिक रीति न ज़ो भी ज़रूरत सा सैभ किछ़ सा। तुसाबै लागा सा कि तुसा हागै पैहलै न ही सैभ वरदान सी ज़ो पवित्र आत्मा लोका बै देआ सा। तुसाबै लागा सा कि तुसै आसा बगैर राजा सांही राज़ केरना शुरु केरू सा। अगर तुसै सच़िऐ राजा सांही राज़ केरूदा होंदा ता हांऊँ खुश होंदा ताकि आसै भी तुसा सैंघै राज़ केरी सकदै।	WRONG ALIGNMENT
4	9	मेरी समझा न परमेश्वरै आसा प्रेरिता बै सैभी न आखरी ज़ैगा तिन्हां लोका रै बराबर ठहराऊ सा ज़ुणिबै मौऊती रा हुक्म हुआ सा; किबैकि आसै, ऐई दुनिया रै लोक होर स्वर्गदूता री तैंईंयैं एक तमाशा बणाई रै सी।
4	10	लोका आसाबै मूर्ख बुझा सी किबैकि आसै मसीह रै बारै न प्रचार केरा सी, पर तुसै गलती न ऐण्ढै बुझा सी कि तुसै एक बुद्धिमान मसीह सी; बोहू सारै लोका बुझा सी कि आसा हागै कोई अधिकार नैंई ऑथि। पर तुसै घमण्डा सैंघै बोला सी कि तुसा हागै परमेश्वरा री शक्ति सा, लोका आसरा आदर नैंई केरदै बल्कि तुसरा आदर केरा सी।
4	11	आसै ऐई ध्याड़ै तैंईंयैं भूखै शोखे होर नाँगै सी, होर मार खा सी, होर ओरु पौरू घुमा सी;
4	12	होर आपणै हौथा लाईया कोम केरिया मेहनत केरा सी। लोका आसाबै बुरा बोला सी, आसै तिन्हां बै आशीष देआ सी; ते तंग केरा सी, आसै सौहा सी।
4	13	ते बदनाम केरा सी, आसै तिन्हां सैंघै प्यारा न गैला केरा सी, ऐबै भी लोका आसरा निरादर केरा सी; ते बोला सी कि आसरी कोई कीमत नैंई ऑथि।
4	14	हांऊँ तुसाबै शर्मिंदा केरनै री तैंईंयैं ऐ गैला नैंई लिखदा, पर आपणै प्यारे बच्चे ज़ाणिया तुसाबै च़िताऊणी देआ सा ।
4	15	किबैकि अगर मसीह न तुसरै सीखाणु आल़ै दस हज़ार भी होलै, तैबै भी तुसरै पिता बोहू नैंई ऑथि; तैबै कि हांऊँ मसीह यीशु न खुशी रै समादा रै ज़रियै तुसरा पिता सा।
4	16	तैबै हांऊँ तुसा सैंघै अर्ज़ा केरा सा कि मेरै उदाहरणा रा पालन केरा।
4	17	तैबै हांऊँ तीमुथियुस बै ज़ो प्रभु न मेरा प्यारा होर बशाह लायक शोहरू सा, तुसा हागै भेज़ू सा होर सौ तुसाबै यीशु मसीह न मेरा चाल चलन याद कराला, ज़ैण्ढा कि हांऊँ हर ज़ैगा हर एकी मण्डली न उपदेश केरा सा।
4	18	तुसा मौंझ़ै न किछ़ लोका बुझा सी कि मूँ तुसा सैंघै मिलदै नैंई ऐणा होर तैबै घमण्डी हुऐ सी ।
4	19	प्रभु चाहला ता मूँ तुसा हागै छेकै ऐणा, होर तिन्हां घमण्डी री गैला बै नैंई, पर तिन्हां शक्ति बै जाणला।
4	20	किबैकि परमेश्वरा रा राज्य गैला न नैंई, पर शक्ति न सा।
4	21	तुसै कि चाहा सी? कि हांऊँ शोठे लेईया तुसा हागै एनु या झ़ुरी या नम्रता री आत्मा सैंघै?
5	1	किछ़ लोकै मुँभै दसू सा कि तुसा मौंझ़ै न किछ़ लोका तुसरी मण्डली न व्यभिचारा न सी, मगर ऐण्ढा व्यभिचार ज़ो अविश्वासी मौंझ़ै भी नी होन्दा, कि एक मांहणु आपणै सौतेली आमा बै डाह सा।
5	2	होर एथा रै बारै न तुसाबै उदास होर दुःखी होंणा चेहिऐ ती होर ज़ुणियै ऐण्ढा केरु सौ मण्डली न बाहरै खोलिणा चेहिऐ ती, पर तुसै घमण्ड केरा सी।
5	3	भलै ही हांऊँ तौखै तुसा सैंघै नैंई सा, पर मेरै मना न ऐण्ढा लागा सा कि हांऊँ असली न तेई पैंधै न्याय केरदा लागा सा ज़ो ऐ केरा सा।
5	4	प्रभु यीशु रै नाँ पैंधै ज़ैबै तुसै एक मण्डली रै रूपा न कठा होआ सी ता मूँ मना न तुसा सैंघै रौहणा होर ऐण्ढी तैरहा आसरै प्रभु यीशु मसीह री शक्ति भी होंणी।
5	5	सौ मांहणु ज़ो पापी स्वभावा न ज़ीआ सा तेइबै आपणी मण्डली न बाहरै खोला होर तेई मांहणु बै शैताना रै अधिकारा न वापस देआ ताकि आश सा कि तेई आपणै पापा न मन बदलणा। किबैकि अगर सौ मन बदला सा ता सौ तेई रोज़ बच़ाईणा, ज़ैबै प्रभुऐ न्याय केरना ।	WRONG ALIGNMENT
5	6	तुसै घमण्ड केरना बन्द केरा; कि तुसै नैंई जाणदै, कि थोड़ा ज़ेही मलेड़ा पूरै पीठे बै खट्टा केरा सा, ऐण्ढी तैरहा अगर एक मांहणु बै पाप केरना रा हुक्म सा ता छेकै सैभी बै ऐण्ढा कोम केरनै रा असर होंणा।
5	7	ज़ैण्ढै यहूदी लोका फसह रै त्यौहार बनाणै न पैहलै आपणै घौरा न पराणा मलेड़ा बै खोला सी, तैबै तुसै बै आपणै छ़ुण्डा न पापी मांहणु खोलणा चेहिऐ । तैबै तुसा तेसा रोटी सांही होंणा ज़ुणिन कोई मलेड़ा नैंई ऑथि, ऐ सा कि तुसै एकी दुज़ै सैंघै पापा रै असरा बगैर एक नोंऊँऐं होर च़ोखै रिश्ते न बशाह केरनु आल़ै विश्वासी रा एक समूह बणना किबैकि ज़ैबै तुसै मसीह न बशाह केरू तैबै परमेश्वरै तुसै आँध्रै न च़ोखै केरै। किबैकि आसाबै आसरै पापा न छ़ुड़ाणै री तैंईंयैं मसीह मूँआ होर सौ फसह रै त्यौहारा रै बौगता यहूदी रै ज़रियै बलि केरीदी एक भेड़ा सांही सा।
5	8	ऐ बजहा सा कि हांऊँ बोला सा कि आसाबै हमेशा पवित्र लोका सांही रौहणा चेहिऐ। आसाबै बुरै तरीकै न नैंई ज़ीणा चेहिऐ ज़ैण्ढा कि आसै मसीह न बशाह केरनै न पैहलै केरू ती, मतलब, आसाबै तिन्हां बुरै होर दुष्टता रै कोम केरनै बन्द केरनै चेहिऐ ज़ो आसै केरा ती एथा रै बजाय आसाबै परमेश्वरा रै हुक्मा रा पालन केरना सा होर कोई बुराई नैंई, मतलब आसाबै हमेशा इमानदार होर बशाह रै लायक होंणा चेहिऐ।	WRONG ALIGNMENT
5	9	मैं आपणी पिछ़ली चिट्ठी न तुसाबै लिखू सा, कि व्यभिचारि री संगती मता केरदै।
5	10	ऐ नैंई, कि तुसै बिलकुल दुनिया रै व्यभिचारी, लालची, होर लोका बै ठगणु आल़ै, होर मूर्तिपूजा केरनु आल़ै री संगती मता केरदै; किबैकि ऐण्ढी दशा न तुसाबै दुनिया न निकलणा पौड़ा सा।
5	11	मेरा बोलणै रा मतलब सा कि; अगर कोई बोले कि सौ मसीह न बशाह केरा सा व्यभिचारी, लालची, मूर्तिपूजा केरनु आल़ै, गाल़ी देनु आल़ै, शराब पिनु आल़ै, लोका बै ठगणु आल़ै, होलै ता तेइरी संगती मता केरदै; पर ऐण्ढै मांहणु सैंघै बैशिया रोटी भी मता खाँदै।
5	12	किबैकि अविश्वासी लोका रा न्याय केरना मेरी ज़िम्मैबारी नैंई ऑथि, पर पक्का तुसाबै तिन्हां लोका रा अनुशासन केरना चेहिऐ ज़ो तुसरी मण्डली रा हिस्सा सा ।
5	13	किबैकि अविश्वासी रा न्याय परमेश्वर केरा सा: पर ज़ैण्ढा शास्त्र बोला सा, “तेई बुरै कोम केरनु आल़ै बै आपणै मौंझ़ै न खोला।”
6	1	ज़ैबै तुसरा दुज़ै विश्वासी सैंघै लड़ाई होली ता, तुसाबै फैसला केरनै री तैंईंयैं अधर्मी न्यायधीशा हागै ज़ाणै री कोई ज़रूरत नी ऑथि। तुसरै झ़गड़ै रै बारै न फैसला केरनै री तैंईंयैं तुसाबै मण्डली रै होरी विश्वासी बै पूछ़णा चेहिऐ।
6	2	कि तुसै नी जाणदै कि पवित्र लोका दुनिया रै लोका रा न्याय केरना? ज़ैबै तुसाबै दुनिया रै लोका रा न्याय केरना सा ता कि तुसा होछ़ी न होछ़ी लड़ाई रा न्याय केरनै रै लाइक नैंई?
6	3	कि तुसै नी जाणदै कि आसा स्वर्गदूता रा फैसला केरना? ता कि दुनिया री गैला रा फैसला नी केरना?
6	4	अगर तुसाबै दुनिया री गैला रा फैसला केरना हो, ता कि ते बशाणै ज़ो मण्डली न किछ़ नी समझी ज़ाँदै?
6	5	हांऊँ तुसाबै शर्मिंदा केरनै री तैंईंयैं ऐण्ढा बोला सा। कि सच़िऐ तुसा मौंझ़ै न एक भी बुद्धिमान नी मिलदा, ज़ो आपणै सैंघी विश्वासी रा फैसला केरी सकला?
6	6	बल्कि एक विश्वासी दुज़ै विश्वासी रै खिलाफ़ मुकदमा केरा सा, होर सौ भी अविश्वासी लोका रै सामनै।
6	7	औखै तक कि एकी दुज़ै सैंघै ऐण्ढा मुकदमा भी तुसरी तैंईंयैं एक हार सा। अन्याय बै स्वीकार किबै नैंई केरै होर ऐ तौखै छ़ौड़ै? आपु बै धोखा किबै नी दै?
6	8	बल्कि तुसै ता आपु गलत सी होर आपणै सैंघी विश्वासी बै भी धोखा देआ सी, होर सौ भी आपणै सैंघी विश्वासी रा।
6	9	कि तुसै नी जाणदै कि अन्यायी लोका परमेश्वरा रै राज्या रै हकदार नैंई होंणा? धोखा मता खाऐ; न वेश्या, न मूर्तिपूजा केरनु आल़ै, न व्यभिचारी, न लुचै, पुरुषगामी,
6	10	होर न च़ोर, न लालची, न नशेड़ी, न गाल़ी देणु आल़ै, न ठगणु आल़ै परमेश्वरै रै राज्य रै हकदार होंणा।
6	11	होर तुसा मौंझ़ै केतरै लोका पैहलै ऐण्ढै ती, पर तुसै प्रभु यीशु मसीह रै अधिकारा न होर आसरै परमेश्वरा री आत्मा न आपणै पाप धोऐ होर पवित्र हुये होर धर्मी ठहरै।
6	12	तुसै बोली सका सी कि सैभ चीज़ा मेरी तैंईंयैं शोभली ता सी, किबैकि हांऊँ एक विश्वासी सा, पर सैभ चीज़ा फायदै री तैंईंयैं नी ऑथि, सारी चीज़ा मेरी तैंईंयैं शोभली सी, पर मूँ कौसी भी गैला रा गुलाम नी बणना।
6	13	तुसै बोली सका सी रोटी पेटा री तैंईंयैं, होर पेट रोटी री तैंईंयैं सौ सच़ सा, पर परमेश्वरा आसरै पेट होर रोटी दुऐ नाश केरनै। शरीर व्यभिचारे री तैंईंयैं नी, पर प्रभु री तैंईंयैं सा, होर प्रभु शरीरै री तैंईंयैं सा।
6	14	होर परमेश्वरै आपणी शक्ति सैंघै आसरा प्रभु यीशु मूँऐंदै न ज़िन्दा केरू, तैण्ढै आसै भी मूँऐंदै न ज़िन्दै केरनै।
6	15	कि तुसै नी जाणदै कि तुसरा शरीर मसीह रा अौंग सा? ता कि मूँ मसीह रा अौंग लेईया तिन्हां बै वेश्या रा अौंग बनाणा? कैधी भी नैंई।
6	16	कि तुसै नी जाणदै, ज़ो कोई वेश्या सैंघै रिश्ता बणा सा, सौ तेसा सैंघै एक शरीर होआ सा? किबैकि शास्त्रा न लिखु सा: “तिन्हां दुई एक शरीर होंणा।”
6	17	होर ज़ो प्रभु री संगता न रौहा सी, सौ तेई सैंघै एक आत्मा होआ सा।
6	18	व्यभिचारा न बचिया रौहा; कोई दुज़ा पापा शरीरा बै ऐतरा स्पष्ट रूपा न प्रभावित नैंई केरदा ज़ैण्ढै ऐ केरा सा, पर व्यभिचार केरनु आल़ा आपणै ही शरीरा रै खिलाफ़ पाप केरा सा।
6	19	कि तुसै नी जाणदै, कि तुसरा शरीर पवित्र आत्मा रा मन्दिर सा, ज़ो तुसा न बसु होंदा सा होर तुसाबै परमेश्वरै री तरफा न मिलू सा; होर तुसै आपणै नी ऑथि?
6	20	किबैकि ज़ैबै परमेश्वरै यीशु बै भेज़ू ता तेइयै तुसरी तैंईंयैं एक बड़ी कीमत धिनी सा, तैबै आपणै शरीरा सैंघै परमेश्वरै री महिमा केरा।
7	1	ऐबै मूँ तुसरी चिट्ठी न पूछ़ेदै सवाला रा ज़वाब देणा। तुसै पुछ़ू, “कि लोका री तैंईंयैं ब्याह नी केरना सैभी न खरा सा?”
7	2	पर व्यभिचार केरना औजकाल एक सान गैल सा, तैबै हांऊँ बोला सा कि हर एक मर्द ब्याह केरै होर आपणी लाड़ी रै प्रति बफादार रौहै, तैण्ढाऐ हर एक बेटड़ी बै भी केरना चेहिऐ।
7	3	लाड़ा आपणी लाड़ी री शारीरिक ज़रूरत बै पूरा केरला; होर तैण्ढै लाड़ी भी आपणै लाड़ै री ज़रूरत बै पूरा केरली।
7	4	लाड़ी रा आपणै शरीरा पैंधै कोई हक्क नी ऑथि पर तेसै रै लाड़ै रा हक्क सा; होर तैण्ढाऐ लाड़ै रा भी आपणै शरीरा पैंधै कोई हक्क नी ऑथि, पर लाड़ी रा सा।
7	5	तुसै एकी होरी न आँगी मता रौहै, पर किछ़ बौगता री तैंईंयैं आपु न सलाह केरिया प्रार्थना री तैंईंयैं बौगत खोला, होर फिरी कठै रौहित्, ऐण्ढा नी लोड़ी हुआ कि तुसै आपणी इच्छा बै काबू नैंई केरी सकलै होर शैतान तुसाबै परखला कि तुसै व्यभिचार केरलै।
7	6	पर हांऊँ ज़ो ऐ बोला सा सौ सिर्फ़ सुझाव सा न कि हुक्म।
7	7	हांऊँ ऐ चाहा सा कि ज़ैण्ढा मैं ब्याह नी केरूदा तैण्ढै सारै मांहणु हो; पर हर एकी बै परमेश्वरै री तरफा न खास बरदान मिलै सी; परमेश्वर कोई बै ब्याह केरनै रा वरदान देआ सा होर सौ कोई बै केल्है रौहणै रा वरदान देआ सा।
7	8	ऐबै हांऊँ ब्याह नी केरू होंदै होर बिधवा रै बारै न बोला सा कि तिन्हरी तैंईंयैं बगैर ब्याह केरुऐदै रौहणा बेहतर सा, ज़ैण्ढा हांऊँ सा।
7	9	पर अगर तुसै धीरज नी केरी सकदै ता ब्याह केरा, किबैकि ब्याह केरना शारीरिक इच्छा न तड़फदै रौहणै न खरा सा।
7	10	ज़ुणिरा ब्याह हुई रा सा, तिन्हां बै हांऊँ नी पर प्रभु हुक्म देआ सा कि लाड़ी आपणै लाड़ै सैंघै तलाक न ले।
7	11	होर अगर तलाक भी होला ता, बगैर दुज़ै ब्याह केरिया रौहै या आपणै लाड़ै सैंघै होरी घेरै मिलिया रौहै होर न लाड़ा आपणी लाड़ी बै तलाक दै।
7	12	ऐबै हांऊँ तिन्हां विश्वासी रै बारै न बोला सा, ज़ुणियै अविश्वासी सैंघै ब्याह केरू सा, अगर कोई विश्वासी भाई री लाड़ी बशाह नी डाहन्दी होली होर तेई सैंघै रौहणै न खुश सा ता सौ आपणी लाड़ी बै तलाक न दै, ऐ हांऊँ आपणी तरफा न बोलदा लागा सा, प्रभु री तरफा न ऐण्ढा हुक्म नी ऑथि।	WRONG ALIGNMENT
7	13	होर ज़ुणी बेटड़ी रा लाड़ा बशाह नी डाहन्दा होला ता, होर तेई सैंघै रौहणै न खुश सा, सौ आपणै लाड़ै बै तलाक न दै।
7	14	अविश्वासी लाड़ा आपणी विश्वासी लाड़ी सैंघै जुड़िया रौहणै री बजहा न परमेश्वरा री नज़री न ग्रहण योग्य बणा सा। तैण्ढै ही अविश्वासी लाड़ी भी आपणै विश्वासी लाड़ै सैंघै जुड़िया रौहणै री बजहा न परमेश्वरा री नज़री न ग्रहण योग्य बणा सा। ऐण्ढी तैरहा तेइरी औलाद भी ग्रहण योग्य बणा सा, होर न तिन्हां अविश्वासी शोहरू सांही।
7	15	पर ज़ो मर्द बशाह नी रखदा, अगर सौ तलाक दै, ता तलाक होंणै देआ। ज़ैबै ऐण्ढै होआ सा ता विश्वासी ब्याह न मुक्त होआ सा; पर परमेश्वरै आसै मेल-मिलापा री तैंईंयैं शाधै सी।
7	16	किबैकि हे बेटड़ी, तु कि जाँणा सा, कि तु आपणै लाड़ै रा उद्धार कराई सका सा, हे मर्द, तु कि जाँणा सा कि तु आपणी लाड़ी रा उद्धार कराई सका सा?
7	17	हर मण्डली न हांऊँ लोका न बोला सा कि, तेई दशा न रौहा ज़ैण्ढा कि ज़ैबै प्रभु यीशुऐ ते चुनै ती होर परमेश्वरै ते आपणा होंणै री तैंईंयैं शाधु ता; ऐबै हांऊँ तिन्हां गैला बै तुसाबै बोलदा लागा सा।
7	18	उदाहरणा री तैंईंयैं ज़ो खतना केरूआदा शाधु हो, सौ खतनारहित नी बणै। ज़ो खतनारहित शाधीरा होला, ता सौ खतना नी कराला।
7	19	खतना केरना या खतना नी कराणा ऐ कोई खास गैल नी ऑथि। पर परमेश्वरै रा हुक्म मनणा ही खास गैल सा।
7	20	हर मांहणु तेई दशा न रौहै ज़ैबै ज़ैण्ढै प्रभु यीशुऐ तुसै चुनै ती।
7	21	उदाहरणा री तैंईंयैं अगर तू दासा री दशा न शाधीरा सा ता तौभै बुरा महसूस नैंई केरना चेहिऐ; पर अगर तेरा मालक बोलला कि तू आज़ाद सा ता तू जाई सका सा ।
7	22	याद रखा कि ज़ैबै परमेश्वरै तुसै चुनै ती अगर तुसै गुलाम ती पर ऐबै तुसै प्रभु न आज़ाद सी। तैण्ढै अगर परमेश्वरै ज़ैबै तुसै चुनै ती तुसै आज़ाद ती पर ऐबै तुसै मसीह रै गुलाम सी।
7	23	परमेश्वरै बड़ी कीमत देइया तुसै खरीदै सी, तैबै तुसै कौसी रै गुलाम मता बणदै।
7	24	ओ भाइयो, बैहणियो तेई दशा न रौहा ज़ैण्ढा कि ज़ैबै प्रभु यीशुऐ ते चुनै ती होर परमेश्वरै ते आपणा होंणै री तैंईंयैं शाधु ता।
7	25	कुँआरी रै बारै न प्रभु रा कोई हुक्म मुँभै नी मिलु, पर हांऊँ ज़ो बशाह लायक सा परमेश्वरा री दया रै मुताबक तुसाबै सलाह देआ सा।
7	26	किबैकि औजकाल विश्वासी हर जैगा कई मुश्कलाता रा सामना केरदै लागै सी, तैबै हांऊँ तुसाबै ऐ सलाह देआ सा कि हर मांहणु ज़ुणी दशा न सी तेई दशा न रौहा।
7	27	अगर तू शादीशुदा सा, ता आपणी लाड़ी न अलग होंणै री कोशिश मत केर होर अगर तू शादीशुदा नैंई ऑथि, ता ब्याह केरनै री कोशिश मत केर।
7	28	पर अगर तु ब्याह भी केरला, ता पाप नी ऑथि, होर अगर कुँआरी ब्याही जाऐ ता कोई पाप नी ऑथि। पर ज़ो लोका ब्याह केरना चाहा सी तिन्हां बै कई दुःख सौहणै पौड़नै होर हांऊँ तुसाबै तिन्हां दुःखा न बच़ाणा चाहा सा।
7	29	हे भाइयो, बैहणियो हांऊँ ऐ बोला सा कि मसीह रै वापस ऐणै न ज़ादा बौगत नैंई ऑथि, तैबै ज़ुणी हागै लाड़ी सा तिन्हां बै सिर्फ़ आपणी शादीशुदा ज़िन्दगी रै बारै न ज़ादा ध्यान नैंई देणा चेहिऐ बल्कि परमेश्वरा री सेवा केरनै रै बारै न भी सोच़दै रौहा।
7	30	ज़ो लोका ऐबै रोंदै लागै सी या खुशी मनाँदै लागै सी या नोंऊँई च़ीजा बै खरीददै लागै सी ते रोणैं न होर खुशी मनाणै न ही होर धन दौलता न नैंई डूबणा चेहिऐ।
7	31	ज़ो लोका ऐई दुनिया री च़ीजा रा इस्तेमाल केरदै लागै सी तिन्हां बै तिन्हां च़ीजा सैंघै ऐतरा लगाव नैंई केरना चेहिऐ किबैकि आसै जाँणा सी कि ऐई दुनिया रा छ़ेकै अंत होंणु आल़ा सा।
7	32	हांऊँ चाहा सा कि तुसाबै ऐई दुनिया री फिक्र तुसा आँध्रै नैंई होंणी चेहिऐ। एक कुँआरा मर्द प्रभु री सेवा केरनै री तैंईंयैं आपणै बौगता रा इस्तेमाल केरी सका सा होर ऐ सोच़णै री तैंईंयैं कि प्रभु बै कैण्ढी तैरहा खुश केरला।
7	33	पर ब्याह केरू हुन्दा मर्द ऐई दुनिया री ज़िम्मैबारी रै बारै न फिक्र केरा सा, कि आपणी लाड़ी बै कैण्ढी तैरहा खुश रखला
7	34	ब्याह केरू हुन्दी होर कुँआरी शोहरी न फर्क सा: कुँआरी शोहरी प्रभु री फिक्रा न रौहा सा, कि सौ आपणै शरीरा होर आत्मा न तिन्हां दुई न पवित्र होलै, पर ब्याह केरू हुन्दी दुनिया री फिक्र केरा सा, कि आपणै लाड़ै बै कैण्ढै तैरहा खुश रखली।
7	35	ऐ गैल हांऊँ तुसरै खरै री तैंईंयैं बोला सा, न कि तुसाबै फसाणै री तैंईंयैं, बल्कि हांऊँ तुसरी मज़त केरना चाहा सा ताकि तुसै सही ढंगा न ज़िन्दगी बिताई सकलै होर सैभी न बढ़ी केरिया प्रभु सैंघै झ़ुरी केरी सकलै।
7	36	अगर कोई मांहणु ऐ सोचा सा कि मैं आपणी कुँआरी शोहरी रा ब्याह नैंई होंणै धिना, ज़ुणिरी जुआनी ढौलदी लागी सा, होर ऐ जरूरी सा कि, ज़ैण्ढा च़ाहलै, तैण्ढा केरलै, ऐथा न पाप नी ऑथि, अगर सौ तेसरा ब्याह होंणै देला।
7	37	ज़ो मना न पक्के रौहा सी, होर तेइबै जरूरत न हो, पर आपणी मर्जी पूरी केरनै रा हक्क रखा सा, होर आपणै मना न पक्का सोची रा होला, कि सौ आपणी कुँआरी शोहरी बै बिन ब्याही ढाहला, सौ खरा केरा सा।
7	38	ज़ैबै सौ आपणी कुँआरी शोहरी रा ब्याह केरा सा सौ खरा केरा सा, होर ज़ो नी केरदा सौ होर भी खरा केरा सा।
7	39	ज़ैबै तैंईंयैं कोई बेटड़ी रा लाड़ा ज़िन्दा सा, तैबै तैंईंयैं तेई सैंघै जुड़ी हुन्दी सा, पर अगर तेसरा लाड़ा मौरला ता ज़ुणी सैंघै चाहली ब्याह केरी सका सा, सिर्फ़ विश्वासी लोका मौंझ़ै
7	40	पर हांऊँ सोचा सा कि अगर सौ ब्याह नी केरली ता ज़ादा खुश रौहणा। हांऊँ बशाह केरा सा कि परमेश्वरा री आत्मा ऐसा गैला बै केरनै न मेरी अगुवाई केरदी लागी सा।
8	1	ऐबै तेई सवाला रै बारै न ज़ो तुसै मूर्ति रै सामनै बलि केरूईदी च़ीजा रै बारै पुछ़ू सा। हाँ आसै जाँणा सी कि आसा सैभी बै ज्ञान सा ऐई सवाला रै बारै न, ज्ञान आसा आपणै आपा रै बारै न घमण्ड महसूस करवा सा, पर झ़ुरी ही मण्डली बै मज़बूत करवा सा ।
8	2	ज़ो मांहणु सोचा सी कि आसै सैभ किछ़ जाँणा सी असली न सौ किछ़ नी ज़ाणदै।
8	3	ज़ो मांहणु परमेश्वरा सैंघै झ़ुरी केरा सा, ता परमेश्वर तेइबै पछ़ियाणा सा।
8	4	आसै जाँणा सी कि मूर्ति रै सामनै बलि केरूईदी च़ीजा बै खाँणै रै बारै न, मूर्ति दुनिया न कोई परमेश्वर नैंई ऑथि, पर ऐकै सच़ा परमेश्वरा सा।
8	5	फिरी भी आसमाना मौंझ़ै होर धौरती पैंधै बोहू सारै ईश्वर कहलाइया सी ज़ैण्ढै कि बोहू सारै ईश्वर होर प्रभु सी।
8	6	तैबै भी आसरी तैंईंयैं ता ऐकै परमेश्वर सा: मतलब आसरा पिता ज़ुणिरी तरफा न सैभ च़ीज़ा सी, होर आसै भी तेई रै सी। होर ऐकै प्रभु सा, मतलब यीशु मसीह, ज़ुणियै सैभ च़ीजा बणाई, होर आसाबै भी तेइरै ज़रियै ज़िन्दगी मिली सा।
8	7	पर सैभ विश्वासी ऐई गैला बै नी ज़ाणदै, पर किछ़ मांहणु सोचा सी कि मूर्ति ही सच़ सा, होर ज़ो मूर्ति रै सामनै बलि केरूईदी च़ीजा बै खा सी ता ते ऐ सोचा सी कि ऐ सच़ै ईश्वरा री आराधना सा, होर ज़ुणी सैंघै तिन्हरा मन अशुद्ध होआ सा।
8	8	खाँणा-पिणा आसाबै परमेश्वरा हागै नी नैंई सकदा। अगर आसै नी खालै, ता आसरा किछ़ नुकसान नी होंणा, होर खालै ता आसरा किछ़ फाईदा भी नी ऑथि।
8	9	पर साबधान रौहा, कि ऐण्ढा नी लोड़ी हुआ, कि तुसरी आज़ादी ज़ो बशाह न कमज़ोर सी पापा न पौड़नै रा मौका देला।
8	10	मना कोई मांहणु रा मन कमज़ोर सा होर सौ तुसाबै ज़ुणी हागै ऐ ज्ञान सा कि कोई भी मूर्ति रै मन्दिरा न रोटी खाँदै हेरला, कि तेइबै मूर्ति रै सामनै बलि केरूईदी च़ीजा बै खाँणै री हिम्मत नी होंणी?
8	11	ऐण्ढी तैरहा तेरै खरै ज्ञाना री बजहा न सौ कमज़ोर विश्वासी भाई ज़ुणिरी तैंईंयैं मसीह मौरू सा, तेई मसीह न बशाह केरनै न रुकणा।
8	12	ऐण्ढी तैरहा तुसै एकी दुज़ै विश्वासी भाई रै बरोधा न पाप केरा सी, होर तिन्हां बै ऐई कोमा केरनै री तैंईंयैं उत्साहित केरा सी ज़ो तिन्हां बै पता सा कि सौ गलत सा ता तुसै मसीह रै बरोधा न पाप केरा सी।
8	13	ऐण्ढी तैरहा अगर मेरै खाँणै री बजहा न कोई विश्वासी पापा न पौड़नै री बजहा बणा सा ता मूँ ज़ैबै तक ज़िन्दा सा दबारा मांस नी खाँणा किबैकि हांऊँ नी च़ाँहदा कि मेरी बजहा न कोई होरी विश्वासी बै ठेस लागै।
9	1	हांऊँ आज़ाद सा ज़ो हांऊँ चाहा सा केरनै री तैंईंयैं। हांऊँ एक प्रेरित सा। मैं प्रभु यीशु हेरू सा होर तेई पैंधै बशाह केरनै री तैंईंयैं तुसरी अगुवाई केरी सा।
9	2	अगर दुज़ै लोक बशाह केरनै बै त्यार नैंई कि हांऊँ प्रभु यीशु रा प्रेरित सा, पर तुसै विश्वासी भाई, बैहणियो बै बशाह ज़रूर केरना चेहिऐ। किबेकी हांऊँ सौऐ मांहणु सा ज़ुणियै खुशी रा समाद तुसा हागै आंणु। तुसरा यीशु मसीह न बशाह ऐ साबित केरा सा कि हांऊँ पूरी तैरहा न तेइरा प्रेरित सा।
9	3	ज़ो लोका मेरै प्रेरित होंणै रै अधिकारा रै बारै न सवाल केरा सी तिन्हरी तैंईंयैं मेरा ऐ ज़वाब सा।
9	4	मेरै होर बरनबासा री तैंईंयैं प्रेरित होंणै रै नातै ऐ अधिकार ज़रूर सा कि तुसा न आपणी सेवकाई री तैंईंयैं खाँणा होर आर्थिक मज़त लेई सकै।
9	5	ज़ैण्ढै दुज़ै प्रेरित होर प्रभु रै भाई होर पतरस आपणी लाड़ी बै सैंघै नेआ सी सफरा रै दौरान, मूँ हागै भी अधिकार सा कि हांऊँ भी मसीह बेटड़ी न ब्याह केरनु होर आपु सैंघै नेहनू।
9	6	कि सिर्फ़ मुँभै होर बरनबासा बै ही कोम केरना ज़रूरी सा आपणी ज़रूरत बै पूरा केरनै री तैंईंयैं?
9	7	कोई कैधी आपणा खर्च़ा केरिया सपाई रा कोम केरा सा? कुण अँगूरा रा बगीच़ा लाईया तेथा रा फ़ौल नी खाँदा? कुण सा ज़ो भेड़ै रै छ़ुण्डा रा पौहरा केरिया तिन्हां रा दूध नी पिन्दा?
9	8	हांऊँ ऐ गैला मांहणु रै विचारा रै मुताबक नैंई बोलदा। कि ऐही गैला मूसा रै बिधाना न नैंई लिखीदी सा?
9	9	किबैकि मूसै रै बिधाना न लिखु होंदा सा, “खौल फेरदी घेरै बौल्दा रा मुँह हेरी बौनदा।” कि परमेश्वर बौल्दे री ही फिक्र केरा सा?
9	10	नाँह, ऐ खास केरिया आसरी तैंईंयैं भी बोलू सा होर लिखु सा। किबैकि खरा ऐ सा, कि बाह्णु आल़ा आशा सैंघै बाहा सा, होर मोंडणु आल़ा हिस्सेदार होंणै री आशा न मोंडदा रौहला।
9	11	ता ज़ैबैकि आसै तुसाबै खुशी रा समाद शुणाऊ, एथा रै बदलै आसै तुसा न आर्थिक मज़त लेई ता कि ऐ तुसरी तैंईंयैं मुश्किल गैल सा?
9	12	अगर तुसै तुसा मौंझ़ै प्रचार केरनु आल़ै री मज़त केरी, ता कि तिन्हां न बढ़ी केरिया ऐतरा भी अधिकार नैंई ऑथि कि तुसै आसरी मज़त केरलै? पर आसै सैभ किछ़ सौहणै री त्यार हुऐ ताकि मसीह रै खुशी रै समादा पैंधै बशाह केरनै री तैंईंयैं कोई रुकावट न हो।
9	13	तुसै शोभली तैरहा जाँणा सी कि ज़ो मन्दिरा न सेवा केरा सी तिन्हां बै मन्दिरा न खाँणा मिला सा होर ज़ो बेदी री सेवा केरा सी तिन्हां बै बेदी रा हिस्सा मिला सा।
9	14	ऐण्ढी तैरहा प्रभुऐ भी ठहराऊ, कि ज़ो मांहणु खुशी रा समाद शणा सी, तिन्हरी ज़रूरता तिन्हां लोक रै ज़रियै पूरी केरूई लोड़ी ज़ो खुशी रा समाद शुणा सी।
9	15	पर मैं इन्हां मौंझ़ै न कोई भी अधिकार इस्तेमाल नी केरू, होर मैं ता ऐ गैला तैबै नी लिखी, कि मेरी तैंईंयैं ऐण्ढा केरू लोड़ी, किबैकि एथा न ता मेरा मौरना खरा सा किबैकि मुँभै ऐसा गैला पैंधै घमण्ड केरनै न कोई नैंई रोकी सकदा कि हांऊँ आपु आपणी हेर-शुण केरा सा।
9	16	मुँभै कोई अधिकार नैंई कि हांऊँ खुशी रै समाद शुनाणै रै कोमा न घमण्ड केरनु। मुँभै ऐ कोम केरनै रा हुक्म मिलू सा मेरी तैंईंयैं ऐ बड़ी भयानक गैल होंणी अगर मैं खुशी रा समाद नी शुणाऊ होंदा।
9	17	किबैकि अगर हांऊँ आपणी मर्जी न बोला सा, ता मजदूरी मुँभै मिलणी सा, पर हांऊँ एथा बै ज़िम्मैबारी समझिया केरा सा किबैकि परमेश्वरै मुँभै ऐ कोम धिनु सा।
9	18	ता मेरी मजदूरी कि सा? सौ ऐ सा कि मुँभै मौका मिलू सा खुशी रै समादा बै मुफ्ती न शुनाणै रा तैबै ज़ैबै हांऊँ खुशी रा समाद शणा सा ता हांऊँ आपणै कोई अधिकारा री माँग नैंई केरदा।
9	19	हांऊँ एक आज़ाद मांहणु सा होर मेरा कोई मालक नैंई ऑथि हांऊँ सैभी लोका रा गुलाम बणु सा ताकि हांऊँ बोहू लोका बै मसीह हागै आंणनु
9	20	हांऊँ यहूदी मांहणु री तैंईंयैं यहूदी बणु ताकि यहूदी मांहणु बै मसीह न आंणी सकनू। ज़ो मांहणु बिधाना रै अधीन सी हांऊँ भी तिन्हरी तैंईंयैं बिधाना रै अधीन बणु, ताकि तिन्हां मांहणु बै ज़ो बिधाना रै अधीन सी मसीह न आंणी सकनू।
9	21	ज़ैबै हांऊँ होरी ज़ाति सैंघै ज़ो बिधाना रा पालन नैंई केरदै हांऊँ भी बिधाना न दूर रौहन्दा ताकि हांऊँ तिन्हां बै मसीह न आंणी सकनू, पर हांऊँ परमेश्वरा रै बिधाना बै अनदेखा नी केरदा पर हांऊँ मसीह रै बिधाना बै मना सा।
9	22	हांऊँ कमज़ोरा री तैंईंयैं कमज़ोर बणु, कि कमज़ोर बै मसीह न आंणनु। हांऊँ सैभी मांहणु री तैंईंयैं सैभ किछ़ बणु सा, कि कैण्ढी भी तैरहा कौसी ऐकी मांहणु बै बच़ाई सकनू।
9	23	होर हांऊँ सैभ किछ़ खुशी रै समादा बै फैलाणै री तैंईंयैं केरा सा, ताकि तेइरी आशीषा सैंघै हिस्सेदार होई सकनू।
9	24	तुसै जाँणा सी कि दौउड़ा न ता सैभ दौउड़ा सी, पर ईनाम एकै ही नेया सा। तुसै भी ऐण्ढै दौऊड़ा कि मसीह न ईनाम पाई सकै।
9	25	होर सैभ खिलाड़ी आपणी त्यारी रै दौरान अनुशासना न रौहा सी, एक ऐण्ढा ईनाम पाणै री ज़ुणिरा रंग रूप छ़ेकै धुँधला होंणा । पर आसै ता ऐ सैभ किछ़ तैबै केरा सी ऐण्ढा मुकट पाणै री तैंईंयैं ज़ो हमेशा तक रौहा सा।
9	26	तैबै हांऊँ सीधै तेसा आखरी लाईना धिरै दौउड़ा सा, हांऊँ तेई मुक्कैबाजा सांही नैंई ऑथि ज़ो बागरी न मुक्कै मारा सा, पर सही नशाणै न मुक्कै मारा सा।
9	27	हांऊँ आपणै शरीरा बै आपणै काबू न आंणा सा होर तेइबै हांऊँ आपणा गुलाम बणा सा; ताकि दुज़ै बै खुशी रा समाद शनाणै न बाद कोइँछ़ै हांऊँ आपणा ईनाम न खोनू।
10	1	ओ भाइयो, बैहणियो हांऊँ तुसाबै याद दिलाणा च़ाहा सा आपणै बुज़ुर्गा रै बारै न ज़ो कई बौर्षा पैहलै रेगिस्ताना न ती। इन्हां सैभी री अगुवाई ऐकै बादला रै ज़रियै हुई ज़ो सैभी रै आगै-आगै चला ती होर सैभी रै सैभ समूँद्रै रै बीचा न पार हुऐ।
10	2	होर मूसा रा च़ेला बणनै री तैंईंयैं लोका बपतिस्मा सांही समुन्द्र होर बादला न होइया नौठै।
10	3	होर सैभिए सौऐ रोटी खाई ज़ो परमेश्वरै तिन्हां बै स्वर्गा न धिनी ती।
10	4	होर सैभिए एकै आत्मिक पाणी पिऊ, किबैकि ते तेसा आत्मिक टोहली न पिया ती ज़ो तिन्हां सैंघै-सैंघै चौला ती; होर सौ टोहली मसीह ती।
10	5	पर परमेश्वर तिन्हां सैभी न खुश नी हुआ, तैबै ते बौणा न मूँए।
10	6	ऐ सैभ गैला आसरी तैंईंयैं उदाहरण बणी, कि ज़ैण्ढै तिन्हैं लालच केरू, तैण्ढै आसै भी बुरी च़ीजा रा लालच नी केरना।
10	7	होर न तुसै मूर्तिपूजा केरनु आल़ै बणा; ज़ैण्ढै तिन्हां न केतरै बणै ती, ज़ैण्ढा पवित्र शास्त्रा न लिखुदा सा कि, “लोका खाँदै पिन्दै होर भोगविलासा न लागी रौहै।”
10	8	होर न आसा व्यभिचार केरना; ज़ैण्ढा कि तिन्हां मौंझ़ै न केतरै मांहणुऐ ऐण्ढा केरू तैबै ते ऐकी रोज़ा न त्रेई हज़ार लोका मूँऐ।
10	9	होर मसीह बै मौता परखा; ज़ैण्ढा कि तिन्हां मौंझ़ै केतरै लोकै केरू, होर ते कीड़ै रै ज़रियै नाश केरै।
10	10	होर न तुसै कुड़कुड़ाऐ, ज़ैण्ढै कि तिन्हां मौंझ़ै केतरै लोका कुड़कुड़ाऐ, होर स्वर्गदूता रै ज़रियै ते नाश केरै।
10	11	पर ऐ सैभ गैला, ज़ो तिन्हां सैंघै हुई ती, उदाहरण री रीति न ती होर ते आसरी च़िताऊणी री तैंईंयैं लिखी सा ज़ो ऐसा दुनिया रै आखरी बौगता तक रौहा सी।
10	12	तैबै अगर कोई विश्वासी ज़ो ऐ सोच़ा सा, कि हांऊँ बशाह न मजबूत सा, ता सौ साबधान रौहै, कोइँछ़ै ऐण्ढा नी लोड़ी हुआ कि सौ तेई पापा न पौड़ला।
10	13	परमेश्वर सच़ा सा होर सौ तुसाबै शक्ति न बाहर परिक्षा न नी पौड़नै देंदा, बल्कि परीक्षा न बाहरै खोला सा, ताकि तुसै सौही सकलै।
10	14	तेसा बजहा न, ओ मेरै प्यारो मूर्तिपूजा न बचिया रौहा।
10	15	हांऊँ बुद्धिमान ज़ाणिया, तुसाबै बोला सा; ज़ो हांऊँ बोला सा, तेइबै तुसै परखा।
10	16	प्रभु भोजा रै बौगत सौ धन्यवादा रा कटोरा, ज़ुणिबै आसै धन्यवाद केरिया ग्रहण केरा सी, मसीह रै लोहू रै सहभागी सी। सौ रोटी ज़ुणिबै आसै चोड़ा सी, सौ मसीह रै शरीरा री सहभागिता सा।
10	17	तैबै कि ऐकै रोटी सा ज़ो मसीह सा, फिरी आसै ज़ो कई विश्वासी सी एक बणा सी, किबैकि आसै सैभ तेसा ऐकै रोटी न खा सी।
10	18	तिन्हां इस्राइला मांहणु रै बारै न सोच़ा ज़ो च़ढ़ाऊदी बलि बै खा सी, होर सौ परमेश्वरा री बेदी रै कोमा न सहभागी भी होआ सी।
10	19	कि हांऊँ ऐ बोलदा लागा सा कि मूर्ति होर मूर्ति बै च़ढ़ाऊ हुन्दी बलि खास सा या कि मूर्ति सच़िऐ ईश्वर सा?
10	20	कैधी नैंई, हांऊँ ऐ बोला सा कि ऐ बलि परमेश्वरा री तैंईंयैं नैंई ऑथि, पर सौ बुरी आत्मा बै च़ढ़ा सी, होर हांऊँ नी च़ाँहदा कि तुसै बुरी आत्मा रै भागीदार होलै।
10	21	तुसै प्रभु रै कटोरै, होर बुरी आत्मा रै कटोरै दुई न कठै नी पिई सकदे! तुसै प्रभु री मेजा न होर बुरी आत्मा री मेजा न, तिन्हां दुई न भागी नी होई सकदे।
10	22	अगर तुसै ऐण्ढै केरलै ता तुसा ज़रूर प्रभु बै झ़िक च़कणी। याद रखा कि तुसै तेईन ज़ादा शक्तिमान नैंई ऑथि।
10	23	तुसा मौंझ़ै न किछ़ लोका ऐण्ढै बोलदै लागै सी, “आसै ज़ो चाहे केरी सका सी!” पर हांऊँ तुसाबै बोला सा सैभ किछ़ खरा होर फायदैमन्द नैंई ऑथि।
10	24	आपणी ही भलाई रै बारै न मता सोच़दै, बल्कि दुज़ै री भलाई रै बारै न भी सोच़ा।
10	25	ज़ैबै तुसै मांस खरीददै बज़ार जा सी ता तेइबै कीमतियै खाईत् होर आपणै मना बै साफ़ रखेइत् होर ऐ मता पूछ़दै कि ऐ मांस कौखै न आऊ।
10	26	तुसै ऐईबै खाई सका सी किबैकि पवित्र शास्त्रा न लिखू सा, “धौरती होर तेथा री सारी भरपूरी प्रभु री सा।”
10	27	अगर अविश्वासी मौंझ़ै न तुसाबै कोई नेउता देला ता, होर तुसै जाँणा च़ाहलै, ता ज़ो किछ़ तुसा सामनै रखलै ता तेथा बै खाई होर ऐ मत पूछ़दै कि ऐ बलि केरूआदा मांस सा या नैंई ताकि तुसै आपणा आपा बै दोषी महसूस नैंई केरी सकलै ।
10	28	अगर कोई तुसाबै बोलला, “ऐ ता मूर्ति रै सामने च़ढ़ाऊ हुन्दी च़ीज सा,” ता तेई दसणु आल़ै री बजहा न, होर मना री बजहा न मतेई खाई।
10	29	ऐ होई सका सा कि ऐ तुसरै मना री तैंईंयैं परेशानी नैंई होंणी पर ऐ दुज़ै मांहणु रै मना री बजहा न सा। कोई बै ऐ नी बोलणा चेहिऐ कि ज़ो हांऊँ केरा सा सौ गलत सा, किबैकि सौ आपु सोच़ा सा कि ऐ गलत सा।
10	30	अगर हांऊँ खाँणा धन्यवाद केरनै न बाद खा सा, ता फिरी ज़ुणी री तैंईंयैं मैं धन्यवाद धिना तेथा री तैंईंयैं मेरी बदनामी किबै होआ सा?
10	31	आखरी न हांऊँ ऐ बोलणा चाहा कि, चाहे तुसै खालै, चाहे पिया, चाहे ज़ो किछ़ केरलै, सैभ किछ़ परमेश्वरै री महिमा री तैंईंयैं केरा।
10	32	तुसरी ज़िन्दगी ऐण्ढी होंणी चेहिऐ कि तुसै न यहूदी, न होरी ज़ाति, होर न परमेश्वरै री मण्डली री तैंईंयैं परेशानी री बजहा बणा।
10	33	हांऊँ हमेशा दुज़ै बै खुश केरनै री कोशिश केरा सा न कि आपणै आपा बै, होर हांऊँ ऐण्ढा ऐसा आशा न केरा सा कि बोहू लोका री मुक्ति हो।
11	1	तुसै मूँ सांही चाल च़ला ज़ैण्ढा हांऊँ मसीह री चाल च़ला सा।
11	2	हे विश्वासी भाइयो, बैहणियो हांऊँ तुसरी सराहाणा केरा सा, कि सैभी गैला न तुसै मुँभै याद केरा सी; ज़ो शिक्षा मैं तुसाबै धिनी सा तेथा रा पालन केरा सी।
11	3	हांऊँ ऐ चाहा सा कि तुसै ऐ जाँणा हर एक मर्दा री मुँडी मसीह सा: होर बेटड़ी री मुँडी मर्द सा: होर मसीह री मुँडी परमेश्वर सा
11	4	ज़ो मर्द आपणी मुँडी खौटिया प्रार्थना केरा सा या भविष्यवाणी केरा सा, सौ मर्द आपणी मुँडी रा मतलब मसीह रा अपमान केरा सा।
11	5	पर ज़ो बेटड़ी खुलै मुँडी प्रार्थना केरली या भविष्यवाणी केरली ता, सौ आपणी मुँडी रा मतलब आपणै लाड़ै रा अपमान केरा सा, किबैकि सौ ता गंजी होंणै रै बराबर सा।
11	6	अगर बेटड़ी आपणी मुँडी नी खौटली, ता आपणै बाल भी काटली, अगर बेटड़ी री तैंईंयैं बाल काटणा शरमै री गैल सा, ता सौ आपणी मुँडी खौटली।
11	7	होर मर्दा बै आपणी मुँडी खौटणी ठीक नी ऑथि, किबैकि सौ परमेश्वरै रा स्वरूप होर महिमा सा, पर बेटड़ी मर्दा री महिमा सा।
11	8	किबैकि मर्दा री रचना बेटड़ी न नी हुई, पर बेटड़ी री रचना मर्दा न हुई सा।
11	9	होर मर्द बेटड़ी री तैंईंयैं बणाऊ सा, होर बेटड़ी मर्दा री तैंईंयैं बणाई सा।
11	10	तैबै एक बेटड़ी बै आपणी मुँडी खौटणी चेहिऐ ज़ो ऐ रिहा सा कि सौ अधिकारा रै अधीन सा होर किबैकि स्वर्गदूत भी हेरदै लागै सी।
11	11	तैबै प्रभु न बेटड़ी बै मर्दा री होर मर्दा बै बेटड़ी री ज़रूरत सा।
11	12	ऐ सच़ सा कि पैहली बेटड़ी मर्दा न बणाईरी ती, पर तेथा न बाद सारै मर्द बेटड़ी न पैदा हुए सी होर सैभ च़ीजा परमेश्वरा रै ज़रियै बणाईरी सा।
11	13	तुसै आपु सोची सका सी, कि बेटड़ी बै बगैर मुँडी खौटै परमेश्वरा न प्रार्थना केरना शोभा देआ सा?
11	14	कि तुसै स्वाभाविक रीति न नी ज़ाणदै, कि अगर मर्द लोम्बा चोह्ड़ा रखला, ता तेइरी तैंईंयैं सौ बदनामी री गैल सा।
11	15	पर ज़ो बेटड़ी लोम्बा चोह्ड़ा रखा सा; ता ऐ तेसा बै शोभा देआ सा किबैकि तेसा बै चोह्ड़ा मुँडी खौटणै री तैंईंयैं धिना सा।
11	16	पर अगर कोई एथा रै बारै न बैंहस केरना चाहला, ता सौ ऐ जाँणला कि आसरी होर न परमेश्वरै री मण्डली री कोई होर रीति सा।
11	17	ज़ुणी गैला रै बारै न हांऊँ लिखणु आल़ा सा हांऊँ तुसरी सराउथी नैंई केरी सकदा, किबैकि तुसरै कठै होंणै सैंघै कोई भलाई नी होंदी, पर नुकसान होआ सा।
11	18	मैं शुणु सा कि तुसा मौंझ़ै फुट सा ज़ैबै तुसै मण्डली न कठै होआ सी, होर हांऊँ ऐ पक्कै रूपा न जाँणा सा मैं ज़ो भी शुणु सौ तेथा न किछ़ गैला सच़ सा।
11	19	ऐण्ढी फूट तुसा मौंझ़ै होंणी चेहिऐ ताकि ऐ प्रगट हो कि परमेश्वरा री नज़री न कुण भला सा।
11	20	ज़ैबै तुसै प्रभु भोजा न शामिल होंणै री तैंईंयैं एकी ज़ैगा कठा होआ सी ता तुसै तेइरा आदर नैंई केरदै।
11	21	किबैकि तुसा मौंझ़ै न किछ़ लोका दुज़ै सैंघै खाँणा बोंडणै रै बदलै आपु ही छ़ेकै-छ़ेकै खा सी, ऐई बजहा न किछ़ लोका भूखै रौहा सी होर किछ़ ता शराबी होआ सी।
11	22	किबै खाँणै पिणै री तेइयै घौर नी ऑथि, तुसै परमेश्वरै री मण्डली बै किछ़ नी समझदे, होर ज़ुणी हागै नी ऑथि तिन्हां बै तुसै शर्मिदा केरा सी? कि ऐसा गैला न हांऊँ तुसाबै सराहणु? हांऊँ सराउथी नी केरदा।
11	23	किबैकि ऐ गैल मुँभै प्रभु न मिली सा, होर मैं तुसाबै भी पजेरी सा; कि ज़ुणी राती प्रभु यीशु पकड़वाऊ ती, तेइयै रोटी लेई।
11	24	होर धन्यवाद केरिया रोटी चोड़ी, होर बोलू, “कि ऐ मेरा शरीर सा, ज़ो तुसरी तैंईंयैं सा: मेरी यादी न ऐण्ढा केरदै रोईत्।”
11	25	तैबै यीशुऐ खाँणै न बाद कटोरा भी च़कू, होर बोलू, “ऐ कटोरा मेरै लोहू रा नोंऊँआं वायदा सा: ज़ैबै कैबै भी पीलै ता, मेरी यादी न ऐण्ढै केरदै रौही।”
11	26	किबैकि ज़ैबै कैबै ऐ रोटी खालै, होर ऐई कटोरै न पिलै, ता प्रभु री मौऊती बै कि ज़ैबै तैंईंयैं सौ नी ऐला, प्रचार केरा सी।
11	27	तैबै ज़ो कोई गलत रीति न प्रभु री रोटी खालै, या तेइरै कटोरै न पिला, सौ प्रभु रै शरीरा रा होर लोहू रा गुनेगार होंणा।
11	28	तैबै मांहणु आपणै आपु बै परखला होर तेथा न बाद ऐण्ढी तैरहा ऐसा रोटी न खाई, होर ऐई कटोरै न पिई सका सा।
11	29	किबैकि ज़ो कोई खाँदै पिंदै घेरै प्रभु रै शरीरा रा आदर नैंई केरदा ता, सौ एथा खाँणै होर पिणै न आपु पैंधै सज़ा आंणा सा।
11	30	ऐथा बजहा न तुसा मौंझ़ै बोहू सारै कमज़ोर होर बीमार सी, होर बोहू सारै ता मूँऐ भी सी।
11	31	अगर आसै आपणै आपु बै परखले, ता सज़ा नी मिलणी।
11	32	पर प्रभु आसाबै सज़ा देइया आसरी ताड़ना केरा सा, कि आसै दुनिया सैंघै दोषी नी होलै।
11	33	तैबै, हे मेरै विश्वासी भाइयो, बैहणियो, ज़ैबै तुसै प्रभु भोजा री तैंईंयैं कठै होआ सी, ता ऐकी री तैंईंयैं रुके केरा।
11	34	अगर कोई भूखा सा, ता आपणै घौरा खाला कि ज़ुणिरी बजहा तुसरा कठै होंणा सज़ा री बजहा नी बणनी; होर बचीहूंदी गैला हांऊँ एज़िया ठीक केरनु।
12	1	हे सैभ भाइयो, बैहणियो हांऊँ च़ाहा सा कि तुसै आत्मिक वरदाना रै बारै न जाँणा कि कैण्ढै तेइरा इस्तेमाल केरना।
12	2	तुसै जाँणा सी, कि ज़ैबै तुसै होरी ज़ाति ती, ता ज़ैण्ढै गूंगी मूर्ति रै पिछ़ै चलाऐ जा ती तैण्ढै चला सी।
12	3	तैबै हांऊँ तुसाबै समझाणा चाहा सा ज़ो कोई परमेश्वरा री पवित्र आत्मा री अगुवाई न चला सी, सौ नी बोली सकदा कि, “यीशु श्रापित हो” होर पवित्र आत्मा रै ज़रियै ही बोली सका सा कि, “यीशु ही प्रभु सा।”
12	4	आत्मिक वरदान ता कई किस्मा रै सी, पर ऐकै पवित्र आत्मा सा ज़ो सैभी वरदाना रा स्रोत सा।
12	5	होर सेवा भी कई किस्मा री सा ज़ो आसै प्रभु री तैंईंयैं केरा सी, पर आसै सैभ ऐकै प्रभु री सेवा केरा सी।
12	6	कई तरीकै न परमेश्वर आसरी ज़िन्दगी न कोम केरा सा, पर सौऐ परमेश्वर आसा सैभी रै ज़रियै कोम केरा सा।
12	7	आसा मौंझ़ै न हर एकी बै आत्मिक वरदान धिना सा, ताकि आसै एकी दुज़ै री मज़त केरलै।
12	8	परमेश्वरा री आत्मा ऐकै मांहणु बै बुद्धि न भौरुआन्दा सन्देश बोलणै रा वरदान देआ सा, सौऐ आत्मा दुज़ै मांहणु बै ज्ञाना न भौरुआन्दा सन्देश बोलणै रा वरदान देआ सा।
12	9	सौऐ आत्मा एक मांहणु बै प्रभु न बड़ा बशाह केरनै रा वरदान देआ सा होर दुज़ै बै आत्मा रै ज़रियै बीमारा बै ठीक केरनै रा वरदान देआ सा ।
12	10	फिरी सौऐ आत्मा कौसी बै सामर्था रै कोम केरनै री शक्ति होर कौसी बै भविष्यवाणी री, होर कौसी बै आत्मा री परखा री, होर कौसी बै कई किस्मा री भाषा री, होर कौसी बै भाषा रा मतलब दसणै रा वरदान धिना सा।
12	11	ऐ सैभ वरदान सौऐ पवित्र आत्मा रा कोम सा सौ हर विश्वासी बै आपणी इच्छा रै मुताबक वरदान देआ सा।
12	12	किबैकि ज़ैण्ढी तैरहा आसरै शरीरा न कई किस्मा रै अलग-अलग अौंग सी होर सैभी अौंगा रा अलग-अलग कोम सा फिरी भी आसै सैभ विश्वासी कठै मसीह न एक शरीरा रै बराबर सी।
12	13	तैण्ढी तैरहा न आसै सैभ चाहे यहूदी, या होरी ज़ाति, चाहे गुलाम या आज़ाद सैभी रा ऐकै पवित्र आत्मा रै ज़रियै बपतिस्मा हुआ सा ताकि एक शरीर बणी सकै, होर आसै सैभी आँध्रै सौऐ पवित्र आत्मा सा।
12	14	किबैकि शरीरा न ऐकै अौंग नी, पर बोहू सारै सी।
12	15	अगर टाँग बोलली, “हांऊँ हौथ नी ऑथि, तैबै हांऊँ शरीरा रा अौंग नी ऑथि,” ता कि सौ ऐसा बजहा न शरीरा रा नी ऑथि?
12	16	होर अगर कोन बोलला, “हांऊँ औछ़ी नी ऑथि,” तैबै हांऊँ शरीरा रा अौंग नी ऑथि, तैबै कि सौ ऐसा बजहा न शरीरा नी ऑथि?
12	17	अगर सारा शरीर औछ़ी ही होली ता शुणना कौखै न होंणा ती? अगर सारा शरीर कोन होन्दा ता सूंघणा कौखै न होंणा ती?
12	18	पर सच़िऐ परमेश्वरै सैभ अौंग आपणी मर्जी रै मुताबक एक-एक केरिया शरीरा न रखी रै सी।
12	19	अगर शरीरा न ऐकै अौंग होन्दा, ता ऐ शरीर नी होन्दा।
12	20	पर ऐबै अौंग ता बोहू सी, पर शरीर ऐकै सा।
12	21	औछ़ी हौथा बै नी बोली सकदी, “मुँभै तेरी ज़रूरत नी ऑथि,” होर न मुँडी टाँगा बै बोली सकदी, “मुँभै तेरी जरुर नी ऑथि।”
12	22	पर शरीरे रै किछ़ अौंग ज़ुण होरी न कमज़ोर हेरिया सी, ते बोहू ही जरूरी सी।
12	23	होर शरीरे रै ज़ुणी अौंगा बै आसै आदरै योग्य नी समझदे तिन्हां बै आसै ज़ादा आदर केरा सी; होर आसरै शोभले नी लागणु आल़ै अौंग होर भी शोभले होआ सी।
12	24	फिरी भी आसरै शोभले अौंगा बै ऐथा री जरूरत नी, पर परमेश्वरै शरीर ऐण्ढा बणाई रा सा, कि ज़ुणी अौंगा बै आदरै री कमी ती सौऐ बोहू खास बणु।
12	25	ताकि शरीरा न फूट नी हो, पर अौंग एकी होरी री बराबर फिक्र केरै।
12	26	तैबै अगर एक अौंग दुःख पा सा, ता सैभ अौंग तेई सैंघै दुःख पा सी, होर अगर एकी अौंगै री सराहना होआ सा, ता तेई सैंघै सैभ अौंग खुशी मना सी।
12	27	तैण्ढी तैरहा तुसै भी मिलिया मसीही रा शरीर सी, होर तेइरै अलग-अलग अौंग सी।
12	28	होर परमेश्वरै ऐई मसीह रै शरीर मतलब मण्डली न आसा सैभी बै अलग-अलग कोम केरनै री तैंईंयैं धिनै सी। पैहलै तेइयै किछ़ लोका प्रेरिता रै रूपा न चुनै, दुज़ै भविष्यवाणी केरनु आल़ा, त्रीज़ै शिक्षक, होर सामर्था रै कोम केरनु आल़ै, होर बीमारी बै ठीक केरनु आल़ै, होर दया केरनु आल़ै, होर प्रधान, होर कई किस्मा री भाषा बोलणु आल़ै।
12	29	सैभै मांहणु प्रेरित नी ऑथि। सैभै मांहणु भविष्यवाणी केरनु आल़ा नी ऑथि। सैभै मांहणु शिक्षा देणु आल़ै नी ऑथि। सैभै मांहणु सामर्था रै कोम केरनु आल़ै नी ऑथि।
12	30	सैभी मांहणु बै बीमारा बै ठीक केरनै रा वरदान नी ऑथि। सैभै मांहणु अलग-अलग भाषा नी बोली सकदै।
12	31	सैभे मांहणु अनुवाद नी केरी सकदै । तुसै बड़ै न बड़ै वरदाना री धुना न रौहा! पर हांऊँ तुसाबै होर भी सैभी न शोभली बौत दसा सा।
13	1	अगर हांऊँ मांहणु, होर स्वर्गदूतै री भाषा बोलणु, होर झ़ुरी नी केरनु, ता हांऊँ ठनठणांदा पीतल, होर झनझणादी झंझरी सांही सा।
13	2	होर अगर हांऊँ भविष्यवाणी केरनु, होर सैभ रहस्या होर सभी तैरहा रै ज्ञाना बै समझनु, होर मुँभै औखै तैंईंयैं बशाह होला, कि हांऊँ ढौगा बै हटाला, पर झ़ुरी नी केरनु, ता हांऊँ किछ़ भी नी ऑथि।
13	3	अगर हांऊँ आपणी पूरी ज़ायदात (दौलत) गरीबा बै खियानु, या आपणा शरीर फुकिणै री तैंईंयैं देंनु, होर झ़ुरी नी केरनु, ता मुँभै किछ़ भी फाईदा नी ऑथि।
13	4	झ़ुरी धीरजवान सा; होर कृपालु सा, झ़ुरी डाह नी केरदी; झ़ुरी आपणी सराउथी नी केरदी, होर फूलदी नैंई।
13	5	झ़ुरी दुज़ै री बेइज़ती नी केरदी, झ़ुरी आपणी भलाई नी च़ाँहदी, झुँझलांदी नी, बुरा नी मनदी।
13	6	झ़ुरी पापा न खुश नी होन्दी, पर सच़ाई न खुश होआ सा।
13	7	सौ सैभ गैला सौहा सा, सौ सैभी गैला रा बशाह केरा सा, सैभी गैला री आशा केरा सा, सैभी गैला न धीरज रखा सा।
13	8	झ़ुरी कैधी खत्म नी होंदी; भविष्यवाणी ता खत्म होंणी, भाषा होली ता ते भी खत्म होंदी रोहणा; ज्ञान होला ता सौ भी खत्म होंणा।
13	9	आसै सैभ किछ़ नी ज़ाणदै होर आसरी भविष्यवाणी अधूरी सा।
13	10	पर ज़ैबै सर्वसिद्ध ऐणा, ता अधूरा खत्म होंणा।
13	11	ज़ैबै हांऊँ शोहरु ऐ ती, ता हांऊँ शोहरु सांही बोला ती, होर शोहरु सांही मन ती शोहरु सांही समझ ती; पर ऐबै स्याणा हुआ सा, ता शोहरु सांही गैला छ़ौड़ी धिनी।
13	12	ऐबै आसाबै ज़ो परमेश्वरा रै बारै न हेरिया सा सौ शीशे न धुँधला हेरणै सांही सा, पर बादा न आसै सौ आमनै सामनै हेरना सा। होर ऐई बौगता आसै सैभ किछ़ नैंई ज़ाणदै पर तेई बौगता आसै सैभ किछ़ ज़ाणना, ज़ैण्ढा परमेश्वर आसाबै पूरी तैरहा समझा सा।
13	13	त्राऐ च़ीजा सी ज़ुणियै हमेशा तक बणी रौहणा सा बशाह, आशा होर झ़ुरी। पर इन्हां सैभी मौंझ़ै सैभी न बड़ी झ़ुरी ही सा।
14	1	एकी दुज़ै बै झ़ुरी केरनै री पूरी कोशिश केरा, होर आत्मिक वरदाना री धुना न भी रौहा, खास केरिया भविष्यवाणी केरा।
14	2	किबैकि ज़ो दुज़ी भाषा न गैला केरा सा; सौ मांहणु न नी, पर परमेश्वरा सैंघै गैला केरा सा; ऐसा बजहा न कोई समझदा नी; किबैकि सौ भेदा री गैला पवित्र आत्मा री समर्था रै ज़रियै बोला सा।
14	3	पर ज़ो भविष्यवाणी केरा सा, सौ मांहणु बै उन्नति केरनै री तैंईंयैं, होर उत्साहित केरनै री तैंईंयैं, होर शान्ति री तैंईंयैं बोला सा।
14	4	ज़ो दुज़ी भाषा न गैला केरा सा, सौ आपणै ही बशाह बै मजबूत केरा सा; पर ज़ो भविष्यवाणी केरा सा, सौ मण्डली रै विश्वासी रै बशाह बै मजबूत केरा सा।
14	5	हांऊँ चाहा सा, कि तुसै सैभ दुज़ी भाषा न गैल केरा, पर ज़ादा ऐ चाहा सा कि भविष्यवाणी केरा किबैकि अगर दुज़ी भाषा बोलणु आल़ै मण्डली रै विश्वासी रै बशाह बै मजबूत केरनै री तैंईंयैं अनुवाद नी केरदै ता भविष्यवाणी केरनु आल़ै तेईन बेहतर सा।
14	6	तैबै हे मेरै विश्वासी भाइयो, बैहणियो अगर हांऊँ तुसा हागै एज़िया दुज़ी-दुज़ी भाषा न गैला केरनु, होर प्रकाश या ज्ञाना, या भविष्यवाणी, या उपदेश री गैला तुसाबै नी बोलणु, ता तुसाबै मूँ न कि फायदा होंणा?
14	7	ऐण्ढी तैरहा अगर बाजै री चीज़ा, ज़ुण आवाज़ खोला सी ज़ैण्ढै कि बांसुरी, होर बीण, अगर तिन्हां रै सूरा रा भेद नी होन्दा ता ज़ो फुकरा सी, सौ किंहाँ पछियाणना ती?
14	8	अगर लड़ाई न तुरही रा शब्द साफ़ नी होन्दा ता सैनिका लड़ाई री तैंईंयैं कैण्ढै त्यारी केरनी ती?
14	9	ऐण्ढी तैरहा ज़ो किछ़ भी तुसै बोलदै लागै सी अगर लोका बै समझ नैंई ऐन्दा ता कोई बै भी पता नी लागणा तुसै कि बोलदै लागै सी।
14	10	दुनिया न बोहू सारी अलग-अलग भाषा सा होर हर एक भाषा रा किछ़ न किछ़ मतलब होआ सा।
14	11	तैबै अगर हांऊँ कौसी भाषा रा मतलब नी समझनु, ता बोलणु आल़ै री नज़री न होर तेइरी नज़री न भी हांऊँ परदेशी होंणा।
14	12	तैबै तुसै भी ज़ो आत्मिक वरदाने री धुना न सी, ता तेई वरदाना बै पाणै री कोशिश केरा। ज़ुणी सैंघै मण्डली रै विश्वासी री उन्नति होआ सा।
14	13	ऐसा बजहा न ज़ो दुज़ी भाषा बोलला, ता सौ ऐ प्रार्थना केरला, कि तेथा रा मतलब भी देसी सकला।
14	14	तैबै ज़ैबै हांऊँ दुज़ी भाषा न प्रार्थना केरा सा, ता मेरी आत्मा ता प्रार्थना केरा सा पर मुँभै समझ नैंई ऐन्दी हांऊँ कि लागा सा बोलदा।
14	15	ता मुँभै कि केरना चेहिऐ? ऐण्ढा एक बौगत होआ सा ज़ैबै मुँभै आत्मा रै ज़रियै प्रार्थना केरनी चेहिऐ होर ऐण्ढा भी एक बौगत होआ सा ज़ैबै मुँभै अक्ला सैंघै प्रार्थना केरनी चेहिऐ। कैधी-कैधी मुँभै आत्मा रै ज़रियै गाणा चेहिऐ होर कैधी अक्ला सैंघै भी गाणा चेहिऐ।
14	16	अगर कोई नज़ाण मांहणु तुसरी आराधना न एज़ा सा ज़ैबै तुसै आत्मा सैंघै प्रभु री स्तुति केरदै लागै सी। अगर ते तुसरै शब्दा बै नी समझदै फिरी तिन्हां बै पता नैंई लागणा कि तुसै कि बोलदै लागै सी, होर तैबै ते आमीन नी बोली सकदै ऐ रिहाणै री तैंईंयैं कि ते तिन्हां गैला न सहमत सी।
14	17	तु ता खरी तैरहा परमेश्वरा रा धन्यवाद केरा सा, पर दुज़ै रै बशाह न उन्नति नी होन्दी।
14	18	हांऊँ आपणै परमेश्वरै रा धन्यवाद केरा सा, कि हांऊँ तुसा सैभी न ज़ादा दुज़ी-दुज़ी भाषा न बोला सा।
14	19	पर मण्डली न दुज़ी भाषा दस हज़ार गैला बोलणै न ऐ मुँभै होर भी शोभला लागा सा, कि होरी बै अक्ला सैंघै पौंजे गैला बोलणु।
14	20	हे मेरै विश्वासी भाइयो, बैहणियो, तुसरी समझ शोहरु सांही नी होंणी चेहिऐ। ज़ौखै तक बुराई री गैल सा, तेथा न तुसाबै शोहरु सांही भोल़ै होंणा चेहिऐ पर समझ न तुसाबै सयाणै होंदै जाँणा चेहिऐ।
14	21	पवित्र शास्त्रा न लिखु सा कि, प्रभु बोला सा, “मूँ नज़ाण भाषा बोलणु आल़ै लोका रै ज़रियै होर परदेशी रै ज़रियै आपणै लोका सैंघै गैला केरनी, पर तिन्हां मेरी नी शुणनी।”
14	22	तैबै दुज़ी भाषा अविश्वासी लोका री तैंईंयैं एक नशाण सा; होर भविष्यवाणी विश्वासी लोका री तैंईंयैं एक नशाण सा
14	23	तैबै ज़ैबै मण्डली ऐकी ज़ैगा कठै होआ सी, होर सैभ रै सैभ दुज़ी-दुज़ी भाषा बोलले, होर अनपढ़ या अविश्वासी लोका आँध्रै एलै ता कि तिन्हां तुसाबै पागल नी बोलणा?
14	24	पर अगर सैभ भविष्यवाणी केरदै लागै, होर कोई अविश्वासी या आम मांहणु आँध्रै ऐला, ता तेइबै महसूस होंणा कि तिन्हैं परमेश्वरा रै खिलाफ़ पाप केरू सा।
14	25	परमेश्वरा रा ऐ सन्देश शुणिया तेइबै आपणै बुरै कोमा रा पता लागणा होर तेई टुँबड़ै पौड़िया परमेश्वरा बै प्रणाम केरना, होर मनणा, कि सच़ै परमेश्वर तुसा मौंझ़ै सा।
14	26	तैबै हे विश्वासी भाइयो, बैहणियो, कि केरू लोड़ी? ज़ैबै तुसै आराधना री तैंईंयैं कठै होआ सी, ता ऐकी दुज़ै रै मना न भजन, या उपदेश, या दुज़ी भाषा, या शिक्षा रा प्रकाश, या दुज़ी भाषा रा मतलब दसणै चेहिऐ, ऐ सैभ किछ़ विश्वासी रै बशाह री उन्नति री तैंईंयैं हुआ लोड़ी।
14	27	अगर दुज़ी भाषा न गैल केरनी होली, ता दुई, या बोहू हो ता त्राई जणै बारी-बारी बोलै, होर एक मांहणु मतलब दसै।
14	28	अगर मतलब दसणु आल़ा नी होला, ता दुज़ी भाषा बोलणु आल़ै मण्डली न च़ुप रौहलै, होर आपणै मना न परमेश्वरा सैंघै गैला केरला।
14	29	होर भविष्यवाणी केरनु आल़ै न दुई या त्राई बोलै, होर बाकी लोका तिन्हां रै वचना बै परेखै कि ज़ो सौ बोलदा लागा सा सौ पवित्र शास्त्रा रै मुताबक सा या नैंई।
14	30	अगर तेसा मण्डली न कोई होर मांहणु सा ज़ुणियै परमेश्वरा न प्रकाशन पाऊ सा, ता पैहलै मांहणु बै चुप रौहणा चेहिऐ दुज़ै बै बोलणै रा मौका देणा चेहिऐ।
14	31	किबैकि तुसै एक-एक केरिया भविष्यवाणी केरी सका सी कि सैभ सिखलै, होर सैभ शान्ति पालै।
14	32	होर भविष्यवाणी केरनु आल़ा ज़ो परमेश्वरा रा सन्देश दसदा लागा सा, सौ आपणै-आपा बै काबू रखै ताकि होरी बै भी किछ़ बोलणै रा मौका मिलै।
14	33	किबैकि परमेश्वर गड़बड़ी रा नी, पर शान्ति रा परमेश्वर सा; ज़ैण्ढा कि सैभ पवित्र लोकै री मण्डली न सा।
14	34	बेटड़ी बै मण्डली न बैंहस नैंई केरनी चेहिऐ पर च़ुप रौहणा चेहिऐ, किबैकि तिन्हां बै गैला केरनै रा हुक्म नी ऑथि, पर अधीन रौहणै रा हुक्म सा, ज़ैण्ढा बिधान न लिखु भी सा।
14	35	होर अगर ते किछ़ पुछ़णा चाहा सी, ता घौरा आपणै लाड़ै न पुछली, किबैकि बेटड़ी रा मण्डली न गैला केरना शर्म री गैल सा।
14	36	परमेश्वरै रा वचन तुसा मौंझ़ै न शुरु नी हुआ सा, होर सिर्फ़ तुसा तक ही नैंई पुजू सा।
14	37	अगर कोई मांहणु आपणै आपु बै भविष्यवाणी केरनु आल़ा या आत्मिक जन समझ़ला, ता ऐ जाँणला, कि ज़ो किछ़ गैला मैं तुसाबै लिखी सी, सौ प्रभु रा हुक्म सा।
14	38	पर अगर सौ मांहणु इन्हां गैला पैंधै ध्यान नैंई देंदा ता, तेई मांहणु पैंधै भी ध्यान मता देआ।
14	39	ता हे मेरै विश्वासी भाइयो, बैहणियो, भविष्यवाणी केरनै री धुना न रौहा होर दुज़ी भाषा बोलणै न नाँ मता केरा।
14	40	पर ज़ो किछ़ भी तुसै मण्डली न केरा सी सौ सैभ सही तरीकै होर एक-एक केरिया केरी लोड़ी।
15	1	हे विश्वासी भाइयो होर बैहणियो, हांऊँ तुसाबै सौऐ खुशी रा समाद याद दिला सा ज़ो मैं पैहलै तुसाबै दसु ती, होर तुसै बशाह केरू होर औज़ भी बशाह केरा सी ।
15	2	ऐ सौऐ खुशी रा समाद सा ज़ो मैं तुसा शुणाऊ ती, तेथा रै ज़रियै तुसरी मुक्ति भी होंणी, नी ता तुसरा बशाह केरना बेकार होंणा।
15	3	तैबै मैं सैभी न पैहलै तुसाबै सौ ज़रूरी गैल पजाई सा, ज़ो मुँभै पूजी ती, कि पवित्र शास्त्रा रै मुताबक यीशु मसीह आसरै पापै री तैंईंयैं मूँआ सा।
15	4	होर ज़मीना न पौथू ती; होर पवित्र शास्त्रा रै मुताबक त्रीज़ै रोज ज़िन्दा हुआ सा।
15	5	ज़िन्दै होंणै न बाद पतरसा बै होर फिरी बारा च़ेले बै हेरूआ ती।
15	6	फिरी सौ पौंज़ शोऊ न ज़ादा सैभ विश्वासी भाई बै ऐकी बारी न हेरुआ ती, ज़ुणी मौंझ़ै न बोहू सारै हाज़ी तैंईंयैं ज़िन्दै सी पर केतरै मूँऐ सी।
15	7	फिरी सौ याकूबा बै हेरुऐ होर फिरी सैभ प्रेरिता बै हेरुआ ती।
15	8	होर सैभी न बाद मुँभै भी हेरुआ ती, ज़ो कि एक नौखै तरीकै न प्रेरित बणु।
15	9	किबैकि हांऊँ प्रेरिता मौंझ़ै न सैभी न होछ़ा सा, बल्कि प्रेरित बोलणै रै लाईक भी नी ऑथि, किबैकि मैं परमेश्वरै री मण्डली रै विश्वासी सताए ती।
15	10	पर हांऊँ ज़ो किछ़ भी सा, परमेश्वरै रै अनुग्रह न बणु सा: होर तिन्हां रा अनुग्रह ज़ो मूँ पैंधै हुआ सा, सौ बेकार नी हुआ सा पर मैं दुज़ै प्रेरिता न ज़ादा मेहनत भी केरी सा, फिरी भी ऐ मेरी तरफा न नी हुआ पर परमेश्वरै रै अनुग्रह न हुआ ज़ो मूँ पैंधै सा।
15	11	तैबै चाहे हांऊँ सा, चाहे प्रेरित सी, आसै ऐही प्रचार केरा सी, होर ऐथा पैंधै तुसै बशाह भी केरू सा।
15	12	ऐबै हांऊँ तुसा न ऐ पूछ़णा चाहा सा कि ज़ैबै आसै मसीही रा ऐ प्रचार केरु कि सौ मूँऐंदै न ज़िन्दा हुआ सा, ता तुसा मौंझ़ै न केतरै किबै बोला सी, कि मूँऐंदै रा दबारा ज़िन्दा नी होंणा।
15	13	अगर मूँऐंदै रा ज़िन्दा होंणा ही नी ऑथि, ता मसीह भी ज़िन्दा नी हुआ।
15	14	होर अगर मसीह भी ज़िन्दा नी हुआ, ता आसरा प्रचार केरना बेकार सा; होर तुसरा बशाह केरना भी बेकार सा।
15	15	अगर मूँऐंदै दबारा ज़िन्दा नी होलै ता आसै परमेश्वरा रै बारै न झूठ बोलू सा, ज़ैबै आसै ऐ बोलू कि यीशु मसीह मूँऐंदै न ज़िन्दा हुआ सा ज़ैबैकि हकीकता न सौ ज़िन्दा नी हुआ ।
15	16	होर अगर मुर्दै नी ज़िन्दा होंदै, ता मसीह भी ज़िन्दै नी होंणा ती।
15	17	होर अगर मसीह नी ज़िन्दा उठदा, ता तुसरा बशाह केरना बेकार ती; होर तुसै हाज़ी तैंईंयैं भी आपणै पापा रै गुलाम होंणा ती।
15	18	अगर मसीह मूँऐंदै न ज़िन्दा नी हुआ होन्दा ता, फिरी ज़ो लोका मसीह न बशाह केरदै लागै ती होर मूँऐ, तिन्हरा उद्धार नैंई हुआ ती होर ते नाश हुऐ।
15	19	अगर आसै मसीह रा बशाह आसरै उद्धार केरनै री तैंईंयैं सिर्फ़ ऐसा ज़िन्दगी न आश केरी सका सी होर आगली ज़िन्दगी न नैंई ता आसै दुनिया न सैभी न ज़ादा अभागै मांहणु सी।
15	20	पर सच़ाई ऐ सा कि परमेश्वरै मसीह मूँऐंदै न ज़िन्दा केरूऐ ऐसा गैला रा ऐ पक्का सबूत सा कि ज़ो मांहणु मूँऐं सी ते भी ज़िन्दै केरनै ।
15	21	ज़ैण्ढी तैरहा आदमा रै पापा बजहा न आसाबै मौरना पौड़ना, तैण्ढी तैरहा आसा मसीह रै कोमा री बजहा न दबारा ज़िन्दै होंणा।
15	22	आदमा री बजहा न मौऊत आई, तैण्ढी तैरहा मसीह री बजहा न नोंऊँई ज़िन्दगी मिली।
15	23	पर हर एक आपणी-आपणी बारी न ज़िन्दै होंणा, पैहलै मसीह ज़िन्दै होंणा फिरी मसीह रै ज़रियै दुनिया न रौहणु आल़ै सैभ मसीह रै विश्वासी मांहणु ज़िन्दै होंणै।
15	24	ऐथा न बाद अंत होंणा; तेई बौगता यीशु आपणी सारी प्रधानता होर आपणा सारा अधिकार होर शक्ति रा अंत केरिया राज्य पिता परमेश्वरा रै हौथा न सौंपणा सा।
15	25	मसीह तेई बौगता तक राज्य केरना ज़ैबै तक परमेश्वर आपणै बैरी बै तेइरै अधीन नी केरला।
15	26	सैभी न आखरी बैरी ज़ो नाश केरना सा सौ मौऊत सा।
15	27	ज़ैबै पवित्र शास्त्रा न लिखू सा कि परमेश्वरै मसीह रै अधीन सैभ किछ़ केरू सा, एथा न परमेश्वर आपु शामिल नैंई ऑथि किबैकि परमेश्वरै ही सैभ किछ़ मसीह रै अधीन केरू सा।
15	28	होर सैभ किछ़ मसीह रै अधीन होंणा, ता पुत्र आपु भी तेइरै अधीन होंणा ज़ुणियै सैभ किछ़ तेइरै अधीन केरू सा; ताकि सैभी न परमेश्वर ही सैभ किछ़ होला।
15	29	अगर मुर्दै ज़िन्दै नी होंदै ता तिन्हां लोका कि केरनै ज़ुणियै मूँऐंदै री तैंईंयैं बपतिस्मा लेऊ।
15	30	होर आसै भी किबै हर बौगत मुश्किला न पौड़िया रौहा सी?
15	31	हे मेरै विश्वासी भाइयो बैहणियो, हांऊँ बोलणा चाहा सा कि हांऊँ हर रोज मौऊती रा सामना केरा सा, ज़ो हांऊँ बोलदा लागा सा सौ सच़ सा होर हांऊँ बोहू खुश सा कि तुसै आसरै प्रभु यीशु न बशाह केरा सी।
15	32	अगर हांऊँ मांहणु री रीति पैंधै इफिसुस शैहरा न बौणै रै पशु सांही मांहणु सैंघै लड़नू ता मेरी तैंईंयैं कि फायदा होंणा? अगर मुर्दै ज़िन्दै होंदै, “ता एज़ा, खा-पिया, किबैकि काल ता मौरणाऐ सा।”
15	33	धोखा मत खाँदै तिन्हां लोका रै ज़रियै ऐण्ढी गैला केरा सी किबैकि “बुरी संगत शोभलै मांहणु बै बिगाड़ी देआ सा।”
15	34	आपणै सही सोच़णै रै तरीकै न वापस आ पापा रै कोम केरना बन्द केरा । हांऊँ ऐ बोलदा लागा सा तुसाबै शर्मिंदा केरनै री तैंईंयैं कि तुसा मौंझ़ै ऐण्ढै लोका सी ज़ो परमेश्वरा बै नी ज़ाणदै।
15	35	ऐबै कौसी ऐ पूछणा, “मुर्दै कैण्ढी तैरहा ज़िन्दै होआ सी, होर तिन्हां कैण्ढै शरीरा सैंघै ऐणा?”
15	36	हे मुर्ख, ज़ैबै तक तू बेज़ै बै छेता न नैंई बाँहदा, होर ज़ैबै तक सौ मौरदा नैंई तैबै तक तेथा न टीरा नैंई निकल़दी।
15	37	होर ज़ो तु बाहा सा, ऐ सौ शरीर नी ऑथि ज़ो पैदा होणु आल़ा सा सौ सिर्फ़ दाणा सा, सौ चाहे गेहूँ रा होला, चाहे कोई होरी नाज़ै रा होला।
15	38	पर परमेश्वर तिन्हां बै आपणी मर्जी रै मुताबक शरीर देआ सा; होर हर एक बेज़ै बै तेइरा खास शरीर।
15	39	सैभै शरीर ऐकै ज़ेही नी ऑथि, पर मांहणु रा शरीर अलग सा; पशु रा अलग ज़ेही सा; होर च़ीड़ू च़कारू रा अलग ज़ेही सा; होर मैच्छ़ी रा शरीर अलग ज़ेही सा।
15	40	स्वर्गीय शरीर भी सा, होर संसारिक शरीर भी सा। पर स्वर्गै रै शरीरा रा तेज़ अलग सा, होर संसारिक शरीरा रा अलग सा।
15	41	सुरजा रा तेज़ होर सा, चाँदा रा तेज़ होर सा, होर सैभी तारै रा तेज़ होर सा, (किबैकि ऐकी तारै रा तेज़ दुज़ै तारै रै तेजा न अंतर सा)।
15	42	मुर्दै रा दबारा ज़िन्दा होंणा भी ऐण्ढा ही सा। मौरनै न बाद शरीर नाशमान दशा न होआ सा, होर ज़िन्दा होंणै न बाद अविनाशी रूपा न होआ सा।
15	43	मौरनै न बाद ज़ैबै शरीरा बै पौथा सी सौ हेरनै न बड़ा भद्दा होर कमज़ोर होआ सा, होर ज़ैबै सौ ज़िन्दा होआ सा ता सौ तेज़ होर शक्ति सैंघै भौरुआन्दा होआ सा।
15	44	ज़ैबै शरीरा बै पौथा सी सौ एक आम मांहणु रा शरीर होआ सा होर अगर ज़ो ज़िन्दा होआ सा सौ एक आत्मिक शरीर होआ सा। ज़ैण्ढी तैरहा आम शरीर सा तैण्ढाऐ एक होर शरीर सा तेथा बै पवित्र आत्मा पूरी तैरहा काबू केरा सा
15	45	पवित्र शास्त्रा न ऐण्ढाऐ लिखु भी सा कि, “पैहला मांहणु, मतलब आदम ज़िन्दा प्राणी बणु”, होर आखरी आदम, मतलब मसीह ज़िन्दगी देणु आल़ा आत्मा बणु।
15	46	ऐबै आसाबै ऐ शरीर मिलू सा ज़ो दुनिया रा सा, पर मौरनै न बाद आसाबै सौ शरीर मिलणा ज़ो स्वर्गीय होंणा।
15	47	पैहला मांहणु मतलब आदम धौरती रै माटै रा बणाऊ ती; दुज़ा मांहणु मतलब मसीह स्वर्गा न आऊ।
15	48	ज़ो लोका ऐसा धौरती रै सी ते तेई मांहणु सांही सी ज़ुण माटै न बणाऊ, तैण्ढै ही ज़ो लोका स्वर्गा रै सी ते तेई मांहणु सांही सी ज़ो स्वर्गा न आऊ।
15	49	होर ज़ैण्ढा आसै तेइरा रूप धारण केरू सा ज़ो माँटे रा सा, तैण्ढा आसा तेई स्वर्गीय रा रूप भी धारण केरना सा।
15	50	हे मेरै विश्वासी भाइयो बैहणियो, हांऊँ चाहा सा कि तुसै ज़रूर जाँणा कि आसरा शरीर ज़ो मांस होर लोहू रा सा तेई चौकिणै। एथा रा मतलब ऐ सा कि ते परमेश्वरा रै राज्य रै सहभागी नैंई होई सकदै ज़ो हमेशा तक बणिया रौहा सा।
15	51	हेरा, हांऊँ तुसाबै भेदा री गैला दैसा सा कि आसा सैभी ता नी मौरना, पर सैभी रा रूप बदलणा सा।
15	52	होर ऐ पलक झपकदे ही पल भरा न च़ानक होंणा, ज़ैबै आखरी तुरही फुकरणी तैबै मुर्दै ज़िन्दै होंणै। आसा सैभी बदलणा दबारा कैधी नी मौरना।
15	53	आसरा शरीर ज़ो तेई चौकिणै होर मौरना ऐण्ढै शरीरा न बदलणा ज़रूरी सा ज़ुणी कैधी नी चौकिणै या मौरना ।
15	54	फिरी ज़ैबै आसरा ऐ नाशमान शरीर न मौरनु आल़ै शरीरा न बदलिणा ता पवित्र शास्त्रा न ज़ो लिखु सा पूरा होंणा जय मौऊत निगली सा।
15	55	“हे मौऊत तेरी जय कौखै रौही? हे मौऊती तेरा डंक कौखै रौहू?”
15	56	मौऊती रा डंक ता पाप सा, होर पापै री शक्ति बिधान सा।
15	57	पर परमेश्वरै रा धन्यवाद सा कि, ज़ो आसरै प्रभु यीशु मसीह रै ज़रियै आसाबै जयवन्त केरा सा।
15	58	तैबै हे मेरै भाइयो, बैहणियो मजबूत होर स्थिर रौहा, होर प्रभु यीशु रै कोमा न बढ़दे रौहा, किबैकि ऐ जाँणा सी, कि तुसरी मेहनत प्रभु न व्यर्थ नी ऑथि।
16	1	ऐबै सौ सवाल ज़ो तुसै ढैबुऐ रै बारै न पुछ़ू ती ज़ो यरूश्लेम शैहरा रै पवित्र लोका री तैंईंयैं कठा केरदै लागै सा। तुसाबै सौऐ तरीका अपनाणा चेहिऐ ज़ो मैं गलातिया प्रदेशा रै मण्डली बै दसू ती।
16	2	तुआरा बै तुसा मौंझ़ै न सैभ कोई आपणी कमाई रै मुताबक किछ़ आपु हागै बचाईया रखलै, कि ज़ैबै हांऊँ ऐणु ता तैबै दान कठा केरना नी लोड़ी पोऊ।
16	3	मेरै ऐणै न बाद मूँ सिफारिश चिट्ठी लिखणी तिन्हां लोका री तैंईंयैं ज़ुणिबै तुसै चुना सी ताकि तुसरै दाना बै यरूश्लेम शैहरा री मण्डली न पजेरी सकनू।
16	4	अगर तुसै सोचा सी कि मेरा जाँणा भी ज़रूरी सा, ता मूँ तिन्हां सैंघै जाँणा।
16	5	होर मूँ मकिदुनिया प्रदेशा होईया तुसा हागै मिलदै ऐणा।
16	6	पर सही सा कि तुसा हागै रुकणु होर पूरा हिऊँद महीना तुसा हागै काटणू, तैबै ज़ौखै भी मूँ जाँणा होला, तौखै जाणै री तैंईंयैं तुसै मेरी मज़त केरीत्।
16	7	अगर प्रभु री मर्जी सा ता मूँ बादा न ज़ादा बौगता तैंईंयैं तुसा सैंघै मिलदै ऐणा न कि ऐबै थोड़ै बौगता तैंईंयैं हांऊँ रुकनू ।
16	8	पर मूँ पिन्तेकुस्ता रै त्यौहारा तैंईंयैं इफिसुस शैहरा न रौहणा।
16	9	किबैकि मेरी तैंईंयैं एक बड़ा होर फायदैमन्द कोम केरनै रा मौका मिलू सा, एथा रै बावजूद कि औखै बोहू लोका सी ज़ो मेरै बिरोधी सी।
16	10	अगर तीमुथियुस ऐला, ता तेइबै तुसा मौंझ़ै घौरा सांही महसूस लोड़ी हुआ किबैकि सौ मूँ सांही प्रभु री सेवा केरा सा।
16	11	तैबै कोई तेइबै तुच्छ नी समझ़ला, पर तेइबै शान्ति सैंघै मूँ हागै भेजीत्, कि मूँ हागै आऊ लोड़ी; किबैकि हांऊँ तेइरा इंतज़ार केरदा लागा सा, कि सौ मेरै सैभ विश्वासी भाई सैंघै ऐला।
16	12	होर विश्वासी भाई अपुल्लोसा सैंघै मैं बोहू अर्ज़ा केरी सा कि सैभे विश्वासी भाई सैंघै जाला; पर तेइयै ऐई बौगत ज़ाणनै री किछ़ भी इच्छा नी केरी, पर ज़ैबै मौका पाला, तैबै एज़ी जाँणा।
16	13	बिऊदै रौहा, बशाह न मजबूत रौहा होर हिम्मता आल़ै बणा।
16	14	ज़ो किछ़ केरा सी झ़ुरी सैंघै केरा।
16	15	हे मेरै विश्वासी भाइयो तुसै स्तिफनासा रै खानदान बै जाँणा सी, कि ते अखाया प्रदेशा रै पैहलै विश्वासी सी, होर पवित्र लोका री सेवा केरनै री तैंईंयैं त्यार रौहा सी।
16	16	तैबै हांऊँ तुसा न अर्ज़ा केरा सा कि ऐण्ढै स्याणै रै अधीन रौहा, पर सैभे ज़ो ऐई कोमा न मेहनत केरा सी होर सैंघी सी।
16	17	होर हांऊँ स्तिफनासा होर फुरतूनातुसा होर अखईकुसे रै ऐणै न खुश सा, किबैकि तुसै औखै नी ती तिन्हैं मेरी ऐण्ढी मज़त केरी ज़ो तुसै नी केरी सकदै।
16	18	ऐ लोका मेरी तैंईंयैं नौखै प्रोत्साहना री बजहा बणै, ज़ैण्ढै तुसरी तैंईंयैं भी बणै ती। ऐण्ढै लोक ज़ो खरी सेवा केरा सी तिन्हां बै आदर मिलू लोड़ी।
16	19	आसिया प्रदेशा री मण्डली री तरफा न तुसाबै नमस्कार; अक्विला होर तेइरी लाड़ी प्रिसका रा होर तिन्हां रै घौर री मण्डली रै विश्वासी बै भी तुसाबै प्रभु न बोहू-बोहू नमस्कार।
16	20	तुसा सैभी विश्वासी भाई बैहणी रा तुसाबै नमस्कार! एकी दुज़ै बै प्यारा सैंघै नमस्कार केरा।
16	21	हांऊँ पौलुसे रा आपणै हौथै लिखुआँदा नमस्कार अगर कोई प्रभु सैंघै झ़ुरी नी केरदा ता सौ शापित सा।
16	22	हे आसरै प्रभु यीशु एज़।
16	23	आसरै प्रभु यीशु रा अनुग्रह तुसा पैंधै होन्दा लोड़ी रौहू।
16	24	मेरी झ़ुरी प्रभु यीशु न तुसा सैभी सैंघै लोड़ी रौही आमीन।
