1	1-2	मै पौलुस, जे परमेश्‍वर री मर्जी रे हिसाब कने यीशु मसीह रा प्रेरित है, कुरून्थिस शहर री कलीसिया रे विश्वासियां जो ए चिठ्ठी लिख्खेया करदा है। भाई सोस्थीनेस कने मिली करी मै तुसी लोक्कां जो ए चिठ्ठी भेज्जेया करदा है जिन्हेरा रिश्ता परमेश्‍वर ने मसीह यीशु कने बणाई करी अपणे लोक बनाणे तांइ अलग कित्ते रा है, ते तुसी जो अपणे बनणे तांइ सद्दे रा है, बिल्कुल तिय्यां ही जिय्यां तिन्हा ने हर जगह तिन्हा दुज्जे लोक्कां जो भी चुणेया जे तिन्हेरी सेवा करदे किजोकी से असां रे प्रभु मसीह यीशु हिन।
1	3	असां रे पिता परमेश्‍वर री ते प्रभु मसीह यीशु का तुसी सबणी जो अनुग्रह ते शांती मिलदी रे।
1	4-6	मै तुसी तांइ परमेश्‍वर रा बड़ा शुकर करदा किजोकी तिन्हा ने बड़े अनुग्रह कने तुसी रा रिश्ता मसीह यीशु कने जोड़ी करी अपणी आशीषां दित्ते री हिन। खासतौर पर तिन्हा ने तुसी जो मते तरिक्के रे आत्मिक वरदान दित्ते रे हिन, ताकी तुसी दुज्जे लोक्कां जो तिन्हेरे संदेश ते वचन रे ज्ञान रे बारे बिच दस्सि सको। इधेरे तांइ परमेश्‍वर ने तुसी लोक्कां बिच ए साबित कित्ते रा है कि मसीह यीशु रा शुभ संदेश सच है।
1	7	ते इसी वजह कने पवित्रात्मा ने तुसी जो आत्मिक वरदान दित्ते रे हिन जां हल्ले तुसी लोक मसीह यीशु रे हटणे रा इंतजार करेया करदे हिन।
1	8	परमेश्‍वर ने तुसी जो आखिरी समय तिकर मजबूत बनाणा, ते मसीह यीशु बिच तुसी रे विश्वास जो ताकतवर बनाणा ताकी तुसी मसीह यीशु रे हटी आणे वाले बेल्ले बिच बेकसूर ठेहरो।
1	9	परमेश्‍वर अपणी हर इक्क गल्ल बिच भरोस्सेमंद हिन, ते तिन्हा ने अपणे पुत्तर प्रभु यीशु मसीह कने तुसी रा रिश्ता जोड़णे तांइ सद्दे रा है।
1	10	अवे हे मेरे संगी विश्वासियों, मै असां रे प्रभु यीशु मसीह रे हक कने तुसी जो इय्यां करणे तांइ जोर पांदा कि तुसी सारे जणे इक्क ही गल्ल पर राज़ी होया करो, ते तुसी लोक्कां बिच कोई फूट ना हो ते मै जोर पाई करी बोलदा कि इक्क मकसद ते इक्क ही तरिक्के सोच विचार रख्खी करी अप्पु-मिते शांती बणाई रख्खो।
1	11	किजोकी हे मेरे संगी विश्वासियों, खलोए रे टब्बर ने मेरे जो तुसी रे बारे दस्सेया कि तुसी बिच लड़ाई-झगड़े होया करदे हिन।
1	12	मेरे बोलणे रा मतलब ए है कि तुसी बिच का कोई बोलदा, मै पौलुस रे सिखाए चलदा, ते कोई बोलदा कि मै अपुल्लोस रे सिखाए चलदा, ते कोई बोलदा कि मै पतरस रे सिखाए चलदा, ते कोई बोलदा कि मै मसीह यीशु सिखाए चलदा।
1	13	तुसी लोक जे इय्यां करेया करदे हिन, से सही नी है किजोकी मसीह यीशु अलग-अलग मण्डली बिच बंडित्ते रे नी हिन। मै पौलुस, तुसी जो पाप्पां का बचाणे तांइ सुली पर कुर्बान नी होया। ते तुसी ने मेरे नां कने बपतिस्मा नी लित्तेया थिया।
1	14	मै परमेश्‍वर रा शुक्रिया करदा कि मै क्रिस्पुस ते गयुस नां रे दो भ्यालां जो छड्डी करी तुसी बिच का होर कुसकी जो बपतिस्मा नी दित्तेया,
1	15	कि कोई मणु ए नी बोल्ले कि मै पौलुस रा चेल्ला बनणे तांइ बपतिस्मा लित्ते रा है।
1	16	ते हां, मै स्तिफनास रे टब्बर जो भी बपतिस्मा दित्तेया थिया, इन्हेरे अलावा मै होर कुसकी जो बपतिस्मा नी दित्तेया।
1	17	किजोकी मसीह यीशु ने मेरे जो बपतिस्मा दैणे तांइ नी, पर शुभ संदेश सुनाणे जो भेज्जे रा है, जां मै शुभ संदेश सुणांदा तां मै अपणे गल्ल-बात करणे री खूबी रा इस्तेमाल नी करदा, नी ता लोक्कां ने सिर्फ मेरे गल्ल-बात करणे रे तरिक्के कने ही मेरा भरोस्सा करी लैणा थिया ते शायद तिन्हा लोक्कां ने सुली पर मसीह यीशु री मौत री ताकत का अनजान रैह्णा थिया।
1	18	जां लोक मसीह रे सुली पर मरणे रा संदेश सुणदे, तिन्हा बिच का किच्‍छ लोक ए सोचदे कि ए संदेश बेवकुफी भरा है। जे लोक इय्यां सोचदे से ओ लोक हिन जे नरक बिच पाए जाणे। पर असी लोक जे तिस संदेश पर विश्वास करदे, ए परमेश्‍वर रा अपणे लोक्कां जो अपणी ताकत कने बचाणे रा रस्ता है।
1	19	किजोकी पवित्रशास्त्र बिच परमेश्‍वर ने बोल्ले रा है, “मै ज्ञानी मणुआं रे ज्ञान जो नाश करणा, अते समझदारां री समझ जो घटिया करी दैणा।”
1	20	तां फिरी अवे असी समझदार मणुआं रे बारे बिच क्‍या बोल्ली सकदे? अवे असी यहुदी नियमां रे शास्त्रियां रे बारे बिच क्‍या बोल्ली सकदे? ते अवे असी तिन्हा लोक्कां रे बारे बिच क्‍या बोल्ली सकदे जे गल्ल-बात करणे बिच बड़े तेज हिन? परमेश्‍वर ने ए ज़ाहिर जताई दित्तां कि इस दुनिया री समझ रा कोई मुल्ल नी है।
1	21	जां परमेश्‍वर ने अपणे ज्ञान कने ए समझी लेया कि दुनिया ने तिन्हा जो कदी अपणी इन्सानी समझ कने नी दिख्खी सकणा, तां तिन्हा ने असां रे शुभ संदेश रे प्रचार जो इस्तेमाल कित्तेया ताकी विश्वास करणे वाले मणुआं जो बचाए जिस जो कई लोक बेवकुफी समझदे।
1	22	यहुदी लोक्कां जो ए बेवकुफी लगदी किजोकी से लोक विश्वास करणे तांइ परमेश्‍वर का निशानी तोपदे, ते गैर यहुदियां जो ए बेवकुफी इधेरे तांइ लगदी किजोकी से इन्सानी ज्ञान री तोप बिच हिन।
1	23	पर असां तां तिस सुली पर चढ़ाये मसीह यीशु रा प्रचार करदे जिन्हा ने असां जो पाप्पां का छुड़ाणे तांइ सुली पर जान दित्ती थी, किजोकी यहुदी लोक्कां ने ए सोच्चेया थिया कि मसीह ने हमेशा जीणा इधेरे तांइ से इस गल्ल पर विश्वास नी करी सके कि यीशु ही मसीह थिये।
1	24	पर से लोक जिन्हा जो परमेश्‍वर ने अपणे लोक होणे तांइ सद्दे रा है, चाए फिरी से यहुदी हो या गैर यहुदी हो, तिन्हा तांइ मसीह परमेश्‍वर री ताकत ते ज्ञान हिन।
1	25	किजोकी जे गल्ल परमेश्‍वर री बेवकुफी जदेइ लगदी, से मणुआं रे ज्ञान का भी जादा बधी करी ज्ञानवान है, ते जे चीज परमेश्‍वर री कमजोरी जदेया लगदी, से मणुआं री ताकत का भी जादा बधी करी है।
1	26	हे संगी विश्वासियों, इसका पैल्ले कि परमेश्‍वर ने तुसी जो अपणे लोक बनणे तांइ सद्देया थिया, जरा सोच्चो कि तुसी तिस बेल्ले कदेय थिये। इन्सानी तौर पर ता तुसी बिच जादातर लोक ना ता बड़े ज्ञानी थिये, ते ना ही ताकतवर थिये ते ना ही तुसी कुसकी बड्डे ‍खानदान का थिये।
1	27	पर परमेश्‍वर ने तिन्हा लोक्कां जो चुणी लित्तेया जिन्हा जो दुनिया रे लोक बेवकूफ समझदे, ताकी परमेश्‍वर तिन्हा लोक्कां जो शर्मिंदा करण जे अप्पु जो समझदार मनदे।
1	28	अते परमेश्‍वर ने तिन्हा लोक्कां जो चुणेया जिन्हा कने लोक नफरत करदे थिये ते जिन्हा जो लोक तुच्छ, नीच ते किच्‍छ भी नी समझदे थिये, ते परमेश्‍वर ने तिन्हा लोक्कां जो तिस सोच जो तोड़णे तांइ इस्तेमाल कित्तेया जिस जो दुनिया खास समझदी।
1	29	परमेश्‍वर ने इधेरे तांइ कित्तेया ताकी तिन्हेरे सामणे कोई भी मणु घमंड ना करी सके।
1	30	पर परमेश्‍वर ने तुसी लोक्कां रा रिश्ता मसीह यीशु कने जोड़ेया, ते मसीह यीशु रे जरिये से असां जो अपणा ज्ञान दिंदे, परमेश्‍वर असां जो अपणी नजर बिच धार्मिक ठेहरांदे। असी लोक मसीह यीशु रे जरिये पवित्र ठैहराये गे रे हिन ते असां जो पाप का अजाद करदे।
1	31	जिय्यां कि पवित्रशास्त्र बिच लिख्खे रा है, “जे घमंड करो से परमेश्‍वर बिच घमंड करे।”
2	1	हे संगी विश्वासियों, मै जां आई करी तुसी जो परमेश्‍वर रे शुभ संदेश रा राज़ दस्सेया, तिस बेल्ले मै तुसी सामणे समझदार लगणे तांइ बड़े भारी बुलंद शब्द नी इस्तेमाल कित्ते।
2	2	किजोकी मै ए ठाणी लित्ता थिया कि मै तुसी लोक्कां बिच मसीह यीशु ते तिन्हेरे सुली पर जान दैणे रे अलावा होर कुसकी चीज रे बारे बिच गल्ल ना करां।
2	3	ते मै अपणी कमजोरी ते डर कने ते बड़ा कंमदे-कंमदे तुसी कने रेया।
2	4	अते मेरे शिक्षा ते मेरे प्रचार बिच इन्सानी समझ वाले बड्डे बड्डे छैल शब्द नी थिये पर पवित्रात्मा ने तुसी जो इन्ने ताकतवर तरिक्के ए दिखाया कि जे संदेश मै तुसी जो सुणाया थिया से सच थिया,
2	5	ताकी तुसी रा विश्वास मणु रे ज्ञान पर नी, पर परमेश्‍वर री ताकत पर टिके रे।
2	6	फिरी भी असी पक्के विश्वासियां रे बिच ज्ञान री गल्लां सुणान्दे हिन, पर ए ज्ञान कोई दुनियावी ज्ञान नी है ते ना ही इस जुग रे प्रधान लोक्कां रे ज्ञान जदेया है जे इक्क दिन नाश होई जाणा।
2	7	जिस ज्ञान रे बारे बिच असी दसदे से परमेश्‍वर रा औ ज्ञान है जिस जो तिन्हा ने लुकाई करी रख्खेया। कोई भी तिसेरे बारे बिच नी जाणदा थिया। दुनिया बनाणे का पैल्ले का ही परमेश्‍वर ने ए फैसला कित्तेया कि तिन्हेरे ज्ञान असां रे आदरमान तांइ है।
2	8	परमेश्‍वर री योजना रे तिस ज्ञान जो इस जुग रे प्रधान लोक्कां बिच का कुसकी ने भी नी समझेया थिया। जे अगर से समझी गे रे हुंदे तां महिमा रे प्रभु मसीह यीशु जो सुली पर नी चढ़ांदे।
2	9	पर जिय्यां की पवित्रशास्त्र बिच लिख्खे रा है, “जिन्हा गल्लां जो कुसकी ने नी दिख्खेया अते कुसकी ने नी सुणेया, अते कुसकी ने तिन्हा ठीक गल्लां जो नी समझेया जे परमेश्‍वर ने अपणे प्यार करणे वालेयां तांइ तयार कित्तेया।”
2	10	पर परमेश्‍वर ने तिन्हा जो पवित्रात्मा रे जरिए असां पर जाहिर कित्तेया, किजोकी पवित्रात्मा सब गल्लां जो, बल्कि परमेश्‍वर री गहराई री गल्लां जो भी जांचदा।
2	11	कुसकी रे मन री गल्लां जो तिस मणु रे अलावा होर कोई नी जाणी सकदा। तिय्यां ही पवित्रात्मा रे अलावा होर कोई भी परमेश्‍वर री गल्लां जो नी जाणी सकदा।
2	12	पर परमेश्‍वर ने असां जो अपणी आत्‍मा दित्ते री है, इधेरे तांइ असी दुनिया रे लोक्कां सांइ नी सोचदे। ते ए ही वजह है कि असी परमेश्‍वर री आशीषां जो समझी लिंदे।
2	13	हर इक्क गल्ल जे असी बोलदे से असां जो इन्सान कने नी बल्कि परमेश्‍वर रे आत्‍मा रे जरिये सिखाया गे रा है। ते से ही आत्‍मा आत्मिक लोक्कां जो आत्मिक गल्लां सिखाणे तांइ असां री मदद करदा।
2	14	पर कोई अविश्वासी मणु परमेश्‍वर रे आत्‍मा री शिक्षां जो नी अपणांदा, किजोकी से शिक्षां तिसेरी नजरां बिच बेवकूफी री गल्लां हिन, अते ना ही से लोक सही या गलत गल्लां बिच फैसला नी लेई पांदे। किजोकी से लोक आत्मिक गल्लां जो सिर्फ तां ही समझी सकदे जे अगर तिन्हा का पवित्रात्मा हो।
2	15	जिन्हा मणुआं ने पवित्रात्मा जो पाए रा है से लोक सही ते गलत गल्लां बिच का सही फैसला लेई सकदे। पर जिन्हा लोक्कां का पवित्रात्मा नी है से लोक तिन्हा मणुआं रे विचारां जो नी समझी सकदे जिन्हा का पवित्रात्मा है।	WRONG ALIGNMENT
2	16	पर जिय्यां कि पवित्रशास्त्र बिच लिख्खे रा है, “कोई भी नी जाणी सकदा कि परमेश्‍वर रे मन बिच क्‍या है। कोई भी तिन्हा जो सिखाई नी सकदा” पर पवित्रात्मा ने असी विश्वासी लोक्कां जो मसीह रे मन जो समझणे री ताकत दित्ते री है।
3	1	हे संगी विश्वासियों, मै तुसी रे कने तिय्यां गल्ल नी करी सकेया, जिय्यां आत्मिक मणुआं कने करदा। पर इसेरे उलट मेरे जो तुसी कने इय्यां गल्ल करणा पेई जिय्यां कि दुनियावी मणुआं कने कित्ती जांदी, मतलब उन्हा कने जे मसीह यीशु री गल्लां जो समझणे बिच हल्ले बच्चे हिन।
3	2	मै तुसी जो परमेश्‍वर रे संदेश बिच हल्ले मामुली गल्लां ही सिखाइ ते हल्ले गहराई री सच्चाई नी दस्सी, किजोकी तिस बेल्ले तुसी तदेई गल्लां जो सिखणे रे जोग्गे नी होए थिये ते तुसी हल्ले भी तिस शिक्षा जो अपनाणे रे जोग्गे नी होए रे थिये।
3	3	किजोकी हल्ले तांइ तुसी इस दुनिया रे अविश्वासी लोक्कां सांइ हिन। तुसी रे बिच हिर्स अते झगड़ा है, इस कने साबित हुंदा कि तुसी इस दुनिया रे दुए लोक्कां सांइ हिन ते तिय्यां ही बरताव करदे।
3	4	किजोकी जां इक्क बोलदा कि मै पौलुस रे सिखाए चलदा, ते दूज्जा मणु बोलदा कि मै अपुल्लोस रे सिखाए चलदा, तां तिस बेल्ले तुसी रा बोल-चाल दुनियावी मणुआं सांइ हुंदा।
3	5	मै पौलुस ते अप्पुल्लोस परमेश्‍वर री सेवा करणे वाले दास का बधी करी होर किच्‍छ नी हिन, जिन्हेरे जरिए तुसां ने मसीह यीशु रे संदेश विश्वास कित्तेया, असां सबने से ही कम्म कित्तेया जे प्रभु ने असां जो दित्तेया।
3	6	परमेश्‍वर रा संदेश इक्क बीज सांइ है जे जमीन बिच बाया गेया। मै तुसी लोक्कां जो शुभ संदेश सुणाया जिय्यां इक्क मणु खेत्तर बिच बीज बांदा, ते अप्पुल्लोस ने तिस कम्म जो शिक्षा दैणे कने जारी रख्खेया जिय्यां इक्क मणु पौधेयां जो पाणी दिंदा पर सिर्फ परमेश्‍वर ने ही तुसी जो आत्मिक रूप कने बधणे रे काबिल बणाया जिय्यां से पौधेयां जो बधांदे।
3	7	इधेरे तांइ ना तां लगाणे वाला किच्‍छ है, अते ना ही सींचणे वाला, पर परमेश्‍वर जे बधाणे वाला है, से ही सब किच्‍छ है।
3	8	मै तुसी बिच मसीह रा संदेश सुणाया ते तुसी जो शिक्षा दैणा शुरू कित्तेया ते अप्पुल्लोस ने तुसी जो शिक्षा दैणा जारी रख्खेया पर असां दोन्नों रा इक्क ही मकसद है। पर हर इक्क जणे जो अपणे कम्मां रे हिसाब कने परमेश्‍वर का मजदुरी मिलणी।
3	9	किजोकी असी लोक परमेश्‍वर रे सहकर्मी हिन ते तुसी विश्वासी लोक परमेश्‍वर रे खेत्तर सांइ हिन, ते तुसी परमेश्‍वर रे घर सांइ हिन।
3	10	मै परमेश्‍वर रे दित्ते रे वरदान कने से कम्म पुरा कित्तेया जे तिन्हा ने मेरे जो करणे तांइ दित्तेया थिया; मै तुसी रे शहर बिच शुभ संदेश सुणाया ते तुसी बिच का शुरू-शुरू बिच मसीह बिच विश्वास करणे वाले लोक्कां जो तिस बिच बधणे तांइ मदद कित्ती। तिसेरे बाद, बाकी मसीही सेवकां ने तिस कम्म जो जारी रख्खेया जे मै शुरू कित्तेया थिया। पर असां बिच का हर इक्क मसीही सेवक जो इस गल्ल रा ध्यान रखणे री जरूरत है कि असां जो परमेश्‍वर रा कम्म किय्यां करणा चाएदा।
3	11	किजोकी जे नीं पैल्ले का पेई गयी री है, से मसीह यीशु हिन, ते कोई दुज्जा कोई होर नीं पाई नी सकदा।
3	12	जे अगर परमेश्‍वर रे सेवक शुभ संदेश री सही शिक्षा देण जे परमेश्‍वर ने तिन्हा जो दित्ते री है, तां से लोक इक्क घर बनाणे वाले मिस्त्रि सांइ हिन, जे सोन्ना, चाँदी ते किमती पत्थर जदेय बदिया समान लाई करी तिस नीं पर घर पांदे। पर जे अगर से शुभ संदेश री सही शिक्षा ना देण तां से लोक तिन्हा मिस्त्रियां सांइ होए जे तिस नीं पर घा-फू जदेया घटिया समान लाई करी घर पांदे।
3	13	पर इक्क दिन पता लगी जाणा कुसने कदेया कम्म कित्ते रा है। किजोकी जिस दिन मसीह ने वापिस हटी करी आणा तां तिन्हा ने इस गल्ल जो साफ-साफ ज़ाहिर करी दैणा। ए सब किच्‍छ इदेया होणा कि सारेयां ने तिस घर जो बनाणे तांइ इस्तेमाल कित्ते रे समान जो अग्ग बिच पाई करी परखेया जाणा। तिन्हा ने ए दिखणा कि परमेश्‍वर रे हर इक्क सेवक ने कदेया कम्म कित्ते रा है, ते तिन्हा ने इस गल्ल फैसला करणा कि तिन्हेरा कम्म खरा है या बेकार। जिय्यां कोई आदमी घर बनाणे रे समान जो अग्ग कने परखी करी दिखदा कि से जादा समय तांइ चलणा या तोले ही फुकी जाणा।	WRONG ALIGNMENT
3	14	ते जे कम्म तिस मणु ने तिस नीं पर कित्ते रा है, जे अगर से कम्म नी फुकिंदा, तां तिसजो ईनाम मिलणा।
3	15	जे अगर मसीह ए फैसला लेई लिंदे कि कुसकी रा कम्म बेकार है तां मसीह ने तिस मणु जो ईनाम ता नी दैणा पर तिस मणु ने अपणी हमेशा री जिन्दगी भी नी गुआणी जे परमेश्‍वर ने तिसजो दित्ते री है।
3	16	तुसी ठीक तरिक्के कने जाणदे कि तुसी परमेश्‍वर रा मन्दिर हिन अते पवित्रात्मा तुसी रे बिच वास करदा।
3	17	जे कोई मणु तुसी लोक्कां बिच, जे परमेश्‍वर रे मन्दिर सांइ हिन फूट पाणे री कोशीश करगा तां परमेश्‍वर ने तिस मणु जो कड़ी सजा दैणी। किजोकी परमेश्‍वर रा मन्दिर पवित्र है ते से तुसी हिन।
3	18	जे अगर तुसी बिच कोई अप्पु जो इस जुग रे लोक्कां री नजर बिच अप्पु जो समझदार समझे तां अप्पु जो इस जमाने रे लोक्कां री नजर बिच बेवकूफ भी समझे ताकी तुसी परमेश्‍वर री नजर बिच भी समझदार बणो।
3	19	किजोकी परमेश्‍वर री नजर बिच इन्सानी ज्ञान बेवकूफी है, जिय्यां कि पवित्रशास्त्र बिच लिख्खे रा है, “से ही (परमेश्‍वर) है, जे ज्ञानी मणुआं जो तिन्हेरी चलाकी बिच फसाई दिंदा,”
3	20	पवित्रशास्त्र बिच दुबारा इय्यां लिख्खे रा है, “प्रभु ज्ञानी लोक्कां रे सोच-विचारां जो जाणदा, कि से फजूल हिन।”
3	21-23	इधेरे तांइ कोई मणु जो अप्पु पर या कुसकी होर मणु पर घमंड नी होणा चाएदा, चाए पौलुस हो या अपुल्लोस या पतरस, चाए दुनिया हो या जीणा-मरणा हो, चाये अज्ज री गल्लां हो या आणे वाले कल री गल्लां हो, ए सब किच्‍छ तुसी रा है, अते तुसी मसीह यीशु रे हिन, अते मसीह यीशु परमेश्‍वर रा है।
4	1	असां जो मसीह रे से सेवक समझो जिन्हा जो परमेश्‍वर रे संदेश रे राज़ जो फैलाणे रा कम्म दित्ते रा है।
4	2	ते तिस बारे बिच फिरी परमेश्‍वर रे संदेश रा राज़ जिन्हा लोक्कां रे हवाले कित्ते गे रा है, तिन्हा तांइ जरूरी है कि से भरोस्सेमंद रैह्‍ण।
4	3	मेरे जो इस गल्ल री कोई फिकर नी है कि तुसी या कोई अधिकारी अपणे इन्सानी तौर-तरिक्के कने मेरा हिसाब-किताब करे। मै ता अप्पु अपणा हिसाब-किताब नी करदा।
4	4	किजोकी मेरा विवेक साफ है, फिरी भी मै बेकसुर नी है, किजोकी मेरे जो परखणे वाला मेरा प्रभु है।
4	5	इधेरे तांइ, पैल्ले ही कुसकी गल्ल रा हिसाब कताब मत करेया करो, बल्कि जां तांइ प्रभु नी आंदे तां तांइ रूकी रेयो। किजोकी तिन्हा ने लोक्कां री दिल री लुके री गल्लां रे बारे बिच साफ-साफ दसणा जिन्हा रे बारे बिच कोई नी जाणदा। तिन्हा ने लोक्कां रे दिल रे लुके रे इराद्देयां जो साफ-साफ ज़ाहिर करणा। तां फिरी परमेश्‍वर ने सारेयां री तारीफ करणी।
4	6	हे संगी विश्वासियों, मै इस गल्ल-बात बिच अपणा ते अप्पुल्लोस रा ज़िकर इधेरे तांइ कित्तेया ताकी तुसी असां रा उदारण लेई सको ते तुसी इसेरे मतलब जो समझी सको जिसेरे बारे बिच पवित्रशास्त्र बिच ए लिख्खे रा है, “पवित्रशास्त्र बिच लिख्खे री गल्लां का बधी करी होर किच्‍छ ना सोच्चो।” अते ए गल्ल ठीक नी है कि तुसी इक्क कने आदरमान कने रेयो ते दुए रे खिलाफ होई करी तिसेरी बेज़ती करो।
4	7	किजोकी तेरे बिच ते दुए बिच कुण फरक करी सकदा, तेरे का अपणा क्‍या है जे तिज्जो दित्तेया ही नी गेया? अते जां तिज्जो सब किच्‍छ कुसकी का मिल्ले रा है, तां फिरी तू इय्यां घमंड किय्यां करी सकदा कि जिय्यां तिज्जो मिल्लेया ही नी?
4	8	तुसी का अपणी आत्मिक जरूरत रे हिसाब कने सब किच्‍छ है, तुसी इय्यां सोचदे कि तुसी का पवित्रात्मा रे सारे वरदान हिन। तुसी जो इय्यां लगदा कि असां रे बगैर ही रे राज्जेयां सांइ राज करणा शुरू करी दित्ते रा है। जे अगर तुसी राज्जेयां सांइ राज करेया करदे हुंदे ता ए असां तांइ बड़ी खुशी री गल्ल होणी थी, किजोकी तां फिरी असां भी तुसी कने राज करणा थिया।
4	9	पर मेरे जो इय्यां लगदा कि परमेश्‍वर ने असी प्रेरितां जो मरणे वाले कैदियां सांइ आखिर बिच रख्खे रा है। असी सारे दुनिया तांइ इक्क तमाशा बणी गे रे हिन, इत्ते तीकर स्वर्गदूत ते सारे लोक असां जो दिखदे।
4	10	लोक असां जो बेवकुफ समझदे किजोकी असी मसीह यीशु रे बारे बिच प्रचार करदे, पर तुसी जो इय्यां लगदा कि तुसी बड़े भारी समझदार विश्वासी हिन। मते लोक्कां जो लगदा कि असां का कोई हक नी है, पर तुसी बड़े घमंड कने बोलदे कि तुसी जो परमेश्‍वर का हक मिल्ले रा है। लोक असां री इज्जत नी करदे, पर से तुसी री बड़ी इज्जत करदे।
4	11	असी अज्ज रे दिन तीकर असी भूखे-प्यासे अते फटे-पुराणे चिथड़े बिच हिन, अते लोक्कां का कुट्ट खांदे हिन ते बेघर हिन,
4	12	अपणे हत्थां कने मेहनत-मजदुरी करदे हिन, जां लोक असां जो बुरा-भला बोलदे तां असी तिन्हा जो आशीष दिंदे, से असां जो तंग करदे अते असी तिन्हा जो सहन करदे।
4	13	जां लोक असां जो बदनाम करदे, तां भी असी मीठा बोलदे, लोक हल्ले तीकर भी असां री इज्जत नी करदे, से सोचदे कि असी बिल्कुल ही बेकार हिन।
4	14	मै तुसी जो शर्मिंदा करणे तांइ ए गल्लां नी है लिखदा, पर मै तुसी जो सिखाणे तांइ बोल्लेया करदा है किजोकी तुसी मेरे बच्चेयां सांइ हिन जिन्हा कने मै बड़ा भारी प्यार करदा।
4	15	मसीह यीशु रे पिच्छे चलणे तांइ तुसी जो सिखाणे वाले शायद दस हजार लोक भी होई सकदे, पर सिर्फ मै ही तुसी तांइ इक्क प्यो सांइ है, किजोकी मै ही सबका पैल्ले तुसी जो शुभ संदेश सुणाया, जिसेरा अंजाम ए होया कि अवे तुसी मसीह यीशु बिच विश्वास करदे।
4	16	इधेरे तांइ मै तुसी रे छंदे करदा कि तुसी मेरे सांइ जिन्दगी जियो।
4	17	इधेरे तांइ मै तीमुथियुस जो जे प्रभु बिच मेरा प्यारा अते भरोस्सेमंद पुत्तर सांइ है, तुसी का भेज्जेया। तिन्ने तुसी जो दसणा कि इक्क मसीही मणु रे तौर पर मै किय्यां जिन्दगी जिया करदा है, जदेया कि मै हर इक्क जगह ते हर इक्क कलीसिया बिच दसदा भी।
4	18	तुसी बिच किच्‍छ मणु ए सोच्ची करी घमंड कने भरी गे रे हिन कि मै तुसी का कदी हटी करी नी आणा।
4	19	पर जे अगर प्रभु री मर्जी होई तां मै तुसी का जरूर आणा, ते फिरी दिख्खी लिंगा कि इन्हा घमंडिया बिच किन्नी ताकत है।
4	20	किजोकी परमेश्‍वर रा राज सिर्फ बड़ी भारी गल्लां नी हिन, पर ए परमेश्‍वर री ताकत रे मुताबिक जीणा है।
4	21	तुसी क्‍या चाह्‍ंदे कि मै तित्ते पुज्जि करी तुसी कने किय्यां बर्ताव करां? क्‍या मै डंडा लेई करी तुसी का आ, या प्यार ते निम्तेपन कने?
5	1	किच्‍छ लोक्कां ने मेरे जो दस्से रा है कि तुसी रे कलीसिया रे किच्‍छ लोक व्यभिचार बिच पे रे हिन। बल्कि इदेया व्यभिचार ता मसीह बिच विश्वास ना करणे वाले लोक्कां बिच भी नी हुंदा कि इक्क मणु अपणी सौतेली माँ कने नाजायज़ रिश्ते बणाए।
5	2	इस बारे बिच तुसी दुखी होणा चाएदा थिया। जे कोई इदेया कम्म करदा तुसी जो तिस मणु जो अपनी कलीसिया बिच का बाहर कड्डी दैणा चाएदा थिया, पर इय्यां करणे रे बजाए तुसी उल्टा घमंड कने भरी गे।
5	3	हालांकी मै तित्ते तुसी कने नी है, पर जां मै तुसी ते कलीसिया बिच होणे वाली परेशानियां रे बारे बिच सुणदा तां इय्यां लगदा कि जिय्यां मै तित्ते तुसी रे बिच मझाटे ही है ते तिस मणु रा हिसाब-किताब करेया करदा है।
5	4	तुसी जो इय्यां करणे री जरूरत है कि मसीही विश्वासियां रे रूप बिच कठियो ते ए जाणी रख्खो कि तुसी का मसीह यीशु रा हक है। ते ए ऐसा है कि मै भी अपणे मन बिच तुसी कने तित्ते ही है तां फिरी मसीह यीशु री ताकत कने
5	5	इदेय मणु जो शैतान जो वापिस सौंपी देयो, ताकी से अपणे पाप्पां का माफी मंगी लेयो। जे अगर से अपणे पाप्पां का माफी मंगी लिंदा तां मसीह रे दुनिया रे हिसाब-किताब करणे बेल्ले तिस मणु ने बची जाणा।	WRONG ALIGNMENT
5	6	तुसी घमंड करणा छड्डी देयो। जिय्यां कि तुसी जाणदे कि जरा करी तराक पूरे गून्ने रे आट्टे जो तराक्की दिंदा तिय्यां ही जां कोई इक्क मणु पाप करदा रैहन्दा तां तिस वजह कने तिसेरे कन्ने रे सारे मणु तिस असर बिच पाप करणा लगी पैंदे।
5	7	इधेरे तांइ तिस पाप जो अप्पु बिच का हटाओ जिय्यां कि यहुदी लोक फसह री रोट्टी रा तयार का पैल्ले अपणे घरे का तराक्के रे आट्टे जो हटाई दिंदे थिये, तां फिरी तुसी ने इक्क इदेय पवित्र विश्वासियां रा समुह बनणा जे पवित्र ते सुच्चे होई करी बगैर कुसकी पाप रे असर रे इक्क-दुए कने संगती करणे वाले लोक बनणा किजोकी परमेश्‍वर ने तुसी जो पैल्ले का ही साफ करी दित्ते रा है ते तुसी जो पवित्र बणाई दित्ते रा है। तुसी जो हमेशा साफ ते सुच्चे तरिक्के कने जिन्दगी जीणी चाएदी किजोकी मसीह यीशु ने असां जो असां रे पाप्पां का अजाद करणे तांइ कुर्बानी दित्ती थी, जिस तरिक्के कने यहुदी मणु फसह रे तयार का पैल्ले अपणे घर का खमीर हटाई दिंदे।
5	8	इधेरे तांइ आओ असां अपणा फसह रा तयार मणांदे जिय्यां कि यहुदी लोक तराक्क जो कड्डी करी सुट्टी दिंदे ते अखमिरी रोट्टी खांदे थिये, तिय्यां ही असां जो भी जिन्दगी तिस हिसाब कने नी जीणा चाएदी जिय्यां असी मसीह यीशु बिच विश्वास करणे का पैल्ले जिंदे थिये।	WRONG ALIGNMENT
5	9	मै अपणी पैल्ली चिठ्ठियां बिच तुसी जो लिख्खेया थिया कि व्यभिचारियां री संगती मत करदे।
5	10	ए नी कि तुसी बिल्कुल ही इस दुनिया रे व्यभिचारियां, लालचियां, ठग मणुआं या मूर्ती पूजा करणे वालेयां कने गल्ल-बात करणा ही छड्डी देयो, इस हिसाब कने ता तुसी जो इस दुनिया जो छडणा पैणा,
5	11	पर मै चिठ्ठी बिच तुसी जो जे लिख्खेया, से ए है कि कुसकी इदेय मणु कने कोई रिश्ता मत रख्खो जे मसीह यीशु बिच विश्वास करणे रा दावा ता करदा हो पर फिरी व्यभीचारी, लालची, मूर्ती पूजा करणे वाला, गाली दैणे वाला, पियक्कड़, या इक्क ठग हो। इदेय मणु कने गल्ल-बात मत रखदे, बल्कि इदेय मणुआं कने रोट्टी भी मत खान्दे।
5	12	जे मणु विश्वासी नी हिन, तिन्हेरा हिसाब-किताब करणा मेरी जिम्मदारी नी है। पर शायद तुसी इदेय लोक्कां जो सजा देई सकदे जे तुसी री कलीसिया रे हिस्से हिन।
5	13	जिय्यां कि पवित्रशास्त्र बिच लिख्खे रा है कि अविश्वासियां रा हिसाब-किताब ता परमेश्‍वर करदा, पर तुसी इदेय बुरे कम्म करणे वालेयां जो अपणे बिच का कड्डी देयो।
6	1	जे अगर कुसकी इक्क विश्वासी रा दुए विश्वासी कने कोई झगड़ा होई जाओ तां से अविश्वासी हाकिम का ना जाए पर से अपणे फैसले तांइ कलीसिया रे दुए विश्वासी लोक्कां का जाए।
6	2	तुसी जो पता ही है कि परमेश्‍वर रे लोक्कां ने दुनिया रे लोक्कां रा हिसाब-किताब करणा। इधेरे तांइ तुसी हल्की का हल्की लड़ाई रा हिसाब-किताब करणे रे जोग्गे हिन।
6	3	तुसी जो पता ही है कि असां ने शैतान रे दूतां रा भी हिसाब-किताब करणा इधेरे तांइ असी छोटी-मोटी दुनियावी परेशानी रा भी फैसला करी सकदे।
6	4	जे अगर तुसी जो इदेइ छोट्टी-मोटी परेशानी रा फैसला करणा पेयो तां तुसी इदेइ गल्लां जो तिन्हा लोक्कां सामणे लेई करी नी जाणा चाएदा जे मसीह यीशु बिच विश्वास नी करदे।
6	5	तुसी लोक्कां जो शर्म आणा चाएदी! जरूर तुसी लोक्कां बिच कोई इक्क जणा होणा ही जे संगी विश्वासियां रे झगड़े सुलझाई सके।
6	6	पर तिसेरे बजाए इक्क विश्वासी अपणे दुए विश्वासी भाई रे खिलाफ कचेरी बिच कुसकी अविश्वासी मणु का अपणी परेशानी सुलझाणे तांइ जांदे।
6	7	पर जां कोई विश्वासी अपणे दुए विश्वासी भाई जो कुसकी मुद्दे तांइ कचेरी बिच लेई जांदे, तां इक्क विश्वासी होणे रे नात्ते जिय्यां असां जो अप्पु-मिते रैह्णा चाएदा, असी तिय्यां रैह्णे बिच नाकाम रैह्‍ंदे। खरा ता ए ही होणा कि तुसी अपणे दुए विश्वासी भाई री गलती जो सहन करी लेया करो। जे अगर दुए विश्वासी भाई ने तुसां का धोख्खे कने किच्‍छ लेई लित्ते रा हो, तां तिसेरे खिलाफ किच्‍छ भी मत करो।	WRONG ALIGNMENT
6	8	पर तुसी तां अप्पु ही अपणे विश्वासी भ्यालां कने गलत करदे ते तिन्हा जो धोख्खा दिंदे।
6	9	तुसी जो ठीक तरिक्के कने पता है धोख्खा दैणे वाले लोक्कां ने कदी परमेश्‍वर रे राज रे वारिस नी बनणा। गलतफहमी बिच मत रेयो किजोकी व्यभिचारी, मूर्तां री पूजा करणे वाले, परस्त्रीगामी, लुच्चे, विकृत समलैंगिक रिश्ता,
6	10	चोरी करणे वाले, लालची, शराब्बि, गालां दैणे वाले, धोख्खा-धड़ी करणे वाले लोक कदी भी परमेश्‍वर रे राज रे वारिस नी होई सकदे।
6	11	ते तुसी बिच का मते जणे पैल्ले इदेय ही थिये, पर तुसी प्रभु यीशु मसीह ते परमेश्‍वर रे आत्‍मा ने तुसी रे पाप साफ कित्ते गे ते तुसी पवित्र ते धार्मिक भी ठेहराया।
6	12	तुसी बिच का किच्‍छ लोक बोलदे कि असी जे मर्जी चाए से करी सकदे, पर मै तुसी जो बोलदा कि हर किच्‍छ असां तांइ खरा नी है। इधेरे तांइ मै कुसकी भी चीज रे बस बिच नी होणा चाह्‍ंदा।
6	13	तुसी लोक बोलदे कि रोट्टी पेट तांइ जरूरी है ते पेट रोट्टी तांइ जरूरी। ए गल्ल सही ता है पर इक्क दिन परमेश्‍वर ने इन्हा दोन्नां जो मुकाई दैणा। पर कोई भी मणु ए नी बोल्ली सकदा कि असां रे शरीर व्यभिचार तांइ बणे रे हिन। असां रे शरीर प्रभु रे हिन ते असां जो अपणे शरीरां जो प्रभु री इच्छा पुरी करणे तांइ इस्तेमाल करणा चाएदा।
6	14	परमेश्‍वर ने अपणी ताकत कने असां जो मुर्देयां बिच का जिन्दा करी दैणा जिय्यां कि तिन्हा ने मसीह यीशु जो भी मुर्देयां बिच का फिरी जिन्दा कित्तेया थिया।
6	15	तुसी जो पता ही है कि तुसी रे शरीर मसीह यीशु रे अंग हिन। मै मसीह यीशु रे अंग जो लेई करी तिन्हा जो वैश्या रे अंग नी बणाई सकदा। इय्यां कदी भी नी होई सकदा।
6	16	तुसी जो ता पता ही है कि जे अगर कोई मणु वैश्या कने नाजायज़ रिश्ता बणांदा तां से तिस कने इक्क तन होई जान्दा, किजोकी पवित्रशास्त्र बिच लिख्खे रा है, “तिन्हा दोन्नां ने इक्क तन होई जाणा।”
6	17	ते जे मणु प्रभु कने रिश्ता बणाई करी रखदा, तां तिस मणु प्रभु कने इक्क आत्‍मा होई जांदा।
6	18	व्यभिचार का बची रेयो, किजोकी होर जिन्ने भी पाप मणु करदा से कने शरीर पर इदेया असर नी पांदे जदेया असर व्यभिचार करणे कने पैंदा। किजोकी व्यभिचार करणे वाला अपणे ही शरीर रे खिलाफ ही पाप करदा।
6	19	तुसी जो पता ही है कि तुसी रा शरीर इक्क मन्दिर सांइ है, जिस बिच पवित्रात्मा वास करदा जे तुसी जो परमेश्‍वर रे पास्से का मिल्ले रा है, ते तुसी रा अप्पु पर कोई हक नी है किजोकी तुसी परमेश्‍वर रे हिन।
6	20	किजोकी प्रभु ने सुली पर कुर्बानी देई करी तुसी री किमत चुकाए री है। इधेरे तांइ अपणे शरीर कने ठीक कम्म करी के परमेश्‍वर री महिमा करो।
7	1	मै अवे तुसी जो तिन्हा गल्लां रा जवाब दैणा जे तुसी ने मेरे का अपणी चिठ्ठी बिच मेरे का पुच्छे थिये। तुसी रा सवाल थिया “क्‍या लोक्कां तांइ बगैर ब्याह कित्ते रे रैह्णा जादा खरा है?”	WRONG ALIGNMENT
7	2	हाँ, ए खरा है पर लोक बड़ी असानी कने व्यभिचारी कम्म करणे रे बहकावे बिच आई जांदे, इधेरे तांइ हर इक्क मर्द री लाड़ी होणा चाएदी ते हर इक्क कुड़ी रा भी लाड़ा होणा चाएदा।
7	3	ए जरूरी है कि हर लाड़ा अपणी लाड़ी तांइ अपणी हर जिम्मेवारी जो निभाए ते हर इक्क लाड़ी अपणे लाड़े तांइ अपणी जिम्मेवारियां जो निभाए।
7	4	लाड़ी जो अपणे शरीर पर हक्क नी पर तिसेरे लाड़े रा हक्क है, तिय्यां ही लाड़े रा भी अपणे शरीर पर हक्क नी, पर तिसेरी लाड़ी रा है।
7	5	प्रार्थना बिच समय गुजारणे रे अलावा कुसकी होर गल्ल तांइ लाड़ा ते लाड़ी इक्क दुए जो अप्पु-मिते सम्बध बनाणे का मना ना करे, पर तिसेरे बाद से लोक अपणी आम ब्यात्ती री जिन्दगी जो तिय्यां ही जिन्दे रैह्‍ण। इस तरिक्के कने तुसी संयम री कमी री वजह कने शैतान री परिक्षा बिच पैणे का बची रैह्णा।
7	6	पर मै तुसी जो दस्सि दिंदा कि ए सिर्फ इक्क सुझाव है ना कि कोई हुकम।
7	7	मै ए चांह्दा कि तुसी सारे मेरे सांइ बगैर ब्याह रे रैह्‍न्दे पर परमेश्‍वर ने किच्‍छ लोक्कां जो ब्याह करणे रा वरदान दित्ता रा हे ते कुसकी जो बगैर ब्याह रे रैह्णे रा।
7	8	अवे जे लोक ब्यात्ते रे नी हिन, ते जे जनानियां विधवा हिन, मै तिन्हा जो ए ही सलाह दिंगा कि से मेरे सांइ ही किल्ले रैह्‍ण।
7	9	पर जिन्हा लोक्कां तांइ संयम रखणा मुश्किल है, से लोक ब्याह करी लेण, किजोकी व्यभिचार करणे का खरा ब्याह करणा है।
7	10	जिन्हेरा ब्याह होई गे रा है, तिन्हा जो मै नी, बल्कि प्रभु हुकम दिंदे कि लाड़ी अपणे लाड़े जो तलाक ना दे।
7	11	ते जे अगर से तलाक देई करी बखरे होई भी जाये ता से लोक दूज्जा ब्याह ना करे, या फिरी वापिस फिरी मिली जाये। तिय्यां ही लाड़ा भी अपणी लाड़ी जो तलाक ना दे।
7	12	बाकी विश्वासियां जो प्रभु नी पर मै बोल्लेया करदा है कि जे कुसकी संगी विश्वासी री लाड़ी प्रभु पर विश्वास ना करदी हो पर अपणे लाड़े कने रैह्णे बिच कने खुश हो, तां से लाड़ा तिसजो तलाक ना दे।
7	13	अते जिस विश्वासी जनानी रा लाड़ा प्रभु पर विश्वास नी करदा हो, पर से अपणी विश्वासी लाड़ी कने रैह्णे बिच खुश हो, तां से जनानी अपणे लाड़े जो तलाक ना दे।
7	14	किजोकी परमेश्‍वर तिस जनानी रे अविश्वासी लाड़े जो अपणे ही लोक्कां सांइ समझदे किजोकी तिसेरी लाड़ी विश्वासी है। ते परमेश्‍वर तिस मणु री लाड़ी जो अपणे ही लोक्कां सांइ समझदे किजोकी तिस जनानी रा लाड़ा विश्वासी है। जे अगर ए सच नी हुंदा तां तुसी रे बच्चे नाजायज़ होणे थिये, पर परमेश्‍वर तिन्हा जो जायज़ रे रूप बिच अपणांदे।
7	15	पर जे अगर कुसकी विश्वासी जनानी रा लाड़ा अपणी लाड़ी जो तलाक दैणा चाए, ता तिन्हा जो तलाक देई करी बखरा होणा देयो। इदेयी हालत बिच कोई भी ब्यात्ते रे संगी विश्वासी कुसकी बन्धन बिच नी है किजोकी परमेश्‍वर ने असां जो सिर्फ शांती बिच रैह्णे तांइ ही सद्दे रा है।
7	16	पर तुसी विश्वासी जनानियां जो इस गल्ल रा चेत्ता रखणा चाएदा कि होई सकदा कि तुसी रा अपणे लाड़ेयां कन्ने रैह्णे री वजह कने से शायद बदली जाए, ते तिय्यां ही विश्वासी मर्दां जो चेत्ता रखणा चाएदा कि होई सकदा कि तुसी रा अपणी अविश्वासी लाड़ियां कन्ने रैह्णे री वजह से बाद बिच बदली जाण।
7	17	ते जिय्यां परमेश्‍वर ने हर इक्क जो जिस तरिक्के री जिन्दगी जीणे रा वरदान दित्ते रा है ते अप्पु का सद्दे रा है, से तिस्सी हिसाब कने अपणी जिन्दगी जीण, ते मै भी सारी कलीसियां जो ए ही बोलदा।
7	18	जे अगर कुसकी यहुदी मणु ने मसीह यीशु बिच विश्वास करणे का पैल्ले का ही खतना कराया हो तां से मणु मसीह बिच विश्वास करणे का बाद तिसजो वापिस बदलणे री कोशीश ना करे। तिय्यां ही अगर कुसकी मणु ने मसीह बिच विश्वास करणे का पैल्ले खतना ना कराया हो तां तिस मणु जो खतना कराणे री कोई जरूरत नी है।
7	19	कुसकी मणु रे खतना कराणा या ना कराणा कोई बड्डी गल्ल नी है, किजोकी परमेश्‍वर रे हुकमां जो मनणा ही सबका बड्डी गल्ल है।
7	20	हर इक्क मणु तदेइ ही जिन्दगी जिये जदेइ जिन्दगी जीणे तांइ परमेश्‍वर ने तिन्हा जो सद्दे रा है।
7	21	जां परमेश्‍वर ने तुसी जो सद्देया तां क्‍या तुसी गुलाम थिये? तुसी इस गल्ल कने दुखी मत हुंदे, पर जे अगर तुसी जो अजाद जिन्दगी जीणे रा मौक्का मिलदा तां तिस मौक्के जो मत छडदे।
7	22	किजोकी जिस गुलाम जो परमेश्‍वर ने सद्दे रा है, से मणु परमेश्‍वर रा अजाद मणु है, तिय्यां ही तुसी बिच का हर इक्क अजाद मणु जिस जो मसीह यीशु ने सद्दे रा है से तिन्हेरा गुलाम है।
7	23	मसीह यीशु ने सुली पर कुर्बानी देई करी तुसी री किमत चुकाए री है इधेरे तांइ कुसकी मणु रे नी पर परमेश्‍वर रे गुलाम बणो।
7	24	हे संगी विश्वासियों, परमेश्‍वर ने जिस मणु जो जदेइ जिन्दगी जीणे तांइ सद्दे रा है, से मणु परमेश्‍वर कने तदेइ ही जिन्दगी जिए।
7	25	कुंआरी कुड़ियां तांइ प्रभु का कोई भी हुकम मेरे जो नी मिल्लेया, पर परमेश्‍वर ने अपणी दया कने मेरे जो जे ज्ञान दित्ते रा है से भरोस्से रे लायक है ते मै तुसी जो सलाह दिंदा,
7	26	किजोकी आज्‍ज-कल विश्वासी मणुआं कने तंगी-मुसिबतां वाली गल्लां होया करदी हिन, इधेरे तांइ मै ए ही सलाह दैणा चाह्‍ंगा कि जे लोक जिय्यां हिन तिय्यां ही रेयो।
7	27	जे अगर तू ब्यात्ते रा है, तां अपणी लाड़ी जो तलाक मत दे, ते जे अगर तू ब्यात्ते रा नी है, तां ब्याह करणे री कोशीश मत कर।
7	28	पर जे तू ब्याह करगा, तां से कोई पाप नी है, ते जे अगर कुंवारी कुड़ी रा ब्याह कित्तेया जाए, तां से भी कोई पाप नी। ब्यात्ते रे मणु जो अपणी जिन्दगी बिच बड़ी दुख-भरी चिज्जां सैह्‍णा पैणी ते मै तुसी जो तिन्हा तकलिफां का बचाणा चाह्‍ंदा।
7	29	हे संगी विश्वासियों, मै ए बोलदा कि असां का इस दुनिया बिच जादा समय नी है, इधेरे तांइ जरूरी है कि से ब्याह होणे रे बावजुद भी परमेश्‍वर री सेवा इय्यां करण कि जिय्यां से हल्ले भी कुंवारे हिन।
7	30	जे लोक दुख मणाया करदे हिन, ते जे लोक खुशी मणाया करदे हिन या जे लोक चिज्जां खरिद्देया करदे हिन तिन्हा सारेयां जो परमेश्‍वर री सेवा करणे बिच इय्यां मन लाणा चाएदा जिय्यां कि से लोक इन्हा बिच का कोई भी चीज ना करदे होण।
7	31	किजोकी असी जाणदे कि इस दुनिया ने बड़े तौले ही मुकी जाणा इधेरे तांइ तुसी बिच का कुसकी जो भी दुनिया री कुसकी भी चीज कने बड़ा जादा दिल नी लाइ लैणा चाएदा।
7	32	इधेरे तांइ मै चाह्‍ंदा कि तुसी जो रोज़-मर्रा री जिन्दगी री फिकर का अजाद रेयो। जे मर्द बगैर ब्याह कित्ते रे रैहन्दा, से सिर्फ प्रभु री गल्लां री फिकर बिच रैहन्दा ते तिन्हा जो खुश करदा रैहन्दा
7	33	पर ब्यात्ते रा मणु दुनिया री गल्लां री फिकर बिच रैहन्दा, कि किय्यां अपणी लाड़ी जो खुश रख्खे। तिस मणु री रूचियां बडीं गे री हिन।
7	34	दो तरिक्के री जनानियां हुंदी, इक्क ता बगैर ब्याए री जनानियां हुंदी ते दुई ब्यात्ते री जनानियां हुंदी। ब्यात्ती री जनानियां ते बगैर ब्याए री कुड़ी बिच भी ए फरक है कि बगैर ब्याए री जनानियां प्रभु री सेवा री फिकर बिच रैह्न्दी कि से हमेशा परमेश्‍वर जो खुश करे। पर ब्याए री जनानियां दुनिया री गल्लां फिकर बिच रैह्न्दी कि अपणे लाड़े जो किय्यां खुश रख्खे।
7	35	ए गल्लां तुसी जो फसाणे तांइ नी पर तुसी रे फायदे तांइ ही बोल्लेया करदा है, बल्कि इधेरे तांइ कि जे सही है तिय्यां ही कित्तेया जाये, कि तुसी इक्क मन होई करी प्रभु री सेवा बिच लगी रेयो।
7	36	जे अगर तुसी बिच कोई मणु अपनी जुआन कुड़ी रा ब्याह नी करांदा पर अवे तिसजो ए लगदा कि इय्यां करणा सही नी है, पर तिसजो अवे इय्यां लगदा कि तिसजो अपणी कुड़ी रा ब्याह कराणा चाएदा, तां इस मामले बिच तिसजो से ही करणा चाएदा जे तिसजो सही लगदा। से अपणी कुड़ी रा ब्याह कराई करी पाप नी है करेया करदा। तिसजो अपणी कुड़ी रा ब्याह कराणे रा इंतजाम करणा चाएदा।
7	37	पर जे अगर तिस मणु ने अपणे मन बिच ठाणी लेरा हो कि तिसेरी कुड़ी तांइ बगैर ब्याए ही रैह्णा सही है, तां तिस मणु जो से करणे रा पुरा हक्क है जे तिसजो इस मामले बिच सही लगदा। ते जे अगर से अपणी कुड़ी जो बगैर ब्याए ही रखणा चाह्‍ंदा, तां से सही करदा।
7	38	इधेरे तांइ जे कोई अपणी कुंवारी कुड़ी रा ब्याह कराई दिंदा, से खरा करदा। ते जे ब्याह नी करांदा से भी खरा ही करदा।
7	39	जां तांइ कुसकी जनानी रा लाड़ा जिंदा है, तां तांइ तिसजो अपणे लाड़े जो नी छडणा चाएदा। पर जां तिसेरा लाड़ा मरी जाये तां फिरी से जिस मर्जी कने चाए ब्याह करी सकदी, पर सिर्फ कुसकी विश्वासी कने ही।
7	40	पर जे अगर से बगैर ब्याए ही रैह्न्दी, तां मै समझदा कि से होर भी जादा खरा है। मेरे जो कि मै परमेश्‍वर रे पास्से का तुसी जो ए सब किच्‍छ सिखाया करदा है।
8	1	तुसी अपणी चिठ्ठी बिच मेरे का मूर्तां जो भेंट चढ़ाए री रोट्टी रे बारे बिच पुच्छेया थिया। असां सारे ही इस मामले रे बारे बिच थोड़ा-मता जाणदे। पर ज्ञान असां जो घमंडी बणाई दिंदा, जदकी प्यार असां जो बाकी लोक्कां तांइ मददगार बणाई दिंदा।
8	2	तुसी इय्यां समझदे कि तुसी किच्‍छ जाणदे, पर हल्ले तांइ तुसी इस तरिक्के कने नी जाणदे जिस तरिक्के तुसां जो जाणदा चाएदा।
8	3	परमेश्‍वर अपणे प्यार करणे वालेयां जो पैछाणदे।
8	4-6	ता अवे मै मूर्तां जो भेंट चढ़ाए री चिज्जां जो खाणे रे सवाल रा जवाब दैणा चाह्‍ंदा। मूर्तां रे सामणे चढ़ाए री चिज्जां रे बारे बिच असी जाणदे। मूर्तां कोई सच्ची परमेश्‍वर नी हिन, सिर्फ इक्क ही सच्चा परमेश्‍वर है। पर असां तांइ इक्क ही प्रभु हिन ते से असां रे पिता हिन, तिन्हा ने ही सारी चिज्जां जो बणाया ते असी तिन्हा तांइ ही जिन्दे, पर तां भी असां तांइ तां इक्क ही परमेश्‍वर हिन ते से असां रे पिता हिन। तिन्हा ने सब किच्‍छ बणाए रा है, ते तिन्हेरी वजह कने ही असी जिन्दे हिन। तिय्यां ही असां रे इक्क ही प्रभु हिन ते से मसीह यीशु हिन। तिन्हेरे जरिये ही सब किच्‍छ बणाया गेया ते तिन्हेरे जरिये ही असी जिया करदे हिन।
8	7	पर किच्‍छ विश्वासी लोक हल्ले भी इस गल्ल जो नी समझदे कि मूर्तां बिच कोई ताकत नी है, किजोकी पैल्ले से लोक अप्पु भी तिन्हा मूर्तां री पूजा करदे थिये, पर अवे जां से लोक तिस रोट्टी जो खांदे जे मूर्तां जो भेंट चढ़ाए री हुंदी, तां तिन्हा जो इय्यां लगदा कि से लोक मूर्ती पुजा करेया करदे हिन। तां फिरी से लोक अपणे ही ख्यालां बिच परेशान हुंदे रैह्‍न्दे। अपणे दिल बिच तिन्हा जो इय्यां लगदा रैहन्दा कि तिन्हा ने मूर्ती जो चढ़ाए री रोट्टी खाई करी पाप कित्ते रा है।	WRONG ALIGNMENT
8	8	पर रोट्टी असां जो परमेश्‍वर रे नेड़े नी लाई सकदी। खाणे का मना करणे कने असी परमेश्‍वर जो घट खुश करणे वाला नी बणी जांदे। ते ना ही खाणे कने असी परमेश्‍वर जो जादा खुश करी सकदे।
8	9	पर चुकन्ने रेयो! इय्यां ना हो कि तुसी रे इय्यां करणे री वजह कने कुसकी संगी विश्वासी रा मसीह यीशु बिच विश्वास कमजोर होई जाओ।
8	10	पर जे अगर कोई मणु जे विश्वास बिच कमजोर है, तेरे जो इक्क मूर्ती जो भेंट चढ़ाए री चीज खांदे दिख्खे, ते ए जाणदे होए भी इय्यां करणा पाप है, पर तां भी तिसजो से चढ़ाए री रोट्टी खाणे री चुक्क मिली जाणी।
8	11	इस तरिक्के कने तेरे जाणदे होए भी तेरा संगी विश्वासी जिसेरा विश्वास कमजोर है तिनिए मसीह बिच विश्वास करणा छड्डी दैणा, जिसेरे तांइ मसीह यीशु ने अपणी जान दित्ती थी।
8	12	जां तुसी कुसकी संगी विश्वासी तांइ से कम्म करणे री वजह बणदे जे तिन्हेरी नजर बिच गलत है, तां तुसी मसीह रे खिलाफ पाप करदे।
8	13	इस वजह कने अगर मूर्तां रे सामणे चढ़ाए री रोट्टी खाणा मेरे संगी विश्वासी रे मसीह यीशु बिच विश्वास करणे का हटणे री वजह बणदा तां मै कदी कुसकी भी तरिक्के कने से रोट्टी नी खाणी, इय्यां ना हो कि मै अपणे संगी विश्वासियां तांइ विश्वास का भटकणे री वजह बणी जां।
9	1	मै बिल्कुल अजाद है, मै प्रेरित है, मै यीशु जो जे असां रे प्रभु हिन, दिख्खे रा है, तुसी प्रभु बिच मेरे कित्ते रे कम्म रा प्रतीफल हिन जे प्रभु ने मेरे जो दित्तेया थिया।
9	2	जे अगर दुज्जे लोक मेरे जो प्रेरित नी मनदे, तां भी मै तुसी तांइ प्रभु यीशु रा प्रेरित ही है, किजोकी मै ही तुसी जो शुभ संदेश सुणाया थिया ते प्रभु बिच तुसी रा विश्वास मेरे प्रेरित होणे रे सबूत हिन।
9	3	जे लोक प्रेरित होणे रे हक पर सवाल चुक्कणे वाले लोक्कां तांइ मेरा ए ही मेरा जवाब है।
9	4	जित्ते तीकर असां रा सवाल है, असां जो अपणी सेवकाई रे कम्म तांइ तुसी का आर्थिक मदद लैणे रा पुरा हक्क है।	WRONG ALIGNMENT
9	5	जिय्यां बाकी रे प्रेरित, याकूब ते यहुदा जे प्रभु रे भ्याल हिन, ते पतरस सफर बिच अपणी लाड़ियां जो कन्ने लेई करी जांदे, मेरे जो भी तिय्यां ही मेरे जो ब्याह करी के ते अपणी लाड़ी कने सफर करणे रा हक है।
9	6	असां जो भी बाकी प्रेरितां सांइ आर्थिक मदद लैणे रा पुर हक है ताकी अपणी जरूरतां तांइ असां जो कम्म ना करणा पे।
9	7	इदेया कोई भी मणु नी है जे फौज बिच सिपाई रा कम्म करदा हो ते अपणा खर्चा अप्पु ही चुकदा हो। इदेया कोई भी मणु नी है जे अंगुर रा बगिच्चा लांदा ते से तिस बगिच्चे रा फल ना खांदा हो। इदेया कोई भी मणु नी है जे भेड्डु-बकरु चारदा हो ते तिन्हेरा दुद्द ना पिंदा हो।
9	8	मै ए गल्लां इन्सानी तौर पर नी बोल्लेया करदा है।
9	9	किजोकी मूसा रे कानून बिच लिख्खे रा है, “दाँवते बेल्ले चलदे बैल रा मुँह मत बन्नदे।” परमेश्‍वर सिर्फ बैल री ही फिकर नी करदे।
9	10	ए खासतौर पर असां तांइ बोलदा। हाँ, ए असां तांइ ही लिख्खे गे रा है, किजोकी ए जरूरी है कि जोतणे वाला उम्मीद कने जोत्तो अते दाँवने वाला तिस फसल बिच हिस्सा मिलणे री आस कने दाँवनी करो।
9	11	किजोकी असां ने तुसी लोक्कां बिच परमेश्‍वर रे संदेश रा बीज बाये रा है, इधेरे तांइ ए तुसी रा फर्ज़ है कि तुसी असां री रोज-मर्रा री जरूरतां जो पुरा करो।
9	12	जां तुसी दुज्जे प्रेरितां री इन्नी मदद कित्ती तां फिरी तुसी जो इसका भी जादा बधी करी असां री मदद करणा चाएदी। पर असां ने तुसी लोक्कां पर असां री मदद करणे रा दबाव नी पाया पर इसेरे बजाए असां ने सब किच्‍छ सहन कित्तेया ताकी असां री वजह कने मसीह यीशु रे शुभ संदेश बिच कोई रूकावट ना आए।
9	13	तुसी जो पता ही है कि जे मन्दिर बिच सेवा करदे, से मन्दिर बिच का ही खान्दे, ते जे वेदी री सेवा करदे से वेदी पर चढ़ाए जाणी वाली चिज्जां रे हिस्सेदार हुंदे।
9	14	इय्यां ही प्रभु ने भी ठेहराए रा है कि जे लोक शुभ संदेश सुणांदे, तिन्हेरी रोजी-रोटी रा गुजारा भी शुभ संदेश सुनणे वाले लोक्कां का ही हो।
9	15	पर मै इन्हा बिच कुसकी भी हक जो अपणी जरूरतां जो पुरा करणे तांइ इस्तेमाल नी कित्तेया, ते मै ए गल्लां इधेरे तांइ बिल्कुल भी नी लिख्खेया करदा है कि तुसी मेरे तांइ किच्‍छ करो, किजोकी मै इसका जादा मरणा पसंद करगा कि कोई मेरे घमंड जो फिजुल ठेहराओ।
9	16	जे अगर मै शुभ संदेश सुणां, तां मेरे तांइ किच्‍छ भी घमंड करणे री गल्ल नी है किजोकी मसीह ने मेरे जो इय्यां करणे रा हुकम दित्ते रा है। पर जे अगर मै शुभ संदेश ना सुणां ता ए मेरे पर लाणत है।
9	17	जे अगर मै अपणे मर्जी कने शुभ संदेश रा प्रचार करां तां परमेश्‍वर ने मेरे जो ईनाम दैणा। पर जे अगर मै ए अपणी मर्जी कने ना करां तां भी ए इक्क पवित्र जिम्मेदारी है जे परमेश्‍वर ने मेरे जो सौंप्पे री है।
9	18	तां मेरी मजुरी ए है कि मै मुफ्त बिच मसीह यीशु रा शुभ संदेश सुणां ते हालांकी मेरे जो तुसी का आर्थिक मदद लैणे रा हक है तां भी मै इस काबिल है कि बगैर तिसेरे मै शुभ संदेश रा प्रचार करां।
9	19	किजोकी मै कुसकी का कोई आर्थिक मदद नी लिंदा इधेरे तांइ बिल्कुल अजाद है, पर तिसेरे बावजूद भी मै सारेयां रा नौक्कर सांइ रैहन्दा ताकी जादा मणुआं जो मसीह बिच छिक्की सकां।
9	20	मतलब ए है कि यहुदी लोक्कां जो मसीह बिच छिक्की अनणे तांइ यहुदी बणेया जे मणु मूसा रा कानून रे मनदे। तिन्हा लोक्कां तांइ मै मूसा रे कानून जो ना मनणे वाला हुंदे होए भी तिसेरे अधीन होया कि यहुदी लोक्कां जो मसीह बिच छिक्की अणां जे मूसा रा कानून रे अधीन हिन।
9	21	तिय्यां ही जां मै गैर यहुदी लोक्कां बिच थिया, तां मै भी इक्क गैर यहुदी मणु सांइ रेया। गैर यहुदी लोक्कां जो मसीह बिच छिक्की अनणे तांइ मै गैर यहुदी मणुआं सांइ ही रेया जे मूसा रे कानून जो नी मनदे। (पर मै ए जाणदा कि मै परमेश्‍वर रे कानून रे बगैर नी जिया करदा थिया किजोकी मै मसीह रे कानून रे अधीन है।)
9	22	जां मै विश्वास बिच कमजोर लोक्का कने रेया तां मै तिन्हा सांइ ही बर्ताव कित्ता ताकी मै तिन्हा मसीह बिच छिक्की अणा। मै सबणी मणुआं तांइ सब किच्‍छ बणेया कि कुसकी-ना-कुसकी तरिक्के कने मते जणेया रा छुटकारा कराई सकां।
9	23	मै ए सब किच्‍छ मसीह रे शुभ संदेश जो फैलाणे तांइ करदा ताकी इसेरी आशीषां बिच हिस्सा पां।
9	24	तुसां जो पता ही है कि दौड़ बिच तां मते जणे दौड़दे, पर ईनाम सिर्फ इक्क जणे जो ही मिलदा। तुसी तिय्यां ही दौड़ो कि जीत्ती जाओ।
9	25	हर इक्क खिलाड़ी इक्क इदेय मुकुट जो पाणे तांइ बड़ी भारी मेहनत करदा जे जादा दिन तांइ भी नी रैह्णा। पर असी सारे जे मसीह यीशु बिच विश्वास करदे, अप्पु जो कड़े अनुशासन बिच पांदे ताकी असां जो से आदरमान मिल्ले।
9	26	इसी वजह कने मै अपणे इक्क ही मकसद पास्से दौड़दा जांदा ते जिय्यां इक्क कुश्तिबाज़ अपणे मुक्केयां जो काबू बिच रखदा, तिय्यां ही मै भी अपणे विश्वासी जिन्दगी जो मसीह रे काबू बिच जिंदा।
9	27	मै अपणे शरीर जो कड़े अभ्यास कने काबू बिच रखदा ताकी मै बुरी इच्छां जो अपणे बस बिच रख्खी सकां। कुते इय्यां ना हो कि मै जे दुज्जेयां जो प्रचार करेया करदा है, अप्पु ही परमेश्‍वर का प्रतीफल ना पां।
10	1	हे संगी विश्वासियों, मै तुसी जो याद दुआणा चाह्‍ंदा कि बियाबान बिच असां रे सारे पुरखां ने इक्क बद्दल रे खम्बे रे हेठ सुरक्षा पाई थी, ते से सारे जणे समुन्दर रे बिच का सुक्के पैर पार होई गे थिये।
10	2	ते ए इदेया कि जिय्यां सारेया ने बद्दल ते समुन्दर बिच बपतिस्मा लित्तेया हो ते मूसा रे चेल्‍ले बणी गे हो,
10	3	ते सबणी जणेया ने इक्क ही रोट्टी खाई जे परमेश्‍वर ने स्वर्ग का दित्ती थी।
10	4	ते सबणा ने से ही पाणी भी पित्तेया जे परमेश्‍वर ने सप्पड़ बिच का दित्तेया थिया। ते से सप्पड़ मसीह यीशु री बराबरी बिच भी है जे तिन्हा लोक्कां कने तिन्हेरे सफर बिच कन्ने-कन्ने थी ते जिनिये तिन्हा जो जिन्दगी भी दित्ती।
10	5	पर परमेश्‍वर तिन्हा बिच का मते जणेया का खुश नी होए, इधेरे तांइ से बियाबान बिच ही मरी गे।
10	6	ए गल्लां असां तांइ चितौणी ठेहरी कि जिय्यां तिन्हा ने लालच कित्तेया, तिय्यां असी भी बुरी चिज्जां रा लालच ना करण।
10	7	ते ना तुसी मूर्तां री पूजा करणे वाले बणदे, जिय्यां कि तिन्हा बिच का मते जणे बणी गे थिये, जिय्यां कि पवित्रशास्त्र बिच लिख्खे रा है, “मणू खाणा-पीणा बैठ्ठे ते फिरी उठी करी अनैतिक कम्म करणा लगे”
10	8	ते तुसी कुसकी भी तरिक्के रे अश्लीलता वाले कम्म मत करदे, जिय्यां कि तिन्हा बिच का मते जणेया ने कित्तेया थिया ते इक्क दिन बिच त्रेई हजार लोक मरी गे।
10	9	ते नां असां जो मसीह यीशु जो परखणा चाएदा, जिय्यां तिन्हा बिच का मते जणेया ने कित्तेया, ते से जहरिल्ले सप्प रे कटणे कने मरी गे।
10	10	ते ना तुसी कुड़कुड़ाओ, जिय्यां कि तिन्हा बिच का मते जणे कुड़कुड़ाए थिये ते परमेश्‍वर रे भेज्जे रे इक्क स्वर्गदूत ने तिन्हा जो मारी रख्खेया।
10	11	पर ए सब गल्लां जे तिन्हा कने होई थी, असां लोक्कां जो चितौणी दैणे तांइ लिख्खी गे री हिन जे इन्हा आखरी दिनां बिच रैह्‍न्दे।
10	12	इधेरे तांइ जे विश्वासी ए दावा करदा कि से विश्वास बिच पक्का है, से चुकन्ना रेयो कि कुदखी तिस्सी तरिक्के रे पाप बिच ना पेई जाओ।
10	13	तुसी सिर्फ इदेइ ही परिक्षा बिच ही पे, जदेइ परिक्षा बिच सारे जणे पैंदे। परमेश्‍वर भरोस्सेमंद हिन ते तिन्हा ने तुसी जो सैह्णे री ताकत का बधी करी कुसकी परिक्षा बिच नी पैणा दैणा। पर तिन्हा ने तुसी जो से ताकत दैणी जिसेरी जरूरत तुसी जो पाप करणे का बचणे तांइ पैणी।
10	14	इधेरे तांइ हे मेरे प्यारेयों, पुरी तरिक्के कने मूर्तां री पूजा करणा का छड्डी देयो।
10	15	मै तुसी जो समझदार मन्नी करी बोलदा, जे गल्ल मै बोल्लेया करदा है तिन्हा गल्लां जो तुसी परखी करी दिख्खो कि से सही हिन या गलत हिन।
10	16	जां असी प्रभु-भोज बिच तिस कटोरे बिच का पिंदे, ते जां रोट्टी बिच का खांदे ते जिसेरे तांइ असी परमेश्‍वर रा भी शुक्रिया करदे तां असी हकिकत बिच मसीह पर होए रे जुल्म ते तिन्हेरी कुर्बानी जो याद करदे। ए तिन्हा आशीषां रा हिस्सा बनणे री निशानी है जे असां जो मसीह शरीर रा हिस्सा बनणे री वजह कने मिलदी।
10	17	इधेरे तांइ जां इक्क ही रोट्टी है जे मसीह हिन, तां असी भी जे मते हिन असी इक्क शरीर बणी जांदे किजोकी असी सब जणे तिस्सी इक्क रोट्टी बिच शामिल हुंदे।
10	18	इस्राएल रे लोक्कां रे बारे बिच सोच्चो, जां से तिस रोट्टी जो खांदे जे परमेश्‍वर जो भेंट चढ़ाए री हुंदी, तां से परमेश्‍वर री अराधना करणे बिच शामिल हुंदे, तिय्यां ही जे लोक मूर्तां जो चढ़ाए री भेंट खांदे तां से मूर्तां री अराधना करणे बिच शामिल हुंदे।
10	19	मै ए नी है बोलदा कि मूर्ती पर चढ़ाए री बली किच्‍छ है, या मूर्ती अप्पु किच्‍छ है,
10	20	मै ए बोलणे री कोशीश करेया करदा है कि जां लोक मूर्तां जो भेंट चढ़ांदे से परमेश्‍वर तांइ नी पर दुष्टात्मा तांइ भेंट चढ़ांदे। ते मै नी चाह्‍ंदा कि तुसी दुष्टात्मां री अराधना करणे बिच हिस्सेदार बणो।
10	21	ए मुमकिन नी है कि तुसी इक्क ही समय पर दुष्टात्मा जो चढ़ाए रे कुर्बानी बिच का भी खाओ-पियो ते कन्ने-कन्ने प्रभु भोज बिच शामिल हो जे असां जो मसीह री मौत रा चेत्ता दुआंदा।
10	22	जे अगर असी इय्यां करदे तां असी प्रभु जो बड़ा भारी गुस्सा चढांदे। असी परमेश्‍वर का जादा ताकतवर नी हिन।
10	23	जिय्यां कि तुसी बोलदे कि असां जो सब किच्‍छ करणे री अजादी है, हाँ, पर सब किच्‍छ करणा असां तांइ खरा नी है। असां जो सब किच्‍छ करणे री अजादी ता है, पर सब किच्‍छ परमेश्‍वर बिच असां रे विश्वास जो मजबुत नी करदा।
10	24	हर कोई सिर्फ अपणे ही फायदे तांइ ही नी पर दुज्जे रे फायदे तांइ भी सोच्चे।
10	25	हालांकी जां तुसी कसाईयां री दुकान का माँस खरीददे तां अग्गे बधो ते तिसजो खाओ, ते तिन्हा का किच्‍छ ना पुछणे कने साफ रख्खो।
10	26	तुसी से खाई सकदे किजोकी पवित्रशास्त्र बिच लिख्खे रा है, “दुनिया ते जे किच्‍छ भी तिस बिच है से सब परमेश्‍वर रा है।”
10	27	जे अगर विश्वास नी करणे वालेयां बिच का कोई तुसी जो अपणे घरे सद्दो, ते तुसी तिन्हा का जाणा चाओ, तां जे किच्‍छ भी से लोक तुसी जो खाणे तांइ परोस्से से बिना सवाल कित्ते रे खाओ ते तुसी जो इस गल्ल तांइ बुरा ना लग्गो कि से मूर्तां जो चढ़ाए रा है या नी।
10	28-29	पर जे अगर कोई तुसी जो बोल्ले, ए तां मूर्ती जो भेंट कित्ते री चीज है, तां अपणे विवेक री वजह नी पर तिस बोलणे वाले रे विवेक री वजह कने से मत खाओ। किजोकी मेरी अजादी दुज्जे री सोच कने परखी नी जाणी चाएदी।
10	30	जे अगर मै परमेश्‍वर रा शुक्रिया करी के से रोट्टी खांदा, तां तिस रोट्टी री वजह कने मेरे पर इल्जाम किजो लाया जांदा जिसेरे तांइ मै परमेश्‍वर रा शुक्रिया कित्तेया?
10	31	इधेरे तांइ आखिर बिच मै तुसी कने ए ही बोलणा चाह्‍ंदा कि तुसी चाए खाओ, चाए पियो, चाए जे किच्‍छ भी करो, सब किच्‍छ परमेश्‍वर री बड़ाई तांइ करो।
10	32-33	जे किच्‍छ भी मै करदा तिस बिच मै सारेयां जो खुश करणे री कोशीश करदा, मै सिर्फ अपणा फायदा नी सोचदा पर सारेयां रे फायदे तांइ सोचदा ताकी से लोक छुटकारा पाइ सकण। तिय्यां ही तुसी इस तरिक्के कने जिन्दगी जियो कि यहुदी, गैर यहुदी ते परमेश्‍वर री कलीसियां रे लोक्कां तांइ मुसीबत री वजह बणो।
11	1	जिय्यां मै मसीह सांइ जिन्दगी जिया करदा है, तिय्यां ही तुसी भी मेरे सांइ जिन्दगी जियो।
11	2	मै तुसी री तारिफ करदा की तुसी सब गल्लां बिच मेरे जो याद रखदे, ते जे शिक्षा मै तुसी जो मनणे तांइ दित्ते री हिन तुसी तिसजो मनदे।
11	3	पर मै चाह्‍ंदा की तुसी ए जाणी लेयो की हर इक्क आदमी रा सिर मसीह यीशु ते जनानी रा सिर आदमी है कने मसीह यीशु रा सिर परमेश्‍वर।
11	4	जे आदमी अराधना बिच सारेयां सामणे सिर ढकी करी प्रार्थना करदा ते परमेश्‍वर रा संदेश सुणांदा, से मसीह री महिमा जो ढकी दिंदा ते इय्यां करणे कने से मसीह बेजती करदा जे आदमी रा सिर हिन।
11	5	पर जे जनानी सिर बगैर ढके प्रार्थना करदी या परमेश्‍वर रा संदेश सुणांदी से अपणे लाड़े री बेज़ती करदी जे तिसेरा सिर है। तां फिरी शर्मिंदा होणे रे मामले बिच तिस जनानी बिच ते कुसकी गंजी जनानी बिच कोई फरक नी है।
11	6	जे जनानी सिर ढकणा ना चाह्‍ंदी हो, से अपणे बाल कटाई ले, जे जनानी इधेरे तांइ बाल कटाणा या गंजी नी होणा चाह्‍ंदी किजोकी शरम री गल्ल है तां से सिर ढ़के
11	7	आदमी रा अपणा सिर ढकणा ठीक नी, किजोकी परमेश्‍वर ने आदमी जो अपणी स्वरूप बिच बणाए रा है ते तिसजो अपणे जदेया स्वभाव भी दित्ते रा है, ते इसी तरिक्के कने से परमेश्‍वर री महिमा जो दर्शांदा है, पर जनानी आदमी री महिमा जो दर्शांदी।
11	8	किजोकी जां परमेश्‍वर ने पैल्ला मर्द ते पैल्ली जनानी बणाई, तां आदमी रे शरीर का जनानी जो बणाया ना की जनानी रे शरीर का आदमी जो।
11	9	पर परमेश्‍वर ने जनानी जो मर्द री मदद तांइ बणाया ना कि मर्द जो जनानी री मदद तांइ।
11	10	किजोकी स्वर्गदूत भी दिख्खेया करदे हिन इधेरे तांइ जनानियां जो अपणे सिर पर ओढ़णी रखणा चाएदी।
11	11	प्रभु बिच असां री जिन्दगी अंदर जनानी आदमी का अलग नी है ते ना आदमी जनानी का अलग है।
11	12	हालांकी जिय्यां कि शुरूआत बिच परमेश्‍वर ने आदमी का जनानी जो बणाया, तिय्यां ही अवे जनानियां मर्दां जो जन्म दिंदी, पर से दोन्नों परमेश्‍वर का ही पैदा होए रे हिन।
11	13	अवे तुसी अप्पु ही सोच्चो क्‍या जनानी रा बगैर सिर ढके रे परमेश्‍वर का प्रार्थना करणा गल्त है कि नी?
11	14	आमतौर पर तुसी जाणदे की आदमी तांइ लम्बे बाल रखणा तिसेरे तांइ बेजती री गल्ल है।
11	15	पर जनानियां तांइ लम्बे बाल रखणा ता तिन्हेरे शोभा री गल्ल है, किजोकी तिसजो लम्बे बाल तिन्हेरी ओढ़णी तांइ दित्ते गे रे हिन। तिय्यां ही तिन्हा जो अराधना बिच सारेयां सामणे अपणा सिर ढकणा चाएदा।
11	16	पर जे अगर कोई सोचदा कि मै जे बोल्लेया करदा है से गलत है तां से ए जाणी ले कि असी ते परमेश्‍वर री हर कलीसिया ए सारी चिज्जां मनदे।
11	17	मै तुसी जो ए बोलणा चाह्‍ंदा कि इस मामले बिच मेरे जो तुसी री गल्ल पसंद नी आई किजोकी तुसी रे कठीणे कने फायदा नी पर सिर्फ नुक्सान ही हुंदा।
11	18	किजोकी पैल्ले ता मै ए सुणदा कि जां तुसी कलीसिया बिच अराधना करणे तांइ कठिदें तां तुसां बिच फूट पे री है, ते मै मनदा कि इस गल्ल बिच थोडा़-मती सच्चाई भी है।
11	19	हालांकी फूट री वजह कने तुसी बखरे होई गे रे हिन इधेरे तांइ जे लोक सच्चाई कने हिन से असानी कने पहचाणे जाणे।
11	20	जां तुसी असां रे प्रभु यीशु मसीह री कुर्बानी जो चेत्ता करणे तांइ कठिदें तां तुसी जो इस गल्ल रा कोई लिहाज नी हुंदा कि तुसी किय्यां प्रभु-भोज खाणा चाएदा।
11	21	किजोकी मेरे जो दस्सेया गे रा है कि प्रभु धाम खांदे बेल्ले इक्क जणा दुए मणु का पैल्ले ही अपणी रोट्टी खाई लिदां, ते इस तरिक्के कने कोई या ता भुख्खा रेई जांदा ते कोई जादा दाखरस पी करी मतवाल्ला होई जादां।
11	22	तुसी अपने घरे बिच भी खाई-पी सकदे। तुसी इय्यां समझदे कि परमेश्‍वर री कलीसिया री कोई अहमीयत नी है, ते तुसी कलीसिया रे गरीब लोक्कां जो शर्मिदां करदे। मै तुसी जो क्‍या बोल्लां? क्‍या इस गल्ल तांइ मै तुसी री तारिफ करां? ना! मै इस गल्ल तांइ तुसी री तारीफ नी करदा।
11	23	किजोकी जे शिक्षा मै तुसी जो दिंदा से ओ ही शिक्षा है जे मेरे जो प्रभु का मिल्ले री है कि प्रभु यीशु जो जिस रात्ती पकड़वाया गेया, तिस रात तिन्हा ने रोट्टी लित्ती
11	24	ते परमेश्‍वर रा शुक्रिया करी के तोड़ी ते बोल्लेया, “ए मेरा शरीर है जे तुसी तांइ है मेरी याद बिच इय्यां ही करेया करो।”
11	25	जां से खाई बैठ्ठे तां तिन्हा ने से कटोरे बिच अंगुर रा रस भरी करी लेई आए, “ए कटोरा मेरे खून बिच इक्क नौई वाचा है, जां कदी भी पियो तां मेरी याद बिच इय्यां ही करेया करो।”
11	26	किजोकी जा कदी तुसी इस रोट्टी बिच का खादें या इस कटोरे बिच का अंगुर रा रस पिन्दे, जां तांइ प्रभु हटी ना आण तां तांइ तिन्हेरी कुर्बानी रा प्रचार करदे रेयो।
11	27	इस तांइ जे कोई कुचज्जे ढंग कने प्रभु री रोट्टी खाए या तिन्हेरे कटोरे बिच का अंगुर रा रस पिए से प्रभु रे शरीर ते खून रा गुन्हेगार ठैहरणा।
11	28	इस तांइ मणु जो अपणा बर्ताव परखी लैणा चाएदा ते इस तरिक्के कने इस रोट्टी बिच का खाए ते इसी कटोरे बिच का अंगुर रा रस पिए।
11	29	किजोकी जे अगर कोई प्रभु रे शरीर जो आदरमान दित्ते बगैर प्रभु भोज बिच शामिल हुंदे, तां इय्यां करणे कने तुसी अप्पु पर परमेश्‍वर री सजा जो अणदे।
11	30	इसी वजह कने तुसी बिच मते जणे शरीर का कमजोर हिन, बिमार हिन ते मते जणे मरी भी गे किजोकी ए तिन्हा पर परमेश्‍वर री सजा थी।
11	31	जे अगर असी अपणा बर्ताव परखी लिदें तां असी इदेइ सजा नी पांदे।
11	32	पर प्रभु असां जो सजा देई करी असां जो अनुशासित करदे ताकी आखिरी बिच असां जो दुनिया कने गुन्हेगार ना ठैहराण।
11	33	इस तांइ हे मेरे संगी विश्वासियों, जां तुसी प्रभु भोज खाणे तांइ कठिंदे तां इक्क दुए रा इंतजार करेया करो।
11	34	जे अगर कोई भूख्खा हो तां अपणे घरे ही खाइ लेया करे जिस कने जां तुसी कठियो तां तुसी चज्ज कने बर्ताव करेया करो ते परमेश्‍वर तुसी जो सजा ना दैण। बाकी गल्लां जो मै आई करी सुलझाई दिंगा। मते तरिक्के रे हिन।
12	1	हे संगी विश्वासियों, तुसी रे आत्मिक खुबियां रे बारे सवाल रे बारे बिच मै चाह्‍ंदा की तुसी ध्यान कने समझो।
12	2	तुसी जाणदे कि तुसी रे मसीह यीशु बिच विश्वास करणा का पैल्ले तुसी मूर्ती पुजा करणे तांइ मते तरिक्के कने भटकाए गे थिये।
12	3	इधेरे तांइ मै चाह्‍ंदा कि तुसी समझो कि जे कोई परमेश्‍वर रे आत्‍मा रे कहे मुताबिक बोलदा से कदी ए नी बोलदा यीशु लाणती है, ते बगैर पवित्रात्मा रे कहे मुताबिक कोई ए भी नी बोल्ली सकदा कि यीशु प्रभु हिन।
12	4-6	खुबियां तां मते तरिक्के रे हिन, पर से सारे पवित्रात्मा का ही मिलदे। सेवा करणे रे भी मते तरिक्के हिन पर लोक इक्क ही प्रभु री सेवा करदे। सेवा करणे तांइ भी मते खुबी हिन पर से इक्क ही परमेश्‍वर हिन जे सारे जणेया जो से सारे खुबी तिन्हेरे खास कम्म जो करणे तांइ दिंदे। जे सारेयां बिच हर तरिक्के रा असर पैदा करदे।
12	7	परमेश्‍वर हर इक्क जणे जो पवित्रात्मा रे अनुभव रा सबूत दिंदा ताकी से सारे विश्वासियां री मदद तांइ इस्तेमाल होई सके।
12	8	पवित्रात्मा इक्क जणे जो तिन्हेरे संदेश रे बारे बोलणे री खुबी दिंदे जे कि ज्ञान कने भरपूर हुंदी, ते से ही आत्‍मा दुए मणु जो तिन्हेरा संदेश बोलणे री खुबी दिंदे जे समझ कने भरपूर हुंदा।
12	9	से आत्‍मा इक्क जणे जो मसीह यीशु बिच बड़ा जादा विश्वास करणे री खुबी दिंदा, ते से ही आत्‍मा दुए मणु जो लोक्कां री बिमारियां ठीक करणे री खुबी दिंदे।
12	10	पवित्रात्मा इक्क जणे जो बड्डे-बड्डे चिन्ह-चमत्कार री खुबी दिंदे, ते से ही आत्‍मा दुए मणु जो परमेश्‍वर रा संदेश सुनाणे री खुबी दिंदे, ते से ही आत्‍मा कुसकी होर मणु जो तिन्हेरे वरदान बिच फरक करणे री खुबी दिंदे कि से पवित्रात्मा रे पास्से का है या नी। ते कुसकी होर मणु जो बखरी-बखरी भाषा बोलणे री खुबी दिंदे। ते कुसकी होर जणे जो से तिस बखरी-बखरी भाषा रा मतलब दसणे री खुबी दिंदे।
12	11	पर इन्हा सारी खुबियां रा जरिया सिर्फ पवित्रात्मा है ते से ही हिन जे अपणी मर्जी रे हिसाब कने सारेयां बिच से खुबियां बंडदे।
12	12	किजोकी जिय्यां असां रे इक्क जिस्म रे मते सारे अंग हिन, तिय्यां ही असी विश्वासी लोक मिली करी मसीह यीशु रे जिस्म रा हिस्सा बणी गे रे हिन, ते असी आपस बिच इक्क-दुए कने जुड़े रे हिन।
12	13	तिय्यां ही असी सारे जणे चाए यहुदी या गैर यहुदी, चाए गुलाम हो या अजाद, असी सारेयां रा इक्क ही शरीर बिच इक्क बणी जाणे तांइ तिस ही आत्‍मा रे जरिये बपतिस्मा होए रा है ते असी सारेयां ने इक्क ही आत्‍मा पाए रा है।
12	14	किजोकी इक्क शरीर बिच सिर्फ इक्क ही अंग नी पर मते सारे अंग हिन।
12	15	जे अगर पैर बोल्ले कि मै हत्थ नी है ते इधेरे तांइ मै शरीर रा हिस्सा नी है, तां क्‍या तिसेरे इय्यां बोलणे कने से शरीर रा हिस्सा नी रेया?
12	16	जे अगर कान्न बोल्ले कि मै अख्ख नी है इधेरे तांइ मै शरीर रा हिस्सा नी है, तां क्‍या तिसेरे इय्यां बोलणे री वजह कने से शरीर रा हिस्सा नी है?
12	17	जे सारा शरीर अख्ख ही हुंदी तां सुनणा कुते का हुंदा? जे सारा शरीर कान्न ही हुंदी तां सुघंणा कुते का हुंदा?
12	18	पर हकीकत बिच परमेश्‍वर ने असां रे शरीर रे सारे अंगा जो इक्क-इक्क करी के तिन्हेरी सही जगह पर असां रे शरीर बिच रख्खेया।
12	19	जे अगर सिर्फ इक्क ही अंग हुंदा तां कोई शरीर ही नी होणा थिया।
12	20	हालांकी शरीर रे अंग ता मते हिन पर शरीर इक्क ही है।
12	21	आख्ख हत्थ जो नी बोल्ली सकदी, “मेरे जो तेरी जरूरत नी है,” ते ना सिर पैर जो बोल्ली सकदा, “मेरे जो तेरी जरूरत नी है।”
12	22	जिय्यां शरीर रे से अगं जे बाकी अंगा का कमजोर हिन, बड़े जादा जरुरी हिन।
12	23-24	ते शरीर रे से अंग जिन्हेरा कुसकी रे दिख्खी लैणा बड़ी अशोभनीय ते शर्म री गल्ल है, असी तिन्हा जो ढकी करी रखणे तांइ जादा ध्यान दिंदे। इस तरिक्के कने असी तिन्हा जो बड़े ध्यान कने संभालदे। जदकी से अंग जिन्हा जो असी बड़ा छैल समझदे तिन्हा पर इन्ना ध्यान दैणे री जरूरत नी पैंदी। इधेरे तांइ परमेश्‍वर ने शरीर री संरचना इस तरिक्के कने कित्ते री है कि तिन्हा घट शोभा दैणे वाले अंगा जो जादा आदर ते ध्यान मिल्ले।
12	25	ताकी शरीर बिच फूट ना पये, पर इक्क अंग दुए अंग री बराबर फिकर करे।
12	26	इस तांइ जे अगर इक्क अंग बिच कमजोरी हुंदी तां सारा शरीर तकलीफ बिच हुंदा। ते तिय्यां ही जां असां रे शरीर रे इक्क अंग री बड़ी बदिया दिख्ख-रिख्ख हुंदी
12	27	इस तरिक्के तुसी बिच का हर इक्क मिली करी मसीह यीशु रा शरीर हिन, ते तुसी बिच का हर इक्क तिन्हेरे बखरे-बखरे अंग हिन।
12	28	मसीह रे इस शरीर बिच परमेश्‍वर ने असां जो अलग-अलग तरिक्के रा कम्म करणे तांइ दित्ते रा है, पैल्ले तिन्हा ने किच्‍छ मणुआं जो प्रेरित बनणे तांइ चुणेया, किच्‍छ मणुआं जो तिन्हेरी गल्लां दसणे तांइ भविष्यवाणी करणे तांइ चुणेया, ते किच्‍छ जणेया जो तिन्हा ने लोक्कां जो वचन री शिक्षा दैणे तांइ चुणेया, इसका बाद किच्‍छ जणेया जो तिन्हा ने चिन्ह-चमत्कार करणे रा हक दित्ते रा है, ते किच्‍छ जणेया जो लोक्कां री बिमारी ठीक करणे रा हक, ते किच्‍छ जणेया जो दुज्जेयां री मदद करणे रा हक दित्ते रा है, ते किच्‍छ जणेया जो तिन्हा ने अगुवे बनणे तांइ चुणे रा है, ते किच्‍छ जणेया जो तिन्हा ने पवित्रात्मा रे जरिये बखरी-बखरी भाषा बिच गल्ल करणे री खुबी दित्ते री है।	WRONG ALIGNMENT
12	29	सारे प्रेरित नी हिन, सारे भविष्यद्वक्ता नी हिन, सारे वचन री शिक्षा दैणे वाले नी हिन, सारे चिन्ह-चमत्कार करणे वाले नी हिन।
12	30	सारेयां जो लोक्कां री बिमारी ठीक करणे रा खुबी नी मिल्ले री है, सारे बखरी-बखरी भाषा नी बोलदे, सारे बखरी-बखरी भाषा रा मतलब नी दसदे।
12	31	तुसी बड्डी का बड्डी खुबी जो पाणे री धुन बिच रेयो, पर अवे मै तुसी जो सारेयां का बदिया रस्ता दसदा।
13	1	जे अगर मै मणुआं ते स्वर्गदूतां री भाषां बोल्लां, पर कुसकी कने प्यार ना करां, तां मेरी गल्ल-बात इक्क ठणठणांदे पित्तल ते झणझणादीं झाज्जं सांइ बेमतलब है।
13	2	जे अगर मै भविष्यवाणी करां ते सारे राज़ ते हर तरिक्के री गल्ल जो समझी सकां, ते मेरे जो परमेश्‍वर बिच इत्ते तिकर विश्वास हो की मै पहाड़ां जो हटाई सकदा पर कुसकी कने प्यार ना करां, तां मै कुसकी कम्मे रा नी है।
13	3	जे अगर मै अपणी सारी जायदाद गरिब्बां बिच बंडी देयां ते जे अगर मै अप्पु जो कुर्बान होणे तांइ भी देई देयां पर कुसकी कने प्यार ना करां, तां मै कुसकी कम्मे रा नी है।
13	4	प्यार करणे वाले लोक्कां बिच सबर हुंदा ते से दयालु हुंदे, प्यार करणे वाले लोक नफरत नी करदे, से अप्पु री बड़ाई नी करदा ते से घमंड नी करदे।
13	5	प्यार करणे वाले लोक दुज्जेया री बेज़ती नी करदे, से लोक मतलबी नी हुंदे, से सिर्फ अपणी खुशी नी तोपदे, से बड़े तोले गुस्सा नी करदे, ते से अपणे कने होए री बुरी गल्लां जो हमेशा चेत्ता नी रखदे।	WRONG ALIGNMENT
13	6	जां लोक गलत कम्म करदे तां से बड़े दुखी हुंदे, पर से लोक तां बड़े खुश हुंदे जां लोक ठीक कम्म करदे।
13	7	से हर गल्ल जो सैह्‍न करी लिंदे, प्यार करणे वाले लोक परमेश्‍वर बिच विश्वास नी छडदे, प्यार परमेश्‍वर बिच असां री आस जो बणाई रखदा, ते मुश्किल ते तकलिफां रे दौर बिच से सबर कने रैहन्दा।
13	8	इदेया समय भी आणा जां लोक्कां ने ना ता परमेश्‍वर रे संदेश री गल्ल करणी ते ना ही बखरी-बखरी भाषां बिच गल्लां करणी, परमेश्‍वर रे बारे बिच गहरे ज्ञान री भी जरूरत नी रैह्‍णी पर प्यार हमेशा तांइ रैह्णा।
13	9-10	किजोकी असां रे ज्ञान रा दान ते परमेश्‍वर रे संदेश रा प्रचार करणे री काबिलियत भी अधुरी है पर जां तिस सर्वसिद्व ने आणा, तां तिस असिद्वता री जरूरत नी रैह्‍णी।
13	11	ए कुसकी मणु रे बधणे सांइ है किजोकी जां मै बच्चा थिया तां मै बच्चेयां सांइ बोलदा, सोचदा ते समझदा थिया, पर जां बड्डा होई गेया तां बच्चेयां वाली गल्लां छड्डी दित्ती।
13	12	ए असी विश्वास करणे वाले लोक्कां तांइ इक्क ही जदेया है किजोकी असी इक्क इदेय मणु सांइ हिन जे इक्क धुंधले शीशे बिच अपणी परछाई दिख्खेया करदे हिन, सिर्फ अग्गे चली करी भविष्य बिच असां जो हकिकत बिच सब किच्‍छ समझ बिच आणा किजोकी असां ने परमेश्‍वर जो आमणे-सामणे दिखणा। परमेश्‍वर रे बारे बिच हल्ले मेरा ज्ञान आद्दा-अधुरा है पर से समय आणा जां मै परमेश्‍वर जो तिन्ना ही जानणा, जिन्ना परमेश्‍वर मेरे जो जाणदे।
13	13	पर अवे ए त्रै तरिक्के री चिज्जां हिन जे असां जो करणा चाएदी। परमेश्‍वर बिच विश्वास रखणा, परमेश्‍वर रे वादेयां री आस रखणा ते सारेयां जो प्यार करणा। पर इन्हा त्रैन्नी चिज्जां बिच का परमेश्‍वर ते सारेयां जो प्यार करणा सबका जादा जरूरी है।
14	1	पुरे दिल कने इक्क-दुए कने प्यार बणाए रखणे री हर मुमकिन कोशीश करेया करो ते आत्मिक वरदान्नां री धुन बिच रेयो, खासतौर पर की भविष्यवाणी करेया करो।
14	2	किजोकी बखरी-बखरी भाषा बिच प्रार्थना करणे वाला मणु परमेश्‍वर कने गल्लां करदा ते इस वजह कने कोई मणु तिसेरी गल्लां जो नी समझदा किजोकी से राज़ री गल्लां पवित्रात्मा री ताकत कने बोलदा।
14	3	पर जे मणु भविष्यवाणी करदा से विश्वासी मणु री मसीह बिच विश्वास जो मजबूत बनणे बिच मदद करदा, प्रोत्साहित रे सुकून दिंदा।
14	4	जे विश्वासी मणु बखरी-बखरी भाषा बिच गल्लां करदे से मसीह बिच अपणे ही विश्वास जो मजबूत करदा, पर जे विश्वासी मणु भविष्यवाणी करदा से कलीसिया रे विश्वास जो मजबूत करदा।
14	5	मै चाह्‍ंदा की तुसी बखरी-बखरी भाषा बिच गल्लां करों पर इसका जादा मै ए चाह्‍ंदा कि तुसी भविष्यवाणी करो किजोकी जे अगर बखरी-बखरी भाषा बोलणे वाला मणु कलीसिया बिच तिसेरा मतलब ना समझाए जे से बोल्लेया करदा है, तां भविष्यद्वक्ता तिसका जादा बधी करी है।
14	6	हे संगी विश्वासियों जे अगर मै तुसी का आई करी बखरी-बखरी भाषा बिच गल्लां करणे रे बजाए प्रकाशन, ज्ञान या परमेश्‍वर रे संदेश री शिक्षा री गल्लां करां, तां तुसी जो मेरे का फायदा होणा।
14	7	इसी तरिक्के अवाज पैदा करणे वाली चिज्जां री अवाज्जां बिच भी जे अगर कोई फरक ना हो तां तिन्हा जो भी कुसकी ने नी पेहचाणी सकणा।
14	8	जे अगर कुसकी जंग बिच तुरही साफ अवाज ना दे, तां सिपाई भी लड़ाई तांइ तयार नी होई सकणा।
14	9	तिय्यां ही जां तुसी अपणी जुबान का साफ-साफ गल्ल ना करो तां जे किच्‍छ भी तुसी बोलणा लोक्कां ने से बिल्कुल भी नी समझणा। इस हिसाब कने ता तुसी हवा कने गल करणे वाले ठैहरणे।
14	10	दुनिया बिच मती सारी भाषां हिन ते हर इक्क भाषा रा मतलब है।
14	11	पर जे अगर असी से भाषा ना समझे जिस बिच दुआ मणु असां कने गल्ल करेया करदा हो, तां असी तिस गल्ल करणे वाले मणु री नजर बिच परदेसी होणे, ते तिस भाषा बिच गल्ल करणे वाला मणु असां जो परदेसी लगणा।
14	12	इधेरे तांइ तुसी भी जां आत्मिक वरदानां री धुन बिच हिन तां ए कोशीश करो कि इन्हा वरदान्नां री वजह कने पुरी कलीसिया रे तरक्की हो।
14	13	इधेरे तांइ जे मणु बखरी-बखरी भाषा बोलदा हो, से प्रार्थना करे कि से तिसेरा मतलब भी समझाई सके।
14	14	इधेरे तांइ जे मै बखरी-बखरी भाषां बिच प्रार्थना करां, तां मेरी आत्‍मा प्रार्थना करदी पर तिस बिच मेरी समझ री कोई हिस्सेदारी नी है किजोकी मै तिसजो नी समझी सकेया।
14	15	ए वक्त-वक्त री गल्ल है कि कदी मेरे जो आत्मां बिच होई करी प्रार्थना करणा चाएदी ते कदी मेरे जो समझी करी प्रार्थना करणा चाएदी। कुसकी बेल्ले मेरे जो आत्‍मा बिच भरी करी गीत-भजन गाणे चाएदे ते कदी मेरे जो समझी करी गीत-भजन गाणे चाएदे।
14	16	वरना जे अगर तू आत्‍मा कने ही परमेश्‍वर री महिमा करगा तां कुसकी आम इन्सान ने तेरे शुक्रिया पर आमीन नी बोल्ली सकणा किजोकी से नी जाणदा की तु क्‍या बोल्लेया करदा है।
14	17	तेरा परमेश्‍वर री महिमा करणा तां बड़ी छैल गल्ल है पर इस कने दुए जो अपणे विश्वास बिच बधणे बिच कोई मदद नी मिलदी।
14	18	मै अपणे परमेश्‍वर रा शुक्रिया करदा कि मै तुसी सारेयां का जादा बखरी-बखरी भाषा बोलदा।
14	19	पर कलीसिया बिच बखरी-बखरी भाषां री दस हजार गल्लां बोलणे का जादा खरा ता मेरे तांइ ए है कि सारेयां जो सखाणे तांइ समझदारी री पँज ही गल्लां बोल्लां।
14	20	हे संगी विश्वासियों, इन्हा गल्लां जो समझणे बिच बच्चेयां सांइ ना बणो, बुराई करणे बिच तां बच्चेयां सांइ अनजाण ही रेयो, पर इन्हा गल्लां जो समझणे बिच अक्कलमंद बणो।
14	21	जिय्यां कि पवित्रशास्त्र बिच लिख्खे रा है, “मै परदेसी लोक्कां ते पराई भाषा बोलणे वाले लोक्कां रे जरिए इन्हा लोक्कां कने गल्ल करणी तां भी तिन्हा ने मेरी नी सुनणी।”
14	22	इस तांइ बखरी-बखरी भाषां अविश्वासियां तांइ परमेश्‍वर री इक्क निशानी है, ते भविष्यवाणी विश्वासियां तांइ परमेश्‍वर री निशानी है।
14	23	ते जे अगर कलीसिया इक्क जगह कठ्ठी री हो ते सारे रे सारे विश्वासी बखरी-बखरी भाषा बोलदे होण, ते बाहर वाले लोक या मसीह बिच विश्वास ना करणे वाले लोक तित्ते आई जाण तां तिन्हा ने तुसी जो पागल समझणा।
14	24	पर जे अगर सारे विश्वासी भविष्यवाणी करदे होण ते कोई बाहर वाला मणु या मसीह बिच विश्वास ना करणे वाला मणु तित्ते आई जाए तां तुसी री बोल्ले री गल्लां री वजह कने तिन्हा जो एहसास होई जाणा कि से लोक पाप्पि हिन ते तिन्हा ने अपणी जिन्दगी जीणे रा तरिक्का बदली लैणा।
14	25	ते तिन्हा रे मन री गल्लां सामणे आई जाणी ते तिन्हा ने मुँह रे भारे पेइ करी परमेश्‍वर री अराधना करणी ते मन्नी लैणा कि हकिकत बिच परमेश्‍वर तुसी रे बिच हिन।
14	26	हे संगी विश्वासियों, मै तुसी जो दसदा कि ए सारा किच्‍छ किय्यां करणा चाएदा, जां तुसी अराधना करणे तांइ कठ्ठिंदे, तां हर इक्क रे मन बिच भजन या उपदेश या बखरी-बखरी भाषां या परमेश्‍वर रा प्रकाशन या बखरी-बखरी भाषां रा मतलब दसणा, मसीह बिच विश्वासियां रे विश्वास जो मजबूत करणे तांइ होणा चाएदा।
14	27	जे अगर कोई बखरी-बखरी भाषा बिच गल्लां करदा तां दो या त्रै लोक बारी बारी ही बखरी-बखरी भाषा बिच बोल्ले ते इक्क जणा सारेयां जो तिसेरा मतलब समझाणे तांइ होणा चाएदा।
14	28	पर जे अगर बखरी-बखरी भाषा रा मतलब समझाणे वाला कोई ना हो तां बखरी-बखरी भाषां बोलणे वाला कलीसिया बिच चुप रे, ते अपणी विश्वास री तरक्की तांइ मन बिच परमेश्‍वर कने गल्लां करे।
14	29	भविष्यवाणी करणे वालेयां बिच का सिर्फ दो या त्रै जणे ही बोल्ले, ते बाकि विश्वासी तिन्हेरी गल्लां जो परखे।
14	30	पर जे अगर मंडली बिच बैठ्ठे रे कोई मणु जो परमेश्‍वर रे पास्से का कोई भविष्यवाणी रा संदेश मिल्लेया करदा हो, ते तिस बेल्ले जे गल्ल करेया करदा हो से चुप्प होई जाए ते तिस मणु जो भविष्यवाणी करणा दे।
14	31	किजोकी तुसी सारे इक्क-इक्क करी के भविष्यवाणी करी सकदे ताकी सारे सिखण ते सारे प्रोत्साहित हो।
14	32	ते जे भविष्यद्वक्ता परमेश्‍वर का मिल्ले रे संदेश री भविष्यवाणी करेया करदा हो, से अप्पु जो काबू बिच रखदा, ते से अपणी मर्जी कने बोल्ली सकदा या रूकी सकदा।
14	33	किजोकी परमेश्‍वर गड़बड़ी रा नी पर एकता ते शांती रा परमेश्‍वर है। ते ए तरिक्का परमेश्‍वर रे लोक्कां री सारी कलीसिया बिच मन्नेया जांदा,
14	34	किच्‍छ लोक मनदे कि जनानियां कलीसिया री सगंती बिच चुप रैह्‍ण, किजोकी तिन्हा जो गल्लां करणे री अनुमती नी है, तिन्हा जो अधीन रैह्णे रा हुकम मिल्ले रा है, जिय्यां कि पवित्रशास्त्र बिच लिख्खे रा भी है,
14	35	जे अगर से किच्‍छ जादा सिखणा चाह्‍ण तां कलीसिया रे बिच ना पुच्छे पर अपणे घरे अपणे लाड़ेयां का पुच्छे।
14	36	किजो तुसी बिच किच्‍छ जणियां परमेश्‍वर रे दस्से गे री गल्लां जो नी मनणा चाह्‍ंदी? तुसी जो क्‍या इय्यां लगदा कि परमेश्‍वर रे संदेश जो पैल्ली बारी दसणे वाली तुसी थियां? या क्‍या से सिर्फ तुसी जो दित्तेया गेया थिया?
14	37	जे कोई मणु अपणे आप जो भविष्यद्वक्ता या इदेया कोई मणु समझदा जिस जो पवित्रात्मा कोई खुबी दित्ते री हो, तां से मणु ए जाणी ले कि जे गल्लां मै तुसी जो लिखदा से प्रभु रे हुकम हिन।
14	38	पर जे मणु मेरी इन्हा गल्लां जो ना मनदा हो, तुसी तिन्हेरी गल्लां जो ना मन्नो।
14	39	इधेरे तांइ हे संगी विश्वासियों, भविष्यवाणी करणे री धून बिच रेयो, पर बखरी-बखरी भाषा बोलणे का कुसकी जो मत रोक्को।
14	40	पर हर इक्क चीज जे तुसी कलीसिया बिच करदे, से बड़े सलीके ते शांती कने कित्ती जाए।
15	1	हे संगी विश्वासियों, अवे मै तुसां जो तिस ही शुभ संदेश रा चेत्ता दुआंदा जे मै पैल्ले सुणाई चुके रा है, जिस पर तुसां ने विश्वास भी कित्तेया थिया ते जिस बिच तुसी मजबूत भी हिन।
15	2	तिसेरी ही वजह कने तुसां रा छुटकारा भी होणा जे अगर तुसी तिस शुभ संदेश बिच विश्वास करणा ना छड्डो जे मै तुसी जो सुणाया थिया। पर जे अगर तुसी ने तिस बिच विश्वास करणा छड्डी दित्तेया तां तुसी रा मसीह बिच विश्वास करणा बेकार होई जाणा।
15	3	इसी वजह कने मै सबका पैल्ले तुसी जो से ही गल्ल दस्सी दित्ती, जे मेरे जो मसीह ने दस्सी थी कि पवित्रशास्त्र रे वचन रे हिसाब कने यीशु मसीह असां रे पाप्पां तांइ मरे,
15	4	ते दब्बे गे, ते पवित्रशास्त्र रे हिसाब कने परमेश्‍वर ने त्रिये दिन तिन्हा जो मुर्देयां बिच का जिन्दा भी करी दित्ता,
15	5	ते पतरस जो ते बाकी रे सारे प्रेरितां जो भी दिस्से थिये,
15	6	फिरी से पँज सौ का भी जादा प्रेरितां जो भी कठ्ठे ही दिस्से, जिन्हा बिच का मते जणे हल्ले तिकर जिन्दे हिन, पर किच्‍छ मरी भी गे।
15	7	फिरी से याकूब जो दिस्से तां फिरी सारे प्रेरितां जो भी दिस्से।
15	8	आखिर बिच से मेरे जो भी दिस्से, जे इक्क बच्चे सांइ है जे मन्नों सही वक्त पर पैदा नी होए रा हो।
15	9	किजोकी मै प्रेरितां बिच सारेयां का छोटा है, बल्कि मै प्रेरित केहलाणे रे जोग्गा भी नी है, किजोकी मै परमेश्‍वर री कलीसिया रे लोक्कां पर जुल्म करदा हुंदा थिया।
15	10	परमेश्‍वर रे अनुग्रह री वजह कने ही मै प्रेरित बणेया, तिन्हेरा से अनुग्रह जे मेरे पर होया, तिसेरा मेरी जिन्दगी बिच बड़ा जादा असर रेया। मै तिन्हा सारे प्रेरितां का बधी करी मेहनत भी कित्ती: तां भी ए मेरे पास्से का नी होया पर परमेश्‍वर रे अनुग्रह री वजह जे मेरे पर है।
15	11	इधेरे तांइ चाए मै हो ते चाए दुए प्रेरित होण, असां सारेयां ने मसीह यीशु रे तिस्सी संदेश रे बारे बिच प्रचार कित्तेया, ते तिस्सी पर तुसी ने विश्वास भी कित्तेया।
15	12	इधेरे तांइ अवे मै तुसी का पुछदा कि जां असां सारेयां ने तुसी बिच ए ही प्रचार कित्ते रा है कि मसीह यीशु मरे रे लोक्कां बिच का फिरी जिन्दे होई गे, तां तुसी बिच का किन्ने कियां बोलदे कि मुर्दे लोक्कां रा जिन्दा होणा है ही नी?
15	13	जे अगर मरे रे लोक्कां रा फिरी जिन्दा होणा है ही नी, तां मसीह यीशु भी जिन्दा नी होणा थिया।
15	14	ते जे अगर मसीह यीशु मुर्देयां बिच का जिन्दे नी होए रे हुंदे तां असां रा प्रचार करणा भी बेकार है ते तुसी रा मसीह बिच विश्वास करणा भी बेकार है।
15	15	असी परमेश्‍वर रे झुठ्ठे गवाह ठैहरे किजोकी असां ने परमेश्‍वर रे बारे बिच ए गवाई दित्ती कि तिन्हा ने मसीह यीशु जो मुर्देयां बिच का जिन्दा करी दित्ता पर जे अगर मरे रे लोक जिन्दा नी हुदें तां परमेश्‍वर ने मसीह जो भी मुर्देयां बिच का जिन्दा नी कित्ते रा है।
15	16	ते मै दोबारा बोलदा कि जे अगर मुर्दे जिन्दा नी हुदें तां मसीह यीशु भी जिन्दा नी हिन होए ए।
15	17	ते जे अगर मसीह यीशु मुर्देयां बिच का जिन्दे नी हिन होए रे तां तुसी रा मसीह बिच विश्वास करणा बेकार है, ते तुसी हल्ले तिकर अपणे पाप्पां बिच फसे रे हिन।
15	18	ते जे अगर मसीह यीशु मुर्देयां बिच का जिन्दे नी हिन होए रे तां तिन्हा बिच विश्वास करणे वाले जे लोक मरी गे रे हिन, तिन्हेरा छुटकारा नी होए रा है ते इसेरा मतलब ए है कि से लोक हमेशा-हमेशा तांइ परमेश्‍वर बखरे होई गे रे हिन।
15	19	जे अगर असी सिर्फ इसी जिन्दगी तांइ मसीह यीशु का आस रखदे ते हमेशा री जिन्दगी तांइ नी तां फिरी असी सबका जादा का अभागे हिन।
15	20	पर हकिकत बिच परमेश्‍वर ने मसीह यीशु जो मुर्देयां बिच का जिन्दा करी दित्ता, ते मसीह इस गल्ल रा सबूत हिन कि जिन्ने भी विश्वासी लोक मरी गे रे हिन तिन्हा ने उन्हा सारेयां जो जिन्दा करी दैणा।
15	21	किजोकी जिय्यां आदम री करणी री वजह कने मौत आई, तिय्यां ही असां ने मसीह यीशु री वजह कने मुर्देयां बिच का फिरी जिन्दे होई जाणा।
15	22	ते जिय्यां आदम री वजह कने असां सारेयां पर मौत आई मरदे, तिय्यां ही मसीह यीशु रे कने असां सारेयां जो हमेशा री जिन्दगी मिल्ली।
15	23	पर हर इक्क ने बारी-बारी करी के वापिस जिन्दे होई जाणा, सबका पैल्ले मसीह यीशु मुर्देयां बिच का जिन्दे होए, ते मसीह यीशु रे वापिस हटी आणे का बाद, हर इक्क से मणु वापिस जिन्दा करी दित्ता जाणा जिसेरा मसीह कने गहरा रिश्ता है।
15	24	इसेरे बाद जां मसीह ने सारा किच्‍छ मुकाई दैणा, तां दुनिया रा खात्मा होई जाणा ते मसीह यीशु ने राज परमेश्‍वर पिता जो सौंप्पि दैणा।
15	25	किजोकी मसीह यीशु रा तिस राज पर शासन करणा जरूरी है जां तांइ परमेश्‍वर अपणे सारे दुश्मणा जो अपणे पैरां हेठ ना करी लेण।
15	26	ते सारेयां का आखरी दुश्मण “मौत” जो खत्म करी दैणा।
15	27	किजोकी पवित्रशास्त्र बिच लिख्खे रा है परमेश्‍वर ने सारा किच्‍छ मसीह रे अधीन करी रख्खे रा है, पर जां से बोलदे कि सारा किच्‍छ तिन्हेरे अधीन करी दित्तेया तां ए गल्ल साफ है कि परमेश्‍वर ने अप्पु जो तिस बिच शामिल नी कित्तेया किजोकी तिन्हा ने ही सब किच्‍छ मसीह रे अधीन कित्तेया।
15	28	ते जां सारा किच्‍छ मसीह रे अधीन होई जाणा, तां पुत्तर ने अप्पु भी तिस परमेश्‍वर रे अधीन होई जाणा जिनिये सारा किच्‍छ मसीह रे अधीन कित्तेया थिया ताकी सारेयां उप्पर परमेश्‍वर ही सर्वोच्च हो।
15	29	जे अगर मरे रे लोक मुर्देयां बिच का फिरी जिन्दे नी कित्ते जाणे, तां फिरी लोक्कां रा तिन्हा तांइ बपतिस्मा लैणे रा क्‍या मतलब? जे अगर मुर्दे जिन्दा नी हुंदे तां फिरी लोक्कां रा तिन्हा तांइ बपतिस्मा लैणे रे रिवाज रा क्‍या मतलब?
15	30	ते जे अगर मुर्दे जिन्दा नी होणे तां असां रा भी हर बेल्ले मसीह यीशु रा संदेश सुनाणे तांइ जोखिम चुकणा बेवकुफी है।
15	31	हे संगी विश्वासियों, मेरे जो तुसी पर गर्व है कि तुसी रा मसीह यीशु कने इक्क गहरा रिश्ता है, ते ए गल्ल भी सही है कि मै हर रोज मसीह रा संदेश सुनाणे री वजह कने मौत रे खतरे बिच रैहन्दा।
15	32	मै इफिसुस बिच बड़ी ही जादा तंगी-मुसिबतां का गुजरे रा है। मेरे दुश्मन जंगली-जानवरां सांइ खुंखार हिन ते तिन्हा ने मेरे जो नुक्सान पुजाए रा है। जे अगर ए सच है कि आखिरी दिनां मुर्देयां जो जिन्दा नी कित्तेया जाणा तां मेरे तांइ ए ही खरा हुंदा कि मै तिस कहावत सांइ मौज-मस्ति करां जिस बिच बोल्ले रा है कि आओ असी खांदे-पिंदे, किजोकी कल ता असी मरी ही जाणा, ते से ही असां रा अंत होणा।
15	33	तिन्हेरी इदेइ गल्लां कने धोखा मत खांदे, “बुरी सगंत ठीक चरित्र जो खराब करी दिंदी।”
15	34	तुसां जो पाप करणा छड्डी करी वापिस धार्मिकता रे कम्म करणा चाएदे। किजोकी तुसां बिच किच्‍छ लोक्कां रा परमेश्‍वर कने गहरा रिश्ता नी है। ए गल्ल मै तुसी जो शर्मिंदा करणे तांइ ए बोलदा।
15	35	ते जे अगर कोई उदारण रे तौर पर इय्यां पुछदा कि परमेश्‍वर मुर्देया जो वापिस जिन्दा किय्यां करदे ते जिन्दा होणे रे बाद तिन्हा का कुण वाले शरीर हुंणे?
15	36	हे नासमझ! जां तू जमीन बिच कोई बीज बांदा, तिस बिच जिन्दगी रा अंकुर तां तांइ नी फुटदा, जां तांइ से अप्पु नी मरी जांदा।
15	37	जां तू बांदा ता तू सिद्दे बुट्टे जो ही थोड़ी ना बाइ दिंदा, सिर्फ बीज जो ही बांदा, तां चाए से कणक रा बीज हो या फिरी कुसकी अनाज रा बीज हो।
15	38	से बीज बाइ दैणे रे बाद परमेश्‍वर तिस बीज जो अपणी मर्जी रे हिसाब कने बधांदे ते तिसजो आकार दिंदे। हर तरिक्के रा बीज अपणे-अपणे आकार बिच बधदा।
15	39	सारे जीव-जंतुआ रा शरीर इक्क जदेया नी है, मणुआं रा शरीर बखरा है, जानवरा रा शरीर बखरा है, पछिंया रा शरीर बखरा है, मच्छियां रा शरीर बखरा है।
15	40	जे किच्‍छ भी धरती बिच है तिसेरा इक्क आकार ते खुबसुरती है, तिय्यां ही जे किच्‍छ आसमान बिच है तिसेरा भी बखरा ही आकार ते खुबसुरती है।
15	41	सूरज री बखरी ही खुबसुरती है, ते चाँद री भी बखरी ही खुबसुरती है, ते तारेयां री भी बखरी ही खुबसुरती है, ते तारेयां री भी अप्पु मिते इक्क बखरी ही खुबसुरती है।
15	42	मुर्देयां रा जिन्दा होणा किच्‍छ इदेया ही है। जिस शरीर जो से मरणे का दब्बि दिंदे से सड़ी जांदा, पर जां से फिरी जिन्दा कित्तेया जाणा तां से इदेया बणी जाणा जे दुबारा कदी नी सड़णा।
15	43	जां कुसकी रे मुर्दा शरीर जो दब्बेया जांदा तां से बदसुरत ते कमजोर हुंदा पर जां से फिरी जिन्दा कित्तेया जाणा तां से छैल ते ताकतवर होणा, जे बड़ा महीमामय है।
15	44	जिय्यां असां खून ते माँस वाला ए इन्सानी शरीर है, तिय्यां ही इदेय शरीर भी हिन जिन्हा बिच परमेश्‍वर रे आत्‍मा ने हमेशा री जिन्दगी दित्ते री है। ते इन्सानी शरीर तिन्हा शरीरां बिच बदली जाणे जिन्हा बिच परमेश्‍वर रे आत्मां ने हमेशा री जिन्दगी दित्ते री है।
15	45	पवित्रशास्त्र बिच इय्यां भी लिख्खे रा है, “पैल्ला मणु, मतलब आदम जिन्दा मणु बणेया, ते आखरी आदम, जे मसीह यीशु हिन, हमेशा री जिन्दगी दैणे वाला बणेया।”
15	46	असी दिखदे कि आत्मिक शरीर वाला मणु जे मसीह यीशु हिन पैल्ले नी आए, से आदम का बाद आए जिस का इन्सानी शरीर थिया।
15	47	पैल्ला मणु जे आदम है, से मिट्टी का बणेया थिया, पर दुआ मणु जे मसीह यीशु हिन, से स्वर्ग का आए।
15	48	धरती रे लोक से पैल्ले मणु आदम सांइ हिन पर जे लोक मसीह यीशु जो मनदे से लोक अप्पु भी तिस्सी सांइ हिन जे स्वर्ग का हिन।
15	49	ते जिय्यां असां ने तिसेरा रूप धारण जे मिट्टी का बणे रा थिया, तिय्यां ही असां ने तिस स्वर्गीय मणु रा रूप भी धारण करी लैणा जे मसीह यीशु हिन।
15	50	हे संगी विश्वासियों, मै चाह्‍ंदा कि तुसी इस गल्ल जो जाणो कि असां रे हड्ड-माँस वाले ए शरीर सड़ी जाणे जिसेरा मतलब ए है कि से कदी परमेश्‍वर रे राज बिच वास नी करी सकदे जिनिये हमेशा-हमेशा तीकर रैह्णा ते नाशवान कदी अविनाशी नी बणी सकदा।
15	51-52	सुणो, मै तुसी जो राज़ री गल्ल दसदा, जां आखरी तुरही बजणी तां असां विश्वासियां ने चाणचक्के ही बदली जाणा ते जां तुरही बजणी तां मुर्देयां ने भी जिन्दे होई जाणा ते फिरी कदी नी मरणा।
15	53	किजोकी जरूरी है कि असां रे नाशवान शरीर जे अविनाशी शरीर रे रूप बिच बदली जाण जे ना कदी मुकदे ते ना ही सड़दे।
15	54	ते जां इस नाशवान शरीर ने अविनाशी शरीर रा रूप बिच बदली जाणा तां से इय्यां होणा जिय्यां कि पवित्रशास्त्र बिच लिख्खे रा है, “जय ने मौत जो निगली लित्तेया।”
15	55	हे मौत, तेरी जीत कुते गी? हे मौत, तेरा डकं कुते रेया?
15	56	मौत री ताकत पाप है, ते पाप री ताकत कानून है।
15	57	पर परमेश्‍वर रा शुक्रिया हो, कि से असां जो पाप ते मौत पर मसीह यीशु रे कित्ते रे कम्म रे जरिये जीत दुआंदे।
15	58	इधेरे तांइ हे मेरे प्यारे संगी विश्वासियों, विश्वास बिच मजबूत बणे रेयो ते गलत शिक्षां री वजह कने मत भटकदे, ते प्रभु रे कम्मां बिच हमेशा बधदे रेयो, किजोकी जे मेहनत तुसी प्रभु तांइ करदे से कदी बेकार नी जांदी।
16	1	अवे मै तिस आर्थिक मदद रे बारे बिच जे परमेश्‍वर रे गरीब लोक्कां तांइ कठेरेया गेया थिया, जे हुकम गलातिया प्रदेश रे कलीसिया रे विश्वासियां जो दित्तेया थिया, तिय्यां ही तुसी भी करो!
16	2	हफ्ते रे पैल्ले दिन तुसी बिच हर इक्क जणा अपणी-अपणी कमाई बिच का किच्‍छ अप्पु का जमा करी रख्खे ताकी मेरे आणे का बाद दान ना कठेरणा पेयो।
16	3	ते जां मै तित्ते होणा, तां मै तुसी रे भरोस्सेमंद मणुआं रे हत्थां चिठ्ठी देई करी तिन्हा जो भेजी दिंगा ताकी तिन्हा कने तिन्हेरी पहचान होई जाए ते से तुसी री आर्थिक मदद यरूशलेम बिच पुजाई देण।
16	4	जे अगर तुसी जो लगदा कि जाणा जरूरी है तां तिन्हा ने मेरे कने ही जाणा।
16	5-7	जे अगर प्रभु री ईच्छा होई तां मै तुसी कने लम्बे समय तीकर रैह्णा चाह्‍ंदा। मै हल्ले तुसी कने रैह्णे तांइ नी रूकणा किजोकी मै मकिदुनिया प्रदेश जो जाया करदा है। थोड़े समय तित्ते रैह्णे का बाद ही मै तुसी जो मिलणे तांइ आणा, ते तां मै तुसी कने थोड़े समय य लगभग पुरी सर्दी तुसी कने ही रैह्णा, ताकी तिसेरे बाद तुसी मेरे अगले सफर तांइ किच्‍छ मदद करी सको।
16	8	पर मै पेन्तिकुस्त रे तयार तिकर इफिसुस शहर बिच ही रैह्णा!
16	9	हालांकी तित्ते मेरे मते सारे विरोधी हिन पर तिसेरे बावजूद मेरे जो तित्ते बड़ा असरदार कम्म करणे रा मौक्का मिल्ले रा है।
16	10	जे अगर तीमुथियुस तुसी का आए ता तिस कने बड़ी इज्जत कने पेश आओ, किजोकी से मेरे सांइ ही परमेश्‍वर रा कम्म करणे वाला मणु है।
16	11	इधेरे तांइ कोई भी तिसेरी बेज़ती ना करे, पर तिसजो सफर तांइ सारी जरूरी चिज्जां देई देयो किजोकी मै तिसजो भालेया करदा है कि संगी विश्वासियां कने मेरे का आए।
16	12	ते संगी विश्वासी अपुल्लोस कने मै बड़ी बिनती कित्ती कि से बाकी विश्वासियां कने तुसी का आये जे पैल्ले तुसी का आई बैठ्ठे रे हिन, पर तिन्हा ने अब्बे आणा नी चाएया, पर सही वक्त दिख्खी करी तिन्हा ने आई जाणा।
16	13	चुकन्ने रेयो, मसीह यीशु बिच विश्वास करणे बिच स्थिर बणो, हिम्मतवाले बणो, ते विश्वास बिच मजबूत बणो।
16	14	ते जे किच्‍छ भी तुसी करदे हिन से प्यार कने करो।
16	15	हे संगी विश्वासियों, तुसी स्तिफनास ते तिसेरे घराने जो जाणदे। से अखाया प्रदेश रे पैल्ले लोक हिन जिन्हा ने मसीह यीशु बिच विश्वास कित्तेया थिया। ते से लोक परमेश्‍वर रे लोक्कां री सेवा करने तिकर हमेशा तयार रैह्‍न्दे।
16	16	इधेरे तांइ मै तुसी कने बिनती करदा कि ऐसे मणुआं रे अधीन रेयो जे इदेइ सच्ची भक्ति कने मेहनत करदे।
16	17	मै स्तिफनास ते फूरतुनातुस अखइकुस रे आणे कने खुश है किजोकी तिन्हा ने मेरी से हर आर्थिक जरूरत पुरा कित्ता जे तुसी पुरी नी करी पांदे थिये।
16	18	जिय्यां तिन्हा ने मेरे जो प्रोत्साहित कित्ते रा है, तिय्यां ही तिन्हा ने तुसी जो भी प्रोत्साहित करणा जां तिन्हा ने तुसी का आणा। इन्हा लोक्कां सांइ तुसी भी लोक्कां रा आदरमान करेया करो।
16	19	एशिया प्रदेश री कलीसिया रे विश्वासियां रे पास्से का तुसी जो नमस्कार। अक्विला ते तिसेरी लाड़ी प्रिस्किल्ला ते तिन्हेरे घरे कठीणे वाली कलीसिया रे विश्वासियां रा नमस्कार।
16	20	सारे संगी विश्वासियां जो नमस्कार, ते सारे जणे इक्क-दुए जो मसीही प्यार कने नमस्कार करो।
16	21	मै पौलुस, तुसी जो अपणे हत्थां कने ए चिठ्ठी लिख्खे करी, नमस्कार करदा। लाणत है तिस मणु पर जे प्रभु कने प्यार ना करदा हो।
16	22	हमारे प्रभु यीशु जल्द हटणे वाले हिन।
16	23	प्रभु यीशु रा अनुग्रह तुसी पर हुंदा रे।
16	24	मेरा प्यार मसीह यीशु बिच तुसी सबणी कने रे जिन्हेरा मसीह यीशु कने गहरा रिश्ता है। आमीन!
