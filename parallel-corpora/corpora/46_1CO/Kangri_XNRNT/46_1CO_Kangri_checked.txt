1	1	एह़ चिठ्ठी पौलुस कने अहां दे भाऊ सोस्थिनेसे दे पास्से ते ऐ। मैं पौलुस जेह्ड़ा परमात्मे दी इच्छा ते यीशु मसीह दा प्रेरित होणे तांई सद्देया ऐ।
1	2	मैं एह़ चिठ्ठी परमात्मे दी तिसा कलीसिया दे नांऐ पर लिखा दा जेह्ड़े कुरिन्थुस सैहरे च रैंह्दे हन, मतलब तिन्हां दे नांऐ पर जेह्ड़े यीशु मसीह च पवित्र कित्ते गै, कने पवित्र होणे तांई सद्देयो हन; कने तिन्हां सारेयां दे नांऐ पर भी जेह्ड़े हर जगाह अहां दे कने अपणे प्रभु यीशु मसीह दे नांऐ नैं प्रार्थना करदे हन।
1	3	मैं प्रार्थना करदा ऐ, कि अहां दे पिता परमात्मा कने प्रभु यीशु मसीह दे पास्से ते तुहां जो अनुग्रह कने सांति मिलदी रैंह्।
1	4	मैं तुहां दे बारे च अपणे परमात्मे दा धन्यावाद सदा करदा ऐ, क्जोकि यीशु मसीह दे जरिये परमात्मे दा एह़ अनुग्रह तुहां पर होएया ऐ।
1	5	तिसदे जरिये ई परमात्मे तुहां दिया कलीसिया जो हर गल्लां च अमीर बणाया ऐ, खास करी नैं तिन्नी तुहां जो मते किस्मा दे आत्मिक वरदान दित्यो हन, तांजे तुहां दूयेयां लोकां जो परमात्मे दे वचन कने तिस ज्ञाने दे बारे च दस्सी सकन।
1	6	इसी तरीके नैं परमात्मा तुहां च इसा गल्ला जो साबित करदा ऐ, कि मसीह दा सुसमाचार सच्च ऐ।
1	7	ऐई बज़ाह ऐ कि जाह़लू तुहां अहां दे प्रभु यीशु मसीह दा बापस ओणे दा बेसबरिया नैं इन्तजार करा दे हन, तां हुण तुहां अल्ल सैह़ सारे आत्मिक वरदान हन, जिन्हां दी तुहां जो जरूरत ऐ।
1	8	परमात्मा तुहां जो आखरी तिकर बसुआसे च मजबूत भी करगा कि जाह़लू अहां दा प्रभु यीशु मसीह इस संसारे दुवारी बापस औयें तां तुहां बेकसूर पाये जान।
1	9	परमात्मा एह़ करगा, क्जोकि जेह्ड़ा सैह़ ग्लांदा ऐ, तिसियो करणे च ईमानदार ऐ, कने तिन्नी तुहां जो अपणे पुत्तर अहां दे प्रभु यीशु मसीह दिया संगतिया च सद्देया ऐ।
1	10	हे प्यारे साथी बसुआसियो, मैं तुहां नैं अहां दे प्रभु यीशु मसीह दे नांऐ नैं विणती करदा ऐ कि तुहां सारे इक्की दूये नैं सेहमत होआ, तांजे तुहां च बैर नीं पोयैं, अपर अपणे मकसदां कने इरादेयां च इक्क मन होई नैं मिल्ली करी रेह्आ।
1	11	क्जोकि हे मेरे साथी बसुआसियो, खलोये दे परवारे दे लोकां मिन्जो तुहां दे बारे च दस्सेया ऐ, कि तुहां च लड़ाई-झगड़े होआ दे हन।
1	12	मेरे ग्लाणे दा मतलब एह़ ऐ कि तुहां च कोई तां अपणे आप्पे जो “पौलुसे दा,” कोई “अपुल्लोसे दा” कोई “कैफा दा” तां कोई “मसीह दा चेला” ग्लांदा ऐ।
1	13	इआं ग्लाणा खरा नीं ऐ, क्जोकि मसीह दूँ हिस्सेयां च नीं बंडूऐया, क्या पौलुस तुहां तांई सूल़िया पर टूंगेया, या तुहां जो पौलुसे दे नांऐ पर बपतिस्मा मिल्लेया?
1	14	मैं परमात्मे दा धन्यावाद करदा ऐ, कि क्रिस्पुस कने गयुसे भाऊआं जो छड्डी नैं मैं तुहां च कुसी जो भी बपतिस्मा नीं दित्ता।
1	15	कुत्थी इआं ना होयैं कि कोई ग्लां कि तुहां जो मेरे नांऐ पर बपतिस्मा मिल्लेया।
1	16	कने हाँ, हुण मिन्जो याद ओआ दी ऐ कि मैं स्तिफनास दे परवारे जो भी बपतिस्मा दित्ता; इन्हां जो छड्डी नैं मैं नीं जाणदा कि मैं होर कुसी जो बपतिस्मा दित्या।
1	17	क्जोकि मसीयें मिन्जो बपतिस्मा दैणे जो नीं, अपर सुसमाचार सणाणे तांई घल्लेया ऐ, कने जाह़लू मैं सुसमाचार सणांदा, तां मैं अपणिया काबलियता दे मताबक नीं सणांदा, नीं तां लोक सिर्फ मेरी काबलियता पर ई बसुआस करदे, कने सैह़ यीशु मसीह दिया मौत्ती दिया सामर्थी जो नीं जाणदे, जेह्ड़ी सूल़िया पर होईयो थी।
1	18	क्जोकि जेह्ड़े लोक परमात्मे दिया सज़ा तांई तिसते लग्ग कित्ते जांगे, तिन्हां तांई सूल़िया दा सुसमाचार कोई मायने नीं रखदा, अपर अहां उद्धार पाणे आल़ेआं तांई एह़ परमात्मे दी सामर्थ ऐ।
1	19	क्जोकि पवित्रशास्त्रे च परमात्मा एह़ ग्लांदा ऐ, “मैं तिन्हां सारेयां दियां अक्ला जो नास करगा, जेह्ड़े अक्लमंद होणे दा दावा करदे हन।”
1	20	कतांह हन ज्ञानी? कतांह हन सास्त्री? कने कतांह हन बैंह्सबाजी करणे आल़े, क्जोकि परमात्मे सामणै इस संसारे दे ज्ञाने दी कोई कीमत नीं ऐ।
1	21	क्जोकि परमात्मे अपणे ज्ञाने मताबक एह़ दिख्या ऐ, कि एह़ संसार माणुये दे ज्ञाने दे जरिये तिसियो नीं जाणी सकदा, तिन्नी अहां दे सुसमाचारे दे प्रचारे जो तिन्हां लोकां दे उद्धारे तांई इस्तेमाल कित्ता, जेह्ड़े बसुआस करदे हन, हलांकि कुच्छ इसियो मूर्खता दी गल्ल समझदे हन।
1	22	एह़ यहूदी लोकां जो मूर्खता दी गल्ल लगदी ऐ, क्जोकि सैह़ इसा सच्चाईया जो साबित करणे तांई सुअर्गे ते नसाण चांह़दे हन, कने होरनी जातिआं आल़े लोक भी जेह्ड़े माणुआं दे ज्ञाने दिया तोपा च हन,
1	23	अपर अहां एह़ प्रचार करदे हन कि मसीह सूल़िया पर टूंगेया गेआ, कने मते यहूदी लोकां जो इसा गल्ला ते दिक्कत थी, कने होरनी जातिआं दे लोकां तांई एह़ मूर्खता दी गल्ल ऐ;
1	24	अहां दा सुसमाचारे दा प्रचार तिन्हां यहूदी लोकां कने होरनी जातिआं दे लोकां तांई जेह्ड़े चुणेयो हन, मसीह कने परमात्मे दी सामर्थ कने ज्ञान ऐ।
1	25	क्जोकि परमात्मे दी मूर्खता माणुआं दे ज्ञाने ते भी ज्ञानवान ऐ, कने परमात्मे दी कमजोरी माणुआं दिया ताकता ते बड़ी ताकतवर ऐ।
1	26	हे प्यारे साथी बसुआसियो, जरा सोचा कि जाह़लू परमात्मे तुहां जो सद्देया, ताह़लू तुहां कदेय थे, तुहां माणुआं दिया नजरा च ना तां अक्लमंद, ना तां ताकतवर, कने ना तां समाजे च तुहां दा बड़ा रुतबा था।
1	27	अपर परमात्मैं संसारे दे मूर्ख लोकां जो चुणी लेआ ऐ कि समझदार लोकां जो सर्मिंदा करन, कने परमात्मैं संसारे दे कमजोर लोकां जो चुणी लेआ ऐ कि ताकतवर लोकां जो सर्मिंदा करन।
1	28	कने परमात्मैं संसारे दे नीच कने बेकार लोकां जो, अपर जेह्ड़े लोक गिणतियां च भी नीं हन, तिन्हां जो भी चुणी लेआ कि तिन्हां जो जेह्ड़े बड़े रुतबे आल़े हन, सर्मिंदा करी सकैं।
1	29	परमात्मे एह़ तां कित्ता, कि कोई भी माणु तिसदे सामणै घमंड नीं करी सकैं।
1	30	अपर परमात्मे दे पास्से ते तुहां यीशु मसीह च हन, जेह्ड़े परमात्मे दे पास्से ते अहां तांई ज्ञान, मतलब धार्मिकता, पवित्रता कने छुटकारा दैणे आल़ा बणेया;
1	31	तांजे जिंआं पवित्रशास्त्रे च लिख्या ऐ, तिंआं ई होयैं, “जेह्ड़ा घमंड करदा ऐ, सैह़ प्रभु च घमंड करैं।”
2	1	हे प्यारे साथी बसुआसियो, मैं तुहां अल्ल ना तां घमंडे दियां गल्लां करणा आया कने ना ई अपणे आप्पे जो अक्लमंद दस्सणे तांई, अपर मैं तुहां अल्ल परमात्मे दा भेत दस्सणे तांई आया ऐ।
2	2	क्जोकि मैं एह़ फैसला करी लेआ था कि मैं यीशु मसीह जो कने तिसदिया सूल़िया दिया मौत्ती जो छड्डी नैं होर कुसी भी गल्ला जो नीं जाणेया।
2	3	जाह़लू मैं तुहां अल्ल था, तां मैं कमजोर था, कने डरे दे मारे बड़ा भरी कम्मदा था।
2	4	कने मेरी सिक्षा कने मेरा प्रचार जेह्ड़ा ऐ, सैह़ माणुआं दे ज्ञाने नैं भरोयो सब्दां मताबक नीं था, अपर पवित्र आत्मा कने सामर्थी दा सबूत था,
2	5	इसतांई कि तुहां दा बसुआस माणुआं दे ज्ञाने पर नीं, अपर परमात्मे दी सामर्थी पर निर्भर ऐ।
2	6	भिरी भी मैं तिन्हां लोकां च ज्ञाने दा सुसमाचार सणांदा ऐ; जेह्ड़े आत्मिक रूप ते मजबूत हन, अपर संसारिक कने इस संसारे दे नास होणे आल़े हाकमां दा ज्ञान नीं ऐ,
2	7	अपर अहां परमात्मे दे गुप्त ज्ञान कने तिस भेते दे बारे च ग्लांदे हन, जिसियो परमात्मैं अहां दी महिमा तांई इस संसारे दे सुरू होणे ते बड़ी पैहल्ले तय कित्या था।
2	8	जिसियो इस संसारे दे हाकमां च कुणी भी परमात्मे दिया योजना जो नीं जाणेया, क्जोकि जे सैह़ जाणदे तां महिमा दे प्रभु जो सूल़िया पर नीं टूंगदे।
2	9	अपर जिंआं पवित्रशास्त्रे च लिख्या ऐ, “जेह्ड़ा कदी अखीं नैं नीं दुस्सेया, जेह्ड़ा कदी कन्नां नैं नीं सुणेया, कने जेह्ड़ा माणुआं दे दिले च नीं आया, सैह़ सब कुच्छ परमात्मैं तिन्हां तांई त्यार कित्या ऐ, जेह्ड़े तिस नैं प्यार करदे हन।”
2	10	अपर एह़ सब कुच्छ परमात्मैं अहां पर अपणिया आत्मा दे जरिये प्रगट कित्ता, क्जोकि पवित्र आत्मा सारियां गल्लां, अपर परमात्मे दियां गूढ़ गल्लां जो भी जाणदा ऐ।
2	11	माणुआं च कुण ऐ जेह्ड़ा कुसी माणुये दियां गल्लां जाणदा ऐ, सिर्फ माणु दी आत्मा जेह्ड़ी तिस च ऐ, तिंआं ई सिर्फ परमात्मे दा आत्मा ई परमात्मे दियां गल्लां जो जाणदा ऐ।
2	12	अपर अहां जो संसारे दी आत्मा नीं, अपर सैह़ पवित्र आत्मा मिल्लेया ऐ जेह्ड़ी परमात्मे दे पास्से ते ऐ कि अहां तिन्हां गल्लां जो जाणन जेह्ड़ियां परमात्मैं अहां जो दित्तियां हन।
2	13	जाह़लू अहां तुहां जो एह़ गल्लां दस्सदे हन, तां अहां तिन्हां सब्दां दा इस्तेमाल नीं करदे, जेह्ड़े माणुआं दे ज्ञाने ते मिलदे हन, अपर अहां तिन्हां सब्दां दा इस्तेमाल करदे हन, जेह्ड़े पवित्र आत्मा दे जरिये मिलदे हन, जेह्ड़ा आत्मिक ज्ञाने दे जरिये आत्मिक गल्लां जो समझांदा ऐ।
2	14	इसतांई जिस अल्ल परमात्मे दा आत्मा ऐ, सिर्फ सैई इन्हां आत्मिक आसीषां जो समझी सकदा ऐ, अपर जिस अल्ल परमात्मे दा आत्मा नीं ऐ, सैह़ इन्हां आसीषां जो मूर्खता दी गल्ल समझदा ऐ।
2	15	जिन्हां लोकां जो पवित्र आत्मा मिल्लेया ऐ सैई तिन्हां गल्लां जो समझी सकदे हन, जेह्ड़ियां पवित्र आत्मा सखांदा ऐ, अपर सैह़ लोक जिन्हां अल्ल पवित्र आत्मा नीं ऐ, सैह़ तिन्हां लोकां दियां गल्लां जो नीं समझी सकदे जिन्हां अल्ल पवित्र आत्मा ऐ।
2	16	एह़ सच्च ऐ, क्जोकि पवित्रशास्त्रे च लिख्या ऐ, “कोई भी नीं जाणी सकदा कि प्रभु दे मने च क्या ऐ, कोई भी तिसियो सखाई नीं सकदा।” अपर अहां बसुआसी एह़ समझदे हन कि मसीह दे मने च क्या ऐ।
3	1	हे प्यारे साथी बसुआसियो, तुहां इस संसारे दे लोकां साइआं दखावा करा दे हन, इसतांई मैं तुहां नैं आत्मिक लोकां साइआं नीं ग्लाई सकेया, क्जोकि मसीह दे बसुआसे च तुहां बच्चेयां साइआं हन।
3	2	मैं तुहां जो परमात्मे दे वचने ते सिर्फ बुनियादी सिक्षा दित्ती, कने सक्त सिक्षा नीं दित्ती, क्जोकि तिस बग्त तुहां इसा सिक्षा जो पाणे तांई त्यार नीं थे,
3	3	क्जोकि तुहां अह्ल्ली भी इन्हां संसारिक लोकां साइआं जीआ दे हन। इसतांई कि जाह़लू तुहां च जल़ण कने लड़ाई झगड़े हुंदे हन, तां क्या सैह़ एह़ साबित नीं करदा? कि तुहां संसारे दे हन, क्या तुहां इन्हां संसारिक लोकां साइआं नीं जीआ दे हन?
3	4	क्जोकि जाह़लू इक्क ग्लांदा ऐ, “मैं पौलुसे दा ऐ,” कने दूआ ग्लांदा ऐ, “मैं अपुल्लोसे दा चेला ऐ,” तां क्या तुहां संसारे दे लोकां साइआं नीं जीआ दे हन।
3	5	आखर च सिर्फ अपुल्लोस कने मैं दास हन, जिन्हां तुहां दा मसीह च बसुआस करणे तांई मदत कित्ती, एह़ प्रभु ई था जिन्नी एह़ सब कुच्छ कित्ता।
3	6	मैं तुहां दे मनां च परमात्मे दे वचने दा बीई लगाया, कने अपुल्लोसैं इसियो सग्गेया, अपर परमात्मा ई था जिन्नी इसियो बधाया।
3	7	इसतांई ना तां लगाणे आल़ा कुच्छ ऐ कने ना सग्गणे आल़ा, अपर परमात्मा ई सब कुच्छ ऐ जेह्ड़ा बधाणे आल़ा ऐ।
3	8	जेह्ड़ा बीई लगांदा ऐ कने जेह्ड़ा सग्गदा ऐ तिन्हां दून्नी दा इक्क ई मकसद ऐ; अपर इक्क माणु अपणिया ई मेहनता मताबक परमात्मे ते अपणा इनाम पांगा।
3	9	क्जोकि अहां परमात्मे तांई कम्म करणे आल़े तिसदे साथी हन; तुहां इक्की खेते साइआं हन, जेह्ड़ा परमात्मे दा ऐ, कने मैं तुहां दी इक्क ऐदेय घरे साइआं तुलणा करा दा ऐ, जिसियो परमात्मा बणांदा ऐ।
3	10	परमात्मे दे तिस इनामे मताबक जेह्ड़ा मिन्जो दित्या ऐ, मैं अक्लमंद राजमिस्त्रिये साइआं नींई पाई, कने दूआ तिस पर रद्दा लगांदा ऐ। अपर हर इक्क माणु चौकन्ना रैंह् कि सैह़ तिस पर कदेया रद्दा लगांदा ऐ।
3	11	नींई जेह्ड़ी पैहल्ले ते भरियो ऐ, सैह़ यीशु मसीह ऐ, कने कोई दूई नींई नीं भरी सकदा।
3	12	जे कोई इसा नीआ पर सोन्ना या चाँदी या कीमती पत्थर या लकड़ी या घाह या भूये दा रद्दा लगांदा ऐ,
3	13	अहां जेह्ड़ा कुच्छ भी इसा नीआ पर बणांदे हन, तां सैह़ न्याय आल़े दिने अग्गी नैं परखेया जांगा; ताह़लू सारे एह़ दिक्खगे कि तिन्हां इसा बणाणे तांई सोन्ना, चाँदी, कीमती पत्थर, लकड़ी, घाह, भूये दा इस्तेमाल कित्या ऐ।
3	14	जिसदा कम्म तिसा नीआ पर जेह्ड़ा तिन्नी कित्या ऐ, जे नीं फकूंगा, तां सैह़ इनाम पांगा।
3	15	अपर जे कुसी दा कम्म फकौई जांदा ऐ, तां सैह़ इनाम नीं पांगा; भिरी सैह़ सदा दिया ज़िन्दगिया जो नीं गुआंगा, जेह्ड़ी परमात्मे तिसियो दित्तियो ऐ।
3	16	क्या तुहां नीं जाणदे कि तुहां परमात्मे दा मंदर हन, कने परमात्मे दा आत्मा तुहां च वास करदा ऐ?
3	17	जे कोई माणु तुहां जो जेह्ड़े परमात्मे दे मंदरे साइआं हन, परमात्मे ते लग्ग करदा ऐ, तां परमात्मा तिसियो नास करगा; क्जोकि परमात्मे दा मंदर पवित्र ऐ, कने सैह़ मंदर तुहां हन।
3	18	जे तुहां च कोई सोचैं कि तुहां इस संसारे दे लोकां च बड़े भरी ज्ञानी हन, तुहां जो इस संसारे दे लोकां च मूर्ख बणी जाणा चाइदा, इसतांई तुहां परमात्मे दिया नजरा च अपणे आप्पे जो ज्ञानी बणाई सकन।
3	19	क्जोकि सच्च एह़ ऐ कि संसारिक ज्ञान परमात्मे दिया नजरा च मूर्खता ऐ, जिंआं पवित्रशास्त्रे लिख्या ऐ, “परमात्मा ई ऐ, जेह्ड़ा ज्ञानियां जो तिन्हां दी चलाकिया च फसाई दिंदा ऐ,”
3	20	कने भिरी पवित्रशास्त्रे च एह़ भी लिख्या ऐ, “प्रभु ज्ञानियां दे बचारां जो जाणदा ऐ कि सैह़ बेकार हन।”
3	21	इसतांई माणुआं च इक्क खास अगुऐ दे बारे च घमंड करणा कने तिसदे पचांह़ चलणा छड्डी देआ, क्जोकि परमात्मे तुहां दिया भलाईया तांई सब कुच्छ दित्या ऐ।
3	22	खास करी नैं चाये मैं पौलुस, अपुल्लोस, पतरस, इस संसारे दियां चीज्जां, संसार, चांये तुहां मरन चाये जीन, चाये वर्तमान, चाये भविष्य, तुहां जो एह़ सारियां चीज्जां परमात्मैं तुहां दिया भलाईया तांई दित्तियां हन,
3	23	कने तुहां जो मसीह दे बारे घमंड करणा चाइदा, ना कि अपणे अगुआं दे बारे च, क्जोकि तुहां मसीह दे हन, कने मसीह परमात्मे दा ऐ।
4	1	ठीक तां एह़ हुंगा कि अहां जो यीशु मसीह दा भण्डारी समझेया जां, जिन्हां जो परमात्मे दे भेतां दी जिम्मेवारी दित्तियो ऐ।
4	2	इसतांई एह़ जरूरी ऐ, कि जिसियो एह़ जिम्मेवारी दित्तियो, सैह़ बफादार होयैं।
4	3	इसते मिन्जो कोई फर्क नीं पोंदा, कि तुहां या कचेहरी मेरा न्याय करैं, असल च मैं अपणा न्याय अप्पु नीं करदा।
4	4	मेरी अन्तर आत्मा साफ ऐ अपर सैह़ मिन्जो बेकसूर नीं बणांदी, क्जोकि प्रभु ई ऐ, जेह्ड़ा मेरा न्याय करदा ऐ।
4	5	इसतांई प्रभु दे बापस ओणे तिकर कुसी दा भी न्याय मत करा, जेह्ड़ा कुच्छ नेहरे च छुपेया ऐ कने कुसी दे दिले च ऐ, प्रभु तिसियो प्रगट करगा, ताह़लू परमात्मा अहां दी तारीफ करगा।
4	6	हे प्यारे साथी बसुआसियो, मैं तुहां दे फायदे तांई अपणा कने अपुल्लोसे दा उदारण पेस कित्ता, जिसदे जरिये तुहां इसा गल्ला दा मतलब समझी सकन, “पवित्रशास्त्रे च जेह्ड़ा लिख्या ऐ तिसते बाहर मत जा।” एह़ खरा नीं ऐ तुहां इक्की दी इज्जत करन कने दूये अगुऐ पर दोस लगान।
4	7	कुण ग्लांदा ऐ कि तुहां दूयेयां ते म्हान हन, जेह्ड़ा कुच्छ भी तुहां अल्ल ऐ, सैह़ परमात्मैं दित्या ऐ, इसतांई जे सब कुच्छ जेह्ड़ा तुहां अल्ल ऐ परमात्मैं दित्या ऐ, तां तुहां दा तिस पर घमंड करणे दा कोई हक्क नीं बणदा।
4	8	तुहां सोचदे हन, कि जेह्ड़ी तुहां दी जरूरत ऐ, सैह़ सब कुच्छ तुहां अल्ल पैहल्ले ते ई ऐ। तुहां सोचदे हन कि तुहां पैहल्ले ते ई अमीर हन, तुहां अहां ते बगैर ई परमात्मे दे राज्जे च राज्ज करणा सुरू करी दित्ता; अपर खरा हुंदा कि असल च तुहां राज्ज करदे कि अहां भी तुहां सौगी राज्ज करदे।
4	9	मेरी समझा च परमात्मैं अहां प्रेरितां जो सारेयां दे बाद तिन्हां लोकां साइआं सबते आखरी जगाह च रखेया ऐ, जिन्हां पर मौत्ती दा हुक्म होई चुकेया ऐ; क्जोकि अहां संसारे कने सुअर्गदूतां कने माणुआं तांई इक्क तमासा बणी गै हन।
4	10	अहां मसीह तांई मूर्ख हन, अपर तुहां मसीह च अक्लमंद बणा; अहां कमजोर हन, अपर तुहां ताकतवर बणा। तुहां दी इज्जत हुंदी ऐ, अपर अहां दी बेइज्जती हुंदी ऐ।
4	11	अहां इस बग्ते तिकर भुखे प्यासे कने अहां फटे-पराणे कपड़ेयां च हन, कने अहां लगातार मार खांदे हन कने मारे-मारे फिरदे हन।
4	12	कने अपणे ई हत्थां नैं कम्म करी नैं मेहनत करदे हन। लोक अहां जो बुरा ग्लांदे हन, अहां तिन्हां जो आशीर्वाद दिंदे हन, सैह़ सतांदे हन, अहां झेलदे हन।
4	13	सैह़ लोक अहां जो बदनाम करदे हन, कने अहां तिन्हां तांई प्रार्थना करदे हन, सैह़ अह्ल्ली तिकर भी अहां दी इज्जत नीं करदे, कने ग्लांदे हन, कि अहां दी इस संसारे च कोई कीमत नीं ऐ।
4	14	मैं तुहां जो सर्मिंदा करणे तांई एह़ गल्लां नीं लिखा दा ऐ, अपर मेरा मकसद एह़ ऐ, कि तुहां जो सिक्षा दैं, क्जोकि तुहां मेरे बच्चेयां साइआं हन, जिन्हां नैं मैं प्यार रखदा ऐ।
4	15	क्जोकि जे मसीह च तुहां दे सखाणे आल़े दस हज़ार भी हुंदे, तमी तुहां दे बुढ़े मते नीं; इसतांई कि यीशु मसीह च सुसमाचारे जरिये मैं तुहां दा बुढ़ा होएया।
4	16	इसतांई मैं तुहां नैं विणती करदा ऐ, कि मिन्जो साइआं मसीह तांई ज़िन्दगी जीआ ।
4	17	इसतांई मैं तीमुथियुसे जो जेह्ड़ा प्रभु च प्यारा कने बसुआसे च मेरे जागते साइआं ऐ, तुहां अल्ल घल्लेया ऐ। सैह़ तुहां जो याद करांगा, कि किंआं मैं यीशु मसीह पचांह़ चलदा ऐ, ठीक तिंआं ई जिंआं मैं हर इक्की कलीसिया च जाई नैं सिक्षा दिंदा ऐ।
4	18	तुहां च कुच्छ लोक घमंडी बणी गियो हन, कने सैह़ एह़ सोचदे हन कि मैं तुहां अल्ल औणां ई नीं ऐ।
4	19	अपर प्रभुयैं चाया तां मैं तुहां अल्ल तौल़ी ओंगा, तां मैं एह़ दिक्खगा कि जेह्ड़े घमंडी गल्लां करदे हन, तिन्हां अल्ल असल च सामर्थ ऐ कि नीं ऐ।
4	20	क्जोकि परमात्मे दा राज्ज गल्लां च नीं अपर सामर्थी च ऐ।
4	21	तुहां क्या चांह़दे हन, क्या मैं तुहां जो सज़ा दैणे तांई औयें, या प्यार कने नम्रता दिया आत्मा नैं?
5	1	ऐत्थु तिकर सुणने च ओंदा ऐ, कि तुहां दी कलीसिया च कुच्छ लोक ब्यभिचार करदे हन, अपर देहया ब्यभिचार जेह्ड़ा होरनी जातिआं दे लोकां च भी नीं हुंदा ऐ, कि इक्क मरद अपणिया सौतेलिया मांऊ जो रखैल बणाई नैं रखदा ऐ।
5	2	कने तुहां अपणे आप्पे च बड़ा घमंड करदे हन, अपर तुहां जो दुख कने सर्म होणा चाइदी, कने तुहां जो ऐदेय माणुये जो अपणिया कलीसिया ते बाहर कड्डणा चाइदा।
5	3	हलांकि मैं अप्पु भी तुहां सौगी नीं ऐ, अपर भिरी भी मैं आत्मा च तुहां सौगी ऐ, कने मैं तिस बुरा करणे आल़े दे खलाफ अपणा फैसला सणाई दित्या ऐ, समझा मैं अप्पु तित्थु हाजर ऐ।
5	4	जाह़लू तुहां अहां दे प्रभु यीशुये दे नांऐ च किठ्ठे हुंदे हन तां मैं आत्मा च तुहां सौगी हुंदा ऐ कने अहां दे प्रभु यीशु मसीह दी सामर्थ भी तुहां सौगी हुंदी ऐ।
5	5	ताह़लू तिस बुरा करणे आल़े जो सैताने दे हुआलैं करी दित्ता जां, कि तिसदा सरीर तां नास होई जांगा, अपर प्रभु दे बापस ओणे दे दिने तिसदी आत्मा उद्धार पांगी।
5	6	तुहां जो घमंड करणा खरा नीं; क्या तुहां नीं जाणदे कि थोड़ा देहया खमीर पूरे गुन्नेयो आटे जो खमीर बणाई दिंदा ऐ।
5	7	जिंआं यहूदी अपणे घरां ते फसह दा त्योहार मनाणे ते पैहल्लैं सारा खमीर कड्डी दिंदे हन, तिंआं ई तुहां जो भी इस बुरे माणुये जो इसा कलीसिया ते कड्डी दैणा चाइदा, तां तुहां इक्क ताजी रोटिया साइआं हुंगे, जेह्ड़ी बिना खमीरे ते बणियो ऐ, कने असल च तुहां ऐई हन। क्जोकि अहां दे फसह दा त्योहार असल च मसीह दे बलिदाने दे जरिये पूरा होएया ऐ।
5	8	इसतांई ओआ अहां इस त्योहारे च खुसी मनान, ना पराणी रोटिया दी बुराईया ते कने ना दुष्टता ते, अपर इमानदारिया कने सच्चाईया दी नौईआं रोटिया नैं।
5	9	मैं अपणिया पिछलिया चिठ्ठिया च तुहां जो लिख्या ऐ कि ब्यभिचारियां दी संगति मत करदे।
5	10	एह़ नीं कि तुहां बिलकुल इस संसार दे ब्यभिचारियां या लालचियां, या धोखा दैणे आल़ेआं या मूर्तिपूजकां दी संगति मत करा; क्जोकि इसा हालता च तां तुहां जो संसारे ते जाणा ई पोंगा।
5	11	अपर मेरे ग्लाणे दा मतलब एह़ ऐ कि तुहां दा ऐदेया बसुआसी भाऊये सौगी, जेह्ड़ा ब्यभिचारी, लालची, मूर्तिपूजक, गाल़ी दैणे आल़ा, पियक्कड़, या ठग होयैं, तां तिसदी संगति तां दूर; अपर तिस सौगी खाणा भी मत खा।
5	12	क्जोकि जेह्ड़े लोक बसुआसी नीं हन, अहां तिन्हां लोकां दा न्याय क्जो करन? अहां जो दूयेयां नैं क्या कम्म? अपर तुहां जो जरूर तिन्हां लोकां जो झिड़कणा चाइदा, जेह्ड़े तुहां दी कलीसिया दे हन।
5	13	अपर जेह्ड़े लोक बसुआसी नीं हन, तिन्हां दा न्याय परमात्मा करदा ऐ। अपर जिंआं पवित्रशास्त्रे च लिख्या ऐ, कि “सैह़ बेबसुआसी कलीसिया दा हिस्सा नीं होई सकदे।”
6	1	जे तुहां च कुसी दा भी दूये बसुआसिये सौगी झगड़ा होयैं, तां तुहां जो कचेहरिया च नीं जाणा चाइदा, अपर तुहां जो अपणिया कलीसिया दे बसुआसियां सौगी फैसला करी लैणां चाइदा कि तुहां दून्नी च कुण ठीक ऐ,
6	2	क्या तुहां नीं जाणदे, अहां बसुआसी लोक इक्क दिन इस संसारे दा न्याय करगे? कने इसतांई कि तुहां इस संसारे दा न्याय करणे आल़े हन, तां क्या तुहां अप्पु इन्हां छोटे-छोटे झगड़ेयां दा फैसला नीं करी सकदे।
6	3	क्या तुहां नीं जाणदे कि अहां सुअर्गदूतां दा न्याय करगे, तां तिसदी तुलणा च एह़ संसारिक झगड़े क्या हन?
6	4	जे ऐदेय झगड़े सामणै ओन, तां तुहां जो तिन्हां अल्ल नीं जाणा चाइदा, जिन्हां दी कलीसिया दे बसुआसी इज्जत नीं करदे।
6	5	मैं तुहां जो एह़ सर्मिंदा करणे तांई ग्लांदा ऐ। क्या तुहां च कोई भी अक्लमंद नीं ऐ, जेह्ड़ा तुहां च इन्हां लड़ाईयां-झगड़ेयां दा फैसला करी सकैं?
6	6	अपर इसदिया जगाह इक्क बसुआसी दूये बसुआसिये दे खलाफ इस मुद्दे जो कचेहरिया च लेई नैं जांदा ऐ।
6	7	जाह़लू तुहां च कोई दूये जो कचेहरिया च लेई करी जांदा ऐ, तां इसदा मतलब एह़ ऐ, कि तुहां बिलकुल भी मसीह नियमां दे मताबक नीं जीआ दे हन, इसदी बजाये तुहां ई अन्याय कने नकसान क्जो नीं झेली लैंदे?
6	8	अपर तुहां तां गलत करदे कने धोखा दिंदे हन, कने एह़ तुहां अपणे बसुआसी भाऊआं सौगी करदे हन।
6	9	क्या तुहां नीं जाणदे कि अन्यायी लोक परमात्मे दे राज्जे दे वारस नीं हुंगे, धोखा मत खा; ना वैश्यगामी, ना मूर्तिपूजक, ना दूईआं जणासां सौगी नाजायज रिस्ते, ना लुच्चे, ना मर्दे दे मर्दां सौगी नाजायज रिस्ते,
6	10	ना चोर, ना लालची, ना पियक्कड़, ना गाल़ी दैणे आल़ा, ना ठग-बाजी करणे आल़े परमात्मे दे राज्जे दे वारस हुंगे।
6	11	कने तुहां च कितणे ऐदेय ई थे, अपर तुहां दे पाप प्रभु यीशु मसीह दे नांऐ ते कने अहां दे परमात्मे दिया आत्मा दे जरिये धोणे दिया बज़ाह ते पवित्र कने धर्मी बणैं।
6	12	तुहां च कुच्छ एह़ ग्लांगे, कि सारियां चीज्जां मिन्जो तांई ठीक हन, क्जोकि मैं इक्क बसुआसी ऐ, अपर सारियां चीज्जां फायदे दियां नीं हन; सारियां चीज्जां मिन्जो तांई ठीक हन, अपर मैं कुसी गल्ला दा गुलाम नीं बणगा।
6	13	तुहां च कुच्छ ग्लांगे, कि खाणा अहां दे सरीरे तांई, कने अहां दे सरीर खाणे तांई हन, सैह़ सच्च ऐ अपर परमात्मा सरीरां जो भी कने खाणे जो भी नास करगा, जाह़लू अहां सुअर्गे च होणा। अहां जो अपणे सरीरां दे जरिये सैई करणा चाइदा, जेह्ड़ा प्रभु चांह़दा ऐ, क्जोकि एह़ सरीर प्रभु दे हन।
6	14	इसते अलावा अहां दे सरीर बड़े भरी खास हन, क्जोकि जिंआं परमात्मैं अपणिया सामर्थी दे जरिये प्रभु यीशु मसीह जो मरेयां ते जिन्दा कित्ता, तिंआं ई सैह़ अहां जो भी मरेयां ते जिन्दा करगा।
6	15	क्या तुहां नीं जाणदे कि तुहां दे सरीर मसीह दे सरीरे दा हिस्सा ऐ? क्या एह़ मिन्जो तांई ठीक ऐ, कि मैं मसीह सरीरे दे हिस्से जो वैश्या दे अंग बणाई दैं, नीं कदी भी नीं।
6	16	क्जोकि पवित्रशास्त्रे च लिख्या ऐ, “सैह़ दोयो इक्क सरीर होई जांगे, इसतांई तुहां जो एह़ जाणना चाइदा, कि जेह्ड़ा कोई वैश्या नैं संगति करदा ऐ, सैह़ तिसा सौगी इक्क सरीर होई जांदा ऐ।”
6	17	कने जेह्ड़ा प्रभु दी संगति च रैंह्दा ऐ, तिसदी आत्मा कने प्रभु दी आत्मा इक्क होई जांदी ऐ।
6	18	ब्यभिचारे ते दूर रेह्आ। माणुये दे जरिये कित्ते गै होर पाप तिसदे सरीरे ते बाहर हन, अपर ब्यभिचार करणे आल़ा अपणे सरीरे दे खलाफ पाप करदा ऐ।
6	19	क्या तुहां नीं जाणदे कि तुहां दा सरीर पवित्र आत्मा दा मंदर ऐ, जित्थु सैह़ वास करदा ऐ, कने जेह्ड़ा तुहां जो परमात्मे दे पास्से ते मिल्लेया ऐ; कने हुण तुहां अपणे नीं हन, अपर परमात्मे दे हन।
6	20	क्जोकि परमात्मे यीशु मसीह दे बलिदाने दे जरिये इक्क बड्डा मुल्ल देई नैं खरीदी लेआ ऐ, इसतांई अपणे सरीरे दे जरिये परमात्मे दी महिमा करा।
7	1	हुण मैं तिन्हां सवालां दा जवाब दिंगा, जेह्ड़े तैं अपणिया चिठ्ठिया च लिख्यो, तू पुछया, क्या लोकां तांई एह़ खरा ऐ कि सैह़ ब्याह नीं करन।
7	2	अपर मैं एह़ सलाह दिंदा ऐ, कि ब्यभिचारे ते बचणे तांई हर इक्क मरद ब्याह करैं, कने अपणिया लाड़िया सौगी बफादार रैंह्।
7	3	लाड़ा अपणिया लाड़िया दा हक्क पूरा करैं; कने तिंआं ई लाड़ी भी अपणे लाड़े दा।
7	4	लाड़िया दा अपणे सरीरे पर हक्क नीं अपर तिसादे लाड़े दा हक्क ऐ; तिंआं ई लाड़े दा भी अपणे सरीरे पर हक्क नीं, अपर लाड़िया दा हक्क ऐ।
7	5	तुहां इक्की दूये ते लग्ग मत रेह्आ; अपर तुहां दोयो पैहल्लैं कुच्छ बग्त तांई लग्ग होणे तांई अप्पु च सेहमत होई जा, कि तुहां प्रार्थना करी सकन, कने इसते बाद दुवारी भिरी तुहां सौगी मिल्ली नैं रेह्आ, कुत्थी इआं ना होयैं कि तुहां दे सबरे दिया कमिया दिया बज़ाह ते सैतान तुहां जो भटकाई दैं।
7	6	अपर मैं जेह्ड़ा एह़ ग्लांदा ऐ, सैह़ सिर्फ मेरी सलाह ऐ ना कि हुक्म।
7	7	मैं एह़ चांह़दा ऐ, कि जिंआं मैं कुआरा ऐ, तिंआं ई सारे लोक होन, अपर हर इक्की जो परमात्मे दे पास्से ते खास वरदान मिल्लेयो हन; परमात्मे कुसी जो ब्याह दा वरदान, कने कुसी जो कुआरे रैहणे दा वरदान दित्या ऐ।
7	8	अपर कुआरेआं कने बिधवां तांई मेरी एह़ सलाह ऐ, कि सैह़ कुआरे रैह़न, जिंआं मैं ऐ।
7	9	अपर जे सैह़ सबर नीं रखी सकन, तां ब्याह करी लैन; क्जोकि सरीरे दियां इच्छां च जल़णे दे बजाये ब्याह करणा खरा ऐ।
7	10	जिन्हां दा ब्याह होई गेआ, तिन्हां जो मैं नीं, अपर प्रभु हुक्म दिंदा ऐ कि लाड़ी अपणे लाड़े जो तलाक नीं दैं।
7	11	कने जे तिन्हां च तलाक होई भी जां, तां दूआ ब्याह कित्ते बगैर रैह़न; या अपणे लाड़े सौगी भिरी मिल्ली करी रैंह्, कने ना लाड़ा अपणिया लाड़िया जो तलाक दैं।
7	12	दूयेयां सौगी प्रभु नीं, अपर मैंई ग्लांदा ऐ, जे कुसी बसुआसी भाऊये दी लाड़ी बसुआसी नीं होयैं कने तिसा सौगी मिल्ली करी रैहणे ते खुस ऐ, सैह़ तिसा जो तलाक नीं दैं।
7	13	जिसा जणासा दा लाड़ा बसुआसी नीं होयैं कने तिस सौगी रैहणे ते खुस ऐ; सैह़ लाड़े जो तलाक नीं दैं।
7	14	क्जोकि जेह्ड़ा लाड़ा बसुआसी नीं ऐ, परमात्मा तिसियो भी अपणा समझदा ऐ, क्जोकि तिसदी लाड़ी बसुआसी ऐ। कने तिंआं ई जेह्ड़ी लाड़ी बसुआसी नीं ऐ, कने तिसा जो भी परमात्मा अपणा समझदा ऐ, क्जोकि तिसादा लाड़ा बसुआसी ऐ। जे एह़ सच्च नीं हुंदा, तां परमात्मा तुहां दे बाल बच्चेयां जो अपणा नीं समझदा, अपर हुण तुहां दे बच्चे भी परमात्मे दे अपणे हन।
7	15	अपर जेह्ड़े लाड़ा या लाड़ी बसुआसी नीं हन, जे सैह़ अप्पु च तलाक लैणां चांह़दे हन तां तिन्हां जो तलाक लैणां देआ, जाह़लू इआं हुंदा ऐ, तां सैह़ बसुआसी भाऊ या बैहण तिस ब्याह दे बंधने ते अजाद हन। अपर जे होई सकैं तां दोयो अप्पु च इस ब्याह दे बंधने च बणी रैह़न, क्जोकि परमात्मैं अहां जो सांतिया नैं ज़िन्दगी जीणे तांई सद्देया ऐ।
7	16	क्जोकि हे जणांस, क्या तू जाणदी ऐ कि तू परमात्मे ते अपणे लाड़े दा उद्धार कराई लैंगी? तिंआं ई हे मरद, क्या तू जाणदा ऐ कि तू परमात्मे ते अपणिया लाड़िया दा उद्धार कराई लैंगा?
7	17	हर इक्क कलीसिया दे लोकां जो मैं एह़ ग्लांदा ऐ, जिंआं जिसा हालता च परमात्मैं तुहां जो चुणेया कने तुहां जो अपणे लोक होणे तांई सद्देया ऐ, तिंआं ई कलीसिया च बणी रेह्आ। सारियां कलीसियां तांई मेरा ऐई संदेस ऐ।
7	18	उदारणे तांई इक्क माणु जिसदा बसुआसी बणने ते पैहल्ले खतणा होएया, सैह़ हुण खतणा कित्ते बगैर ना रैंह्। जेह्ड़ा माणु बसुआसी बणने ते बाद भी खतणा कित्ते बगैर ऐ, सैह़ हुण खतणा ना करां।
7	19	चाहे माणुये दा खतणा होएया ऐ या नीं होएया ऐ, इसते कोई फर्क नीं पोंदा, अपर परमात्मे दे हुक्मां जो मन्नणा बड़ा जरूरी ऐ।
7	20	हर इक्क तिसा हालता च बणी रैंह्, जिसा हालता च परमात्मैं तिसियो चुणेया कने अपणे लोक होणे तांई सद्देया था।
7	21	क्या तू इक्क दास था जाह़लू परमात्मैं तिज्जो चुणेया? इसदे बारे च फिकर मत कर, अपर जे तिज्जो अजाद होणे दा मौका मिल्लैं, तां तिस मौके दा फायदा जरूर लै।
7	22	क्जोकि जिसियो तिस बग्त प्रभुयैं सद्देया, जाह़लू सैह़ इक्क दास था, हुण सैह़ प्रभु च अजाद कित्या माणु ऐ। ठीक तिंआं ई जिसियो तिस बग्त प्रभुयैं सद्देया, जाह़लू सैह़ अजाद था, हुण सैह़ मसीह दा दास ऐ।
7	23	परमात्मे तुहां तांई इक्क बड्डा मुल्ल चुकाया ऐ। इसतांई माणुआं दे नीं अपर परमात्मे दे दास बणा।
7	24	हे मेरे प्यारे साथी बसुआसियो, जेह्ड़ा कोई जिसा हालता च परमात्मे चुणेया कने अपणे लोक होणे तांई सद्देया ऐ, सैह़ तिस सौगी बणी रैंह्।
7	25	हुण मिन्जो अल्ल कुआरियां दे बारे च प्रभु दे पास्से ते कोई हुक्म नीं ऐ, अपर प्रभुयैं अपणी दया करी नैं मिन्जो बुद्धि दित्तियो ऐ, जेह्ड़ी भरोसेमंद ऐ, कने मैं तिसादे मताबक ई अपणी सलाह दिंदा ऐ।
7	26	क्जोकि मेरिया समझा च एह़ खरा ऐ कि अज्जे दिया मुसीबता दिया बज़ाह ते, जेह्ड़े लोक कुआरे हन, सैह़ कुआरे ई रैह़न।
7	27	जे तू ब्याया ऐ, तां अपणिया लाड़िया ते लग्ग होणे दी कोसस मत कर; कने जे तू कुआरा ऐ, तां ब्याह करणे दी कोसस मत कर।
7	28	अपर जे तू ब्याह भी करैं, तां कोई पाप नीं; कने जे कुआरी कुड़ी ब्याह करैं तमी कोई पाप नीं। अपर ऐदेय लोक इस संसारे च दुख मुसीबत झेलगे, कने मैं तुहां जो इन्हां ते अजाद करवाणा चांह़दा ऐ।
7	29	हे मेरे प्यारे साथी बसुआसियो, मैं एह़ ग्लांदा ऐ, कि अहां अल्ल इस संसारे च जादा बग्त नीं बचेया ऐ, इसतांई इसा गल्ला दे बारे जादा फिकर मत करा कि तुहां दी लाड़ी ऐ कि नीं, अपर यीशु मसीह दी सेवा करणे दे बारे च सोचदे रेह्आ।
7	30	कने रोणे आल़े ऐदेय होन, मन्ना रोंदे नीं; कने खुसी करणे आल़े ऐदेय होन, मन्ना खुसी नीं करदे; कने मुल्ले खरीदणे आल़े ऐदेय होन मन्ना तिन्हां अल्ल कुच्छ ऐ ई नीं।
7	31	कने इस संसारे च अहां अल्ल जेह्ड़ा कुच्छ ऐ, अहां जो एह़ सोचणा कि सैह़ सब कुच्छ अहां तांई जादा जरूरी नीं ऐ, क्जोकि इस संसारे च सब कुच्छ नास होई जांगा।
7	32	मैं एह़ चांह़दा ऐ, कि तुहां सारे कोई फिकर नीं करन। कने इक्क कुआरा मरद एह़ फिकर करदा ऐ कि परमात्मे दी सेवा किंआं करैं।
7	33	अपर कुआरा माणु संसारे दियां गल्लां दी फिकर करदा रैंह्दा ऐ कि किंआं अपणिया लाड़िया जो कुस तरीके नैं खुस रखैं।
7	34	ब्याईया कने कुआरिया च भी फर्क ऐ, कुआरी कुड़ी परमात्मे दी सेवा करणे दे बारे च फिकर करदी रैंह्दी ऐ कि सैह़ अपणे मने कने सरीरे जो प्रभु तांई लग्ग करणा चांह़दी ऐ अपर ब्याईयो संसारे दियां चीज्जां दी फिकर करदी रैंह्दी ऐ कि किंआं अपणे लाड़े जो खुस रखैं।
7	35	मैं एह़ गल्ल तुहां दे फायदे तांई ग्लांदा ऐ, ना कि तुहां जो फसाणे तांई, अपर इसतांई कि जिंआं ठीक ऐ तिंआं ई कित्ता जां, तांजे तुहां इक्क मन होई नैं प्रभु दी सेवा करदे रेह्आ।
7	36	जे तुहां च कोई अपणिया कुड़िया जो कुआरिया रखैं, कने हुण एह़ समझैं कि एह़ करणा ठीक नीं ऐ क्जोकि ब्याह करणे तांई तिसा दी जुआनी ढल़ा दी ऐ, कने हुण तिसा दा बुढ़ा एह़ समझैं, कि कुड़िया जो ब्याह करी लैणां चाइदा, तां तिसियो तिसादा ब्याह कराई दैणा चाइदा, इआं करणा कोई गलत गल्ल नीं ऐ।
7	37	अपर जे इन्हीं माणुये बगैर कुसी जबरदस्ती ते अपणे मने च एह़ पक्का फैसला करी लेआ ऐ, कि तिसदिया कुड़िया जो कुआरिया रैहणा ठीक ऐ, तां सैह़ परमात्मे दिया नजरा च ठीक करदा ऐ।
7	38	इसतांई जेह्ड़ा अपणिया कुआरिया कुड़िया दा ब्याह करदा ऐ, तिसदा फैसला भी ठीक ऐ, कने जेह्ड़ा तिसादा ब्याह नीं करवाणे दा फैसला करदा ऐ, सैह़ होर भी खरा करदा ऐ।
7	39	लाड़ी ताह़लू तिकर लाड़े सौगी बणी रैंह्दी, जाह़लू तिकर लाड़ा जिन्दा रैंह्दा ऐ, अपर जे तिसादा लाड़ा मरी जां, तां सैह़ जिस नैं चां ब्याह करी सकदी ऐ, अपर जरूरी एह़ ऐ कि सैह़ माणु भी प्रभु च बसुआसी होयैं।
7	40	अपर मेरी सलाह एह़ ऐ कि सैह़ जणांस ब्याह नीं करैं, कने मैं एह़ समझदा ऐ कि जाह़लू मैं तुहां नैं इआं ग्लादा ऐ, तां परमात्मे दिया आत्मा दे पास्से ते ग्लांदा ऐ।
8	1	हुण मूर्तियां जो चढ़ाईयां चीज्जां दे बारे च अहां जाणदे हन कि “अहां सारे जेह्ड़े ज्ञानी हन।” अपर ज्ञान घमंड पैदा करदा ऐ, अपर प्यार अहां दी तरक्की करदा ऐ।
8	2	जे कोई समझदा ऐ कि मैं कुच्छ जाणदा, तां सैह़ अह्ल्ली तिकर एह़ नीं जाणदा, कि किंआं जाणना चाइदा।
8	3	अपर जे कोई परमात्मे नैं प्यार रखदा ऐ, तां परमात्मा तिसियो जाणदा ऐ।
8	4	इसतांई मैं चढ़ाईयां चीज्जां जो खाणे दे बारे च तुहां दे सवालां दा जवाब दैणा चांह़दा ऐ, अहां जाणदे हन कि एह़ सच्च ऐ कि मूर्तियां सच्च-बिच्च जिन्दियां नीं हन, अहां एह़ भी जाणदे हन कि सिर्फ इक्क ई सच्चा परमात्मा ऐ।
8	5-6	अपर भिरी भी अम्बरे च कने धरतिया पर मते लोक ईश्वर कने प्रभु कैहलांदे हन, अपर अहां दा इक्क ई परमात्मा ऐ, कने सैह़ अहां दा पिता ऐ, तिन्नी सारियां चीज्जां बणाईयां कने तिसदे जरिये अहां जीआ दे हन, तिंआं ई अहां दा इक्क ई प्रभु ऐ कने सैह़ प्रभु यीशु मसीह ऐ, तिसदे जरिये सब कुच्छ बणाया गेआ कने अहां तिसदे जरिये जिन्दे हन।
8	7	अपर कोई भी इन्हां गल्लां जो नीं जाणदा ऐ, कुच्छ लोक ऐदेय हन, जेह्ड़े अह्ल्ली तिकर भी मूर्तियां जो जिन्दियां समझदे हन, कने सैह़ मूर्तियां सामणै चढ़ाईयां चीज्जां जो खाणा समझी करी खांदे हन। तिन्हां दी कमजोर अन्तर आत्मा असुद्ध होई गियो ऐ।
8	8	खाणा अहां जो परमात्मे अल्ल नीं पज्जांदा। जे अहां नीं खान तां अहां दा कुच्छ भी घाटा नीं, कने जे खान तां कुच्छ फायदा नीं।
8	9	अपर चौकन्ने रेह्आ। कुत्थी इआं ना होयैं कि तुहां दी एह़ अजादी कमजोर बसुआसी लोकां तांई ठोकरा दी बज़ाह नीं बणी जां।
8	10	क्जोकि जे कुसी दी अन्तर आत्मा कमजोर ऐ कने सैह़ तिज्जो साइआं ज्ञानिये माणुये जो मूर्तियां दे मंदरे च खाणा खांदे दिक्खी लैं, तां क्या तिसियो भी मूर्तियां जो चढ़ाईयां चीज्जां खाणे दी हिम्मत नीं पोंगी?
8	11	इसतांई तुहां दा ज्ञानी होणा तिसदे विनाशे दी बज़ाह बणी गेआ, जिस तांई यीशु मसीयें अपणे प्राण दित्ते।
8	12	इस तरीके नैं बसुआसी भाऊआं दे खलाफ पाप करणे ते कने तिन्हां दी अन्तर आत्मा जो जेह्ड़ी कमजोर ऐ, ठोकर लगाणे दे जरिये तुहां यीशु मसीह दे खलाफ पाप करदे हन।
8	13	इसतांई जे मूर्तियां सामणै चढ़ाईयां चीज्जां खाणे ते दूये बसुआसी भाऊ बसुआसे च कमजोर हुंदे हन, तां मैं इन्हां चीज्जां जो कदी नीं खांगा, जिसते कि मैं कुसी बसुआसी भाऊये तांई ठोकरा दी बज़ाह नीं बणैं।
9	1	जेह्ड़ा कुच्छ मैं चुणदा ऐ, क्या मैं तिसियो खाणे तांई अजाद नीं ऐ? क्या मैं प्रेरित नीं ऐ? क्या मैं यीशुये जो जेह्ड़ा अहां दा प्रभु ऐ, नीं दिख्या ऐ? क्या तुहां प्रभु च मेरिया सेवा दा प्रतिफल़ नीं हन।
9	2	जे दूये लोक मिन्जो प्रभु यीशु मसीह दा प्रेरित नीं समझन, अपर तुहां बसुआसी भाऊआं जो जरूर समझणा चाइदा, कि मैंई ऐ जिन्नी तुहां जो यीशु मसीह दा सुसमाचार सणाया, क्जोकि प्रभु यीशु मसीह च तुहां दा बसुआस एह़ दस्सदा ऐ, कि मैं सच्ची च तिसदा प्रेरित ऐ।
9	3	एह़ मेरा तिन्हां लोकां तांई जवाब ऐ, जेह्ड़े मेरे इक्क प्रेरित होणे दे हक्के पर सवाल करदे हन।
9	4	क्या बरनबास कने मिन्जो प्रेरित होणे दे नाते एह़ हक्क नीं ऐ, कि अहां तुहां ते अपणे कम्मे तांई पैसेयां दी मदत लेई सकन?	WRONG ALIGNMENT
9	5	क्या दूयेयां प्रेरितां, याकूब कने यहूदा कने पतरसे साइआं अहां जो भी अप्पु सौगी यात्रा च अपणिया बसुआसी लाड़िया जो लेई करी जाणे दा हक्क नीं ऐ।
9	6	मिन्जो कने बरनबासे जो भी अपणी ज़िन्दगी जीणे तांई तुहां लोकां ते पैसेयां दी मदत लैणे दा हक्क ऐ, जिंआं यीशु मसीह दे दूयेयां प्रेरितां मदत लेई ऐ, कने अप्पु तांई अहां जो कम्म करणे दी कोई जरूरत नीं ऐ।
9	7	कुण सपाई ऐदेया ऐ, जेह्ड़ा सेना च सेवा करी नैं अपणा खर्च अप्पु भुगतान करदा ऐ? कुण ऐ, जेह्ड़ा अंगूरा दे बागे जो लगांदा तां ऐ, अपर अप्पु तिसदा फल़ नीं खांदा? या कुण ऐदेया गुआल़ा ऐ, जेह्ड़ा भेड्डां दी रखवाल़ी करी नैं तिन्हां दा दूद नीं पींदा?
9	8	क्या मैं एह़ गल्लां लोकां दिया सलायीं पर ग्लांदा ऐ? मूसा दी व्यबस्था भी ऐई ग्लांदी ऐ।
9	9	क्जोकि मूसा दिया व्यबस्था च एह़ लिख्या ऐ, कि “गाणी गांदे बग्त दांदे दा मुँ नीं बन्नणा।” क्या तुहां एह़ समझदे हन कि परमात्मा सिर्फ दांदा दी ई फिकर करदा ऐ? नीं कदी भी नीं।
9	10	सैह़ खास करी नैं अहां दे बारे च ग्लादा था। हाँ, एह़ अहां तांई पवित्रशास्त्रे च लिख्या ऐ, कि “सारे जेह्ड़े हल़ चलांदे कने दाणेयां पींदे हन, सैह़ फसला ते ई अपणा हिस्सा पाणे दी आसा करगे।”
9	11	जे अहां तुहां च आत्मिक बीई बाये, तां क्या एह़ कोई बड़ी बड्डी गल्ल ऐ कि अहां तुहां ते अपणियां जरूरतां दी फसल बड्डन।
9	12	जे तुहां पर दूयेयां दा हक्क ऐ, तां क्या तुहां पर अहां दा हक्क तिन्हां ते जादा नीं ऐ? भिरी अहां इस हक्के दा इस्तेमाल नीं कित्ता; अपर अहां सबर रखी करी सब कुच्छ झेलदे रैह् कि अहां दे जरिये मसीह दे सुसमाचारे दे प्रचारे च कोई बाधा नीं औयें।
9	13	क्या तुहां नीं जाणदे कि मंदरे च सेवा करणे आल़ेआं दा गुजारा मंदरे ते ई हुंदा ऐ; कने जेह्ड़ी बल़ि वेदिया च चढ़ाई जांदी ऐ, सैह़ तिसा बल़िया ते अपणा हिस्सा पांदे हन।
9	14	इस तरीके नैं प्रभु दा एह़ हुक्म ऐ कि सैह़ जेह्ड़े सुसमाचार सणांदे हन, तिसदे जरिये सैह़ अपणी रोजी रोटी कम्मान।
9	15	अपर मैं इन्हां च कुसी भी हक्के दा इस्तेमाल नीं कित्ता, कने मैं एह़ गल्लां इसतांई नीं लिखा दा ऐ, कि मिन्जो तांई कुच्छ कित्ता जां। क्जोकि इसदे बजाये कि कोई मेरे इस घमंडे जो बेकार समझे, तां मेरा मरना ई खरा ऐ।
9	16	जे मैं सुसमाचार सणां, तां इस च मिन्जो तांई कोई घमंडे दी गल्ल नीं; क्जोकि एह़ तां मिन्जो तांई जरूरी ऐ। जे मैं सुसमाचार नीं सणां, तां मिन्जो तांई कितणा बुरा हुंगा।
9	17	क्जोकि जे मैं अपणिया इच्छा ते सुसमाचार प्रचार करदा ऐ, तां मिन्जो तिसदा प्रतिफल़ जरूर मिलदा ऐ, अपर जे मैं बगैर इच्छा ते प्रचार करदा ऐ, तां एह़ सिर्फ जिम्मेवारिया जो पूरा करणा ई होएया ऐ।
9	18	तां भिरी क्या ऐ मेरा प्रतिफल़? ऐई कि मैं यीशु मसीह दा सुसमाचारे दा प्रचार मुफ्ते च करदा रैंह्, कने इसते जुड़ेयां अपणे सारे हक्कां दा इस्तेमाल नीं करैं।
9	19	इसदा मतलब एह़ ऐ मैं कुसी दा भी गुलाम नीं ऐ, भिरी भी मैं अपणे आप्पे जो सारेयां दा गुलाम बणाई दित्या ऐ कि जादा ते जादा लोकां जो यीशु मसीह दे बसुआसे च लेई औयें।
9	20	मैं यहूदी लोकां तांई यहूदी बणी गेआ, क्जोकि यहूदी लोकां जो यीशु मसीह दे बसुआसे च लेई औयें। व्यबस्था दे गुलाम लोकां तांई मैं व्यबस्था दा गुलाम नीं होणे पर भी व्यबस्था दा गुलाम बणी गेआ, क्जोकि तिन्हां लोकां जो जेह्ड़े व्यबस्था दे गुलाम हन यीशु मसीह दे बसुआसे च लेई औयें।
9	21	जेह्ड़े लोक व्यबस्था दे गुलाम नीं हन, मैं तिन्हां साइआं बणी गेआ, हलांकि मैं अप्पु परमात्मे दिया व्यबस्था ते अजाद नीं ऐ, मसीह दिया व्यबस्था दा गुलाम ऐ क्जोकि मैं तिन्हां लोकां जो जेह्ड़े व्यबस्था दे गुलाम नीं हन यीशु मसीह दे बसुआसे च लेई औयें।
9	22	मैं कमजोर लोकां तांई कमजोर बणी गेआ कि मैं कमजोर लोकां जो यीशु मसीह दे बसुआसे च लेई औयें। मैं हर इक्क माणुये तांई तिन्हां साइआं बणी गेआ, कि मैं कुसी नैं कुसी तरीके नैं कुच्छ लोकां दा उद्धार कराई सकैं।
9	23	मैं एह़ सब कुच्छ यीशु मसीह दे सुसमाचारे तांई करदा ऐ, तांजे तिन्हां आसीषां दा हिस्सा मिन्जो भी मिल्ली जां, जिसदा वादा सुसमाचारे च कित्या ऐ।
9	24	क्या तुहां नीं जाणदे कि दौड़ा च सारे हिस्सा लैंदे हन, अपर इनाम इक्क ई जीत्ती करी लेई जांदा ऐ, तुहां तिंआं ई दौड़ा कि जीत्ती सकन।
9	25	हर इक्क पैहलवाण जेह्ड़ा कुश्तिया च हिस्सा लैंदा ऐ; सैह़ सबर रखदा ऐ। सैह़ तां नास होणे आल़े मुकटे जो हासल करणे तांई एह़ सब कुच्छ करदा ऐ, अपर अहां तां तिस मुकटे जो हासल करणे तांई करदे हन जेह्ड़ा नास नीं हुंदा ऐ।
9	26	जिंआं इक्क दौड़ा च दौड़णे आल़ा अपणिया दिसा च दौड़ा दा ऐ, तिंआं ई मैं भी अपणिया मसीह ज़िन्दगिया जो मसीह दी दिसा च जीआ दा ऐ। जिंआं इक्क पैहलवाण अपणे मुक्के पर काबू रखदा ऐ, तिंआं ई मैं भी अपणिया मसीह ज़िन्दगिया जो मसीह च काबू रखदा ऐ।
9	27	मैं अपणे सरीरे पर काबू रखदा ऐ, तांजे मैं बुरिआं इच्छां पर नीं चल्लैं, इआं ना होयैं कि मैं दूयेयां लोकां जो सुसमाचारे दा प्रचार करी नैं अप्पु ई कुसी गल्ला च नकम्मा बणी जां।
10	1	हे मेरे प्यारे साथी बसुआसियो, मैं नीं चांह़दा ऐ, कि तुहां इसा गल्ला ते अणजाण रेह्आ कि परमात्मे अहां दे पूर्वजां दी अगुआई इक्की बदल़े जो घल्लणे दे जरिये कित्ती, जेह्ड़ा तिन्हां गांह-गांह चलदा था, कने तिन्नी तिन्हां जो तिस लाल समुंदरे दे पांणिये ते सही-सलामत पार पज्जाया।
10	2	जिंआं कि तिन्हां सारेयां बदल़े च कने समुंदरे च बपतिस्मा लेआ, एह़ इसा गल्ला दे बारे दस्सदा ऐ, कि सैह़ मूसा दे पचांह़ चलणे आल़े थे।
10	3	कने तिन्हां सारेयां रोटी खादी जेह्ड़ी परमात्मैं तिन्हां जो सुअर्गे ते दित्ती।
10	4	कने तिन्हां सारेयां पाणी भी पीता, जेह्ड़ा परमात्मैं तिन्हां जो चट्टाना ते दित्या था, जेह्ड़ी तिन्हां सौगी-सौगी चलदी थी, कने सैह़ चट्टान मसीह था।
10	5	अपर परमात्मा तिन्हां च मतेआं ते खुस नीं था, इसतांई सैह़ सुनसाण जगाह च ई इस संसारे जो छड्डी करी चली गै।
10	6	एह़ सारियां गल्लां अहां तांई इक्क चतौणियां दियां हन, कि जिंआं तिन्हां लालच कित्ता, तिंआं अहां बुरिआं चीज्जां दा लालच नीं करन।
10	7	कने ना तुहां मूर्तिपूजक बणा, जिंआं कि तिन्हां च कितणे बणी गियो थे, जिंआं पवित्रशास्त्रे च लिख्या ऐ, “सैह़ लोक बैठे तां खाणे पीणे तांई, अपर खड़ोते तां नचणे तांई।”
10	8	कने ना अहां ब्यभिचार करन, जिंआं तिन्हां च कितणेयां लोकां कित्ता; कने नतीजा एह़ होएया कि इक्की दिने च त्रैई हज़ार लोक मरी गै।
10	9	कने ना अहां प्रभु यीशु मसीह जो परखन, जिंआं तिन्हां च कितणेयां लोकां परखेया, कने सर्पां दे डसणे दे जरिये मारी दित्ते गै।
10	10	कने ना तुहां बुड़बुड़ा, जिस तरीके नैं तिन्हां च कितणे लोक बुड़बुड़ाये थे, कने इक्की दूते दे जरिये सैह़ लोक मारी दित्ते गै, जिसियो परमात्मैं घल्लेया था।
10	11	अपर एह़ सारियां गल्लां, जेह्ड़ियां तिन्हां पर होईयां, इक्क चतौणियां साइआं थियां; कने सैह़ अहां जो चतौणी दैणे तांई लिखियां हन, जेह्ड़े इस संसारे दे आखरी बग्ते च रैंह्दे हन।
10	12	इसतांई जेह्ड़ा कोई समझदा ऐ, कि “मैं बसुआसे च मजबूत ऐ,” सैह़ चौकन्ना रैंह्, कि कुत्थी बसुआसे ते भटकी नीं जां।
10	13	तुहां कुसी ऐदई परीक्षा च नीं पै, जेह्ड़ी माणुये दे झेलणे ते बाहर ऐ। परमात्मा सच्चा ऐ कने सैह़ तुहां जो सामर्थ ते बाहर परीक्षा च नीं पोणा दिंगा, अपर परीक्षा ते बाहर निकल़णे दा रस्ता कड्डगा कि तुहां झेली सकन।
10	14	इसा बज़ाह ते, हे मेरे प्यारे साथी बसुआसियो, मूर्तिपूजा करणे ते बची रेह्आ।
10	15	मैं तुहां जो मसीह च अक्लमंद समझी नैं ग्लांदा ऐ, जेह्ड़ा मैं ग्लांदा ऐ, तिसदे बारे च जरा सोचा, सैह़ ठीक ऐ कि नीं।
10	16	जाह़लू अहां इक्की कटोरे ते अंगूरा दा रस पींदे हन, जेह्ड़ा अहां प्रभु भोज च इस्तेमाल करदे हन, जिस तांई अहां परमात्मे दा धन्यावाद करदे हन, अहां सच्च-बिच्च मसीह दे खूने च साझी हुंदे हन। कने अहां खाणे तांई रोटी तोड़दे हन, तां अहां सच्च-बिच्च मसीह दे सरीरे च साझी हुंदे हन।
10	17	क्जोकि इक्क ई रोटी ऐ तां अहां भी जेह्ड़े मत्ते हन, इक्क सरीर हन क्जोकि अहां सारे तिसा इक्की रोटिया च साझी हुंदे हन।
10	18	इस्राएली लोकां दे बारे च जरा सोचा, जेह्ड़े वेदिया पर चढ़ाईया बल़िया खांदे हन, क्या इसदे जरिये सैह़ साझी नीं हन?
10	19	भिरी मैं क्या ग्लादा ऐ, क्या मूर्तिया सच्चे ईश्वर हन, जिन्हां जो एह़ बलिदान चढ़ाया जांदा ऐ कने एह़ बलिदान कुच्छ खास हन?
10	20	नीं कदी भी नीं। अपर एह़ कि होरनी जातिआं दे लोक जेह्ड़े बलिदान करदे हन; सैह़ परमात्मे तांई नीं अपर दुष्टआत्मां तांई बलिदान करदे हन कने मैं नीं चांह़दा कि तुहां दुष्टआत्मां दे साझी बणन।
10	21	तुहां प्रभु दे कटोरे कने दुष्टआत्मां दे कटोरे दून्नी ते नीं पी सकदे। तुहां प्रभु दे भोज कने दुष्टआत्मां दे भोज दून्नी दे साझी नीं होई सकदे।
10	22	क्या अहां प्रभु जो गुस्सा दुआंदे हन? क्या अहां तिसते ताकतवर हन?
10	23	तुहां च कुच्छ एह़ ग्लांगे, कि सारियां चीज्जां मिन्जो तांई ठीक हन, क्जोकि मैं इक्क बसुआसी ऐ, अपर सारियां चीज्जां फायदे दियां नीं हन; सारियां चीज्जां मिन्जो तांई ठीक हन, अपर सारियां चीज्जां तरक्की तांई नीं।
10	24	तुहां च हर इक्क अपणिया भलाईया दे बारे च नीं अपर दूयेयां दिया भलाईया दे बारे च भी सोचैं।
10	25	जाह़लू तुहां बजारां च जाई नैं मीट खरीद दे हन, तां तिसियो खाई लेआ, अपर एह़ मत पुछा कि एह़ मूर्तियां जो चढ़ाया कि नीं चढ़ाया ऐ, कने इआं करणे नैं तुहां दी अन्तर आत्मा परेसान नीं हुंगी।
10	26	क्जोकि पवित्रशास्त्र ग्लांदा ऐ, कि “धरती कने धरतिया च जेह्ड़ा कुच्छ भी ऐ सैह़ प्रभु दा ई ऐ।”
10	27	जेह्ड़े लोक बसुआसी नीं हन, जे सैह़ तुहां जो खाणे तांई सदन कने तुहां जाणा चान, जे कुच्छ तुहां दे सामणै खाणे तांई रखेया जां, तां अपणिया अन्तर आत्मा दिया भलाईया तांई, बगैर कोई सवाल कित्ते सैह़ खाई लेआ।
10	28	अपर जे कोई तुहां नैं ग्लां, “एह़ तां मूर्तियां जो बल़ि कित्तियो चीज्ज ऐ,” तां तिस दस्सणे आल़े दिया कने अन्तर आत्मा दिया भलाईया तांई मत खा।
10	29	मेरा मतलब, तेरिया अन्तर आत्मा ते नीं, अपर तिस दूये माणुये दिया अन्तर आत्मा ते ऐ, मेरी अजादी भला दूये दिया अन्तर आत्मा दे जरिये क्जो परखी जां?
10	30	जे मैं धन्यावाद करी नैं खांदा ऐ, तां जिस पर मैं धन्यावाद करदा ऐ तिसदिया बज़ाह ते मिन्जो पर दोस क्जो लगदा ऐ?
10	31	मेरा ग्लाणे दा मतलब एह़ ऐ, तुहां चाहे खा, चाहे पीआ, चाहे जेह्ड़ा कुच्छ करा, सब कुच्छ परमात्मे दिया महिमा तांई करा।
10	32	तुहां ना यहूदी लोकां, ना यूनानी लोकां कने ना परमात्मे दी कलीसिया तांई ठोकरा दी बज़ाह बणा।
10	33	जिंआं मैं भी सारियां गल्लां च सबना जो खुस रखदा ऐ, कने मैं अपणिया नीं अपर दूयेयां दिया भलाईया दे बारे च सोचदा ऐ तांजे सैह़ उद्धार पान।
11	1	जिंआं मैं मसीह साइआं ज़िन्दगी जींदा ऐ, तिंआं ई तुहां भी मिन्जो साइआं ज़िन्दगी जीआ।
11	2	हे मेरे प्यारे साथी बसुआसियो, मैं तुहां दी तारीफ करदा ऐ कि हर बग्त तुहां मिन्जो याद करदे हन; कने जेह्ड़ियां सिक्षां मैं तुहां जो दित्तियां हन, तिन्हां दा बड़े ध्याने नैं पालण करदे रेह्आ।
11	3	अपर मैं चांह़दा ऐ कि तुहां एह़ जाणी लेआ कि हर इक्क मर्दे दा सिर मसीह ऐ, कने जणासा दा सिर मरद ऐ, कने मसीह दा सिर परमात्मा ऐ।
11	4	जेह्ड़ा मरद सिरे ढक्की नैं प्रार्थना या भविष्यवाणी करदा ऐ, सैह़ अपणे सिरे दा अपमान करदा ऐ।
11	5	अपर जेह्ड़ी जणांस नंगे सिरे प्रार्थना या भविष्यवाणी करदी ऐ, सैह़ अपणे सिरे दा अपमान करदी ऐ, क्जोकि तिसा जणासा कने गंजिया जणासा च कोई फर्क नीं ऐ।
11	6	जे जणांस चादरुये ना उढे तां बाल़ां भी कटाई लैं; जे जणासा तांई बाल़ कटाणा या गंजा होणा सर्मा दी गल्ल ऐ, तां चादरुये नैं अपणे सिरे ढकें।
11	7	हाँ मर्दे दा अपणा सिर ढकणा ठीक नीं ऐ। क्जोकि परमात्मैं तिसियो अप्पु साइआं बणाया ऐ; कने अपणा सभाव तिसियो दित्या ऐ, अपर जणांस मर्दे दी सोभा ऐ।
11	8	क्जोकि पैहल्ला मरद आदम जणासा ते नीं होएया, अपर पैहल्ली जणांस हव्वा मर्दे ते होईयो ऐ।
11	9	कने परमात्मैं मर्दे जो जणासा दी मदत करणे तांई नीं बणाया, अपर जणासा जो मर्दे दी मदत करणे तांई बणाया ऐ।
11	10	इसा बज़ाह ते, क्जोकि सुअर्गदूत भी दिक्खदे हन, कि जणासा जो अपणा सिर ढकणा चाइदा, जेह्ड़ा एह़ दस्सदा कि सैह़ अधिकारे दे अधीन ऐ।
11	11	तां प्रभु दे बसुआसियां च ना तां जणांस मर्दे ते लग्ग ऐ, कने ना मरद जणासा ते लग्ग ऐ।
11	12	हलांकि परमात्मैं पैहल्लैं जणासा जो मर्दे ते बणाया ऐ, अपर हुण जणांस मर्दां जो जन्म दिंदी ऐ, कने सैह़ दोयो परमात्मे दे पास्से ते हन, जिन्नी सब कुच्छ बणाया ऐ।
11	13	तुहां अप्पु ई सोचा, क्या जणासा जो नंगे सिर परमात्मे नैं प्रार्थना करणा सोभा दिंदा ऐ?
11	14	क्या कुदरती एह़ साफ नीं ऐ, कि लम्मे बाल़ रखणा मर्दे तांई सर्मा दी गल्ल ऐ।
11	15	अपर जे जणांस लम्मे बाल़ रखैं; तां तिसा तांई सोभा दी गल्ल ऐ, क्जोकि एह़ तिसा जो सिर ढकणे तांई दित्यो हन।
11	16	अपर जे कोई मिन्जो नैं इसा गल्ला च सेहमत नीं ऐ, तां एह़ जाणी लैं कि ना अहां दी कने ना परमात्मे दियां कलीसियां च अहां अल्ल इसियो छड्डी करी होर कोई रवाज नीं ऐ।
11	17	एह़ हुक्म देई करी मैं तुहां दी कोई तारीफ नीं करा दा ऐ, इसतांई कि तुहां दे अराधना सभां च किठ्ठे होणे ते भलाई नीं अपर बुराई ई हुंदी ऐ।
11	18	सबना ते पैहल्लैं तां एह़: कि जाह़लू तुहां कलीसिया च किठ्ठे हुंदे हन, तां एह़ सुणने जो मिलदा ऐ कि तुहां च बैर हुंदा ऐ, कने मैं कुच्छ हद तिकर बसुआस भी करदा ऐ।
11	19	अपर हाँ एह़ सच्च ऐ कि तुहां च बैर होणा जरूरी भी ऐ, तांजे जेह्ड़े लोक परमात्मे दे जरिये चुणेयो हन, सैह़ प्रगट होई जान।
11	20	जाह़लू तुहां इक्की जगाह च अहां दे प्रभु यीशु मसीह दिया मौत्ती जो याद करणे तांई किठ्ठे हुंदे हन, तां तुहां इसा गल्ला दा ध्यान नीं रखदे कि प्रभु भोज च किंआं सामिल होणा चाइदा।
11	21	क्जोकि इस प्रभु भोजे च जाह़लू खाणे दा बग्त ओंदा ऐ, तुहां अपणा खाणा दूये दा इन्तजार कित्ते बगैर झटपट खाई लैंदे हन, इसदा नतीजा एह़ ऐ कि कोई तां भुखा रेई जांदा ऐ कने कोई जरूरत ते जादा मतवाल़ा होई जांदा ऐ।
11	22	क्या खाणे पीणे तांई तुहां दे घरे नीं? या परमात्मे दी कलीसिया दा अपमान कने गरीबां जो सर्मिंदा करणा चांह़दे हन? हुण मैं तुहां नैं क्या ग्लां? क्या मैं इसा गल्ला च तुहां दी तारीफ करैं? नीं कदी भी नीं।
11	23	क्जोकि एह़ गल्ल मिन्जो प्रभु ते पुज्जी, कने मैं तुहां जो भी पज्जाई दित्ती कि प्रभु यीशुयैं जिसा राती सैह़ पकड़ुआ गेआ, रोटी लेई,
11	24	कने परमात्मे दा धन्यावाद करी नैं रोटी तोड़ी कने ग्लाणा लग्गा, “एह़ मेरा सरीर ऐ, जेह्ड़ा तुहां तांई दित्ता जांदा ऐ, मेरिया यादा तांई ऐई करा-करा।”
11	25	इस तरीके नैं तिन्नी खाणा खाणे ते बाद अंगूरा दे रसे दा कटोरा लेआ कने ग्लाणा लग्गा, “एह़ कटोरा मेरे खूने च नौआं वादा ऐ; जाह़लू कदी भी पीआ, तां मेरिया यादा तांई ऐई करा-करा।”
11	26	क्जोकि जाह़लू कदी तुहां एह़ रोटी खांदे कने इस कटोरे ते पींदे हन, तां प्रभु दी मौत्ती जो जाह़लू तिकर सैह़ नीं औयें, प्रचार करदे हन।
11	27	इसतांई जेह्ड़ा कोई गलत तरीके नैं प्रभु दी रोटी खां कने तिस कटोरे ते पींये, तां सैह़ प्रभु दे सरीरे कने खूने दा अपराधी बणगा।
11	28	इसतांई माणु अपणे आप्पे जो परखी लैं कने इस तरीके नैं इसा रोटिया च खां, कने इस कटोरे ते पींये।
11	29	क्जोकि जेह्ड़ा खांदे पींदे बग्त प्रभु दे सरीरे जो नीं पणछैणे, सैह़ इस खाणे पीणे ते अपणे ऊपर सज़ा लेयोंदा ऐ।
11	30	इसा बज़ाह ते तुहां च मते सारे कमजोर कने रोगी हन, कने मते इस संसारे जो छड्डी करी चली भी गै।
11	31	जे अहां अपणे आप्पे जो परखी लैंदे, तां सज़ा नीं पांदे।
11	32	अपर प्रभु अहां जो सज़ा देई नैं अहां जो सुधारदा ऐ, इसतांई कि अहां संसारे सौगी दोसी नीं बणन।
11	33	इसतांई, हे मेरे प्यारे साथ बसुआसियो, जाह़लू तुहां प्रभु भोजे च सामिल होणे तांई किठ्ठे हुंदे हन, तां इक्की दूये दा इन्तजार करा-करा।
11	34	जे कोई अपणिया भुखा जो बरदासत नीं करी सकैं तां सैह़ अपणे घरे च खाई लैं, तांजे जाह़लू तुहां किठ्ठे होन तां तुहां दा बर्ताब ठीक होयैं जिसते तुहां जो परमात्मा सज़ा नीं दैं, कने बाक्कि गल्लां जो मैं आई नैं सुधारगा।
12	1	हे मेरे प्यारे साथी बसुआसियो, मैं नीं चांह़दा कि तुहां आत्मिक वरदानां दे बारे च अणजाण रेह्आ।
12	2	तुहां जाणदे हन कि जाह़लू तुहां मसीह पर बसुआस नीं करदे थे, तां कोई तुहां जो गूंगी मूर्तियां दे पचांह़ चलणे कने तिन्हां दी अराधना करणे तांई भटकाई दिंदा था।
12	3	इसतांई मैं चांह़दा ऐ कि तुहां जाणी सकन, जेह्ड़ा कोई परमात्मे दिया आत्मा दी अगुआईया नैं ग्लांदा ऐ, सैह़ नीं ग्लांदा कि यीशु श्रापित ऐ; कने ना कोई पवित्र आत्मा दे बगैर ग्लाई सकदा ऐ कि यीशु प्रभु ऐ।
12	4	आत्मा दे जरिये मिल्लेयो वरदान तां लग्ग-लग्ग हन, अपर आत्मा इक्क ई ऐ।
12	5	कने सेवा दे कम्म भी लग्ग-लग्ग हन, अपर प्रभु इक्क ई ऐ।
12	6	कने कम्म करणे दे तरीके भी मते हन, अपर परमात्मा इक्क ई ऐ, जेह्ड़ा सारेयां लोकां च तिन्हां दा असर पैदा करदा ऐ।
12	7	परमात्मे दा आत्मा हर इक्क बसुआसिये जो अपणी सामर्थ दिंदा ऐ, तांजे दूये सारे बसुआसियां जो तिसदा फायदा भी होयैं।
12	8	क्जोकि परमात्मे दा आत्मा इक्की माणुये जो बुद्धिया दियां गल्लां सणाणे दा वरदान दिंदा ऐ, कने सैई आत्मा दूयेयां जो ज्ञाने दियां गल्लां सणाणे दा वरदान दिंदी ऐ।
12	9	कुसी जो तिसा आत्मा दे जरिये मसीह च बसुआस करणे दा कने कुसी जो तिसा आत्मा दे जरिये बमारां जो चंगा करणे दा वरदान दिंदी ऐ।
12	10	कुसी जो सामर्थी दे कम्म करणे दा, कुसी जो परमात्मे दा वचन सणाणे दा, कने कुसी जो आत्मा दी परखणे दा, कुसी जो लग्ग-लग्ग भासा च ग्लाणे दा, कने कुसी जो भासा दा मतलब दस्सणे दा वरदान दिंदी ऐ ।
12	11	एह़ सब कुच्छ सिर्फ परमात्मे दिया आत्मा दे जरिये कित्ता जांदा ऐ, कने सैह़ अपणिया इच्छा दे मताबक हर इक्क जो लग्ग-लग्ग वरदान दिंदी ऐ।
12	12	क्जोकि जिंआं माणुये दा सरीर इक्क ऐ कने तिसदे अंग मत्ते हन, कने सरीरे दे मते अंग होणे पर भी सरीर इक्क ई ऐ, तिंआं ई मसीह भी कने तिस पर बसुआस करणे आल़े बसुआसी भी इक्क हन।
12	13	क्जोकि अहां सारे क्या यहूदी हन क्या यूनानी, क्या दास, क्या अजाद इक्क ई आत्मा दे जरिये इक्क सरीर होणे तांई बपतिस्मा लेआ, कने अहां सबना जो इक्क ई आत्मा मिलियो ऐ।
12	14	अहां दे सरीरे च इक्क ई अंग नीं अपर मते हन।
12	15	जे इक्क पैर ग्लां, कि “मैं हत्थ नीं, इसतांई सरीरे दा अंग नीं,” तां क्या तिसदे इआं ग्लाणे ते सैह़ सरीरे दा अंग नीं ऐ?
12	16	कने जे इक्क कंन्न ग्लां, “मैं अख नीं, इसतांई सरीरे दा अंग नीं,” तां क्या तिसदे इआं ग्लाणे ते सैह़ सरीरे दा अंग नीं ऐ?
12	17	जे सारा सरीर अख ई हुंदा तां सुणना कतांह हुंदा? जे सारा सरीर कंन्न ई हुंदा तां सिंघणा कतांह हुंदा?
12	18	अपर सच्च-बिच्च परमात्मैं अहां दे सरीरे दे अंगा जो अपणिया इच्छा मताबक इक्क-इक्क करी नैं सरीरे च रखेया ऐ।
12	19	जे सैह़ सारे इक्क ई अंग हुंदे, तां सरीर कतांह हुंदा?
12	20	अपर हुण सरीरे दे अंग तां मते हन, अपर सरीर इक्क ई ऐ।
12	21	अख हत्थे नैं नीं ग्लाई सकदी, “मिन्जो तेरी जरूरत नीं ऐ,” कने ना सिर पैरां नैं ग्लाई सकदा ऐ, “मिन्जो तुहां दी जरूरत नीं।”
12	22	अपर सरीरे दे सैह़ अंग जेह्ड़े दूयेयां ते कमजोर लगदे हन, बड़े ई जरूरी हन।
12	23	कने सरीरे दे जिन्हां अंगा जो अहां आदरे जोग्गा नीं समझदे हन, तिन्हां जो अहां जादा आदर दिंदे हन; कने अहां दे सैह़ अंग जेह्ड़े दुस्सणा नीं चाइदे, तिन्हां दा बड़ा ध्यान रखदे।
12	24	भिरी भी अहां दे सैह़ अंग जेह्ड़े दुस्सदे हन, तिन्हां अंगा जो इसदी जरूरत नीं। अपर परमात्मैं सरीरे दे अंगा जो इस तरीके नैं बणाई दित्या ऐ कि नीं दुस्सणे आल़े अंगा दी कीमत भी समझी जां।
12	25	तांजे सरीरे च बैर ना पोयैं, अपर हर इक्क अंग इक्की दूये दा ध्यान रखन।
12	26	इसतांई जे इक्क अंग दुखी होयैं, तां सरीरे दे सारे अंग तिस सौगी दुखी हुंदे हन; कने जे इक्की अंगे दी तारीफ होयैं, तां तिस सौगी सारे अंग तिसा खुसिया च साझी हुंदे हन।
12	27	तिंआं ई तुहां भी सारे मिल्ली नैं मसीह दा सरीर हन, कने तुहां च हर इक्क तिसदे सरीरे दे अंग हन।
12	28	मसीह दे इस सरीरे च जेह्ड़ी कलीसिया ऐ, परमात्मैं अहां जो लग्ग-लग्ग सेवा दित्तियो: पैहल्ले तिन्नी प्रेरित, दूये भविष्यवक्ता, सिक्षा दैणे आल़े, भिरी सामर्थी दे कम्म करणे आल़े, चंगा करणे आल़े, भलाई करणे आल़े, प्रबन्ध करणे आल़े, कने लग्ग-लग्ग भासा ग्लाणे आल़े नियुक्त कित्ते।
12	29	क्या सारे प्रेरित हन? क्या सारे भविष्यवक्ता हन? क्या सारे सिक्षा दैणे आल़े हन? क्या सारे सामर्थी दे कम्म करणे आल़े हन?
12	30	क्या सबना जो चंगा करणे दा वरदान मिल्लेया ऐ? क्या सारे लग्ग-लग्ग भासा ग्लांदे हन?
12	31	क्या सारे लग्ग-लग्ग भासा दा मतलब दस्सणे आल़े हन? मैं चांह़दा ऐ कि तुहां बड्डे ते बड्डे वरदानां दी इच्छा रखन। कने हुण मैं तुहां जो सबते खरा रस्ता दस्सदा ऐ।
13	1	जे मैं माणुआं कने सुअर्गदूतां दियां भासां च गल्लां करैं, कने दूयेयां नैं प्यार नीं रखैं, तां मेरा ग्लाणा ठणठणादे पीतल कने झन्झणादी झांझरा साइआं हुंगा।
13	2	कने जे मिन्जो भविष्यवाणी करणे दा वरदान मिल्लेया ऐ, कने मैं सारे भेतां जाणने आल़ा कने ज्ञानी ऐ, कने जे मिन्जो परमात्मे पर पूरा बसुआस होयैं कि मैं प्हाड़ां जो हटाई सकदा ऐ, अपर दूयेयां नैं प्यार नीं रखैं, तां मैं कुच्छ भी नीं ऐ।
13	3	जे मैं अपणी सारी धन-दौलत गरीबां जो बंड्डी दैं, कने अपणा सरीर भस्म होणे तांई बलिदान करी दैं, कने दूयेयां नैं प्यार नीं रखैं, तां मिन्जो इसते कोई फायदा नीं।
13	4	प्यार सबर रखणे आल़ा ऐ कने दया करणे आल़ा ऐ; प्यार जल़ण नीं करदा; प्यार अपणी बड़ेयाई नीं करदा, कने घमंड नीं करदा,
13	5	प्यार बुरा बर्ताब नीं करदा, मतलबी नीं हुंदा, तौल़ी गुस्सा नीं करदा, कने सैह़ तिन्हां बुरिआं गल्लां जो याद नीं रखदा जेह्ड़े दूये तिस नैं करदे हन।
13	6	प्यार बुरे कम्मां ते खुस नीं हुंदा अपर सच्चाईया ते खुस हुंदा ऐ।
13	7	सैह़ सारियां गल्लां झेली लैंदा ऐ, सारियां गल्लां दा बसुआस करदा ऐ, सारियां गल्लां दी आस रखदा ऐ, सारियां गल्लां च सबर रखदा ऐ।
13	8	प्यार सदा तिकर बणी रैंह्दा ऐ, जित्थु तिकर भविष्यवाणियां दा सवाल ऐ, सैह़ थोड़े बग्ते तांई हन; भासां मौन होई जांगियां, कने ज्ञान मुक्की जांगा।
13	9	क्जोकि अहां दा ज्ञान अधुरा ऐ, कने अहां दी भविष्यवाणी करणे दा वरदान भी अधुरा ऐ।
13	10	अपर जाह़लू सिद्धता दा बग्त ओंगा, तां एह़ अधूरियां चीज्जां बेकार होई जांगियां।
13	11	जाह़लू मैं जागत था, तां मैं जागतां साइआं गल्लां करदा था, जागतां साइआं सोचदा कने समझदा था; कने जागतां साइआं बैंह्सबाजी करदा था; अपर जाह़लू स्याणा होईया तां जागतां साइआं बर्ताब करणा छड्डी दित्ता।
13	12	हुण अहां जो सीशे च धुदंल़ा दुस्सा दा ऐ, अपर तिस बग्त अहां आमणै-सामणै दिक्खगे, इस बग्त मेरा ज्ञान अधुरा ऐ, अपर तिस बग्त मेरा ज्ञान तिंआं ई हुंगा, जिंआं इस बग्त मेरे बारे च परमात्मे दा ऐ।
13	13	अपर हुण बसुआस, आसा, कने प्यार एह़ त्रीनो हमेसा बणी रैंह्दे हन, अपर इन्हां सबना ते ऊपर प्यार ऐ।
14	1	इक्की दूये नैं प्यार करणे दी कोसस करा, कने आत्मिक वरदानां दी इच्छा करदे रेह्आ, खास करी नैं एह़, कि परमात्मे दा वचन सणा।
14	2	क्जोकि जेह्ड़ा लग्ग-लग्ग भासा च गल्लां करदा ऐ सैह़ माणुआं नैं नीं अपर परमात्मे नैं गल्लां करदा ऐ; इसतांई कि तिसदियां गल्लां कोई नीं समझदा, क्जोकि सैह़ भेते दियां गल्लां पवित्र आत्मा च होई नैं ग्लांदा ऐ।
14	3	अपर जेह्ड़ा परमात्मे दे वचने जो सणांदा ऐ, सैह़ बसुआसी लोकां जो तिन्हां दे बसुआसे च मजबूत होणे तांई कने तिन्हां दे मने जो हौंसला कने दिलासा दैणे तांई मदत करदा ऐ।
14	4	जेह्ड़ा लग्ग-लग्ग भासा च गल्लां करदा ऐ, सैह़ सिर्फ अपणे ई बसुआसे जो मजबूत करदा ऐ; अपर जेह्ड़ा परमात्मे दा वचन सणांदा ऐ, सैह़ कलीसिया दे सारे बसुआसियां दे बसुआसे जो मजबूत करदा ऐ।
14	5	मैं चांह़दा ऐ कि तुहां सारे लग्ग-लग्ग भासा च गल्लां करन, अपर मैं इसते जादा एह़ चांह़दा ऐ कि तुहां परमात्मे दा वचन सणा; क्जोकि जे लग्ग-लग्ग भासा ग्लाणे आल़ा कलीसिया दे बसुआसे जो मजबूत करणे तांई भासा दा मतलब नीं दस्सगा, तां परमात्मे दा वचन सणाणे आल़ा लग्ग-लग्ग भासा ग्लाणे ते जादा बधी नैं ऐ।
14	6	इसतांई हे मेरे प्यारे साथी बसुआसियो, जे मैं तुहां अल्ल आई नैं लग्ग-लग्ग भासा च गल्लां करैं, तां मिन्जो ते तुहां जो क्या फायदा हुंगा? अपर जे मैं तुहां तांई सैह़ वचन दैं जेह्ड़ा परमात्मे मिन्जो दित्या ऐ, या सच्चा ज्ञान या परमात्मे दा वचन या सिक्षा जेह्ड़ा तुहां दी मदत करगा।
14	7	तिंआं ई जाह़लू तुहां गाणे बजाणे दियां चीज्जां जो जिन्हां ते सुर निकल़दे हन, जिंआं बंसरी या बीण, जे तुहां तिन्हां जो ठीक ढंगे नैं नीं बजान, तां दूये किंआं पणछैणी सकगे कि एह़ बंसरी या बीण ऐ?
14	8	कने लड़ाईया तांई जे तुरही साफ तरीके नैं नीं बज्जें, तां सपाई किंआं लड़ाईयां तांई त्यार होई सकदे हन?
14	9	तिंआं ई, जे लग्ग-लग्ग भासा च ग्लांदे बग्त तुहां दे बोल साफ नीं हन, तां कुण समझगा कि क्या ग्लादा ऐ? एह़ तां हौआ नैं गल्लां करणे आल़े साइआं होएया।
14	10	संसारे च जितणियां भी भासा हन, तिन्हां च हर इक्की भासा दा मतलब ऐ।
14	11	क्जोकि जे मैं कुसी भासा दा मतलब नीं समझैं, तां मैं ग्लाणे आल़े दिया नजरा च परदेसी हुंगा, कने ग्लाणे आल़ा मेरिया नजरा च परदेसी हुंगा।
14	12	इसतांई तुहां भी जाह़लू आत्मिक वरदानां जो हासल करणे दी इच्छा रखदे हन, जेह्ड़े पवित्र आत्मा तुहां जो दिंदा ऐ, तां तिन्हां वरदानां दा इस्तेमाल करणे तांई ऐदई कोसस करदे रेह्आ कि तिन्हां वरदानां दे जरिये कलीसिया पूरे तरीके नैं बसुआसे च मजबूत होई जां।
14	13	इसा बज़ाह ते जेह्ड़ा कोई लग्ग-लग्ग भासा च ग्लां, तां सैह़ प्रार्थना करैं कि तिसदा मतलब भी समझाई सकैं।
14	14	इसतांई जे मैं लग्ग-लग्ग भासा च प्रार्थना करैं तां मेरी आत्मा प्रार्थना करदी ऐ अपर मैं नीं समझदा कि मैं क्या ग्लादा ऐ?
14	15	तां मिन्जो क्या करणा चाइदा? मिन्जो इक्क बग्त आत्मा नैं प्रार्थना करणी चाइदी, कने मिन्जो इक्क बग्त बुद्धिया नैं भी प्रार्थना करणी चाइदी। कुच्छ बग्त मिन्जो आत्मा नैं गाणा चाइदा, कने कुच्छ बग्त मिन्जो बुद्धिया नैं भी गाणा चाइदा।
14	16	नीं तांजे तू आत्मा नैं ई धन्यावाद करगा, तां भिरी अणजाण माणु तेरे धन्यावाद करणे बाद “आमीन” किंआं ग्लांगा, क्जोकि सैह़ तां नीं जाणदा कि तू क्या ग्ला दा ऐ।
14	17	बेसक तैं तां खरे तरीके नैं परमात्मे दा धन्यावाद कित्ता, अपर दूये दा बसुआस मजबूत नीं हुंदा।
14	18	मैं अपणे परमात्मे दा धन्यावाद करदा ऐ, कि मैं तुहां सारेयां ते जादा लग्ग-लग्ग भासा ग्लांदा ऐ।
14	19	अपर कलीसिया च लग्ग-लग्ग भासा च दस हज़ार गल्लां ग्लाणे ते एह़ मिन्जो होर भी खरा लगदा ऐ, कि दूयेयां जो सिर्फ तिन्हां पंज गल्लां जो सखाणे तांई ऐदेय सब्दां दा इस्तेमाल करैं कि जिन्हां जो लोक समझी सकन।
14	20	हे मेरे प्यारे साथी बसुआसियो, तुहां इन्हां गल्लां जो समझणे तांई बच्चे मत बणा; बुराईया तांई तां बेकसूर बच्चे साइआं बणा, अपर ऐदिआं गल्लां जो समझणे तांई स्याणे बणा।
14	21	पवित्रशास्त्रे च प्रभु ग्लांदा ऐ, “मैं लग्ग-लग्ग भासा ग्लाणे आल़ेआं दे जरिये, कने अणजाण लोकां दे मुँऐ ते अपणे लोकां नैं गल्लां करगा भिरी भी सैह़ मेरी नीं सुणगे।”
14	22	इसतांई लग्ग-लग्ग भासा च गल्लां करणा बसुआसियां लोकां तांई नीं, अपर जेह्ड़े मसीह पर बसुआस नीं करदे तिन्हां तांई इक्क नसाण ऐ, कने परमात्मे दा वचन सणाणा मसीह पर बसुआस नीं करणे आल़े लोकां तांई नीं अपर बसुआसियां लोकां तांई इक्क नसाण ऐ।
14	23	जे कलीसिया इक्की जगाह पर किठ्ठी होई, कने सारे दे सारे लग्ग-लग्ग भासा च गल्लां करन, कने तिसी बग्त तित्थु ऐदेय माणु आई जान, जेह्ड़े इसा भासा जो नीं समझदे या जेह्ड़े मसीह पर बसुआस नीं करदे हन, तां क्या सैह़ तुहां जो पागल नीं समझगे?
14	24	अपर जे सारे परमात्मे दे वचने जो सणाणा लग्गी पोन, कने तिसी बग्त तित्थु ऐदेया माणु आई जां, जेह्ड़े इन्हां वचनां जो नीं समझदे या जेह्ड़ा मसीह पर बसुआस नीं करदा ऐ, तां सैह़ अपणे आप्पे जो पापी समझगा कने तुहां दे इआं ग्लाणे दिया बज़ाह ते सैह़ अपणे रस्ते जो बदली लैंगा।
14	25	कने तिसदे मने दे भेत खुली जांगे कने ताह़लू सैह़ मुँऐ भार पेई नैं परमात्मे जो प्रणांम करगा, कने मन्नी लैंगा कि सच्च-बिच्च परमात्मा तुहां दे बिच्च ऐ।
14	26	हे मेरे प्यारे साथी बसुआसियो, क्या नतीजा निकल़ेया, जाह़लू तुहां अराधना तांई किठ्ठे हुंदे हन, तां तुहां च कोई भजन गांदा ऐ, कोई सिक्षा दिंदा ऐ, कोई प्रभु दे जरिये दित्या वचन दस्सदा ऐ, कोई लग्ग-लग्ग भासा च गल्लां करदा ऐ, कने कोई इन्हां दा मतलब दस्सदा ऐ। इन्हां सारियां गल्लां जो करणे दा एह़ मकसद होणा चाइदा कि कलीसिया दे बसुआसियां दा बसुआस मजबूत होयैं।
14	27	जे लग्ग-लग्ग भासा च गल्लां करणियां हन तां दो या त्रै लोक ई ग्लान, कने सैह़ किठ्ठे नीं अपर इक्क-इक्क करी नैं ग्लान, कने तित्थु कोई ना कोई जरूर होणा चाइदा कि तिन्हां भासां दा मतलब दस्सी सकैं।
14	28	अपर जे भासा दा मतलब दस्सणे आल़ा ना होयैं, तां लग्ग-लग्ग भासा ग्लाणे आल़ा कलीसिया च सांत रैंह्, कने अपणे मने च परमात्मे नैं गल्लां करैं।
14	29	भविष्यवक्तां च दो या त्रै ग्लान, कने सैह़ किठ्ठे नीं अपर इक्क-इक्क करी नैं ग्लान, कने बाक्कि लोक तिन्हां दे वचनां बड़े ध्याने नैं सुणन।
14	30	अपर जे कुसी जो जेह्ड़ा तिसा सभा च बैठेया ऐ, परमात्मे दे पास्से ते कुच्छ वचन मिलदा ऐ तां जेह्ड़ा ग्लादा ऐ तिसियो चुप होई जाणा चाइदा, तांजे दूआ माणु ग्लाई सकैं।
14	31	क्जोकि तुहां सारे इक्क-इक्क करी नैं परमात्मे दा वचन सणाई सकदे हन, तांजे सारे सीखन कने हौंसला पाई सकन।
14	32	कने परमात्मे दा वचन ग्लाणे आल़े जो अपणे वरदाने जो बसे च रखणा चाइदा।
14	33	क्जोकि परमात्मा गड़बड़ी दा नीं, अपर सांति दा परमात्मा ऐ। परमात्मे दे लोकां दी सारी कलीसियां च ऐई नियम ऐ जेह्ड़ा लागू हुंदा ऐ,
14	34	कि जणासां जो कलीसिया दिया सभा च चुप रैहणा चाइदा, क्जोकि तिन्हां जो गल्लां करणे दा हुक्म नीं, अपर अधीन रैहणे दा हुक्म ऐ, जिंआं व्यबस्था च लिख्या भी ऐ।
14	35	जे सैह़ कुच्छ जादा सीखणा चान, तां घरे च अपणे-अपणे लाड़े ते पुछन, क्जोकि कलीसिया च जणासा दा कुच्छ भी ग्लाणा ठीक नीं ऐ।
14	36	तुहां क्या सोचा दे हन कि परमात्मे दा वचन तुहां ते ई सुरू होएया? क्या सिर्फ तुहां ई हन जिन्हां जो एह़ वचन दित्या ऐ?
14	37	जे कोई माणु अपणे आप्पे जो भविष्यवक्ता या आत्मिक माणु समझदा ऐ, तां सैह़ एह़ जाणी लैं कि जेह्ड़ियां गल्लां तुहां जो मैं लिखा दा ऐ, सैह़ प्रभु दे हुक्म हन।
14	38	अपर जे कोई इन्हां जो नीं अपनांगा, तां परमात्मा भी तिन्हां जो नीं अपनांगा।
14	39	इसतांई हे मेरे प्यारे साथी बसुआसियो, भविष्यवाणी करणे दे वरदानां जो पाणे दी इच्छा करदे रेह्आ कने लग्ग-लग्ग भासा ग्लाणे ते मना मत करा;
14	40	तुहां जेह्ड़ा कुच्छ कलीसिया च करदे हन, सैह़ ठीक ढंगे नैं कने सफाईया नैं कित्ता जां।
15	1	हे मेरे प्यारे साथी बसुआसियो, हुण मैं तुहां जो सैई सुसमाचार याद दुआंदा ऐ जेह्ड़ा तुहां जो पैहल्लैं सणाई दित्या ऐ, जिस पर तुहां बसुआस भी कित्ता, कने जिस च तुहां मजबूत हन,
15	2	कने जिसदे जरिये तुहां जो उद्धार हासल होएया ऐ। जे तुहां तिस सुसमाचारे च जेह्ड़ा मैं तुहां जो सणाया ऐ, बसुआसे च मजबूत होई जा, नीं तां तुहां दा बसुआस करणा बेकार ऐ।
15	3	इसा बज़ाह ते मैं सबना ते पैहल्लैं तुहां जो सैई जरूरी गल्ल दस्सी दित्ती, जेह्ड़ी मिन्जो प्रभु दे पास्से ते मिलियो थी कि पवित्रशास्त्रे दे वचने मताबक यीशु मसीह अहां दे पापां तांई मरी गेआ,
15	4	कने दब्बेया गेआ, कने पवित्रशास्त्रे मताबक त्रीये दिने जिन्दा भी होई गेआ,
15	5	कने ताह़लू पतरसे जो कने तिन्हां बारांह चेलेयां जो दुस्सेया।
15	6	भिरी सैह़ पंज सौ ते जादा चेलेयां जो इक्की बग्ते पर दुस्सेया, जिन्हां च मते सारे अह्ल्ली तिकर जिन्दे हन अपर कुच्छ इस संसारे जो छड्डी करी चली गियो हन।
15	7	भिरी सैह़ याकूबे जो दुस्सेया तां इसते बाद सारे प्रेरितां जो दुस्सेया।
15	8	सबना ते बाद मिन्जो भी दुस्सेया, जेह्ड़ा मन्ना गलत बग्ते पर जम्मेया ऐ।
15	9	क्जोकि मैं सारे प्रेरितां च जादा खास नीं ऐ, अपर प्रेरित कैहलाणे जोग्गा भी नीं ऐ, क्जोकि मैं परमात्मे दिया कलीसिया च बसुआसी लोकां जो बड़ा सताया था।
15	10	अपर मैं जेह्ड़ा कुच्छ भी ऐ, परमात्मे दे अनुग्रह नैं ऐ। तिसदा अनुग्रह जेह्ड़ा मिन्जो पर होएया, सैह़ बेकार नीं गेआ; अपर मैं तिन्हां दूये प्रेरितां ते भी बधी करी मेहनत कित्ती, तमी एह़ मेरे पास्से ते नीं होएया अपर परमात्मे दे अनुग्रह नैं जेह्ड़ा मिन्जो पर होएया था।
15	11	इसतांई चां मैं ऐ, चां सैह़ दूये प्रेरित हन, अहां सारे ई मसीह दा प्रचार करदे हन, कने इसी पर तुहां बसुआस भी कित्ता।
15	12	इसतांई जाह़लू कि मसीह दा एह़ प्रचार कित्ता जांदा ऐ कि सैह़ मरेयां ते जिन्दा होएया, तां तुहां च कुच्छ लोक एह़ क्जो ग्लांदे हन कि मरेयां ते जिन्दा होणा ऐ ई नीं?
15	13	जे मरेयां ते जिन्दा होणा ऐ ई नीं, तां मसीह भी जिन्दा नीं होएया।
15	14	कने जे मसीह जिन्दा नीं होएया, तां अहां दा प्रचार करणा कने तुहां दा मसीह पर बसुआस करणा दोयो बेकार हन।
15	15	इसते भी बधी करी एह़ कि अहां परमात्मे दे झूठे गवाह ठैह़रा दे हन; क्जोकि अहां परमात्मे दे बारे च एह़ गवाही दित्ती कि तिन्नी मसीह जो मरेयां ते जिन्दा करी दित्ता, अपर जे मरेयो सच्च बिच्च जिन्दे नीं कित्ते जांदे तां परमात्मे मसीह जो भी मरेयां ते जिन्दा नीं कित्ता।
15	16	कने जे मरेयो जिन्दे नीं हुंदे, तां मसीह भी मरेयां ते जिन्दा नीं होएया।
15	17	कने जे मसीह जिन्दा नीं होएया, तां तुहां दा मसीह पर बसुआस करणा बेकार ऐ, कने तुहां अह्ल्ली तिकर अपणे पापां च जीआ दे हन।
15	18	इसा हालता च, सारे जेह्ड़े मसीह पर बसुआस करी नैं मरी गियो हन, सैह़ सारे भी नास होई गियो हन, कने परमात्मे ते हमेसा तांई दूर होई गियो हन।
15	19	जे अहां सिर्फ इसा ज़िन्दगिया च मसीह ते आस रखदे हन तां अहां इस संसारे दे सारे लोकां ते जादा अभागे हन।
15	20	अपर सच्च तां एह़ ऐ कि मसीह मरेयां ते जिन्दा होई गेआ ऐ, कने सैह़ अहां जो इसा गल्ला च पक्का करदा ऐ कि दूयेयां जो भी सैह़ मरेयां ते जिन्दा करगा।
15	21	इसतांई तुहां दिक्खदे हन कि इस संसारे च मौत्त पैहल्ले माणुये दे जरिये आई, जेह्ड़ा आदम था, कने हुण मौत्ती ते नौई ज़िन्दगी दूये माणुये दे जरिये आई, जेह्ड़ा मसीह ऐ।
15	22	कने जिंआं अहां आदमे दा वंश होणे दे नाते अहां सारे मरदे हन, तिंआं ई मसीह सौगी अहां दे मजबूत रिस्ते दिया बज़ाह ते अहां जो नौई ज़िन्दगी दित्ती जांदी ऐ।
15	23	अपर हर इक्क अपणिया बारिया मताबक ज़िन्दगिया च बापस ओंगा, सबते पैहल्ले मसीह मरेयां ते जिन्दा कित्ता गेआ, कने जाह़लू मसीह बापस ओंदा ऐ तां सैह़ सारे जिन्हां दा तिस सौगी मजबूत रिस्ता ऐ दुवारी जिन्दे कित्ते जांगे।
15	24	इसते बाद इस संसारे दा अन्त होई जांगा। तिस बग्त सैह़ सारी हकुमत, सारा अधिकार, कने सामर्थी दा अन्त करी नैं राज्जे जो परमात्मा पिता दे हत्थे च देई दिंगा।
15	25	एह़ जरूरी ऐ कि सैह़ तिस बग्ते तिकर राज्ज करैं जाह़लू तिकर सैह़ अपणे सारे बैरियां जो अपणे बसे च नीं करी लैं।
15	26	जिस बैरिये जो सबना ते आखरी च खत्म कित्ता जांगा, सैह़ मौत्त ऐ।
15	27	क्जोकि पवित्रशास्त्रे च लिख्या ऐ, कि “परमात्मा सब कुच्छ मसीह दे अधीन करी दिंगा,” अपर जाह़लू सब कुच्छ तिसदे अधीन करी दित्या ऐ तां एह़ साफ ऐ कि परमात्मा इस च सामिल नीं, अपर सैई ऐ जिन्नी मसीह जो एह़ अधिकार दित्या ऐ।
15	28	तां जाह़लू सब कुच्छ मसीह दे अधीन करी दित्या ऐ, ताह़लू पुत्तर अप्पु भी परमात्मे दे अधीन होई जांगा, जिन्नी सब कुच्छ तिसदे अधीन करी दित्या ऐ, तांजे सारेयां च परमात्मा ई सब कुच्छ होयैं।
15	29	हुण जे मरेयां दा दुवारी जिन्दा होणा ऐ नीं, तां सैह़ क्या करगे, जिन्हां मरेयां दे पास्से ते बपतिस्मा लेई लेआ ऐ? जे परमात्मा मरेयां जो दुवारी जिन्दा नीं करगा, तां भिरी लोक तिन्हां दे पास्से ते क्जो बपतिस्मा लैंदे हन?
15	30	तां भिरी अहां क्जो हर बग्त अपणिया ज़िन्दगिया जो खतरे च पांदे रैंह्दे हन?
15	31	हे मेरे प्यारे साथी बसुआसियो, हर दिन मैं मौत्ती दा सामणा करदा ऐ, कने जेह्ड़ा मैं ग्लादा ऐ, सैह़ बिलकुल सच्च ऐ, कने एह़ भी सच्च ऐ कि अहां दे प्रभु यीशु मसीह च तुहां दे बसुआसे दिया बज़ाह ते मैं बड़ा भरी खुस ऐ।
15	32	ऐत्थु इफिसुस सैहरे च मेरे बैरी खतरनाक जानवरां साइआं हन, जेह्ड़े मिन्जो नकसान पजाणा चांह़दे हन। जे मेरा इनाम सिर्फ इस संसारे च ई ऐ, तां मिन्जो एह़ सब कुच्छ झेलणे दी क्या जरूरत ऐ। जे एह़ सच्च हुंदा कि आखरी दिनां च मैं दुवारी जिन्दा नीं कित्ता जांगा तां एह़ खरा ऐ कि मैं खुसी मन्ना, जिंआं एह़ इक्क काहवत भी ऐ। “तां ओआ, अहां खान पींन, क्जोकि सायद कल तां अहां जो मरना ई ऐ।”
15	33	जेह्ड़े एह़ गल्लां ग्लांदे हन तिन्हां दे जरिये मूर्ख मत बणा, “बुरी संगति खरे चाल-चलणे जो बगाड़ी दिंदी ऐ।”
15	34	सतर्क होई जा, कने पाप करणा छड्डी देआ। क्जोकि तुहां च कुच्छ लोक ऐदेय हन जेह्ड़े परमात्मे जो नीं जाणदे, मैं तुहां जो सर्मिंदा करणे तांई एह़ ग्लादा ऐ।
15	35	जे उदारणे तांई कोई एह़ पुछैं, कि “परमात्मा मरेयां जो किंआं जिन्दा करगा? कने तिन्हां दा सरीर कदेया हुंगा?”
15	36	मेरा जवाब एह़ ऐ कि मूर्ख मत बणा, जेह्ड़ा कुच्छ तुहां बांदे हन, जाह़लू तिकर सैह़ फुटदा नीं ताह़लू तिकर सैह़ लंुगदा नीं।
15	37	जाह़लू तुहां बांदे हन, तां तुहां तिसियो नीं लगांदे हन जेह्ड़ा बूटा लंुगणे आल़ा ऐ, अपर तुहां सिर्फ इक्क बीई बांदे हन, चां कणका दा चां कोई होर।
15	38	अपर परमात्मा अपणिया इच्छा मताबक तिस बूटे जो रूप दिंदा ऐ। कने हर किस्मा दा बीई अपणे रूपे च बधदा ऐ।
15	39	जे अहां इसा धरतिया पर रैहणे आल़े जानवरां दे बारे च भी सोचन तां सैह़ इक्क देहय् नीं लगदे। माणुआं दा सरीर इक्क देहया ऐ, अपर पंछियां दा सरीर मच्छियां दे सरीरे ते लग्ग ऐ।
15	40	सरीर सुअर्गीय भी ऐ, कने धरतिया दा भी ऐ। अपर सुअर्गीय सरीरां दा रूप होर ऐ, कने धरतिया दे सरीरां दा होर।
15	41	सूरज चन्द्रमे साइआं नीं ऐ, कने चन्द्रमा तारेयां साइआं नीं ऐ। क्जोकि इक्क तारा दूये तारे ते लग्ग ऐ।
15	42	इसतांई मरेयां दा दुवारी जिन्दा होणा भी इआं ई हुंदा। जिंआं इक्क सरीर दब्बी दित्ता जांदा ऐ, तां सैह़ गल़ी जांदा ऐ, अपर जाह़लू एह़ दुवारी जिन्दा हुंदा ऐ तां एह़ ऐदेया सरीर हुंगा जेह्ड़ा दुवारी भिरी कदी गल़ी नीं सकदा।
15	43	जाह़लू अहां दे सरीरे दब्बी दित्ते जांदे हन, तां एह़ बड़े भदे कने कमजोर हुंदे हन। अपर जाह़लू एह़ दुवारी जिन्दे हुंदे हन तां एह़ बड़े खूबसूरत कने ताकतवर हुंदे हन।
15	44	धरतिया दा सरीर दब्बी दित्ता जांदा ऐ, कने अत्मिक सरीर जिन्दा हुंदा ऐ। जे धरतिया दा सरीर ऐ, तां आत्मिक सरीर भी ऐ।
15	45	जिंआं पवित्रशास्त्रे च लिख्या भी ऐ, कि “इसा धरतिया दा पैहल्ला माणु मतलब आदम जिन्दा माणु बणेया,” कने आखरी आदम मतलब मसीह, जेह्ड़ा सदा दी ज़िन्दगी दिंदा ऐ।
15	46	सैह़ ज़िन्दगी जेह्ड़ी सुअर्गे च सदा दी ऐ, पैहल्ले नीं ओंदी, अपर सैह़ ज़िन्दगी जेह्ड़ी पैहल्ले ओंदी ऐ, सैह़ अहां दी ऐ जेह्ड़ी इसा धरतिया पर ऐ, कने तिसते बाद ई सुअर्गे दी ज़िन्दगी ऐ।
15	47	पैहल्ला माणु जेह्ड़ा आदम था धरतिया ते मतलब चिक्का ते बणाया। दूआ माणु भी जेह्ड़ा मसीह था, सैह़ सुअर्गे ते आया।
15	48	जेह्ड़े लोक इसा धरतिया दे हन, सैह़ तिस पैहल्ले माणुये साइआं हन जेह्ड़ा आदम था, अपर जेह्ड़े लोक सुअर्गे दे हन सैह़ तिस माणुये साइआं हन जेह्ड़ा सुअर्गे च ऐ सैह़ मसीह ऐ।
15	49	कने जिंआं अहां धरतिया दे माणुये दे रूपे पैदा होये, तां अहां जो तिस माणुये दा रूप भी मिलगा जेह्ड़ा सुअर्गे च ऐ।
15	50	हे मेरे प्यारे साथी बसुआसियो, मैं एह़ ग्लांदा ऐ, कि अहां दे धरतिया दे सरीर जेह्ड़े मांस कने खूने नैं बणोयो हन, सैह़ परमात्मे दे राज्जे च नीं रेई सकदे, इसदा मतलब एह़ ऐ कि एह़ सरीर नास होई जांदे हन, क्जोकि सुअर्गे च मौत्त ऐ ई नीं।
15	51	सुणा, मैं तुहां जो भेतां दियां गल्लां दस्सा दा ऐ, कि अहां सारे बसुआसी नीं मरगे, अपर अहां सारेयां दा रूप बदली जांगा,
15	52	एह़ चाणचक होई जांगा, ठीक तिंआं ई जिंआं कोई अपणियां अखीं झपकदा ऐ। जाह़लू आखरी तुरही बजगी तां जेह्ड़े मरी गियो हन सैह़ सदा दी ज़िन्दगी जीणे तांई दुवारी जिन्दे होई जांगे कने अहां दे सरीर भी जेह्ड़े जिन्दे हन बदली जांगे।
15	53	क्जोकि अहां दा एह़ सरीर जेह्ड़ा बड़ी असानिया नैं मरी कने गल़ी जांदा ऐ, जरूरी ऐ, कि इसदा रूप इक्क ऐदेय सरीरे च बदली जां, जेह्ड़ा ना तां कदी मरदा कने ना ई कदी गल़दा।
15	54	जाह़लू एह़ हुंगा तां सैह़ गल्ल पूरी हुंदी ऐ, जेह्ड़ी पवित्रशास्त्रे च लिखियो ऐ: “मौत्त पूरे तरीके नैं हराई दित्ती जांगी, कने इसादा अन्त होई जांगा।”
15	55	तिंआं ई एह़ भी पूरा हुंगा जेह्ड़ा पवित्रशास्त्रे च लिख्या ऐ: “हे मौत्त, कुत्थू ऐ तेरी जीत्त? हे मौत्त, कुत्थू रेह्आ तेरा डंग?”
15	56	क्जोकि पाप ऐदेया डंग ऐ जिसदा नतीजा मौत्त ऐ, कने पाप दी ताकत व्यबस्था ऐ।
15	57	अपर परमात्मे दा धन्यावाद होयैं, जेह्ड़ा अहां दे प्रभु यीशु मसीयें अहां तांई कित्ता, जिसदे जरिये परमात्मा अहां दे पापां कने मौत्ती पर अहां जो जीत्त दिंदा ऐ।
15	58	इसतांई हे मेरे प्यारे साथी बसुआसियो, अपणे बसुआसे मजबूत च बणी रेह्आ, कने प्रभु दे कम्मां च हमेसा बधदे जा, क्जोकि एह़ जाणदे हन कि जेह्ड़ा कुच्छ तुहां प्रभु तांई करदे हन तिसदा इनाम तुहां जो जरूर मिलगा।
16	1	हुण तुहां दा एह़ सवाल जेह्ड़ा यरूशलेम सैहरे च परमात्मे दे लोकां तांई पैसा किठ्ठा करणे दे बारे च दस्सदा ऐ, तिसदा जवाब एह़ ऐ कि जेह्ड़ा मैं गलातिया सैहरे दियां कलीसियां जो दस्सेया ऐ तिंआं ई तुहां भी करा।
16	2	हर तवाआरे जो तुहां च हर इक्क अपणिया आमदनिया मताबक अप्पु अल्ल कुच्छ रखी लैं तांजे मेरे ओणे पर पैसे किठ्ठे नीं करणा पोन।
16	3	कने जाह़लू मैं तुहां अल्ल ओंगा, तां जिन्हां जो तुहां चुणेया ऐ, तिन्हां दे हत्थ मैं चिठ्ठियां देई नैं घल्ली दिंगा कि सैह़ किठ्ठा कित्यो पैसे जो यरूशलेम सैहरे च पज्जाई दैन।
16	4	जे मेरा भी जाणा ठीक होएया, तां सैह़ मिन्जो सौगी जांगे।
16	5	मैं मकिदुनिया प्रदेसे ते होई नैं तुहां अल्ल ओंगा, क्जोकि मैं मकिदुनिया प्रदेस जो जाणे दी सलाह बणा दा ऐ।
16	6	अपर सायद होई सकदा ऐ कि मैं तुहां सौगी कुच्छ बग्त या पूरा स्याल़ा कटैं, कने तां तुहां मिन्जो जित्थु कुत्थी मैं जाणा चांह़दा ऐ घल्ली सकन।
16	7	क्जोकि मैं हुण रस्ते च तुहां नैं मिलणा नीं चांह़दा; अपर मिन्जो आसा ऐ कि जे प्रभु चां तां कुच्छ बग्ते तिकर तुहां सौगी रैंह्गा।
16	8	अपर मैं पिन्तेकुस्त दे त्योहारे तिकर इफिसुस सैहरे च रैंह्गा।
16	9	क्जोकि मिन्जो तांई ऐत्थु बड़े असरदार कम्म करणे तांई इक्क बड़ा बधिया मौका मिल्लेया ऐ, हलांकि ऐत्थु बड़े लोक मेरे बरोधी हन।
16	10	जे तीमुथियुस आई जां, तां तिसदी खरे कित्ते आदर-खातर करनेयों। क्जोकि सैह़ मिन्जो साइआं प्रभु दे कम्म करदा ऐ।
16	11	इसतांई कोई तिसियो बेइज्जत ना करैं, अपर तिसियो खुसिया नैं विदा करी दिनेयों तांजे सैह़ मिन्जो अल्ल सही-सलामत पुज्जी जां। क्जोकि मैं तिसदा इन्तजार करा दा ऐ कि सैह़ बसुआसी भाऊआं सौगी औयें।
16	12	बसुआसी भाऊ अपुल्लोसे नैं मैं बड़ी विणती कित्ती ऐ कि सैह़ तुहां अल्ल दूयेयां बसुआसी भाऊआं सौगी जां; अपर तिन्नी इस बग्त जाणे दी कुच्छ भी इच्छा नीं कित्ती, अपर जाह़लू ठीक मौका मिलगा ताह़लू आई जांगा।
16	13	चौकनै रेह्आ, बसुआसे च बणी रेह्आ, हौंसला रखा, बसुआसे च मजबूत बणा।
16	14	जेह्ड़ा कुच्छ करदे हन प्यारे नैं करा।
16	15	हे प्यारे साथी बसुआसियो, तुहां स्तिफनास दे परवारे जो जाणदे हन कि सैह़ अखाया प्रदेसे च पैहल्ले मसीह दे बसुआसी बणैं, कने परमात्मे दे लोकां दी सेवा करणे तांई त्यार रैंह्दे हन।
16	16	इसतांई मैं तुहां नैं विणती करदा ऐ कि ऐदेयां दे अधीन रेह्आ, अपर हर इक्की दे जेह्ड़े इस कम्मे च कड़ी मेहनत करदे हन।
16	17	मैं स्तिफनासे, फूरतूनातुसे कने अखइकुसे दे ओणे ते खुस ऐ, क्जोकि तिन्हां मेरी मदत कित्ती, जेह्ड़ी तुहां नीं करी सके।
16	18	तिन्हां मेरे कने तुहां दे मनां जो बड़ा हौंसला दित्ता ऐ, इसतांई तुहां जो ऐदेयां लोकां दी इज्जत करणी चाइदी।
16	19	आसिया प्रदेसे दी कलीसियां दे पास्से ते तुहां जो नमस्कार; अक्विला कने तिसदिया लाड़िया प्रिसका दा नमस्कार, कने कलीसिया जेह्ड़ी तिन्हां दे घरे च अराधना तांई किठ्ठी हुंदी, तिसादा भी तुहां जो प्रभु च बड़ा-बड़ा नमस्कार।
16	20	सारे बसुआसी भाऊआं दा तुहां जो नमस्कार। इक्की दूये सौगी प्यारे नैं गल़े मिल्ली करी नमस्कार करा।
16	21	दिक्खा, मैं किंआं बड्डे-बड्डे अखरां च तुहां जो अपणे हत्थे नैं एह़ चिठ्ठी लिखा दा ऐ, तुहां जो मेरा नमस्कार। जे कोई प्रभु नैं प्यार ना रखैं तां सैह़ श्रापित होयैं।
16	22	हे अहां दे प्रभु, आ।
16	23	अहां दे प्रभु यीशु मसीह दा अनुग्रह तुहां पर हुंदा रैंह्।
16	24	जेह्ड़े यीशु मसीह च इक्क हन तुहां सबना जो मेरा प्यार। आमीन।
