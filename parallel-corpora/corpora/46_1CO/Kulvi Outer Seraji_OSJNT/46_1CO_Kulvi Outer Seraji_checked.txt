1	1	अह च़िठी आसा मंऐं पल़सी लिखी दी। हुंह आसा परमेशरे मरज़ी दी मसीहो शधाणूं हणां लै छ़ांटअ द। मुंह संघै आसा इधी मेरअ साथी विश्वासी भाई सोस्थिनेस बी ज़ुंण मेरी मज़त करा।
1	2	हुंह लिखा एसा च़िठी कुरिन्थ नगरीए मंडल़ी दी तम्हां विश्वासी लै, ज़ुंण परमेशरै हाम्हां संघै मसीहा ईशू दी एक करी करै आपणैं लोग हणां लै ज़ुदै किऐ और तेऊए पबित्र मणछ हणां लै आसा शादै दै। तेऊ किऐ तम्हैं पबित्र ज़िहअ तेऊ हर ज़ैगा सोभी लोगा लै किअ ज़ुंण प्रभू ईशू मसीहा दी विश्वास करा ज़ुंण हाम्हां सोभिओ प्रभू आसा।
1	3	म्हारै बाप्पू परमेशर और प्रभू ईशू मसीहा का आसा मेरी एही अरज़ कि तम्हां सोभी लोल़ी झींण और शांती सदा हुई।
1	4	हुंह करा थारै बारै परमेशरो सदा शूकर कि तेऊ दैनी तम्हां लै मसीहा दी एक करी करै तम्हां लै झींण करी कई बर्गत।
1	5	एही बर्गत कि थारै मसीहा ईशू संघै एक हणैं पिछ़ू दैनी परमेशरै तम्हां लै सोभै च़िज़ा ज़ेते तम्हां ज़रुरत ती। खासकर दैनअ तेऊ तम्हां लै कई आत्मिक दान कि तम्हैं होरी का परमेशरो समाद खोज़ी सके, होर दैनअ तम्हां लै ज्ञैन कि परमेशरो बैण समझ़ी सके।
1	6	ईंयां खास दान ज़ुंण परमेशरै तम्हां लै दैनै एता करै हुई तम्हां दी अह गल्ल पाक्की कि मसीहे बारै अह समाद आसा शुचअ।
1	7	ऐबै ज़िहै तम्हैं सोभै म्हारै प्रभू ईशू फिरी एछदै न्हैल़ै आसा लागै दै, तम्हां का आसा सोभै आत्मिक बरदान ज़ेता पबित्र आत्मां विश्वासी लै दैआ।
1	8	परमेशरा डाहणैं तम्हैं खिरी तैणीं विश्वासा दी पाक्कै बी, ताकि तम्हैं तैहा धैल़ी नर्दोश शुझिए ज़ेभै म्हारअ प्रभू ईशू पृथूई लै फिरी एछणअ।
1	9	परमेशरा करनअ इहअ, सह करा तिहअ ई ज़िहअ सह बोला किल्हैकि सह आसा भरोस्सैमंद। तेऊ आसा हाम्हैं आपणैं शोहरू संघै एक हणां लै शादै दै ज़ुंण म्हारअ प्रभू ईशू मसीहा आसा। ()
1	10	भाईओ, हुंह करा तम्हां का प्रभू ईशू मसीहे नांओंऐं अरज़ कि तम्हैं सोभै डाहा आप्पू मांझ़ै सोभै कठा रही करै एक मन और एक मकसद।
1	11	किल्हैकि ए मेरै भाईओ, खलोए होरी टबरै खोज़अ मुखा कि तम्हां मांझ़ै आसा लागै दै झ़गल़ै हंदै।
1	12	मेरै बोल़णैंओ मतलब आसा इहअ कि तम्हां मांझ़ै कोऐ ता बोला आप्पू लै, “हाम्हैं आसा पल़सीए च़ेल्लै”, कोऐ बोला, “हाम्हैं आसा अपूलोसे च़ेल्लै”, ता कोऐ बोला, “हाम्हैं आसा कैफा शधाणूंए च़ेल्लै”, ता कोऐ खोज़ा, “हाम्हैं आसा मसीहे।”
1	13	ईंयां एही गल्ला निं विश्वास करनै आल़ै लै ठीक आथी मसीहा निं इहअ दला दी बांडदअ। थारी तैणीं कै पल़सी पाअ क्रूसा दी मारी? तम्हां लै कै पल़सीए नांओंआं दी आसा पाणीं दी डुबकी दैनी दी?
1	14	हुंह करा परमेशरो शूकर कि भाई क्रिस्पुस और गयुसा छ़ाडी निं मंऐं तम्हां मांझ़ै होरी कोही लै आथी पाणीं दी डुबकी दैनी दी।
1	15	किधी इहअ निं हआ कि कोऐ बोले तम्हां लै इहअ कि तम्हां आसा मेरै च़ेल्लै हणां लै पाणीं दी डुबकी भेटी दी।
1	16	हाँ,मुंह आसा एही आद कि मंऐं आसा स्तिफनुसे घरा आल़ै लै बी पाणीं दी डुबकी दैनी दी, इना का लाऊआ निं मुंह आद आथी कि मंऐं कसा होरी लै बी आसा होए पाणींए दी डुबकी दैनी दी।
1	17	प्रभू ईशू मसीहा निं हुंह डुबकी दैंदअ आथी छ़ाडअ द, पर हुंह आसा खुशीए समादा खोज़दअ छ़ाडअ द। ज़ेभै हुंह खुशीओ समाद खोज़ा, हुंह निं तेथ मणछा ज़ेही मिठी और च़लाकी आल़ी गल्ला राल़दअ कि लोग मेरी शुणें। ज़ै हुंह इहअ करे ता लोगा करनअ मेरी मिठी गल्ला दी विश्वास और तिन्नां का निं मसीहे क्रूसा दी मौते शगतीओ थोघ लागणअ।
1	18	ज़ेभै लोग मसीहे क्रूसा दी मरने बारै समाद शूणां, तिन्नां मांझ़ै बोला कई इहअ कि मसीहो अह समाद आसा ऐडी गल्ल, ज़ुंण इहअ सोठा तिंयां आसा लागै दै नरका बाखा हांढदै। पर हाम्हैं ज़ुंण तेऊ समादा दी विश्वास करा, अह आसा परमेशरे बात ज़ेथ परमेशर लोगा आपणीं शगती करै बच़ाऊआ।
1	19	किल्हैकि पबित्र शास्त्रा दी आसा लिखअ द, () “मुंह करनी अह गल्ल प्रगट कि एऊ संसारे मणछे आसा अह ऐडी सोठ ज़ुंण इहअ समझ़ा कि तिंयां आसा समझ़कार। मुंह रहैऊंणीं अह गल्ल कि तिंयां निं सोभै समझ़कार आथी।”
1	20	हाम्हां एछा एता करै एही समझ़ कि ज़ुंण आप्पू लै समझ़कार समझ़ा तिन्नें बुधि आसा बेकार। ज़ुंण खास्सै पहल़ै दै शास्त्री एसा पृथूई दी गल्ला-बाता करने ज़ाणकार आसा तिन्नें बी निं किछ़ै किम्मत आथी। परमेशरै की अह गल्ल प्रगट कि ज़ुंण बुधि इधी पृथूई दी आसा तेते निं तेऊ संघै किछ़ै किम्मत आथी। ()
1	21	किल्हैकि परमेशर आसा खास्सअ समझ़कार तेऊ का आसा थोघ कि संसारे लोग निं आपणीं समझ़ और ज्ञैना करै तेऊ सेटा पुजी सकदै। तैही खोल्ही परमेशरै खुशीए समादा करै मणछा बच़ाऊंणे एक होर बात, ज़ेऊ खुशीए समादा हाम्हैं खोज़ा, च़ाऐ विश्वास नांईं करनै आल़ै एता लै ऐडी गल्ल किल्है निं समझ़े।
1	22	अह ज़ाण्हिंआं यहूदी लै ऐडी गल्ल किल्हैकि तिंयां च़ाहा एता शुचै साबत करना लै स्वर्गो नछ़ैण भाल़णअ और होरी ज़ातीए लोग हआ मणछे ज्ञैना लोल़ै लागै दै।
1	23	पर हाम्हैं खोज़ा एसा गल्ला कि मसीहा मूंअ क्रूसा दी म्हारै पापा का हाम्हां बच़ाऊंणा लै, ज़ेता पिछ़ू यहूदी ठोहल़ लागी और होरी ज़ाती लै आसा ऐडी गल्ल।
1	24	पर ज़ुंण तेऊ आप्पू सेटा लै आसा शादै दै, च़ाऐ यहूदी, च़ाऐ यूनानी, तिन्नां लै आसा अहैई मसीहा परमेशरो ज्ञैन और शगती।
1	25	किल्हैकि परमेशरे आसा ऐडी गल्ल भी संसारे ज्ञैनी शास्त्री का खास्सी, और परमेशरे कमज़ोरी बी आसा मणछे ज़ोरा का बी खास्सी।
1	26	भाईओ, आपणैं बारै सोठा तधू थारी ज़िन्दगी केही ती ज़धू तम्हैं परमेशरै शादै। मणछे समझ़े साबै नांईं तै तधू तम्हां मांझ़ै कई समझ़कार आथी, नां तम्हां मांझ़ै सोभै मशूर आथी तै और नां तम्हां मांझ़ै कुंण राज़ै-माहा राज़े खांनदानी का आथी तै।
1	27	पर परमेशरै छ़ांटै तिंयां लोग ज़हा अह संसार ऐडै समझ़ा; कि तिंयां तिन्नां मणछा शर्मिंदै करे ज़ुंण आपणैं आप समझ़कार समझ़ा। ज़ुंण लोग कमज़ोर आसा परमेशरै छ़ांटै तिंयां कि सह तिन्नां शर्मिंदै करे ज़ुंण शगती आल़ै आसा।
1	28	परमेशरै छ़ांटै तिंयां मणछ ज़हा अह संसार नकाम्मअ और बेकार समझ़ा ताकि सह तेता बरैबाद करे ज़ेता संसार खास समझ़ा।
1	29	परमेशरै किअ इहअ एते तैणीं कि तेऊ सम्हनै कोहै घमंड नां करी सके।
1	30	पर परमेशरै किऐ तम्हैं मसीहा ईशू संघै एक और मसीहा बाती दैआ सह हाम्हां लै आपणीं बुधि। परमेशर बणांआ हाम्हां आप्पू संघै धर्मीं बी। मसीहा ईशू करै आसा हाम्हैं पबित्र बणांऐं दै और सह करा हाम्हां पापा का आज़ाद। ()
1	31	मसीहा आसा हाम्हां लै सोभ किछ़, ज़िहअ पबित्र शास्त्रा दी आसा लिखअ द, “ज़ुंण घमंड करे, सह करे सिधअ तेता दी घमंड ज़ुंण प्रभू किअ।” ()
2	1	ए मेरै भाईओ, ज़धू हुंह परमेशरे खुशीए समादा खोज़दअ तम्हां सेटा लै आअ, मंऐं निं तम्हां का च़लाक बोल बोली करै गल्ला की और नां मंऐं समझ़कार रहैऊंणै कोशिश की।
2	2	किल्हैकि मंऐं त हेरअ द इहअ बच़ार करी कि तम्हां सेटा निं मुंह क्रूसा दी मारै दै ईशू मसीहा छ़ाडी होर कोहिए गल्ल खोज़णीं आथी।
2	3	हुंह आअ डरदी और काम्बदी तम्हां सेटा लै।
2	4	मेरै बोल़णैं और मेरी शिक्षा दी निं ज्ञैने शोभली-शोभली लोभणैं आल़ी गल्ला आथी ती। पर पबित्र आत्मां किअ आपणीं शगती करै तम्हां का प्रगट कि ज़ुंण समाद मंऐं तम्हां का खोज़अ सह त शुचअ।
2	5	मंऐं किअ इहअ एते तैणीं कि तम्हैं परमेशर और तेऊए शगती दी भरोस्सअ डाहे नां कि मणछे बुधि दी।
2	6	ज़धू हुंह तम्हां आत्मां दी सैणैं विश्वासी सेटा लै आअ, मंऐं खोज़अ तम्हां का बुधिओ समाद, पर एही बुधि निं ज़ुंण एऊ संसारे या संसारा दी राज़ करनै आल़ै का आसा ज़ुंण छ़ेकै आसा खतम हणैं आल़ै।
2	7	ज़हा बुधिए बारै हाम्हैं खोज़ा सह आसा परमेशरे बुधि, ज़ुंण पैहलै गुप्त ती। एते बारै निं अज़ी तैणीं कोही समझ़ पल़ी। भ्रमंड बणांणैं का पैहलै ई ती परमेशरे सोठ कि तेऊए बुधि करै हणीं म्हारी महिमां।
2	8	पर तिंयां एऊ संसारे राज़ करनै आल़ै निं परमेशरे तेसा गल्ला समझ़ै, ज़ै तिन्नैं समझ़ी हंदी तै नांईं तै तिंयां महान प्रभू क्रूसा दी मारदै। ()
2	9	पबित्र शास्त्रो मतलब बी आसा इहअ ई ज़ेभै तिंयां इहअ बोला, () “ज़ुंण गल्ला आछी निं भाल़ी, और कानै निं शूणीं, और ज़ुंण गल्ला मणछे दिलै ई दी निं पल़ी, तिंयां ई गल्ला आसा ज़ुंण परमेशरे आपणैं झ़ूरी डाहणैं आल़ै लै आसा बणांईं दी।”
2	10	पर परमेशरै की तिंयां गल्ला आपणीं पबित्र आत्मां करै हाम्हां दी प्रगट, किल्हैकि आत्मां का आसा परमेशरे इना सोभी गल्ले बारै थोघ इधी तैणीं कि तेऊए गुप्त भेद बी ज़ुंण अज़ी मणछा का थोघ निं आथी।
2	11	एसा गल्ला निं कोहै भुझ़ी सकदअ कि दुजअ मणछ असली दी किज़ै सोठा! एसा गल्ला ज़ाणा सिधअ सह ई मणछ आप्पू, और परमेशरे सोठ बी निं परमेशरे आपणीं आत्मां छ़ाडी कोहै समझ़ी सकदअ। ()
2	12	म्हारी सोठ निं तेही आथी ज़ेही संसारे होरी लोगे सोठ हआ, पर परमेशरै आसा हाम्हां लै आपणीं पबित्र आत्मां दैनी दी ताकि हाम्हां का तिन्नां गल्लो थोघ लागे कि परमेशरै हाम्हां लै केही झींण की।
2	13	इना गल्ला निं हाम्हैं मणछा का शिखल़ै दै ज्ञैना करै खोज़दै, पर हाम्हैं करा तिन्नां गल्लो बखान ज़ुंण पबित्र आत्मां हाम्हां का खोज़ा।
2	14	पर देही दी मन लाणैं आल़ै मणछ निं परमेशरे आत्में गल्ला मंदै, ईंयां गल्ला आसा तिन्नां मणछा लै ऐडी और नां तिंयां इना गल्ला समझ़ी सकदै। पर ज़ुंण पबित्र आत्मां दी मन लाआ तिंयां सका पबित्र आत्में गल्ला समझ़ी।
2	15	ज़हा मणछा पबित्र आत्मां आसा भेटी दी सह सका तिन्नां सोभी गल्ला समझ़ी ज़ुंण पबित्र आत्मां खोज़ा। पर ज़हा मणछा का पबित्र आत्मां नांईं आथी सह निं तिन्नां मणछे सोठ भुझ़ी सकदअ ज़हा का पबित्र आत्मां आसा।
2	16	अह गल्ल आसा शुची, किल्हैकि पबित्र शास्त्रा दी आसा इहअ लिखअ द, () “प्रभूए बुधि और सोठ निं कोहै समझ़ी सकदअ और तेऊ लै निं कोहै सलाह दैई सकअ।” पर हाम्हैं विश्वासी जा एसा गल्ला समझ़ी कि मसीहे मनैं किज़ै आसा।
3	1	ए मेरै भाईओ, ज़धू हुंह तम्हां संघै त मंऐं निं तम्हां संघै तधू तेही गल्ला की ज़ेही आत्मिक लोगा संघै करनी लागा। मंऐं की तम्हां संघै एऊ संसारे लोगा ज़ेही गल्ला ज़ुंण मसीहे शिक्षा समझ़णा लै लान्हैं ज़िहै नज़ाण आसा।
3	2	तधू दैनी मंऐं तम्हां लै परमेशरे बैणा का मसीहे सादी शिक्षा ज़िहअ कुंण मणछ आपणैं लान्हैं का दुध पणैंऊंआ। मंऐं निं तम्हां का ज़ुआन मणछा ज़ेही रोटी दैई परमेशरे डुघै भेद खोज़ी शिक्षा दैनी, किल्हैकि तम्हैं निं तेता अज़ी बी समझ़ी सकदै तै।
3	3	किल्हैकि तम्हैं आसा अज़ी बी थारै पापी सभाबे बशै पल़ै दै। थारै मनैं आसा एकी दुजै लै ज़ल़ण और एकी दुजै संघै हआ तम्हैं झ़घल़दै लागै दै। ईंयां सोभै करा एसा गल्ला साबत कि तम्हैं आसा थारै पापी सभाबे बशै पल़ै दै और थारी ज़िन्दगी आसा संसारे लोगा ज़ेही।
3	4	किल्हैकि ज़ेभै तम्हैं इहअ बोला, “हुंह आसा पल़सीओ,” और दुजअ बोला, “हुंह आसा अपूलोसो,” तै कै तम्हैं तिहै करदै निं आथी लागै दै ज़िहै संसारे लोग करा?
3	5	अपूलोस किज़ै आसा? और पल़सी किज़ै आसा? हाम्हैं आसा सिधै परमेशरे टैहलू ज़सरी बज़्हा तम्हैं खुशीए समादा दी विश्वास किअ। हाम्हैं सोभी किअ सह काम ज़ुंण हाम्हां लै प्रभू दैनअ।
3	6	हुंह त पैहलअ मणछ ज़ुंणी तम्हां का परमेशरो समाद खोज़अ, हुंह आसा ज़िम्मीं दी बेज़ै रोही डाहणैं आल़अ। तेखअ अपूलोसै की थारी विश्वासा दी मज़बूत हणैं दी मज़त सह हुअ दुजअ मणछ तेऊ टिपरू दी पाणीं दैणैं आल़ै ज़िहअ। पर परमेशरै दैनी तम्हां लै नऊंईं ज़िन्दगी और सह आसा तम्हां आत्मिक ज़िन्दगी दी बढाऊंदअ लागअ द ज़िहअ सह बूटा लै बझ़ दैआ।
3	7	तैहीता नां ता बऊंणैं आल़अ किछ़ आथी, और नां सह तेथ टिपरू दी पाणीं पाणै आल़अ किछ़ आथी, पर सह परमेशर ई आसा सोभ किछ़ ज़ुंण तेता बढाऊंणैं आल़अ आसा।
3	8	ज़ुंणी बऊई डाहअ और ज़ुंणी तेथ लागै दै टिपरू दी पाणीं दैनअ तिन्नैं दुही किअ एक मकसद डाही करै काम। तिन्नां दुही भेटणअ तिन्नें कामें साबै फल।
3	9	किल्हैकि हाम्हैं सोभै आसा साझ़ू लागै दै परमेशरा लै कामां करदै और हाम्हैं दुहै आसा परमेशरे। पर परमेशर आसा तम्हां विश्वासी आपणीं ज़ैगा बढाऊंदअ लागअ द। अह आसा इहअ ज़िहअ कि सह आसा लागअ द तम्हां करै आप्पू लै कोठी बणांदअ।
3	10	ज़ुंण बरदान परमेशरै मुल्है दैनअ मंऐं बणांईं ज़ाणकार कारीगीरा ज़ेही तेसा कोठीए आथरी। होर आसा तेसा आथरी प्रैंदै बणांईं दी कोठी ज़िहै, पर सोभी लोगा लागा एसा गल्ला दी धैन दैणअ कि तिंयां तेथ किहै आसा च़िणैं दै।
3	11	ज़ुंण अह कोठी बणांईं, ईशू मसीहा आसा एते आथरी ज़िहअ। सह ई आसा एक्कै आथरी। एतो मतलब आसा इहअ कि ईशू मसीहा ई आसा सह बात ज़ेसी बाती हाम्हैं परमेशरा सेटा पुजा। ()
3	12	ज़ै कुंण मसीहो टैहलू शुची शिक्षा खोज़े ज़ुंण तिन्नां परमेशरै आसा दैनी दी, तिंयां आसा इहै कारीगीर ज़ुंण सुन्नैं, च़ंदी और किम्मती पात्थरा ज़ेही बधिया पाक्की च़िज़ा करै घर बणांआ। पर ज़ै तिंयां झ़ुठी शिक्षा दैए ता तिंयां आसा इहै कारीगीर ज़ुंण काठ, घाह ज़ेही काच़ी च़िज़ा करै घर बणांआ।
3	13	पर ज़ेभै मसीहा भी पृथूई लै बापस फिरी एछणअ तेभै परखणैं आगी हर मणछे काम प्रगट कि किहै आसा। आगी करनी अह गल्ल प्रगट कि तिन्नें कामें किम्मत आसा कि नांईं।
3	14	ज़हा मणछे काम तैहा आगी दी नांईं दझ़े, ता तेऊ भेटणअ तेतो फल।
3	15	पर ज़ै मसीहा कहा मणछा लै इहअ बोले कि तेऊ निं राम्बल़अ काम किअ, सदा रहणैं आल़ी ज़िन्दगी ता जाए तेऊ भेटी पर तेऊ निं तेऊए कामों मसीहा का किछ़ै फल भेटणअ।
3	16	तम्हां का आसा थोघ कि तम्हैं आसा परमेशरे मांदर और परमेशरे आत्मां बस्सा तम्हां दी।
3	17	ज़ुंण तम्हैं परमेशरे मांदरा ज़िहै आसा ज़ै तम्हां कुंण मणछ तम्हां मांझ़ै फूट पाए, परमेशरा दैणीं तेऊ लै घोर सज़ा।
3	18	कोहै बी निं आप्पू लै धोखअ दैई। ज़ै तम्हां मांझ़ै कुंण एऊ संसारे लोगे साबै आप्पू लै बडअ भारी ज्ञैनी समझ़े, तै बणैं ऐडअ ताकि तम्हैं परमेशरे साबै ज्ञैनी बणीं सके।
3	19	किल्हैकि एऊ संसारे लोगो ज्ञैन आसा परमेशरा लै ऐडी गल्ल, ज़िहअ पबित्र शास्त्रा दी आसा लिखअ द, () “सह चैल़ा तिन्नां ज्ञैनी-शास्त्री तिन्नें ई च़लाकी दी।”
3	20	तेखअ बोला इहअ बी, () “प्रभू हेरा तिन्नां ज्ञैनी शास्त्री लोगे बच़ार भुझ़ी कि तिंयां आसा गलत।”
3	21-22	एसा गल्ला पिछ़ू फिकर करने पाआ छ़ाड़ कि कुंणी किज़ै किअ। पल़सी, अपूलोस और पतरसो नातअ आसा तम्हां संघै। संसार, ज़िन्दगी, मौत, आझ़ और काल्ला आसा सोभै गल्ला आसा थारी
3	23	और तम्हैं आसा ईशू मसीहे, और मसीहा आसा परमेशरो।
4	1	हुंह और अपूलोस लोल़ी तम्हैं मसीहे सेऊआ करनै आल़ै और परमेशरे तिन्नां गुप्त भेदे भढारी मणछ समझ़ै।
4	2	तेखअ ज़ुंण मणछ भढारी आसा बणांअ द सह लोल़ी भरोस्सैमंद हुअ।
4	3	आप्पू बाखा निं हुंह एसा गल्ले फिकर करदअ कि तम्हैं या कुंण होर मणछ मुंह परखी लए कि हुंह भरोस्सैमंद आसा कि नांईं। हुंह निं आप्पू लै बोलदअ कि हुंह भरोस्सैमंद आसा कि नांईं।
4	4	किल्हैकि मुखा निं आप्पू दी कोही बी गल्ला दी दोश शुझदअ, पर इहै करै निं हुंह शुचअ हई सकदअ, किल्हैकि मुंह परखणैं आल़अ आसा मेरअ प्रभू। ()
4	5	एते तैणीं आसा इहअ कि ज़ेभै तैणीं प्रभू निं एछे, तेभै तैणीं निं किछ़ी गल्लो फैंसलअ करी। तेऊ खोज़णैं मणछे सोभै बच़ार बाढै ज़ेते बारै कोही का निं थोघ आथी। तेऊ करनै तिन्नें दिले भेद प्रगट, तेभै हणीं परमेशरा बाखा का सोभिए बड़ाई।
4	6	भाईओ, मंऐं की ईंयां गल्ला तम्हां लै आपणीं और अपूलोसे च़रच़ा घेरै-फेरै, ताकि तम्हैं एसा गल्लो मतलब समझ़े, “पबित्र शास्त्रा दी लिखी दी गल्ला का आजू निं बढणअ आथी।” अह गल्ल निं ठीक आथी ज़ै तम्हैं एकी बणांए महान और दुजै निंदा करी करै बणां तेऊ बेकार।
4	7	किल्हैकि तूह निं कोही होरी कोही का बडअ बणांअ! ताह आसा सोभै बरदान परमेशरा का भेटै दै। ज़ै ताह सोभै गल्ला प्रभू का आसा भेटी दी ता तै निं ताह घमंड करनैओ हक आथी।
4	8	तम्हैं ज़ाण्हिंआं इहै कि तम्हां का आसा सोभै आत्मिक च़िज़ा ज़ेते तम्हां गरज़ ती। तम्हैं समझ़ा इहअ कि तम्हां का आसा तिंयां सोभै गल्ला पैहलै ई का ज़ुंण पबित्र आत्मां लोगा लै दैआ। तम्हैं समझ़ा इहअ कि हाम्हां बाझ़ी आसा तम्हैं पैहलै ई का राज़ै ज़िहै राज़ करदै लागै दै। ज़ै तम्हैं असली दी हेरअ राज़ै ज़िहअ राज़ करनअ शुरू करी ता मुंह हणीं एसा गल्ले खुशी, हाम्हैं बी सका तम्हां संघै राज़ करी।
4	9	मेरी समझ़ा दी आसा कि परमेशरै आसा हाम्हैं शधाणूं सोभी बाद तिन्नां लोगा ज़िहै बणाऐं दै ज़हा लै मौतो हुकम आसा हुअ द; किल्हैकि हाम्हैं आसा स्वर्ग दूता और एऊ संसारे मणछा लै ठठअ बणैं दै।
4	10	लोग समझ़ा हाम्हां ऐडै किल्हैकि हाम्हैं खोज़ा मसीहे बारै, पर तम्हैं समझ़ा गलती दी आप्पू समझ़कार मसीही! कई लोग बोला हाम्हां लै कि हाम्हां निं किछ़ै हक आथी। पर तम्हैं बोला बडै घमंडा दी कि तम्हां का आसा परमेशरे शगती। लोग निं म्हारअ अदर करदै पर थारअ करा अदर।
4	11	हाम्हैं आसा आझ़ तैणीं भुखै-नचिशै, खिंथल़ै बान्हैं दै, मारा खांदै लागै दै और रहणा लै निं हाम्हां का घर बी आथी।
4	12	हाम्हैं करा आपणैं हाथै काम करी करै कमाई और लोग बोला हाम्हां लै बूरअ। हाम्हैं दैआ तिन्नां लै बर्गत ज़ुंण हाम्हां लै शाप दैआ। हाम्हैं रहा तिन्नें ज़िरदै लागी ज़ुंण हाम्हां बदनाम करा।
4	13	हाम्हैं करा शोभलै करै अरज़ पर तज़ी बी निं लोग म्हारअ अदर करदै, तिंयां बोला म्हारी निं किछ़ै किम्मत आथी। ()
4	14	ईंयां गल्ला निं मंऐं तम्हां शर्मिंदै करना लै आथी लिखी दी, पर मेरअ मकसद आसा तम्हैं समझ़ाऊंणैं किल्हैकि तम्हैं आसा मेरै लान्हैं ज़िहै ज़हा संघै हुंह असली झ़ूरी करा।
4	15	ज़ै मसीहा दी तम्हां का सखाऊंणै आल़ै दस हज़ार बी होए, पर हुंह आसा थारै बाप्पू ज़िहअ, हुंह आसा सह पैहलअ मणछ ज़ुंणी तम्हां सेटा सोभी का पैहलै खुशीओ समाद पजैल़अ, ज़ेता करै तम्हैं मसीहा ईशू दी विश्वास करनै आल़ै बणैं।
4	16	एते तैणीं करा हुंह तम्हां का अरज़ कि तम्हैं बी ज़िऊआ मुंह ज़ेही ज़िन्दगी।
4	17	एते तैणीं कि मंऐं आसा तिमुतुस तम्हां सेटा लै छ़ाडअ द ज़ुंण प्रभू दी विश्वासा करनै आल़ै मांझ़ै मेरअ सोभी का पैरअ आसा। तेऊ फरेऊणअ तम्हां का मेरअ मसीहा ईशू दी च़ाल-च़लण आद, ज़िहअ हुंह हर ज़ैगा, और हर एकी मंडल़ी दी प्रच़ार करा।
4	18	तम्हां मांझ़ै सोठा कई लोग इहअ कि हुंह निं तम्हां सेटा लै एछणैं आल़अ आथी, और तिंयां आसा सराहुऐ दै।
4	19	पर प्रभू ज़ै च़ाहे तै एछणअ मुंह तम्हां सेटा लै छ़ेकै, और तिन्नां सराहुऐ दै मणछे गल्ला निं पर, तिन्नें शगती भाल़अ।
4	20	किल्हैकि परमेशरो राज़ निं थारी खास्सी गल्ला करनै दी आथी, पर अह आसा परमेशरे शगती दी आपणीं ज़िन्दगी काटणी।
4	21	तम्हैं कै च़ाहा कि ज़ेभै हुंह तम्हां सेटा लै एछूं तेभै हुंह कै करूं? ज़ै तम्हैं अज़ी बी आपणीं बूरी बात निं छ़ाडी, तै हुऐ मुंह तम्हैं नैरनै। ज़ै तम्हैं बूरी बात छ़ाडी होए ता तै करनी मुंह तम्हां संघै झींण और झ़ूरी संघै गल्ला।
5	1	मुखा खोज़अ कई लोगै थारै बारै इहअ कि तम्हां मांझ़ै आसा मंडल़ी दी कई लोग एही कंज़रैई दी पल़ै दै, कि इहअ निं तिंयां लोग बी करदै ज़हा का परमेशरो थोघ निं आथी कि शोहरू डाही आपणीं सौतेली आम्मां। ()
5	2	तम्हां लोल़ी त एतो दुख और शोग हुअ और ज़ुंणी इहअ किअ सह लोल़ी त तम्हैं आप्पू मांझ़ा का बागै काढअ। पर तम्हैं करा एसा गल्लो घमंड।
5	3	च़ाऐ हुंह तम्हां का खास्सअ दूर ई त, पर आत्मां दी ता आसा तम्हां संघै, और ज़िहअ ज़ाण्हिंआं त कि इहै कामां करनै आल़े बारै आसा हेरअ द मंऐं अह हुकम दैई।
5	4	तम्हैं करै इहअ कि सोभै विश्वासी भाई हऐ कठा, आद करी करै तम्हां का आसा म्हारै ईशू मसीहे शगती। अह हणअ इहअ हुंह बी हणअ आत्मां दी तम्हां संघै।
5	5	तेखअ ज़ुंण मणछ पापी सभाबे साबै बभार करा तेऊ काढै तम्हैं प्रभू ईशू मसीहे शगती करै मंडल़ी का बागै शैताने बशै हणां लै। हई सका सह पाप करनै का आपणअ मन बदल़े और तैहा धैल़ी तेऊओ उद्धार होए ज़ेभै प्रभू ईशू फिरी एछणअ।
5	6	थारअ इना गल्ले बारै घमंड करनअ निं ठीक आथी, तम्हां का कै इहअ निं थोघ आथी कि थोल़अ ज़िहअ सज़ेल़अ सका सारै मुछ़ै दै पिठै सज़ेल़अ बणांईं।
5	7	ज़िहअ यहूदी फसहे थैरा का पैहलै सारअ सज़ेल़अ पोर्ही शोटा, तिहअ काढा तम्हैं बी इहै कंज़रै मणछा आप्पू मांझ़ा का बागै। तै हणैं तम्हैं साज़ै धैल़ै बणांईं दी रोटी ज़िहै। तम्हैं हणैं एही विश्वासीए मंडल़ी ज़ेथ ज़ाणीं भुझ़ी करै पाप करनै आल़अ कोहै निं होए, किल्हैकि तम्हैं आसा परमेशरै भितरा का पबित्र किऐ दै ज़धू तम्हैं मसीहा दी विश्वास किअ। मसीहा मूंअ म्हारै पापा का हाम्हां आज़ाद करना लै और सह आसा फसहे थैरा लै यहूदी बल़ीदान किऐ दै मिम्मूं ज़िहअ।
5	8	तैही बोला हुंह कि हाम्हां लागा सदा परमेशरे पबित्र लोगा ज़ेही ज़िन्दगी ज़िऊंणीं। हाम्हां निं तिहै बूरै साबै ज़िऊंणअ ज़िहै हाम्हैं मसीहा दी विश्वास करनै का पैहलै तै, तैही निं हाम्हां तिंयां बूरै और पापी काम करनै लागदै ज़ुंण हाम्हैं करा तै। पर हाम्हां लागा परमेशरो हुकम शुणनअ और म्हारै काम निं लोल़ी बूरै हुऐ, तैही लागा हाम्हां हर बगत मानदार, शुचै और भरोस्सैमंद रहणअ।
5	9	मंऐं आसा तम्हां लै आपणीं पिछ़ली च़िठी दी लिखअ द कि कंज़रैई करनै आल़ै मणछे साथ निं करी आथी।
5	10	हुंह निं इहअ बोला कि तम्हैं एऊ संसारे कंज़रै, या लाल़च़ी, या दुजै ठगणै आल़ै और मुर्ति पुजणैं आल़े निं साथ ई करी, ज़ै तम्हैं इहअ करे तै लागणअ तम्हां एऊ संसारा का निखल़णअ ई।
5	11	पर मेरअ बोल़णैंओ मतलब आसा इहअ कि, ज़ै कुंण तम्हां मांझ़ै मसीहा दी विश्वासी भाई हई करै बी, कंज़रै, लाल़च़ी, या मुर्ति पुजणैं आल़ै, आपणीं गल्ला करै बेइज़ती करनै आल़ै, शराबी, या बूरै करनै आल़ै होए, ता तिन्नें साथ निं करी आथी, इना इहै मणछ संघै निं रोटी बी खाई।
5	12	किल्हैकि ज़ुंण विश्वास नांईं करदै तिन्नें फैंसलै करने ज़िम्मैंबारी निं म्हारी आथी। पर हाम्हां लागा तिंयां लोग नैरनै समझ़ाऊंणैं ज़ुंण म्हारी मंडल़ी दी साझ़ू आसा।
5	13	पर ज़ुंण विश्वास नांईं करदै तिन्नों फैंसलअ करा परमेशर। पर पबित्र शास्त्र बोला इहअ, “बूरै कामां करनै आल़ै मणछ निं लोल़ी थारी मंडल़ी दी साझ़ू हुऐ।”
6	1	ज़ै तम्हां मांझ़ै कुंण दुजै विश्वासी लै मकदमअ करे, तम्हैं निं लोल़ी तिन्नां लोगा सेटा आपणैं फैंसलै करदै नाठै ज़ुंण विश्वासी निं आथी। तम्हां लागा मंडल़ी दी आपणैं विश्वासी भाई मांझ़ै डेऊई फैंसलअ करनअ कि तिन्नां मांझ़ै कुंण ज़ण्हअ आसा शुचअ।
6	2	तम्हां का आसा थोघ कि परमेशरे लोगा करनअ आजू एऊ संसारे लोगो फैंसलअ। तैही सका तम्हैं आप्पू मांझ़ै इना होछ़ै-होछ़ै झ़गल़ैओ फैंसलअ करी कि कुंण आसा शुचअ। ()
6	3	तम्हां का आसा थोघ कि आजू करनअ हाम्हां स्वर्ग दूतो फैंसलअ बी, ता हाम्हैं सका संसारे होछ़ी-होछ़ी आम गल्लो फैंसलअ बी करी।
6	4	ज़ै तम्हैं एही गल्लो फैंसलअ करे ता फैंसलै करनै आल़अ मणछ निं इहअ लोल़ी हुअ ज़सरअ मंडल़ी दी कोहै विश्वासी निं अदर करदै।
6	5	मंऐं लाई अह गल्ल तम्हां लै तै बोली ताकि तम्हां शरम एछे, कि सच्च़ी तम्हां मांझ़ै एक बी मणछ निं समझ़कार आथी, ज़ुंण आपणैं विश्वासी भाईओ फैंसलअ करी सके?
6	6	तम्हैं विश्वासी बी लाआ एकी दुजै लै दोश और आपणैं मकदमें फैंसलै करदै डेओआ तम्हैं तिन्नां लोगा सेटा लै ज़ुंण विश्वासी नांईं आथी।
6	7	ज़ेभै तम्हां मांझ़ै कुंण दुजै विश्वासीओ मकदमअ करा, तम्हैं निं एकी दुजै संघै तेही ज़िन्दगी ज़िऊंणां लै सफल हुऐ ज़िहअ मसीहा च़ाहा कि थारी ज़िन्दगी होए। ज़ै कुंण विश्वासी तम्हां लै ज़ुल्म करा तेऊ दैणअ करनै, ज़ै कुंणी धोखअ दैई करै तम्हां का किज़ै निंयं बी ता तेऊ लै निं तम्हैं किछ़ै करनअ।
6	8	पर थारै बारै आसा एही गल्ल कि तम्हैं करा बूरअ और तम्हैं दैआ आपणैं विश्वासी भाई लै बी धोखअ।
6	9	तम्हां का आसा थोघ कि बूरै करनै आल़ै लोग निं परमेशरे राज़े बरासते हकदार बी हणैं आथी। तम्हैं निं इहै धोखै दी रही कि तम्हैं करा बूरअ काम और तज़ी बी हणैं तम्हैं परमेशरे लोग! ज़ुंण ईंयां इहै लोग हणैं, ज़िहै कंज़री सेटा डेऊणैं आल़ै, मुर्ति पूज़ा करनै आल़ै, कंज़रै, धोखै दैणैं आल़ै, मर्धे देही झ़ूरनै आल़ै,
6	10	च़ोर, लाल़च़ी, शराबी, गाल़ी दैणैं आल़ै, बूरै कामां करनै आल़ै निं परमेशरे राज़ा दी बरासते हकदार हणैं आथी।
6	11	तम्हां मांझ़ै बी ज़िऊआ तै कई ज़ण्हे एही ज़िन्दगी, पर प्रभू ईशू मसीहे नांओंऐं और पबित्र आत्में शगती किऐ तम्हैं धोई करै पबित्र और परमेशरा संघै धर्मीं।
6	12	तम्हां मांझ़ै सका कई इहअ बोली, “बधाने साबै सका हाम्हैं सोभै गल्ला करी किल्हैकि हाम्हैं आसा विश्वासी।” तै आसा ठीक, पर हुंह बोला तम्हां लै इहअ कि सोभै गल्ला निं फाईदे आथी। हुंबी सका बोली, “हुंह सका बधाने साबै सोभै गल्ला करी।” पर मुंह निं तिंयां करनी किल्हैकि हुंह निं च़ाहंदअ कि हुंह कोई बी गल्लो गुलाम बणूं।
6	13	कोई सका तम्हां मांझ़ै इहअ बी बोली, “रोटी आसा देहीए तैणीं, और देही आसा रोटीए तैणीं।” पर हुंह बोला इहअ कि परमेशरा करनी ईंयां दुहै गल्ला बरैबाद। अह देही निं कंज़रैई करना लै आथी, अह आसा प्रभूए तैणीं, और प्रभू करा म्हारी देहीए हेर-सभाल़।
6	14	पर म्हारी देही आसा किम्मती किल्हैकि परमेशरै किअ आपणीं शगती करै प्रभू ज़िऊंदअ, और हाम्हैं बी करनै तेऊ ज़िऊंदै।
6	15	तम्हां का आसा थोघ कि थारी देही आसा मसीहे आंग। तै हुंह तेऊ आंगा ज़ुंण मसीहो आसा तेता कै हुंह कंज़री बेटल़ी संघै करूं साझ़ू? इहअ निं हई सकदअ!
6	16	अह आसा पबित्र शास्त्रा दी लिखअ द, “तिंयां दूई हणैं एक देही।” तम्हां का लोल़ी एसा गल्लो थोघ हुअ कि ज़ुंण कंज़री बेटल़ी संघै साझ़ू हआ सह हआ तैहा संघै एक देही। ()
6	17	ज़ुंण प्रभू संघै साझ़ डाहा तेऊए आत्मां और प्रभूए आत्मां हआ एक।
6	18	कंज़रैई करनै का रहा दूर! देही दी निं होर पाप तेतरअ असर करदै ज़ेतरअ अह पाप करा। कंज़रैई करनै आल़अ मणछ करा आपणीं देहीए खलाफ पाप।
6	19	तम्हां का आसा थोघ कि थारी देही आसा मांदर ज़ेथ पबित्र आत्मां बस्सा ज़ुंण तम्हां लै परमेशरै आसा दैनी दी, थारअ मालक आसा परमेशर।
6	20	किल्हैकि परमेशरै आसा तम्हां लै खास्सी किम्मत दैनी ज़धू तेऊ ईशू मसीहा बल़ीदान हणां लै छ़ाडअ, तै बोला हुंह तम्हां लै कि एसा आपणीं देही करै करा परमेशरे महिमां।
7	1	ऐबै ज़ुंण सुआल तम्हैं मुखा पुछ़अ कि बैह किऐ दै विश्वासी केही ज़िन्दगी लागा ज़िऊंणीं। हुंह बोला इहअ कि कई बारी निं बैह करनअ ज़रूरी बी हंदअ।
7	2	पर बेटल़ी बी निं लोल़ी कंज़री हुई, और नां लोल़ी मर्ध कंज़रअ हुअ, इहै पाप करनै का दूर रहणा लै लोल़ी सोभी मर्धे आपणीं-आपणीं बेटल़ी हुई, और सोभी बेटल़ीए लोल़ी आपणैं-आपणैं मर्ध हुऐ।	WRONG ALIGNMENT
7	3	बेटल़ी लोल़ी आपणैं मर्धो हक पूरअ किअ, और हर मर्ध करै आपणीं बेटल़ीओ हक पूरअ।
7	4	बेटल़ी लै निं आपणीं देही दी हक आथी, पर तेसरी देही दी आसा तेसे मर्धो हक; और तिहअ ई आसा मर्धा लै बी कि तेऊ लै बी निं आपणीं देही दी हक आथी, तेऊए देही दी आसा तेऊए बेटल़ीओ हक।
7	5	तम्हैं निं एकी दुजै का ज़ुदै रही; पर सिधअ थोल़ी घल़ी सका आप्पू मांझ़ै सैहमती दी सका ज़ुदै हई, ताकि प्राथणां करना लै किछ़ बगत भेटी सके, और तेखअ रहै भी संघा, शैताना निं आप्पू परखणैं दैई नांईं ता तम्हां हणीं आपणीं देहीए भुख आपणैं बशै करनी कठण।
7	6	पर ज़ुंण हुंह तम्हां लै बोला, अह निं मंऐं तम्हां लै हुकम किअ पर अह आसा तम्हां लै मेरी सलाह कि तम्हैं मनें।
7	7	हुंह च़ाहा त इहअ कि ज़िहअ हुंह आसा, तिहै ई लोल़ी तै सोभ मणछ हुऐ; पर हर मणछा लै आसा परमेशरै ज़ुदअ-ज़ुदअ बरदान दैनअ द, कोई लै कोई रंगो, ता कोई लै कोई रंगो।
7	8	ऐबै दैआ हुंह तिन्नां लै सलाह ज़ुंणी बैह निं आथी किअ द, और ज़ुंण बिधबा बेटल़ी आसा, तिन्नां लै आसा इहअ ई रहणअ ठीक, ज़िहअ हुंह आसा।
7	9	पर ज़ै तिंयां आपणीं देहीए भुख आपणैं बशै निं करी सकदै, तेता का आसा तिन्नों बैह करनअ भलअ, किल्हैकि बैह करनअ आसा कंझ़रनै हणैं का बित्तअ।
7	10	ज़सरअ बैह हई आसा गअ द, तिन्नां लै निं हुंह बोलदअ आथी, तिन्नां लै दैआ प्रभू आप्पै ई हुकम कि लाल़ी निं आपणैं मर्धा का बैईदाऊअ लई दूर रही
7	11	और ज़ै तिंयां ज़ुदै बी होए ता दुजअ बैह निं करी और नांईं ता लोल़ी तै सोभी आपणैं मर्धा संघै मेल़-ज़ोल़ किअ, और नां लाल़ै लोल़ी आपणीं लाल़ी छ़ाडी।
7	12	ऐबै बोला हुंह तम्हां होरी विश्वासी लै, प्रभू निं एते बारै मुखा किछ़ै आथी बोलअ द। ज़ै कसा विश्वासी भाईओ बैह एही संघै होए हुअ द ज़ुंण विश्वास निं करदी पर तेऊ मर्धा संघै रहणा लै खुश होए ता सह निं तेसा लै बैईदाऊअ दैई।
7	13	ज़ै कसा विश्वासी बैहणीओ बैह इहै संघै होए हुअ द ज़ुंण विश्वास निं करदअ पर तैहा संघै रहणा लै खुश होए ता सह बी निं तेसा लै बैईदाऊअ दैई।
7	14	किल्हैकि परमेशर करा विश्वास नांईं करनै आल़ै मर्धा संघै आपणैं लोगा ज़िहअ बभार किल्हैकि तेऊए बेटल़ी आसा विश्वासी, और विश्वास नांईं करनै आल़ी बेटल़ी संघै बी करा तेसे विश्वासी लाल़ै पिछ़ू आपणैं लोगा ज़िहअ बभार। ज़ै ईंयां गल्ला शुची निं हंदी कि विश्वास नांईं करनै आल़ै मर्ध और बेटल़ी बी आसा परमेशरे, तै निं थारै लान्हैं बी परमेशरे हणैं तै। पर थारै लान्हैं बी आसा परमेशरे।
7	15	पर ज़ै कुंण मर्ध विश्वास निं करदअ, बैईदाऊअ दैई ज़ुदअ रहे, ता तेऊ दै ज़ुदअ रहणैं, ज़ै विश्वास नांईं करनै आल़ै मर्ध-बेटल़ी बैईदाऊअ दैणअ च़ाहा ता तेखअ आसा विश्वासी तेऊ बैहा का आज़ाद। परमेशरै आसा हाम्हैं मिलदै-ज़ुल़दै शादै दै। पर ज़ै हई सके ता सारी ज़िन्दगी रहणअ कठा च़ाऐ तिंयां विश्वास करा च़ाऐ नांईं करा किल्हैकि परमेशरै आसा हाम्हैं मेल़-ज़ोल़ा संघै ज़िऊंदै शादै दै।
7	16	तम्हां बेटल़ी लागा अह गल्ल आद डाहणीं कि थारै विश्वास नांईं करनै आल़ै मर्ध सका तम्हां पिछ़ू विश्वास करी और तम्हां मर्धा पिछ़ू सका थारी बेटल़ी विश्वासी बणीं।
7	17	ज़ेतरी गल्ला मंऐं तम्हां लै बोली तेतो सार आसा इहअ कि परमेशरै तम्हैं हरेक ज़ण्हैं ज़ेही बी दशा दी होए डाहै दै तेऊ साबै रहणअ ज़िन्दगी ज़िऊंदै लागी और सदा रहणअ तिहै ई; ज़िहै तम्हैं तधू तै ज़धू तम्हैं परमेशरै शादै। हुंह दैआ सोभी मंडल़ी दी ऐहा ई सलाह।
7	18	ज़िहअ कि ज़ै कुंणी यहूदी प्रभू ईशू दी विश्वास किअ ता तेऊ निं आपणअ यहूदी हणअ छ़ाडणें ज़रुरत आथी। ज़ै कुंण होरी ज़ाती का होए प्रभू दी विश्वास किअ द, तेऊ निं खतैर करी करै यहूदी हणें किछ़ै ज़रुरत आथी।
7	19	च़ाऐ कुंण मणछ खतैर किअ द होए या नांईं होए तेतो मसीहा दी कोई मतलब आथी। पर ज़रूरी गल्ला आसा परमेशरो हुकम मनणअ।
7	20	परमेशरै तम्हैं हरेक ज़ण्हैं ज़ेही बी दशा दी होए डाहै दै तेऊ साबै रहणअ ज़िन्दगी ज़िऊंदै लागी और सदा रहणअ तिहै ई; ज़िहै तम्हैं तधू तै ज़धू तम्हैं परमेशरै शादै।
7	21	ज़ै तूह गुलामींए दशा शादअ द होए, ता फिकर निं करी; पर ज़ै तूह गुलामीं का आज़ाद हई सका ता तूह कर तिहअ ई।
7	22	किल्हैकि ज़ुंणी मणछै गुलामींए दशा दी प्रभू दी विश्वास आसा किअ द, सह आसा प्रभू पाप करने शगती का आज़ाद किअ द। तिहअ ई ज़ुंण आज़ाद हई करै आसा शादअ द, सह आसा प्रभू ईशू मसीहो गुलाम।
7	23	किल्हैकि परमेशरै आसा तम्हां लै खास्सी किम्मत दैनी ज़धू तेऊ ईशू मसीहा बल़ीदान हणां लै छ़ाडअ, तम्हैं निं परमेशरा छ़ाडी मणछे गुलाम निं बणीं आथी।
7	24	भाईओ, परमेशरै तम्हैं हरेक ज़ण्हैं ज़ेही बी दशा दी होए डाहै दै तेऊ साबै रहणअ ज़िन्दगी ज़िऊंदै लागी और सदा रहणअ तिहै ई विश्वासा दी बणीं ज़िहै तम्हैं तधू तै ज़धू तम्हैं प्रभू ईशू छ़ांटै और परमेशरै आपणैं हणां लै शादै।
7	25	कुंआरी शोहरीए बारै निं मुंह प्रभू का किछ़ै हुकम आथी भेटअ द। पर ज़ुंण परमेशरै झींण करी करै मुल्है बुधि आसा दैनी दी तेथ सका विश्वास करी और हुंह दैआ सलाह।
7	26	किल्हैकि आझ़काला आसा हर ज़ैगा विश्वासी ज़िऊंणअ कठण हुअ द, एता लै आसा तम्हां सोभी लै मेरी अह सलाह कि ज़ुंण ज़ेही दशा दी आसा तिंयां रहै तिहै ई बणीं।
7	27	ज़ुंणी बैह आसा किअ द सह निं आपणीं लाल़ी का ज़ुदअ हई और ज़ै कुंणी बैह निं आथी किअ द सह निं लाल़ी लोल़अ निं लागी।
7	28	पर ज़ै तूह बैह बी करे, ता तैबी निं किछ़ै पाप आथी, ज़ै कहा ज़ुआन शोहरीओ बैह होए ता सह बी निं पाप आथी पर आझ़काला एऊ बगता भाल़ी हणअ बैह किऐ दै मणछा लै दुख और हुंह च़ाहा इना खरी का तम्हां बच़ाऊंणअ।
7	29	भाईओ, हुंह बोला इहअ कि मसीहा फिरी एछणा लै निं खास्सअ बगत बच़अ, तैही बोला हुंह कि एसा गल्ले खास्सी फिकर निं करा कि तम्हैं बैह आसा किअ द कि नांईं। पर प्रभू सेऊआ करने बारै रहा सोठदै लागी।
7	30	ज़ुंण लेरा लाआ या ज़ुंण खुश आसा या ज़ुंण आप्पू लै च़िज़ा लआ मोलै तिंयां निं इना सोभी गल्ले खास्सी फिकर करनी। किल्हैकि एता करै बिसरनै तम्हैं प्रभूए सेऊआ करनी।
7	31	ज़ुंण बी हाम्हां एऊ संसारै आसा, हाम्हां लागा तिंयां च़िज़ा एही समझ़णीं कि एते निं किज़ै किम्मत ई आथी किल्हैकि एऊ संसारे सोभै गल्ला हणीं एकी धैल़ै खतम।
7	32	हुंह च़ाहा इहअ कि तम्हां निं लोल़ी संसारे किछ़ू गल्लो फिकर रहअ। ज़ुंणी बैह निं आथी किअ द सह सका तेऊ बगता प्रभू लै दैई और इहअ सोठणअ प्रभू किहअ करै करनअ खुश।
7	33	ज़ुंणी बैह हआ किअ द तेऊ हआ संसारे गल्लो फिकर कि आपणीं लाल़ी किहअ करै डाहूं खुश।
7	34	शादी शुधा बेटल़ी, और कुंआरी बेटल़ी दी बी आसा फरक; कुंआरी हआ प्रभूओ खुश करनैओ फिकर कि हुंह लोल़ी ती मेरी देही दी बी पबित्र रही और आत्मां दी बी लोल़ी पबित्र रही, पर ज़ुंणी बेटल़ी बैह आसा किअ द तेसा हआ संसारे गल्लो फिकर कि मुंह आपणअ मर्ध किहअ करै डाहणअ खुश।
7	35	हुंह बोला इना गल्ला थारी ई भलाई लै, ज़ै तम्हैं मेरी गल्ला मनें, एतो मतलब निं आथी कि हुंह च़ाहा तम्हां रोकणअ, पर एते तैणीं बोला हुंह कि ज़ुंण काम शोभा दैआ तम्हैं तिहअ ई काम करे, और तम्हैं एक मन हई करै प्रभू भगती दी लागी रहे।
7	36	ज़ै तम्हां मांझ़ै कुंणी आपणीं शोहरी कुंआरी होए डाही दी और बादा का सह इहअ समझ़े कि मंऐं मारअ आपणीं शोहरीओ हक और शोहरीए ज़ुआनीं च़ाल्ली ढल़ी, और ज़ै शोहरीओ बाप्पू समझ़े कि तेऊए शोहरी आसा बैहा करने ज़रुरत। सह करै आपणीं शोहरीए बैहो इंतज़ाम एथ निं किछ़ै पाप आथी।
7	37	पर ज़ै तेसा शोहरीए बाप्पू आपणैं मनैं पाक्की सोठ आसा डाही दी कि तेऊए शोहरी लै आसा बैह नांईं करनअ भलअ पर होरी निं लोल़ी सह इहअ करना लै मज़बूर किअ। तै सका सह तिहअ करी ज़िहअ सह च़ाहा। ज़ै सह इहअ च़ाहा कि तेऊए शोहरी कुंआरी रहे ता सह बी आसा ठीक।
7	38	इहअ करै ज़ै कुंण आपणीं कुंआरी शोहरीओ बैह करा सह करा ठीक और ज़ुंण आपणीं कुंआरी शोहरीओ बैह नांईं करदअ सह बी करा ठीक।
7	39	ज़ेभै तैणीं कहा बेटल़ीओ मर्ध ज़िऊंदअ हआ, ता तेभै तैणीं लागा तैहा तेऊ ई संघै ज़िन्दगी ज़िऊंणीं; पर ज़ै तेसो मर्ध मरी जाए ता तेखअ सका सह होरी संघै भी बैह करी पर लोल़ी सह प्रभू दी विश्वास करनै आल़अ हुअ।
7	40	पर मेरै साबै आसा तैहा लै इहअ ठीक कि सह भी बैह नां करे, और हुंह सोठा इहअ कि हुंह आसा परमेशरे आत्मां बाखा तम्हां लै सलाह दैंदअ लागअ द ज़ांऊं हुंह इहअ बोला।
8	1	थारी च़िठी दी पुछ़अ त तम्हैं मुर्ति दी बल़ीदान की दी च़िज़े बारै सुआल। हाम्हां सोभी का आसा एसा गल्ले बारै ज्ञैन। पर ज्ञैना करै बणां हाम्हैं आप्पू घमंडी और पर झ़ूरी करै करा हाम्हैं एकी दुजे मज़त।
8	2	ज़ै तम्हैं आप्पू लै इहअ समझ़े कि तम्हां का आसा थोघ, तै निं तम्हां का असली दी तिहअ थोघ आथी ज़िहअ हुअ लोल़ी।
8	3	पर परमेशरा का हआ तेऊ मणछो थोघ ज़ुंण परमेशरा संघै झ़ूरी करा।
8	4	ऐबै लाअ मंऐं तम्हां का मुर्तिए सम्हनै बल़ी की दी च़िज़े बारै खोज़ी कि सारै भ्रमंडै आसा एक्कै परमेशर और संसारे मुर्ति दी निं ज़िन्दगी आथी। ()
8	5	पर तज़ी बी बोला मणछ सरगै और पृथूई दी कई लै परमेशर और प्रभू। पर म्हारअ आसा एक्कै परमेशर और सह आसा म्हारअ बाप्पू। तेऊ बणांईं सोभै गल्ला और तेऊ ई करै आसा हाम्हैं ज़िऊंदै।
8	6	ठीक इहअ ई आसा म्हारअ एक्कै प्रभू और सह आसा ईशू मसीहा। तेऊ ई करै आसा सोभै गल्ला बणांईं दी और तेऊ ई करै आसा हाम्हैं ज़िऊंदै। ()
8	7	पर सोभी विश्वासी का निं अज़ी बी थोघ आथी कि मुर्ति दी निं किछ़ै शगती आथी। किल्हैकि तिंयां करा तै पैहलै तिन्नां मुर्तिए पूज़ा। ज़ांऊं ऐबै तिंयां मुर्ति दी बल़ीदान की दी च़िज़ा खाआ ता तिंयां सोठा गलती दी इहअ कि तिंयां आसा अज़ी बी तिन्नां मुर्तिए पूज़ा दी साझ़ू। तेखअ हआ तिंयां परशैन, तिंयां सोठा गलती दी इहअ कि मुर्ति दी च़ढाऊई दी च़िज़ा खाई करै हेरअ तिन्नैं पैहलै ई पाप करी।
8	8	पर खाणैं-पिणैं करै निं म्हारअ परमेशरा संघै नातअ पाक्कअ हंदअ। म्हारअ निं किछ़ै घाटअ च़ाल्लअ हई ज़ै हाम्हैं किज़ै नांईं खाए और नां किज़ू खाणैं करै फाईदअ हंदअ।
8	9	तम्हैं आसा सोभी खाणैं-पिणें च़िज़ा खाणां लै आज़ाद पर एसा गल्लो डाहै धैन कि थारी एसा आज़ादी करै निं लोल़ी तिंयां विश्वासी प्रभू दी विश्वास करनअ छ़ाडअ ज़ुंण विश्वासा दी दुबल़ै आसा।
8	10	किल्हैकि, ताखा ता आसा थोघ कि ईंयां मुर्ति निं असली परमेशर आथी और तूह खाआ मुर्तिए देहुरै। पर ज़ुंण विश्वासा दी दुबल़अ आसा सह सोठा इहअ कि ज़ै सह इहअ करे ता अह आसा पाप। तिधी ताह खांदै भाल़ी करै सका तेऊ बी मुर्ति दी बल़ीदान की दी च़िज़ा खाणें हिम्मत पल़ी।
8	11	सह भाई ज़ुंण विश्वासा दी दुबल़अ आसा और ज़सरी तैणीं मसीहा आपणीं ज़ान दैनी, तेरै खास्सै ज्ञैना पिछ़ू छ़ाडअ तेऊ मसीहा दी विश्वास करनअ।
8	12	इहअ करै करा तम्हैं मसीहा दी आपणैं विश्वासी भाई बैहणी तिन्नां गल्ला करना लै हौंसल़अ दैई करै पाप ज़ेता लै तिंयां गलत समझ़ा।
8	13	तैही, ज़ै मेरै मुर्ति दी बल़ीदान की दी च़िज़ा खाई करै मेरअ विश्वासी भाई प्रभू का दूर हआ, तै रहणअ मुंह इहै खाणैं-पिणैं का दूर ज़ेता करै मेरअ साथी भाई प्रभू दी विश्वास करनअ छ़ाडा।
9	1	हुंह आसा सोभ किछ़ करना लै आज़ाद ज़ेता हुंह च़ाहा, हुंबी आसा एक शधाणूं और मंऐं आसा ईशू मसीहा आपणीं आछी भाल़अ द ज़ुंण म्हारअ प्रभू आसा। तम्हैं आसा मेरै तेऊ कामों फल ज़ुंण मुल्है प्रभू करना लै दैनअ।
9	2	ज़ै लोग मुंह प्रभू ईशूओ शधाणूं नांईं समझ़े, तम्हां ता हुअ हुंह मनणअ। सह आसा हुंह ज़ुंण तम्हां तैणीं खुशीओ समाद पजैल़अ। प्रभू ईशू दी थारअ विश्वास आसा एसा गल्लो सबूत कि हुंह आसा शधाणूं।
9	3	ज़ुंण मेरै शधाणूंए हके बारै सुआल पुछ़ा, तिन्नां लै आसा मेरअ अहैई ज़बाब।
9	4	मुंह और बरनबासा आसा शधाणूं हणें नातै तम्हां लै म्हारै कामां लै ढबै-धेल्लै मांगणैंओ पूरअ हक।
9	5	ज़िहै ईंयां होर शधाणूं, प्रभूए होर भाई और पतरस आपणीं लाल़ी संघा ओर्ही-पोर्ही निंयां, तिहअ आसा मुंह बी हक हुंह कहा विश्वासी शोहरी संघै बैह करी करै आप्पू संघा डाहे।
9	6	हाम्हां बी अह हक कि होरी शधाणूं ज़ेही आपणीं गरज़ा पूरी करना लै ढबै-धेल्लै भेटे और हाम्हां बी निं तेता लै कामां करने ज़रुरत आथी।
9	7	इहअ निं कोहै सपाही हंदअ ज़ुंण आप्पू लै आप्पै करा खर्च़अ। ज़ुंण मणछ अंगूरो बगिच़अ लाआ सह खाआ तेतो फल़ बी और गुआल़ै डाहा गाऊई धाची करै तेसा का दुधे आशा बी।
9	8	हुंह निं इना गल्ला मणछे साबै आथी लागअ द बोलदअ, बधान बी बोला इहअ ई।
9	9	किल्हैकि मुसा गूरे बधाना दी आसा लिखअ द, “खहल़ा काढणैं आल़ै बल्दा लै दैणअ खाणां लै बी तेता ई का।” परमेशर कै सिधअ बल्दे ई फिकर करा? ()
9	10	कि असली दी सह म्हारै बारै बोला? हाँ हाम्हां ई लै आसा लिखअ द, किल्हैकि खेचै हल़ा ज़ुंडणैं आल़अ ज़ुंडा किज़ू नां किज़ू आशा डाही करै, और ज़ुंण नाज़ा मांडदअ खहल़ै फिरा तेऊ डाहणीं तेसा फसला का धख भाग भेटणें आशा बी।
9	11	हाम्हैं खोज़अ तम्हां का परमेशरो समाद। ज़िहअ कुंण मणछ बऊआ तिहअ बऊअ हाम्हैं परमेशरो बैण तम्हां दी। तेही आसा अह म्हारअ हक कि तम्हैं म्हारी गरज़ा पूरी करना लै म्हारी मज़त करे।
9	12	ज़िहअ तम्हैं तिन्नां होरी लै ढबै-धेल्ले मज़त करा ज़ुंण तम्हां सेटा एछी प्रच़ार करा, बरनबास और मेरअ आसा मसीहा दी तिन्नां का बी खास्सअ हक किल्हैकि हाम्हैं तै तम्हां लै शधाणूं। पर हाम्हैं निं तम्हां म्हारी मज़त करना लै ज़ोर दैनअ ज़ेता हाम्हैं तम्हां का च़ाहा तै। पर हाम्हैं आसा सोभी गल्ला ज़िरना लै तैर ताकि हाम्हैं निं लोल़ी खुशीए समादा शुणना लै कसा लै अल़च़न हुऐ।
9	13	तम्हां का आसा थोघ कि ज़ुंण मांदरै सेऊआ करा, तिंयां खाआ मांदरा ई का, और ज़ुंण बेदीए सेऊआ करा, तिंयां हआ तैहा बेदीए हकदार? ()
9	14	इहअ ई आसा प्रभू बी बोलअ द कि ज़ुंण लोग खुशीओ समाद खोज़णैं आल़ै आसा तिन्नें ज़िऊंणें गरज़ा लोल़ी तिन्नां का पूरी हुई ज़ुंण खुशीओ समाद शूणां।
9	15	पर मंऐं निं इना मांझ़ै किछ़ै हक तम्हां का मांगअ। हुंह निं एता तै आथी लागअ द लिखदअ कि तम्हैं मुल्है एभै किज़ै करे। नां, एता का हणअ त मुल्है इहअ कि मुल्है मौत एछे! किल्हैकि मुंह निं एसा गल्ला दी घमंड करनै का रोक्की सकदअ कि मंऐं की आपणीं हेर-सभाल़ आप्पै।
9	16	ज़ै हुंह खुशीओ समाद खोज़ूं, ता अह निं मुल्है किछ़ै घमंडे गल्ल आथी, किल्हैकि अह ज़िम्मैंबारी आसा मुखा मसीहा सभाल़ी दी, ज़ै हुंह खुशीओ समाद निं खोज़ूं, तै आसा मुल्है लानत!
9	17	किल्हैकि, ज़ै हुंह आपणीं मरज़ी करै करा ता मुंह भेटा तेते मज़दूरी और ज़ै आपणीं मरज़ी करै निं करदअ, ता तैबी आसा भढार सभाल़अ द।
9	18	ता मेरी मज़दूरी कुंण ज़ण्हीं आसा? अह कि खुशीए समादा खोज़णा लै दैंऊं मसीहा खुशीओ समाद बाझ़ी मोलै, अह ई आसा मेरी मज़दूरी, हुंह सका बाझ़ी मज़दूरी करै बी खुशीओ समाद खोज़ी, ज़ै कि मुंह आसा हक कि हुंह सका आपणीं गरज़ा पूरी करना लै मज़त मांगी।
9	19	एतो मतलब हुअ इहअ कि लोग करा मेरी मज़त तै आसा हुंह तिन्नों गुलाम, पर तज़ी बी बणअ हुंह सोभिओ गुलाम ताकि हुंह तिन्नां मसीहा लै आणी सकूं।
9	20	तैहीता ज़ेभै हुंह यहूदी संघै रहा हुंह ज़िऊआ यहूदी ज़ेही ज़िन्दगी ताकि तिन्नां मसीहा दी आणी सके। ज़ेभै हुंह तिन्नां संघै त ज़ुंण यहूदी बधान मना मंऐं बी ज़िऊई बधाना दी रही करै ज़िन्दगी। एही निं मुंह बधाना मनणें ज़रुरत आथी पर मंऐं किअ अह एते तैणीं कि ज़ुंण बधाने साबै ज़िन्दगी काटा हुंह तिन्नां मसीहा लै आणी सकूं।
9	21	ठीक हअ ई ज़ेभै मंऐं होरी ज़ाती मांझ़ै काम किअ, मंऐं ज़िऊई आपणीं ज़िन्दगी होरी ज़ातीए मणछा ज़ेही ज़ुंण यहूदी बधाना निं मंदै ताकि हुंह तिन्नां बी मसीहा लै ज़िती सकूं। एतो मतलब निं अह आथी कि हुंह निं परमेशरे बधाना मंदअ किल्हैकि हुंह मना हर बगत मसीहो हुकम।
9	22	ज़ेभै हुंह तिन्नां लोगा मांझ़ै त ज़ुंण विश्वासा दी दुबल़ै आसा, मंऐं ज़िऊई तिन्नां ई ज़ेही ज़िन्दगी ज़िहै तिंयां आसा ताकि हुंह तिन्नां मसीहा दी आजू बझ़णा लै मज़त करी सकूं। हुंह बणअ सोभी मणछा लै सोभ किछ़, कि किछ़ू बी तरिकै करै हुंह कई लोगा बच़ाऊई सकूं।
9	23	हुंह करा इना सोभी गल्ला मसीहे खुशीए समादा सारै दी पजैल़णां लै। ताकि हुंबी तेसा बर्गता दी साझ़ू हई सकूं ज़ुंण खुशीए समादा करै भेटणीं।
9	24	तम्हां का आसा थोघ कि ज़ेभै सोभ ठुहर्नै आल़ै ठुर्हा दी ता ठुर्हा, पर नांम निंयां एक्कै ई मणछ? तम्हैं ठुर्हा तिहै ई ताकि नांम ज़िती सके।
9	25	सोभ जोधै करा सोभी च़िज़ो फरेज़, ताकि तिंयां तेऊ मछैणैं आल़ै मुगटा ज़िती सके, पर हाम्हैं करा तेऊ मुगटे तैणीं मैन्थ ज़ुंण कधि निं मछैणैं आल़अ आथी।
9	26	तैही ज़िऊआ हुंह आपणीं विश्वासा दी ज़िन्दगी नशाणैं बाखा ठुर्ही। एक कुश्ती लल़णैं आल़अ जोधअ निं बागरी दी धमुक्कै बाहंदअ पर सह बाहा आप्पू संघै दुजै जोधै लै। तेही ज़िऊआ हुंह आपणीं ज़िन्दगी खास मकसद डाही।
9	27	पर हुंह करा आपणीं देही आपणैं बशा दी; किधी इहअ निं हआ कि हुंह हआ लागअ द होरी लै प्रच़ारा करदअ और आप्पू होए हुंह नकाम्मअ।
10	1	भाईओ, हुंह च़ाहा तम्हां का आद फरेऊणीं कि म्हारै पित्तरा संघै ज़ंगलै किज़ै हुअ। परमेशरै निंयैं तिंयां एक बादल़ छ़ाडी करै ज़ुंण तिन्नां आजू-आजू रहा त सरगै हांढदअ लागी और परमेशरै पजैल़ै तिंयां लाल समुंदरे पाणीं जैंदरी पार टपाऊई करै राज़ी राम्बल़ै शुक्की ज़ैगा दी। ()
10	2	हाम्हैं सका इहअ बोली, ज़ेही हाम्हैं प्रभू ईशूए हणां लै डुबकी दैनी, तिहै ई रहै तिंयां बादल़े छ़ैल्ली दी और लाल समुंदरे पाणीं जैंदरी निखल़ै तिंयां पार सह ती तिन्नां लै डुबकी ज़ेही संघा बणैं तिंयां मुसा गूरे बधाना मनणै आल़ै।
10	3	तिन्नैं सोभी खाई सह ई रोटी ज़ुंण परमेशरै स्वर्गा का दैनी। ()
10	4	तिन्नैं झुटअ सह ई पाणीं ज़ुंण परमेशरै मुसा गूरा करै टोल्हा का काढअ। ज़ुंणी तिन्नां लै टोल्हा का पाणीं दैनअ, सह रहा तिन्नां संघै हांढदअ लागी। सह टोल्ह आसा ती मसीहा। ()
10	5	पर परमेशर निं तिन्नां मांझ़ै कई का खुश हुअ आथी, और तैही हुऐ तिंयां बणैं खतम। ()
10	6	ईंयां गल्ला हुई हाम्हां लै सीख लणा लै, कि ज़िहअ इनै लाल़च़ किअ, तिहअ निं हाम्हां बी लागदअ बूरी च़िज़ो लाल़च़ करनअ;
10	7	और नां तम्हैं मुर्तिए पूज़ा करनै आल़ै बणीं ज़िहै तिन्नां मांझ़ै बी बणैं तै, ज़िहअ पबित्र शास्त्रा दी आसा लिखअ द, “लोग लागै खांदी-पिंदी और नाच़दी-खेल्हदी कंझ़रदै।”
10	8	नां तम्हैं कंज़रैई करी, ज़िहअ तिन्नां मांझ़ै बी कई लोगै किअ; और तिंयां मूंऐं एकी धैल़ी भितरी त्रेई हज़ार मणछ। ()
10	9	नां प्रभू परखदै लागी ज़िहै तिंयां बी परमेशरा परखदै लागै तै, और तिंयां किऐ तै दानुईं करै खतम। ()
10	10	नां तम्हैं पिठी पिछ़ू निंदा करदै लागी, और ज़िहै म्हारै तिन्नैं पित्तरै बी किअ त, तिंयां पाऐ तै स्वर्ग दूतै मारी।
10	11	पर ईंयां सोभै गल्ला, ज़ुंण तिन्नां लै हुई, तेता का लागा हाम्हां सीख लणी ज़ुंण हाम्हैं एसा पृथूई खतम हणें ज़मानैं आसा लागै दै रहंदै।
10	12	तैही ज़ुंण विश्वासी इहअ सोठा कि तेऊओ विश्वास आसा पाक्कअ सह डाहै धैन कि सह किधी नभैऊशै पाप नां करे।
10	13	पाप करने सोठ एछा हाम्हां सोभी पाक्कै दी। पर परमेशर आसा शुचअ, ज़ेतरी मसीबत तम्हैं ज़िरी सका तेता का खास्सी मसीबत निं दैंदअ तम्हां लै एछणैं। पर सह दैआ तम्हां लै शगती कि तम्हैं तेता ज़िरी सके और पाप करनै का दूर रहे। ()
10	14	ए मेरै पैरै भाईओ, मुर्ति पूज़ा निं करी, तेते भगती करनै का रहै तम्हैं बच़दै।
10	15	हुंह समझ़ा तम्हां समझ़कार और हुंह बोला तम्हां लै इहअ कि ज़ुंण हुंह बी बोला तिन्नां गल्ला लै दैआ धैन कि तिंयां ठीक आसा कि गलत।
10	16	ज़ेभै हाम्हैं प्रभू भोज़ा दी एकी कटोरै का अंगूर रस झुटा, ज़ेता लै हाम्हैं परमेशरो शूकर करा, हाम्हैं हआ असली ईशू मसीहे लोहू दी साझ़ू। ज़ांऊं हाम्हैं रोटी चोल़ी करै खाआ और हाम्हैं हआ असली दी मसीहे देही दी साझ़ू।
10	17	ज़ै कि एक्कै ई रोटी आसा ज़ुंण मसीहा आसा। तै हआ हाम्हैं खास्सै बी एक किल्हैकि हाम्हैं खाआ तेसा एकी ई रोटी का।
10	18	इस्राएली लोगे बारै सोठा, ज़ेभै सोभी लोगै परमेशरै दैनी दी रोटी खाई तिंयां हुऐ परमेशरे आराधना दी साझ़ू। ठीक इहअ ई ज़ुंण मुर्ति दी बल़ीदान दी रोटी खाआ तिंयां बी हआ तिन्नां मुर्तिए पूज़ा दी साझ़ू।
10	19	हुंह निं इहअ बोलदअ आथी लागअ द कि मुर्ति दी च़ढाऊअ द बल़ीदान निं किछ़ै आथी और मुर्ति निं किछ़ै आथी।
10	20	पर मेरअ बोल़णैंओ मतलब आसा इहअ कि होरी ज़ातीए लोग ज़ुंण मुर्ति दी बल़ीदान करा, तिंयां निं परमेशरा लै करदै आथी, पर तिंयां करा भूता लै, और तिन्नां का निं एसा गल्लो थोघ हंदअ आथी कि तिंयां आसा भूते साझ़ू। ()
10	21	तम्हैं प्रभूए कटोरै और भूते कटोरै दुही मांझ़ै निं झुटी सकदै। तम्हैं प्रभूए थाल़ू, और शैताने थाल़ू दुहीए हकदार निं हई सकदै। ()
10	22	ज़ै तम्हैं इहअ करे ता तम्हैं आणा इहअ करै परमेशरा लै रोशै और हाम्हैं निं परमेशरा का खास्सै ज़ोरा आल़ै आथी। ()
10	23	तम्हां बोल़णअ, “हाम्हैं सका सोभै गल्ला करी”, पर सोभै फाईदे निं आथी। तम्हां बोल़णअ, “हाम्हैं सका सोभै गल्ला करी” पर सोभी च़िज़ा संघै बढोतरी निं आथी।
10	24	आपणीं भलाई निं भाल़णीं आथी, पर दुजे भलाई भाल़णीं।
10	25	ज़ुंण बज़ारै बिका तेऊ सका तम्हैं खाई इहअ पुछ़णें ज़रुरत निं तम्हां आथी कि अह मुर्ति सेटा का आणअ या होरी ज़ैगा का।
10	26	किल्हैकि पबित्र शास्त्रा दी आसा इहअ लिखअ द, () “पृथूई आसा परमेशरे और तेते हर गल्ला बी आसा परमेशरे।”
10	27	ज़ै कुंण विश्वास नांईं करनै आल़अ तम्हां लै छ़ांदअ दैए, और तूह डेओऐ, ताल्है तिधी ज़िहअ खाणैं लै दैए ता तूह खाऐ तेता ई, परमेशर निं ताल्है इहअ बोलदअ कि तूह पुछ़ तेऊ का इहअ कि तेऊ तिंयां रोटी किधा का आणी।
10	28	पर ज़ै ताल्है कुंण इहअ बोले, “अह ता मुर्ति लै बल़ी की दी च़ीज़।” तै निं तूह तेता खाई।
10	29	पर मेरी आज़ादी निं तेऊ मणछे बुधि करै लोल़ी परखअ ज़ुंणी मुखा खोज़अ।
10	30	ज़ै हुंह परमेशरा लै शूकर करी करै तिन्नां मुर्ति दी च़ढाऊई दी रोटी खाआ, ता तेता पिछ़ू कुंण मेरी निंदा किल्है करा?
10	31	एतो ज़बाब आसा इहअ कि च़ाऐ खाआ, च़ाऐ पिआ, च़ाऐ किछ़ बी करा सह लोल़ी परमेशरे महिमां लै हुअ।
10	32-33	ज़ुंण बी मंऐं किअ हुंह च़ाहा तेता करै सोभी खुश करनअ, मंऐं निं सिधअ आपणैं फाईदे बारै सोठअ पर मंऐं सोठअ सोभिए भलाईए तैणीं ताकि तिंयां बच़ी सके। एही ई लागा तम्हां बी तेही ज़िन्दगी ज़िऊंणीं नां यहूदी लै लोल़ी दुख हुअ, नां होरी ज़ाती लै लोल़ी दुख हुअ और नां लोल़ी परमेशरे मंडल़ी लै दुख हुअ।
11	1	तम्हैं बी ज़िऊआ मुंह ज़ेही ज़िन्दगी ज़िहअ हुंह मसीहा भाल़ी आपणीं ज़िन्दगी ज़िऊआ।
11	2	भाईओ, हुंह सराहा तम्हां एते तैणीं कि तम्हैं करा मुंह सोभी गल्ला दी आद और ज़ुंण शिक्षा मंऐं तम्हां लै आसा दैनी दी, तम्हैं मना तिन्नां सोभी।
11	3	पर एक गल्ल आसा तेता च़ाहा हुंह कि तम्हां का थोघ लागे। हर एकी मर्धो मूंड आसा ईशू मसीहा, और बेटल़ीओ मूंड आसा मर्ध, और मसीहो मूंड आसा परमेशर।
11	4	ज़ुंण बेटल़ी नांगै मुंडै सोभी सम्हनै प्राथणां या पबित्र आत्में गल्ला प्रगट करा, सह करा मसीहा नकदरै ज़ुंण तेऊओ मूंड आसा।
11	5	ज़ुंण बेटल़ी नांगै मुंडै प्राथणां या पबित्र आत्में गल्ला प्रगट करा, सह बी करा आपणैं मर्धा नकदरै ज़ुंण तेसो मूंड आसा। तेखअ निं तेसा बेटल़ी दी किछ़ै फरक रहअ ज़हा बेटल़ीए मूंड बेइज़ती पिछ़ू तांबल़अ आसा किअ द।
11	6	ज़ै बेटल़ी धाठू निं लाए, ता तैहा लागा आपणैं मुंडे शराल़ बी काटणै, ज़ै कसा बेटल़ी तांबल़ै हणअ शरमें गल्ल आसा, तै लागा तैहा धाठू डाहणअ बान्हीं।
11	7	हाँ मर्धा निं लागदअ आपणअ मूंड ढोपी डाहणअ किल्हैकि सह आसा परमेशरै तिहअ बणांअ द ज़िहअ सह आप्पू आसा और तेऊ आसा मर्धा लै आप्पू ज़िहअ सभाब दैनअ द। पर बेटल़ी आसा मणछे महिमों दुजअ रूप। ()
11	8	किल्हैकि परमेशरै बणांअ पैहलै मणछ आदम और सह निं सह निं बेटल़ी का बणांअ पर बेटल़ी बणांईं तेऊ पैहलै मणछ आदमा का। ()
11	9	मर्ध निं बेटल़ीए फाईदे तैणीं आथी बणांअ द पर बेटल़ी आसा मर्धे मज़त करना लै बणांईं दी। ()
11	10	एते ई तैणीं और एते तैणीं बी कि स्वर्ग दूत आसा भाल़ै लागै दै, बेटल़ी लोल़ी आपणैं मूंड ढोपी डाहअ, तेता करै हआ अह गल्ल प्रगट कि तेसा प्रैंदै आसा कसरअ हक।
11	11	तैबी प्रभूए विश्वासी मांझ़ै निं बेटल़ी मर्धा का ज़ुदी आथी और नां मर्ध बेटल़ी का आथी ज़ुदअ।
11	12	किल्हैकि ज़ेही पैहली बेटल़ी परमेशरै मर्धा का बणांईं तिहअ ई हआ ऐबै मर्धो ज़ल्म बेटल़ी का। पर सोभी च़िज़ो मूल़ आसा परमेशर।
11	13	तम्हैं ई करा आप्पै एसा गल्लो फैंसलअ कि बेटल़ीए सोभी सम्हनै नांगै मुंडै परमेशरा का प्राथणां करनी ठीक आसा कि गलत।
11	14	तम्हैं एही बी निं समझ़दै कि मर्ध ज़ै बेटल़ी ज़िहै लाम्मअ मूंड डाहे ता तेऊ लै निं सह अदरे गल्ल हंदी।
11	15	पर ज़ै बेटल़ी लाम्मअ मूंड डाहे ता तेता करै शोभा बेटल़ी होर बी खास्सी। लाम्मै मूंड आसा बेटल़ी लै तिन्नां लै ढोपणां लै दैनै दै, तिहअ ई लागा तिन्नां सोभी सम्हनै प्राथणां दी आपणअ मूंड ढोपी डाहणअ।
11	16	पर ज़ै कुंण इहअ सोठे कि ज़ुंण मंऐं बोलअ सह आसा गलत, ता पैहलै लऐ एसा गल्ला समझ़ी कि नां म्हारअ और नां परमेशरै मंडल़ीओ इहअ रबाज़ आथी।
11	17	ऐबै ज़ुंण मंऐं तम्हां लै आजू लाअ बोली तेता लै निं हुंह तम्हां सराहंदअ आथी, कि ज़ेभै तम्हैं एकी ज़ैगा कठा हआ, तेता करै हआ फाईदे ज़ैगा घाटअ ई।
11	18	किल्हैकि पैहलै शूणअ कि ज़ेभै तम्हैं मंडल़ी दी कठा हआ, ता तम्हां दी हआ फूट पल़ी दी, और ऐबै लागअ मुंह एसा गल्ला दी किज़ै विश्वास बी हंदअ।
11	19	किल्हैकि गुटबाज़ी बी हणीं तम्हां दी ज़रूर, सह हणीं एते तैणीं कि ज़ुंण लोग तम्हां मांझ़ै खरै-खरै आसा ताकि तिंयां प्रगट हई सके।
11	20	तम्हैं ज़ेभै प्रभू ईशूए बल़ीदान करना लै एकी ज़ैगा कठा हआ, तम्हां का निं एसा थोघै ई आथी कि प्रभू भोज़ किहअ लोल़ी हुअ!
11	21	कै हआ कि तम्हैं हेरा होरी संघै साझ़ू करनै का पैहलै ई रोटी खाई और एतो नतिज़अ हआ इहअ कि कोई हआ अज़ी भुखै और कोई हआ अंगूर रस झुटी राल़ै-मताल़ै।
11	22	खाणां पिणां लै आसा थारै आपणैं घर तिधी करा आपणीं मरज़ी ज़िहअ तम्हैं च़ाहा तिहअ। तम्हैं मतलबी बभार और परमेशरे मंडल़ीए निं तम्हैं किछ़ै कदर समझ़दै और गरीब मणछा करा तम्हैं शर्मिंदै। एते बारै किज़ै बोलूं हुंह तम्हां लै? थारै एऊ बभारा लै कै तम्हां मुखा एही आशा कि मुंह करनअ तम्हां लै शाबाश? हुंह निं एसा गल्ला लै तम्हां का खुश आथी।
11	23	किल्हैकि ज़ुंण शिक्षा मंऐं तम्हां लै आसा दैनी दी तिंयां आसा तिंयां ई ज़ुंण मुंह प्रभू का आसा भेटी दी। ज़हा राची प्रभू ईशू कैद करनै बझ़ैल़अ, प्रभू ढाकी रोटी आपणैं हाथै
11	24	तेखअ परमेशरो शूकर करी करै सह रोटी चोल़ी और तिन्नां लै दैनी इहअ बोली करै, “अह रोटी आसा मेरी देही, ज़ुंण मंऐं तम्हां लै दैनी, मुंह आद करना लै करै तम्हैं इहअ ई।”
11	25	रोटी का बाद ढाकअ तेऊ एक अंगूरे रसा करै भरअ द कटोरअ बी और बोलअ, “अह कटोरअ आसा मेरै लोहू दी परमेशरे मणछा लै नऊंईं करार ज़ेभै तम्हैं एता झुटे ता मेरी आदी दी करै इहअ ई।”
11	26	ज़ेभै बी तम्हैं ऐहा रोटी खाए, और एऊ कटोरै झुटै, ता प्रभूए मौतो प्रच़ार रहै करदै लागी, ज़ेभै तैणीं सह फिरी निं एछे।
11	27	ज़ै कुंण प्रभूए रोटी इहै करै खाए ज़िहअ करै प्रभूओ अदर नांईं हंदअ, और कटोरै का झुटे, ता सह हणअ इहअ करी करै प्रभूए देहीओ और लोहूओ दोशी।
11	28	और एते तैणीं तम्हैं लऐ आपणैं मना भाल़ी और परखी, तेखअ खाऐ तम्हैं ऐहा रोटी और कटोरै।
11	29	किल्हैकि, ज़ै कुंण प्रभूए रोटी खांदी बारी प्रभूए देही नांईं बछ़ैणें, ता एऊ खाणैं पिणें पिछ़ू आणा सह आप्पू लै सज़ा।
11	30	एता ई पिछ़ू आसा तम्हां मांझ़ै कई देही दी दुबल़ै, बमार, और बडै भारी आसा मरी बी गऐ दै।
11	31	ज़ै हाम्हैं आपणीं सोठ परखदै, तै निं परमेशरा हाम्हां लै सज़ा दैणीं ती।
11	32	पर प्रभू दैआ हाम्हां लै सज़ा म्हारी भलाईए तैणीं, कि हाम्हैं निं लोल़ी एऊ संसारे लोगा संघै न्याय हणें धैल़ी दोशी हुऐ।
11	33	एते तैणीं, ए मेरै भाईओ, ज़ेभै तम्हैं प्रभू भोज़ा खाणें तैणीं कठा हआ ता एकी दुजै लआ न्हैल़ी
11	34	ज़ै कुंण भुखअ होए ता सह लऐ आपणैं घरै रोटी खाई, ताकि ज़ेभै तम्हैं कठा होए तेभै लोल़ी थारअ बभार तिहअ हुअ ज़िहअ प्रभू भोज़ा लै ज़रूरी आसा तै निं तम्हां परमेशरा का सज़ा भेटणीं। बाकी गल्ला करनी मुंह आप्पै एछी करै ठीक।
12	1	ऐबै भाईओ, ज़ुंण तम्हैं मुखा आत्मिक बरदाने बारै सुआल पुछ़अ त, हुंह च़ाहा इहअ कि तम्हां लोल़ी तेते बारै राम्बल़ै करै थोघ लागअ।
12	2	तम्हां का आसा थोघ कि विश्वासा दी एछणैं का पैहलै तम्हैं केही ज़िन्दगी ज़िऊआ तै, तधू करा तै तम्हैं बी तिन्नां कांणी और टौणीं मुर्ति सेटा तिहअ ई ज़िहअ तम्हां लै होर करना लै बोला तै। ()
12	3	तै च़ाहा हुंह कि तम्हां का लोल़ी थोघ लागअ कि ज़ुंण परमेशरे आत्में साबै बोला, ता सह निं इहअ बोलदअ कि “ईशू आसा शाप लागअ द” और नां पबित्र आत्मां बाझ़ी कुंण इहअ बोली सकदअ कि “ईशू आसा प्रभू।”
12	4	आत्मिक बरदान ता आसा कई रंगे, पर पबित्र आत्मां आसा एक्कै सोभिओ मूल़।
12	5	काम बी आसा कई रंगे ज़ुंण हाम्हैं प्रभू लै करा और हाम्हैं करा एकी ई प्रभूए सेऊआ।
12	6	परमेशर दैआ हाम्हां मांझ़ै हरेकी लै होरी-होरी रंगे काम करना लै, पर सह परमेशर आसा एक्कै ई ज़ुंण हाम्हां सोभी बाती काम करा।
12	7	परमेशरै आसा हाम्हां सोभी लै किज़ै नां किज़ै गूण सह रहैऊआ हाम्हां का कि पबित्र आत्मां आसा हाम्हां संघै ताकि हाम्हैं आपणैं साथी विश्वासी भाईए मज़त करी सके।
12	8	परमेशरे आत्मां एकी मणछा लै इहअ प्रच़ार करनैओ गूण ज़ेथ बुधिए गल्ला आसा और सह ई आत्मां दैआ दुजै मणछा लै इहअ प्रच़ार करनैओ गूण ज़ेथ खास्सअ ज्ञैन आसा।
12	9	कोई लै दैआ पबित्र आत्मां मसीहा दी पाक्कअ विश्वास डाहणेंओ गूण और दुजै मणछा लै दैआ सह ई आत्मां बमार मणछा ठीक करनैओ गूण।
12	10	पबित्र आत्मां दैआ एकी मणछा लै च़मत्कार करने शगती और दुजै लै दैआ परमेशरो समाद खोज़णेंओ बरदान; और एकी होरी लै दैआ एसा गल्ला परखणैंओ बरदान कि ज़ुंण बरदान आसा सह पबित्र आत्मां का आसा कि बूरी आत्मां का आसा। एकी मणछा लै दैआ सह कई रंगे भाषा-बोली बोल़णैंओ गूण ज़ुंण तेऊ कधि निं होए शिखल़ी दी, और कई लै दैआ सह तैहा भाषा-बोलीओ मतलब खोज़णेंओ गूण ज़ुंण तेऊ कधि निं शिखल़ी।
12	11	ईंयां सोभै बरदान आसा एकी ई पबित्र आत्में काम। पबित्र आत्मां दैआ हर विश्वासी लै बरदान ज़िहअ पबित्र आत्मां दैणअ च़ाहा।
12	12	किल्हैकि ज़ेही देही एक आसा और तेते आंग हआ कई, पर तैहा देहीए कई आंग हई करै बी आसा सह सारी देही मिली करै एक्कै ई देही, और तिहअ ई आसा मसीहा बी एक्कै।
12	13	किल्हैकि हाम्हैं सोभ, कै यहूदी कै होरी ज़ातीए, कै गुलाम कै आज़ाद, हाम्हैं आसा एकी ई आत्मां और देही संघै डुबकी लई दी और हाम्हां सोभी लै आसा एक्कै ई पबित्र आत्मां दैनी दी ज़िहअ हाम्हैं एकी कटोरै का झुटा।
12	14	एते तैणीं कि देही दी निं सिधअ एक्कै आंग आथी, तेथ आसा कई आंग।
12	15	ज़ै खूर इहअ बोले, “हुंह निं हाथ आथी, तै निं हुंह एसा देहीओ आथी,” तै कै सह सच्च़ी निं आथी तेसा देहीओ?
12	16	ज़ै कान इहअ बोले, “हुंह निं आछ आथी और तै निं हुंह देहीओ आथी”, सह कै इहअ करै सच्च़ी निं आथी तेसा देहीओ?
12	17	ज़ै सारी देही आछ हंदी तै शुणनअ किधा का त? ज़ै सारी देही कान ई हंदअ तै शिंघणअ किधा का?
12	18	पर सच्च़ी आसा परमेशरै आपणीं मरज़ी दी सोभै आंग देही ठीक ज़ैगा डाहै दै।
12	19	ज़ै सह एक्कै ई आंग हंदअ, सह निं तै देही हणीं ती।
12	20	पर ऐबै आंग ता बडै भारी आसा, पर देही आसा एक्कै ई।
12	21	आछ निं हाथा लै बोली सकदी, “मुंह निं तेरी ज़रुरत आथी” और नां मूंड खूरा लै सकदअ बोली, “मुंह निं थारी ज़रुरत आथी।”
12	22	पर देहीए तिंयां आंग ज़ुंण होरी का दुबल़ै ज़ाण्हिंआं तिंयां आसा बडै ज़रूरी।
12	23	देहीए ज़हा आंगा हाम्हैं नकदरै समझ़ा, तिन्नां ई आंगै करा हाम्हैं सोभी का खास्सी इज़त और म्हारै ज़ुंण आंग शोभा निं दैंदै, तिंयां हआ होर भी शोभलै,
12	24	पर तैबी निं म्हारै इना शोभलै आंगा किछ़ै मतलब आथी। पर परमेशरै दैनी देही एही बणांईं कि ज़हा आंगा अदरे कामीं ती, तेऊ आंगा भेटी होर बी खास्सी इज़त।
12	25	परमेशरै किअ इहअ एते तैणीं कि देही दी निं फूट लोल़ी पल़ी, और ताकि तिंयां एकी दुजे हेर-सभाल़ करदै रहे।
12	26	तैही आसा कि ज़ै एकी आंगा दाह लागी ता सारै आंगा हआ दाह; और ज़ै एकी आंगा खुशी भेटी ता तिंयां होर आंग बी मनाऊंआं तेते खुशी।
12	27	इहअ ई करै तम्हैं सोभ आसा कठा मिली करै मसीहे देही, और तम्हैं सोभै आसा तेसा देहीए आंग।
12	28	मसीहे देही दी आसा परमेशरै मंडल़ी दी हाम्हां लै ज़ुदै-ज़ुदै काम दैनै दै, पैहलअ आसा शधाणूं, दुजअ आसा परमेशरो गूर, चिअ आसा सखाऊंणै आल़अ, तेखअ शगतीए कामां करनै आल़अ, च़ांगै करनै आल़अ, झींण करनै आल़अ, इंतज़ामा करनै आल़अ, कई रंगे बोली बोल़णैं आल़अ।
12	29	हाम्हां मांझ़ै निं सोभै शधाणूं आथी? नां हाम्हैं सोभै परमेशरे गूर आथी? नां हाम्हां मांझ़ै सोभै शिक्षा दैणैं आल़ै आथी? नां सोभै शगतीए काम करी सकदै?
12	30	नां हाम्हां सोभी बमारी का ठीक करनैओ बरदान आथी भेटअ द? नां हाम्हैं सोभै खास बोली-भाषा सकदै बोली?
12	31	नां हाम्हैं सोभै होरी भाषा दी तेतो मतलब खोज़ी सकदै। तम्हैं लोल़ी सोभी का खास्सी मज़त करनै आल़अ बरदान मांगअ। पर हुंह खोज़ूं तम्हां का इना मांझ़ै सोभी का बित्तअ किज़ै आसा।
13	1	ज़ै हुंह मणछा और स्वर्ग दूता ज़ेही बोली बोलूं, और पर झ़ूरी निं मेरै दिला दी कोही लै होए, तै हणीं मेरी गल्ला ठण-ठण करदै पितल़ा, और शण-शण करदी पंज़ेबा ज़ेही किछ़ू नां कामें।
13	2	ज़ै हुंह परमेशरो बैण खोज़णैं आल़अ होए, और सोभी भेदो ज़ाणकार, और ज्ञैना समझ़णैं आल़अ, और ज़ै मुंह एतरअ विश्वास बी होए, कि हुंह सका ऐहा धारा बी इधा का दूर च़की पर सोभी लै झ़ूरी निं मेरै दिला दी होए, तै निं हुंह किछ़ी कामों आथी।
13	3	ज़ै हुंह आपणीं ज़ैदात बी गरीबा और दुखी दल़िदरा लै दैंऊं, और आपणीं देही बी दुजै बच़ाऊंणा लै आगी जैंदरी पाऊं, पर झ़ूरी निं मेरै दिला दी कोही लै होए, ता तेतो बी निं मेरअ किछ़ फाईदअ आथी।
13	4	ज़ुंण होरी लै झ़ूरी करा सह डाहा सबर और दुजै लै झींण और ज़ुंण झ़ूरी करा सह निं कोहिए निंदा करदअ आथी, झ़ूरी निं आपणीं बड़ाई करदअ आथी, और नां आप्पू सराहंदअ आथी,
13	5	सह निं दुजे बेइज़ती करदअ, और तिंयां निं मतलबी हंदै, सह निं छ़ेकै रोश करनै आल़अ हंदअ, ज़ै तिन्नां लै कुंणी बूरअ बभार किअ तेता निं तिंयां आद डाहंदै, ज़ै कुंण तिन्नां लै पाप बी करे ता तेता बी करा तिंयां माफ।
13	6	ज़ुंण झ़ूरी करा तिंयां निं लोगे बूरै कामां लै खुश हंदै तिंयां हआ भलै और शुचै कामां लै खुश।
13	7	सह ज़िरा झ़ूरी दी सोभी गल्ला, ता सह निं विश्वास करनअ छ़ाडदअ, सह डाहा सोभी गल्ला दी आशा और सोभी गल्ला दी करा सह धरा धीर। ()
13	8	इहअ बगत बी एछणअ ज़ेभै लोगा परमेशरो बैण खोज़णअ बंद करनअ और पाखली बोली बी निं बोल़णीं और परमेशरे बारै डुघै भेद समझ़णें बी निं ज़रुरत रहणीं, पर झ़ूरी रहणीं सदा बणीं।
13	9	किल्हैकि म्हारै ज्ञैनो बरदान और परमेशरे बैणा खोज़णेंओ गूण आसा धूरअ,
13	10	पर ज़ेभै सह सिध्द और पूरअ एछणअ, तेभै निं तेते ज़रुरत रहणीं ज़ुंण धूरअ आसा।
13	11	अह आसा मणछे ज़िन्दगीए बझ़ा ज़ेही, ज़ेभै हुंह लान्हअ त मेरी बोली, समझ़ और बभार त लान्हैं ज़िहअ। पर ज़ांऊं हुंह ज़ुआन हुअ ता मंऐं छ़ाडअ लान्हैं ज़िहअ सभाब।
13	12	हाम्हैं विश्वासी बी आसा इहै ई, किल्हैकि हाम्हैं आसा इहै मणछा ज़िहै ज़ुंण आपणअ मुंह इहै शिशै दी भाल़ा ज़ेथ धुंमधुंमअ शुझिआ, किल्हैकि अज़ी निं हाम्हैं सोभै गल्ला राम्बल़ै करै समझ़दै। सिधअ आजू हेरनी हाम्हां सोभै गल्ला समझ़ी और तेभै भाल़णअ हाम्हां परमेशर आपणैं मुंहां सम्हनै। एभै आसा मेरअ ज्ञैन धूरअ। पर ज़ेभै सह धैल़ी एछणी, तेभै लागणअ मुखा तेऊए बारै राम्बल़ै करै थोघ ज़िहअ एभै परमेशरा का मेरै बारै आसा थोघ।
13	13	पर ऐबै लागा हाम्हां ईंयां चअन च़िज़ा करनी, परमेशरा दी विश्वास करनअ, परमेशरे करारा दी आशा और होरी संघै झ़ूरी करनी। पर इना चिई मांझ़ै आसा असली दी सोभी का महान होरी संघै झ़ूरी डाहणीं।
14	1	होरी संघै झ़ूरी करना लै और आत्मिक बरदाना दी डाहंणअ धैन मन लाई। खासकर खोज़णीं पबित्र आत्मां प्रगट की दी गल्ला।
14	2	किल्हैकि ज़ुंण होरी रंगे बोली दी बोला, सह निं आप्पू बोलदअ आथी, पर तेऊए मुंहां का करा परमेशर गल्ला; तैही निं तेऊए गल्ला हर कोहै समझ़दै आथी, किल्हैकि सह बोला गुप्त भेदे गल्ला पबित्र आत्में शगती करै।
14	3	पर ज़ुंण पबित्र आत्मां प्रगट की दी गल्ला खोज़ा, सह करा होरी विश्वासीए विश्वासा दी पाक्कै हणां लै और हौंसल़अ और तिन्नें मनैं शांती दैणा लै मज़त।
14	4	ज़ुंण होरी रंगे बोली दी गल्ला करा, सह करा आपणैं विश्वासा पाक्कै। पर ज़ुंण पबित्र आत्मां प्रगट की दी गल्ला खोज़ा सह करा मंडल़ी दी सोभी विश्वासीओ विश्वास पाक्कअ।
14	5	पर हुंह च़ाहा कि तम्हैं कई रंगे बोली बोले, पर एता का खास्सअ च़ाहा हुंह इहअ कि तम्हैं तिन्नां गल्ला खोज़ा ज़ुंण पबित्र आत्मां प्रगट करा किल्हैकि, ज़ै कुंण विश्वासी होरी रंगे बोली बोला और ज़ै मंडल़ी दी विश्वासीओ विश्वास पाक्कअ हणां लै तेतो मतलब नां खोज़े ता एता का बित्तअ आसा मंडल़ी दी परमेशरो बैण खोज़णअ ज़ुंण पबित्र आत्मां किअ प्रगट।
14	6	भाईओ, तैही बोला हुंह ज़ै हुंह तम्हां सेटा एछी करै होरी रंगे बोली दी गल्ला करूं ता मुखा तम्हां किज़ै फाईदअ हणअ? पर ज़ै हुंह तम्हां सेटा लै पबित्र आत्मां प्रगट की दी गल्ला या खास ज्ञैन या परमेशरो बैण खोज़े या शिक्षा दैए, तेता करै हणअ थारअ फाईदअ।
14	7	ठीक इहअ ई, ज़ांऊं तम्हैं गाणैं-बज़ाणें साज़-बाज़ा ज़िहअ, बशूरी और बींन, ज़ै इना दुही बाज़णें धुना दी फरक नां होए, तै किहअ करै लागणअ लोगा का थोघ कि बशूरी बाज़ी कि बींन?
14	8	और ज़ेभै जुधा लै नाद बाज़ी तेतो निं थोघ ई लागे, ता कहा करनी जुधा लै तैरी?
14	9	एऊ ई साबै ज़ै तम्हैं लोगा समझ़ एछणैं जोगी बोल नांईं बोले, ता सह हणीं बागरी दी गल्ला करनै ज़ेही गल्ला और तेतो निं कोही का थोघ लागणअ कि तम्हैं किज़ै बोलअ।
14	10	एऊ संसारै आसा कई रंगे बोली और हर बोलीओ हआ तिन्नां लोगा लै मतलब ज़ुंण लोग तेता समझ़ा।
14	11	पर ज़ै हुंह कहा भाषा-बोलीओ मतलब निं समझ़ूं, ता तेऊ बोल़णैं आल़ै समझ़णअ हुंह परदेसी और तिंयां आसा हाम्हां लै परदेसी।
14	12	तै बोला हुंह कि, ज़ै तम्हैं आत्मिक बरदाना करै भर्हुऐ दै होए, ता एही कोशिश करै कि थारै बरदाने बढोतरी करै लोल़ी मंडल़ीए बढोतरी हुई।
14	13	ज़ै कुंण होरी बोली दी बोले, ता सह करै प्राथणां कि तेतो मतलब बी खोज़ी सकूं।
14	14	ज़ेभै हुंह होरी भाषा दी प्राथणां करा, मेरी आत्मां हआ प्राथणां करदी लागी दी, पर मुखा निं तेभै थोघ हंदअ कि हुंह किज़ै बोला।
14	15	एता लै च़ाहा हुंह पबित्र आत्में साबै प्राथणां करनी, पर हुंह च़ाहा इहअ कि ज़ुंण हुंह बोला सह लोल़ी होरी बी समझ़ आअ। ज़ेभै हुंह गिह बोला सह लोल़ी पबित्र आत्में साबै मंऐं बोली पर अह बी आसा ज़रूरी कि ज़ुंण हुंह गिह बोला सह लोल़ी होरी बी समझ़ आई।
14	16	ज़ै आराधना सभा दी कुंण इहअ होए ज़हा खास्सी समझ़ निं आथी, ज़ै तेऊ तेरै परमेशरा लै शूकर करने बारै किछ़ै समझ़ ई निं एछे, ता तिन्नां का निं थोघ ई लागणअ कि तंऐं किज़ै बोलअ और तिंयां निं ताह संघै साझ़ू हंदै और “तथास्तू” बोलदै।
14	17	तूह ता करा होए राम्बल़ै करै परमेशरो शूकर, पर एता करै निं होरीए विश्वासा दी बढोतरी हंदी।
14	18	हुंह करा आपणैं परमेशरो शूकर कि हुंह आसा होरी रंगे भाषा बोल़णा लै थारअ गूरू पै।
14	19	पर तज़ी बी, ज़ै हुंह मंडल़ी दी खास्सै विश्वासी मांझ़ै होए ता हुंह निं होरी रंगे भाषा बोलदअ किल्हैकि पाखली बोली ज़ुंण कोहै निं समझ़ी सकदअ तेथ बोलै होए मंऐं दस हज़ारा बैण पर तिंयां निं कोही समझ़ आऐ कि मंऐं कै बोलअ! तेता का आसा मेरै बोलै दै तिंयां पांज़ बोल ई भलै ज़ुंण लोगा समझ़ एछे और ज़ेता करै तिन्नां शिक्षा भेटे।
14	20	भाईओ, तम्हैं निं समझ़ा दी लान्हैं ज़िहै बणीं; तैबी बूराई दी रहा तम्हैं लान्हैं ज़िहै, पर एही गल्ला समझ़णा लै बणां तम्हैं सैणैं।
14	21	पबित्र शास्त्रा दी आसा इहअ लिखअ द, () “प्रभू बोला इहअ, ‘मुंह करनी होरी भाषा बोल़णैं करै पाखलै लोगे होठा करै इना लोगा संघै गल्ला, तैबी निं इना मेरी शुणनी।’”
14	22	तैही ज़ै हाम्हां मांझ़ै कुंण एही भाषा बोले ज़ुंण पबित्र आत्मां आसा भेटी दी, म्हारै बोल आसा तिन्नां लोगा लै परमेशरे शगतीए नछ़ैण ज़ुंण प्रभू दी विश्वास निं करदै।
14	23	एऊ साबै ज़ै मंडल़ी एकी ज़ैगा कठा होए, और सोभ ज़ण्हैं होरी भाषा बोलदै लागे, और इना भाषा नांईं समझ़दै विश्वास निं करनै आल़ै भितरा लै एछे, ता तिन्नां कै तम्हां लै बेगरअ निं बोल़णअ?
14	24	पर ज़ै सोभै पबित्र आत्मां प्रगट किऐ दै परमेशरे बैण खोज़णैं होए लागै दै और बागा का कुंण नपहल़ मणछ या कुंण विश्वास नांईं करनै आल़अ मणछ एछे ता तिन्नां बणांणअ सह दोशी और परखी बी हेरनअ;
14	25	एता शूणीं करै एछणी तेऊए दिलै समझ़ कि ज़ुंण तेऊ पाप किऐ परमेशर तेता लै किज़ै बोला और तेखअ एछणी तेऊ समझ़ कि सह आसा पापी और तेऊ लागा पाप करनअ छ़ाडणअ तेखअ पल़णअ सह परमेशरे च़रणैं और माथअ टेकी मनणअ तेऊ, “सच्च़ी आसा तम्हां संघै परमेशर।”
14	26	भाईओ, मेरअ बोल़णैंओ मतलब आसा इहअ कि ज़ेभै तम्हैं आराधना दी कठा हआ ता सोभिए दिला दी रहा भज़न या शिक्षा या होरी भाषा या होरी बोलीओ मतलब खोज़णअ, और ईंयां सारी गल्ला लोल़ी आत्मिक बढोतरी लै हुई।
14	27	ज़ै होरी भाषा दी गल्ला करनी ई होए, तै लोल़ी दूई या तेता का खास्सै हुऐ; ज़ै खास्सै होए तै बोलै चअन-चअन ज़ण्हैं बारी-बारी करै और एक ज़ण्हअ खोज़ै तेतो मतलब।
14	28	ज़ै तेते मतलब खोज़णैं आल़अ नांईं होए तै रहै सह होरी भाषा बोल़णैं आल़अ मंडल़ी दी च़ुप्पी और सह करै आपणैं मनैं आपणैं विश्वासे बढोतरी लै परमेशरा संघै होरी बोली दी गल्ला।
14	29	परमेशरे गूरा मांझ़ै बोलै सिधै दूई चअन ज़ण्हैं ई, और बाकी लोग करै तिन्नां बैणा शूणीं और परखी।
14	30	पर ज़ै सभा दी बेठै दै मांझ़ै कहा परमेशरा का समाद भेटे, ता तेभै ज़ुंण सह सभा दी बोलदअ होए लागअ द सह रहै च़ुप्पी और तेऊ दुजै दैऐ बोल़णैं।
14	31	तम्हैं सोभै सका परमेशरो बैण खोज़ी, पर बारी-बारी करै ताकि सोभै शिखल़ुई सके और सोभी हौंसल़अ भेटे।
14	32	परमेशरो गूर ज़ुंण परमेशरै प्रगट किअ द बैण खोज़ा, तेऊ लै आसा ज़रूरी कि सह आपणअ बरदान आपणैं बशै डाहे।
14	33	किल्हैकि परमेशर निं शांती दी झाख पांदअ आथी, सह आसा शांती दैणैं आल़अ परमेशर, ज़िहअ पबित्र लोगे मंडल़ी दी हआ।
14	34	बेटल़ी रहै मंडल़ीए सभा दी च़ुप, किल्हैकि तिन्नां लै निं मंडल़ी दी गल्ला करनैओ हुकम आथी, पर तिन्नां लै आसा डरा हेठै रहणैंओ हुकम, और ज़िहअ बधाना दी आसा लिखअ द।
14	35	ज़ै तिंयां किज़ै शिखल़णअ च़ाहे, ता घरै पुछ़ै आपणैं-आपणैं लाल़ै ई का, किल्हैकि बेटल़ी लै निं मंडल़ी दी गल्ला करनी शोभा दैंदी।
14	36	ज़ै तम्हैं मेरी इना गल्ला दी राज़ी निं आथी ता एता डाहै आद कि परमेशरो बैण निं सोभी का पैहलै तम्हां कुरिन्थी लोगा का आथी खोज़अ द, नां एता शुणनै आल़ै सिधै तम्हैं आथी और अह आसा होरी बी खास्सै लोगै शूणअ और मनअ द। तम्हैं बी करा तिहअ ज़िहअ होरी ज़ैगे विश्वासी करा।	WRONG ALIGNMENT
14	37	ज़ै कुंण मणछ आप्पू लै परमेशरो गूर या पबित्र आत्मां दैनै दै बरदाना आल़अ समझ़े, सह लऐ पैहलै इहअ समझ़ी कि ज़ुंण गल्ला हुंह तम्हां लै लिखा, तिंयां आसा प्रभूए हुकम।
14	38	पर ज़ै कुंण मेरी इना गल्ला नांईं मनें, ता तिन्नें बी निं मनी।
14	39	तै ए मेरै भाईओ, परमेशरे गल्ला प्रगट करदै रहा लागी, और होरी भाषा बोल़णा लै बी निं नांह करी;
14	40	आराधना दी ज़ुंण बी गल्ला तम्हैं करा सोभै गल्ला लोल़ी शोभली और ठीक रिती दी बाढै की।
15	1	भाईओ, ऐबै फरेऊणीं मुंह तम्हां का सह ई खुशीओ समाद आद ज़ुंण मंऐं तम्हां का पैहलै आसा खोज़ी हेरअ द, ज़ेथ तम्हैं विश्वास बी किअ त और ज़हा विश्वासा दी तम्हैं पाक्कै बी आसा।
15	2	तेऊ खुशीए समादा करै करा परमेशर थारअ उद्धार ज़ै तम्हैं तेथ सदा विश्वास डाहे ज़ुंण मंऐं तम्हां का खोज़अ, नांईं ता थारअ विश्वास आसा फज़ूल।
15	3	तैही खोज़अ मंऐं सह सोभी का ज़रूरी समाद तम्हां का ज़ुंण प्रभू ईशू मसीहा का भेटअ। सह समाद आसा इहअ कि ईशू मूंअ म्हारै पाप माफ करना लै ज़िहअ तेऊए बारै पबित्र शास्त्रा दी लिखअ द बी आसा।
15	4	सह दाबअ और पबित्र शास्त्रे साबै हुअ चिऐ धैल़ै ज़िऊंदअ बी। ()
15	5	तेखअ शुझुअ सह पतरसा का और सोभी बारा च़ेल्लै का बी शुझुअ।
15	6	तेखअ शुझुअ सह पांज़ा शौआ का भी खास्सै च़ेल्लै का कठा एकी बारी, और तेता मांझ़ै आसा कोऐ अज़ी बी ज़िऊंदै, और कोऐ गऐ मरी।
15	7	तेखअ शुझुअ सह याकूबा का बी और सोभी शधाणूं बी भाल़अ।
15	8	तेखअ सोभी का बाद खिरी शुझुअ सह मुखा बी। हुंह बणअ शधाणूं इहै शोहरू ज़िहअ ज़सरअ ज़ल्म असली बगती नांईं हंदअ।
15	9	किल्हैकि हुंह आसा त तिन्नां शधाणूं मांझ़ै सोभी का होछ़अ, मतलब हुंह निं शधाणूं बोल़णैं जोगी बी आथी त, किल्हैकि हुंह दैआ त परमेशरे मंडल़ी दी विश्वासी लै दुख तकलिफ।
15	10	पर हुंह आसा शधाणूं किल्हैकि परमेशरै की मुल्है झींण, तेऊए जशा करै हुअ मेरी ज़िन्दगी दी खास्सअ असर। पर मंऐं किअ तिन्नां होरी सोभी शधाणूं का खास्सअ कष्ट, तैबी निं अह मेरै आपणैं बला करै हुअ, परमेशरे जशै की मेरी एऊ कामां करना लै मज़त।
15	11	और तैही, च़ाऐ हुंह करा, च़ाऐ तिंयां करा, हाम्हैं सोभै खोज़ा तेऊ ई मसीहे बारै खुशीए समादा और तेता ई दी किअ तम्हैं विश्वास बी।
15	12	ऐबै पुछ़ा हुंह तम्हां का इहअ, हाम्हैं सोभी खोज़अ तम्हां का तेऊ मसीहे बारै ज़ुंण परमेशरै मरी करै भी किअ हुअ ज़िऊंदअ, ऐबै निं लोल़ी तम्हां मांझ़ै कुंणी इहअ बोलअ कि परमेशरा निं विश्वासी मरी करै भी ज़िऊंदै करनै।
15	13	ज़ै मूंऐं दै मणछ ज़िऊंदै ई निं हई सकदै, तै निं मसीहा बी ज़िऊंदअ हुअ।
15	14	ज़ै मसीहा भी ज़िऊंदअ नांईं हुअ आथी, ता ज़ुंण हाम्हैं मसीहे बारै खुशीओ समाद खोज़ा सह आसा फज़ूल, और थारअ विश्वास बी आसा फज़ूल।
15	15	ज़ै मूंऐं दै ज़िऊंदै ई निं हंदै, तै खोज़ा हाम्हैं परमेशरे बारै झ़ुठअ कि तेऊ किअ मसीहा मरी करै भी ज़िऊंदअ, ज़ै तेऊ असली दी इहअ किअ ई निं होए।
15	16	ज़ै मूंऐं दै भी ज़िऊंदै नांईं हई सकदै, तै निं मसीहा बी मरी करै भी ज़िऊंदअ हुअ।
15	17	ज़ै मसीहा मरी करै ज़िऊंदअ ई निं हुअ ता थारअ विश्वास करनअ बी आसा फज़ूल, और तम्हैं आसा अज़ी बी लागै दै पापा दी ज़िन्दगी ज़िऊंदै।
15	18	ज़ै मसीहा मरी करै भी ज़िऊंदअ नांईं आथी हुअ द, तै ज़ुंण मसीहा दी विश्वासा दी रहंदी मरी आसा गऐ दै तिंयां निं बच़ै, पर तिंयां हुऐ परमेशरा का दूर हई करै सदा लै बरैबाद।
15	19	ज़ै हाम्हैं सिधअ एसा ई ज़िन्दगी दी, मसीहा का भली च़िज़े आशा डाहे तै आसा हाम्हैं सोभी मणछा मांझ़ै नभागै, तै निं हाम्हां लै आजू स्वर्गै किछ़ै आथी।
15	20	पर सत्त आसा इहअ कि परमेशरै किअ मसीहा मरी करै ज़िऊंदअ एसा गल्ला पाक्की करना लै कि तेऊ करनै तिंयां बी ज़िऊंदै ज़ुंण मरी आसा गऐ दै।
15	21	किल्हैकि, ज़ै एकी मणछा आदमा करै एऊ संसारा दी मौत आई, तिहै ई हणैं एकी मणछा करै मरी करै भी ज़िऊंदै। सह मणछ आसा मसीहा ईशू।
15	22	ज़िहअ एकी मणछा आदमे पाप करनै पिछ़ू सोभी मणछा लै मौत आई। तिहै ई हणैं एकी मणछा मसीहा ईशू करै सोभै मूंऐं दै खिरी ज़िऊंदै।
15	23	पर हरेक हणअ आपणीं बारी दी ज़िऊंदअ। मसीहा त पैहलअ ज़ुंण ज़िऊंदअ हुअ, ज़ांऊं मसीहा ज़िऊंदअ हुअ तै ज़सरअ मसीहा संघै पाक्कअ नातअ होए तिंयां हणैं मरी करै भी ज़िऊंदै ज़ेभै मसीहा भी फिरी एछणअ।
15	24	संसारे सोभै गल्ला हणीं तेभै खतम ज़ेभै मसीहा एऊ सारै संसारो राज़ परमेशर बाप्पू सेटा सभाल़ी दैए। तेभै करनी शैताने सारी शगती और हक बरैबाद। ()
15	25	किल्हैकि ज़ेभै तैणीं सह आपणैं दुशमण शैताना हारी करै आपणैं खूरा हेठै निं पाऐ, तेभै तैणीं रहणअ तेऊ शैतानो राज़ एऊ संसारा दी ज़रूरी। ()
15	26	सोभी का खिरी ज़ुंण दुशमण बरैबाद करनअ सह आसा मौत।
15	27	ज़ांऊं पबित्र शास्त्र इहअ बोला कि परमेशरा दैणअ सोभी गल्लो हक तेऊ लै, सह निं परमेशरे बारै आथी बोलअ द किल्हैकि सह आसा परमेशर ई ज़ुंणी सोभै गल्ला मसीहे शगतीए बशै की। ()
15	28	तेखअ ज़ांऊं सोभी गल्लो हक मसीहा का आसा ज़ुंण परमेशरो शोहरू आसा। शोहरू दैणअ आपणअ सारअ हक परमेशरा लै, तै कि परमेशरै ज़ुंणी सोभी गल्लो हक शोहरू लै दैनअ, सह लोल़ी हर ज़ैगा सोभी गल्ला प्रैंदै मालक हुअ।
15	29	ऐबै सोठा एसा गल्ले बारै, थारअ आसा इहअ रबाज़ कि तम्हां मांझ़ै लआ कई लोग तिन्नां लोगे बदल़ै डुबकी ज़ुंण डुबकी मन बदल़णें डुबकी लणै का पैहलै आसा गऐ दै मरी। ज़ै कुंण इहअ बोला कि विश्वासी निं मरी करै ज़िऊंदै हणैं, तै आसा इहअ करनअ फज़ूल। तै निं इहअ करनैओ किछ़ै मतलब आथी।
15	30	ज़ै मरी करै भी ज़िऊंदै हंदै ई निं आथी तै आसा हाम्हैं बी ऐडै मणछ ज़ुंण एता पिछ़ू आपणीं ज़िन्दगी खातरै दी पाआ।
15	31	भाईओ, हुंह खोज़ा तम्हां का कि हुंह बच़ा हर धैल़ै मरनै का। मेरी ईंयां गल्ला आसा शुची और अह गल्ल बी आसा शुची कि हुंह आसा सच्च़ी बडअ भारी खुश किल्हैकि तम्हैं करा म्हारै प्रभू ईशू मसीहा दी विश्वास।
15	32	इधी इफिसुस नगरी आसा मेरै दुशमण बणें ज़ीबा ज़िहै ज़ुंण मुंह बरैबाद च़ाहा करनअ। ज़ै मुंह एऊ संसारै ई भेटणअ फल ता तै कै ज़रुरत पल़ी मुंह एतरै दुख ज़िरने! ज़ै अह ई गल्ल आसा शुची कि खिरी निं हुंह मरी करै भी ज़िऊंदअ हणअ ता तै आसा अह गल्ल ई ठीक ज़िहअ बोला, () “एछा खाआ-पिआ मौज़ करा, किल्हैकि काल्ला ता हाम्हां मरनअ लागणअ।”
15	33	ज़ुंण लोग एही गल्ला करा तिन्नां मणछे गल्ला मनी निं ऐडै बणीं, “बूरै मणछा संघै साथ करा राम्बल़ै मणछा बूरै।”
15	34	थारी सोठ-समझ़ लोल़ी भली हुई और पाप करनअ छ़ाडा। किल्हैकि तम्हां मांझ़ै आसा कई इहै बी ज़हा राम्बल़ै करै परमेशरो थोघ ई निं आथी। हुंह आसा लागअ द तै इना गल्ला बोलदअ ताकि तम्हां शरम एछे।
15	35	तम्हां मांझ़ै सका कई इहअ बोली, “परमेशरै किहअ करै आसा लाऐ दै मरी करै ज़िऊंदै करी या तिन्नें देही केही हणीं?”
15	36	आरो ऐडैओ; ज़ेभै तम्हैं आपणैं खेचै किछ़ बऊआ, ता ज़ेभै तैणीं सह बेज़अ चिजअ निं आथी, ता तेभै तैणीं निं तेथ टीप फुटदी आथी।
15	37	ज़ुंण तूह बऊआ अह कै सह देही निं आथी ज़ुंण टिपणैं आल़ी आसा, पर पल़अ द आसा तेथ दाणअ ई, च़ाऐ तिंयां दाणैं गिंहूंए होए, च़ाहै छ़लीए होए, च़ाहै सह किज़ै होर नाज़ होए।
15	38	पर परमेशर दैआ आपणीं मरज़ी करै तेता लै देही, और सोभी बेज़ै लै आसा आपणीं-आपणीं देही दैनी दी। ()
15	39	एऊ संसारै निं सोभिए देही एकी रंगे आथी, मणछे देही आसा होरी रंगे, और पशूए देही आसा होरी रंगे; और च़ेल्लू पखीरूए देही आसा होरी रंगे, और माह्छ़लीए देही आसा होरी रंगे।
15	40	ज़ेही एऊ संसारै कई रंगे देही आसा तेही आसा सरगे देही बी, पर सरगे देहीए शोभा आसा होरी रंगे, और संसारे देहीए शोभा आसा होरी रंगे।
15	41	सुरज़े शोभा आसा होरी रंगे, और ज़ोथे शोभा आसा होरी रंगे और तारे शोभा आसा होरी रंगे, एक तारै और दुजै तारे शोभा दी बी आसा फरक।
15	42	मूंऐं दै मणछो ज़िऊंदै हणअ बी आसा इहअ ई। एसा देही बऊआ बरैबाद हणैं आल़ी दशा दी और अमर रुपा दी हआ अह ज़िऊंदी।
15	43	तेऊ बऊंदी बारी निं अदर हुअ, पर ज़ेभै तिंयां हआ ज़िऊंदी तेते शोभा हआ खास्सी बधिया और सदा लै।
15	44	ज़ेही म्हारी मणछे देही आसा, तेही आसा होर देही बी ज़ेता परमेशरे पबित्र आत्मां करै भेटा ज़िन्दगी। म्हारी मासा और लोहू करै बणीं दी देही बधल़णीं तिन्नां देहीए रुपा दी ज़ेता परमेशरे पबित्र आत्मां करै ज़िन्दगी भेटा।
15	45	एते बारै आसा पबित्र शास्त्रा दी बी लिखअ द, “पैहलअ मणछ, आदम बणअ ज़िऊंदअ ज़ीब।” पर खिरीओ आदम मसीहा बणअ सदा रहणैं आल़ी ज़िन्दगी दैणैं आल़ी आत्मां।
15	46	ज़ुंण स्वर्गै सदा रहणैं आल़ी ज़िन्दगी आसा सह निं पैहलै आई, पर ज़ुंण हाम्हां पैहलै भेटा सह आसा पृथूई दी ज़िन्दगी और तेता बाद भेटा स्वर्गै ज़िन्दगी।
15	47	पैहलअ मणछ आदम आसा त पृथूईए माटै करै बणांअ द; पर दुजअ मणछ मसीहा आसा स्वर्गा का आअ द। ()
15	48	ज़ुंण बी माटै का आसा बणांऐं दै तिंयां सोभ आसा आदमा ज़िहै ज़ुंण माटै का त बणांअ द, तिंयां सोभ ज़ुंण स्वर्गे आसा तिंयां मणछ आसा मसीहा ज़िहै ज़ुंण स्वर्गा का आसा।
15	49	ज़िहै परमेशरै हाम्हैं बी तेऊ माटै का बणांऐं दै मणछा ज़िहै बणांऐं, तिहअ ई दैणअ परमेशरा हाम्हां लै तेऊ स्वर्गा का आऐ दै मणछो रूप बी। ()
15	50	भाईओ, म्हारी पृथूईए देही आसा हाड-मासा करै बणांईं दी, हाम्हैं निं एसा देही संघै परमेशरे राज़ा दी बझ़ी सकदै ज़ुंण स्वर्गै आसा। हाम्हैं निं स्वर्गै आपणीं एसा देही संघै बझ़ी सकदै ज़ुंण मरी सका, किल्हैकि तिधी निं मौत आथी।
15	51-52	एऊ गुप्त भेदे बारै शूणां, हाम्हैं निं सोभै मरनै, ज़ेभै खिरीए नाद बाज़णीं तेभै बधल़णीं म्हारी देही एकी पला भितरी। ज़ेभै तेसा नादे छ़ेल़ हणीं तेभै हणैं मूंऐं दै सदा लै ज़िऊंदै तिंयां निं भी मरनै और हाम्हैं सोभै बदल़णैं दुजै रुपा दी।
15	53	किल्हैकि म्हारी ज़ुंण अह देही ज़ुंण मरा और बास्स-शल़ैन्ह लागा। अह आसा दुजै रुपा दी बधल़णीं ज़रूरी ज़ुंण कधि निं मरे और नां तेता का बास्स-शल़ैन्ह लागणीं।
15	54	ज़ेभै एसा मरनै आल़ी देही अमर हणैंओ च़ोल़अ बान्हणअ, तेभै हणअ सह बैण पूरअ, ज़ुंण पबित्र शास्त्रा दी आसा लिखअ द, () “ज़िन्दगी हारी मौत और आजू निं मौत हणीं।
15	55	हे मौत, तेरी ज़ीत किधी रही? हे मौतै तेरअ डाम्ह किधी रहअ?”
15	56	मौतो डाम्ह आसा पाप, और बधान दैआ पापा लै शगती।
15	57	पर परमेशरो आसा शूकर कि तेऊ दैनी म्हारै प्रभू ईशू करै हाम्हां लै म्हारै पाप और मौता का ज़ीत।
15	58	एते तैणीं बोला हुंह ए मेरै पैरै भाईओ, विश्वासा दी रहा पाक्कै और गलत शिक्षा करै निं कबाता पेठी, ज़ुंण बी तम्हैं प्रभू लै करा परमेशरा दैणअ तम्हां लै तेतो फल। ()
16	1	ऐबै दैंऊं हुंह थारै तिन्नां ढबै-धेल्ले बारै पुछ़ै दै सुआलो ज़बाब ज़ुंण येरुशलेम नगरीए पबित्र लोगा लै कठा किऐ तै, और ज़िहअ हुकम मंऐं गलाती लाक्के मंडल़ी लै दैनअ त, तिहअ ई करा तम्हैं बी।
16	2	हबते पैहलै धैल़ै करै तम्हैं सोभ मणछ-आपणीं कमाई भाल़ी करै थोल़अ-थोल़अ आप्पू सेटा डाही, ताकि ज़ेभै मुंह एछणअ तम्हां निं तेभै लोल़ी च़ंदअ कठा करनअ पल़अ।
16	3	ज़ेभै मुंह एछणअ, तेभै ज़हा भरोस्सैमंद मणछा तम्हैं छ़ांटे तिंयां छ़ाडणैं ढबै-धेल्लै पजैल़ै येरुशलेम नगरी लै। मुंह दैणीं तिन्नां संघै एक च़िठी बी ज़ेता करै येरुशलेम नगरीए विश्वासी संघै तिन्नें बछ़ैण होए।
16	4	ज़ै तम्हैं इहअ समझ़े कि मेरअ डेऊणअ बी आसा ठीक तै डेऊणअ हाम्हां संघा।
16	5	हुंह एछणअ मकिदुनिया बाती हई करै तम्हां सेटा लै, किल्हैकि मुंह डेऊणअ मकिदुनिया बाती।
16	6	पर हई सका कि तम्हां ई सेटा बी रहूं, और हिंऊंद काटूं तम्हां ई सेटा, ता तेखअ दैऐ मुंह पजैल़ी ज़ेथ बाखा लै मुंह डेऊणअ होए।
16	7	किल्हैकि हुंह निं ऐबै बाता-बाती तम्हां संघै सिधअ थोल़ी घल़ी मिलणअ च़ाहंदअ आथी; पर मुंह आसा आशा कि, ज़ै प्रभू च़ाहे ता, तै सका हुंह थोल़ै बगता लै तम्हां संघै रही,
16	8	पर हुंह रहणअ पिन्तेकुस्त थैरा तैणीं इफिसुस नगरी दी,
16	9	मुखा आसा इधी बधिया काम करनैओ मोक्कअ। एही ता आसा इधी खास्सै लोग मेरै खलाफ।
16	10	ज़ै तिमुतुस एछी जाए, ता तेऊओ करै बधिया सुआगत; किल्हैकि सह करा मुंह ई बराबर प्रभूओ काम।
16	11	तम्हैं निं कोहै तेऊ होछ़ै समझ़ी आथी, पर राम्बल़ै करै दै तेऊ शांती संघै ओर्ही बाखा लै पजैल़ी, ताकि सह मुंह सेटा लै एछी सके; किल्हैकि मुंह हआ धैल़ तेऊ न्हैल़अ-भाल़अ लागअ द कि सह लोल़ी सोभी विश्वासी भाई संघै आअ।
16	12	विश्वासा दी मेरै भाई अपूलोसा का आसा मंऐं बडी अरज़ की दी कि तम्हां सेटा लै लोल़ी होरी विश्वासी भाई संघै आअ। पर सह निं एभै डेऊणअ च़ाहंदअ, पर ज़ेभै तेऊ मोक्कअ भेटणअ ता तेभै जाणअ सह एछी।
16	13	बिहुदै रहा, विश्वासा दी रहा बणीं, भलाई रहा करदै लागी, और विश्वासा दी रहा पाक्कै। ()
16	14	ज़ुंण बी काम तम्हैं करा तेऊ करा झ़ूरी संघै।
16	15	भाईओ, तम्हां का आसा स्तिफनुसै टबरो थोघ कि तिंयां आसा अखाया लाक्कै दी पैहलै ज़ुंण विश्वासा दी आऐ, और तिंयां रहा पबित्र लोगे सेऊआ लै तैर।
16	16	एते तैणीं आसा तम्हां का मेरी अरज़ कि इहै लोगे रहा डरा हेठै, और हर तिन्नां सोभी लोगे ज़ुंण एऊ कामां दी मैन्थ करा और साझ़ आसा।
16	17	हुंह आसा स्तिफनुस और फूरतूनातुस और अखइकुसे एछणैं करै बडअ खुश, किल्हैकि तिंयां करा तै थारी मज़त पर मुल्है निं की।
16	18	तिन्नैं दैनअ मुल्है हौंसल़अ ज़िहअ तिन्नां तम्हां लै दैणअ ज़ेभै तिंयां तम्हां सेटा लै फिरी एछे।
16	19	एशिया रहणैं आल़ी मंडल़ीए विश्वासी बाखा तम्हां लै सोभी लै राज़ी खुशी। अकबिला और तेऊए लाल़ी प्रिस्किला और तिन्नें पबित्र मंडल़ी ज़ुंण तिन्नें घरै कठा हआ तिन्नां बाखा बी प्रभू ईशू दी तम्हां सोभी लै राज़ी-खुशी।
16	20	सोभी विश्वासी भाई बाखा बी आसा तम्हां सोभी लै राज़ी खुशी। पबित्र मल़्हैची दैई करै दैआ एकी दुजै लै राज़ी-खुशी।
16	21	हुंह पल़सी लिखा तम्हां सोभी लै आपणैं हाथै राज़ी-खुशी।
16	22	ज़ै कुंण प्रभू संघै झ़ूरी निं डाहे, ता तेऊ मणछा लागअ शाप। म्हारअ प्रभू आसा एछणैं आल़अ।
16	23	प्रभू ईशूओ जश लोल़ी तम्हां लै हंदअ रहअ।
16	24	मेरी झ़ूरी आसा तम्हां सोभी लै ज़ुंण मसीहा ईशू संघै एक आसा। तथास्तू।
