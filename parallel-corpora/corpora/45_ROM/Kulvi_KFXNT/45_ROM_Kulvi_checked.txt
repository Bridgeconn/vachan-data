1	1	हांऊँ पौलुसा री तरफा न ज़ो यीशु मसीह रा दास सा, परमेश्वरै हांऊँ एक प्रेरित होंणै री तैंईंयैं चुनु सा। होर तेइयै मुँभै खुशी रै समादा री तैंईंयैं अलग केरू सा।
1	2	ज़ुणी खुशी रै समादा रै परमेश्वरै पैहलै न ओरु आपणै भविष्यवक्तै रै ज़रियै पवित्र शास्त्रा न,
1	3	आपणै बेटै आसरै प्रभु यीशु मसीह रै बारै न प्रतिज्ञा केरी ती, ज़ुण दाऊदै रै खानदाना न मांहणु रै रूपा न पैदा हुआ।
1	4	पर पवित्र आत्मै ऐ साबित केरू कि यीशु परमेश्वरा रा शक्तिशाली बेटा सा, किबैकि सौ मूँएंदै न ज़िन्दा केरू।
1	5	मसीह री बजहा न मुँभै अनुग्रह होर प्रेरिताई परमेश्वरै धिनी, कि तेइरै नाँ री बजहा न सैभी होरी ज़ाति रै लोका मसीह पैंधै बशाह केरिया तेइरी मनै।
1	6	तुसै रोमी शैहरा न रौहणु आल़ै विश्वासी बै तिन्हां लोका मौंझ़ै शामिल केरू सा, ज़ुणिबै परमेश्वरै यीशु मसीह रै होंणै री तैंईंयैं शाधे सी।
1	7	हांऊँ रोम शैहरा न रौहणु आल़ै सैभी बै ऐ चिट्ठी लिखदा लागा सा, ज़ुणिबै परमेश्वरा झ़ुरी केरा सी होर आपणै पवित्र लोक होंणै री तैंईंयैं शाधेंदै सी, आसरै पिता परमेश्वर होर प्रभु यीशु मसीह री तरफा न तुसाबै अनुग्रह होर शान्ति मिलदी रौहै।
1	8	पैहलै हांऊँ तुसा सैभी री तैंईंयैं यीशु मसीह रै ज़रियै आपणै परमेश्वरा रा धन्यवाद देआ सा, किबैकि तुसरै यीशु मसीह न बशाह री चर्चा बोहू सारै ज़ैगा न लोका केरदै लागै सी।
1	9	हांऊँ परमेश्वरा रै बेटै रै बारै न खुशी रा समाद लोका बै प्रचार केरिया तेइरी सेवा पूरै दिला न केरा सा । परमेश्वर मेरा गुआह सा, कि हांऊँ आपणी प्रार्थना न हमेशा तुसाबै याद केरा सा।
1	10	होर रोज़ आपणी प्रार्थना न हांऊँ अर्ज़ा केरा सा, कि परमेश्वरा री इच्छा न कोई न कोई तरीकै न तुसा हागै ऐणै रा मौका मिलै।
1	11	तैबै हांऊँ तुसा सैंघै मिलणै री इच्छा रखा सा, कि हांऊँ तुसाबै कोई आत्मिक आशीष देनु ज़ुणिबै पाईआ तुसै बशाह न स्थिर रौहा।
1	12	मतलब ऐ कि, मूँ तुसा मौंझ़ै रोहिया तुसा सैंघै तेई बशाह री बजहा न ज़ुण मूँ आँध्रै सा, होर तुसा आँध्रै सा, उत्साहित होनू।
1	13	ओ भाइयो, बैहणियो हांऊँ नी च़ाँहदा, कि तुसै ऐसा गैला न नज़ाण रौहलै, कि हांऊँ घड़ी-घड़ी तुसा हागै ऐणा चाहा ती, कि ज़ैण्ढा मुँभै होर होरी ज़ाति न फ़ौल़ मिलु, तैण्ढाऐ तुसा न भी मिलला, पर ऐबै तैंईंयैं रुकिया रौहू ती।
1	14	हांऊँ ज़ो होरी जाति यूनानी भाषा होर संस्कृति बै जाँणा सी होर ज़ो एथा बै नैंई ज़ाणदै, होर बुद्धिमान होर मूर्खा बै, इन्हां सैभी लोका बै खुशी रै समादा बै शुनाणै रा कर्ज़दार सा ।
1	15	तैबै हांऊँ तुसाबै ज़ुण रोम शैहरा न रौहा सी, तुसाबै खुशी रा समाद शुनाणै बै हमेशा त्यार सा।
1	16	किबैकि हांऊँ मसीह रै बारै न खुशी रा समाद शुनाणै न शर्म नैंई केरदा, तैबै आपणी शक्ति सैंघै परमेश्वरा तिन्हां सैभी बै बच़ा सा ज़ो खुशी रै समादा पैंधै बशाह केरा सी, पैहलै यहूदी बै फिरी ज़ो लोका यहूदी नी ऑथि।
1	17	एथा न परमेश्वर आसाबै आपणी नज़री न सही ठहरा सा कि शुरुआती न आखरी तैंईंयैं ऐ पूरी तैरहा बशाह केरिया, ज़ैण्ढा शास्त्रा न लिखू सा कि, “सौ मांहणु ज़ुणियै परमेश्वरै बशाह रै ज़रियै धर्मी ठहराऊ सा ज़िंदै रोहणा।”
1	18	परमेश्वरा री झ़िक ता तिन्हां लोका रै सैभ किस्मै रै बुरै कोम होर पापा पैंधै आसमाना न प्रगट होआ सा, ज़ो सच़ाई बै पापा न दबाई रखा सा ।
1	19	एथा री तैंईंयैं कि ऐ सैभी मांहणु बै स्पष्ट सा कि परमेश्वर कैण्ढा सा, किबैकि परमेश्वरै आपु बै तिन्हां पैंधै ऐ प्रगट केरू सा ।
1	20	परमेश्वरा री हमेशा री शक्ति होर चाल-चलना बै नैंई हेरी सकदै । पर दुनिया री शुरुआती न, परमेश्वरै रिहाऊ सा तिन्हें ज़ो किछ़ बणाऊ सा तेई सांही कि सा। ऐ बजहा सा कि तिन्हां लोका बै कोई जवाब नैंई ऑथि।
1	21	एथा बजहा न कि परमेश्वरा बै ज़ाणनै पैंधै बी तिन्हैं परमेश्वरा रा ज़ैण्ढा आदर नी केरू होर धन्यवाद नी केरू पर पूरी मुर्खता री गैला सोच़दै लागै औखै कि तिन्हरा निर्बुधि मन निहारा हुआ।
1	22	तै आपणै आपा बै बुद्धिमान बोलिया बी मुर्ख बणै।
1	23	होर हमेशा ज़िन्दा रौहणु आल़ै परमेश्वरा री महिमा बै ज़ो नाशवान मांहणु होर च़ीड़ू, होर च़ार टाँगा आल़ै पशु, होर रेंगणु आल़ै पशु री मूर्ति रै बराबर बदलू ।
1	24	ऐसा बजहा न परमेश्वरै तै तिन्हरी इच्छा मुताबक यौन छ़ोता री तैंईंयैं छ़ौड़ी धिनै, कि ते आपु न बुरै कोमा न आपणै शरीरा रा अनादर केरलै।
1	25	किबैकि तिन्हैं परमेश्वरा रै बारै न सच़ाई बै बदलिया झ़ूठ बणाऊ होर, होर तिन्हैं री सृष्टि री आराधना होर सेवा केरी, न कि तेई सृजनहार परमेश्वरै री ज़ुणियै सैभ किछ़ बणाऊ ज़ो हमेशा प्रशंसा केरनै रै लायक सा! आमीन।
1	26	तैबै ता परमेश्वरै तिन्हां बै शर्मनाक कोमै री इच्छा केरनै री तैंईंयैं छ़ौड़ी धिनै, औखै तैंईंयैं कि तिन्हैं री बेटड़ियै भी जायज रिश्ते रै बजाय नज़ायज़ रिश्ते मतलब दुज़ी बेटड़ियां सैंघै रिश्ता रखदी लागी।
1	27	होर मर्द भी बेटड़ी सांही जायज रिश्तै छ़ौड़िआ आपु न मिलिया बुरै कोम केरदै लागै, होर मर्दे-मर्दा सैंघै गंदे कोम केरिया ठीक सज़ा पाई।
1	28	होर तिन्हैं ऐ सही नी समझ़ू कि परमेश्वरा रै पूरै ज्ञाना बै स्वीकार केरै, तैबै परमेश्वरै भी ते सैभी गलत कोम केरनै री तैंईंयैं तिन्हरै निकम्मे मना रै वशा न छ़ौड़ै।
1	29	तैबै ते सैभ तैरहा रै अधर्म, दुष्टता, लालच, होर बैरभाव न भोरुये, डाह होर हत्या, होर झ़गड़ै, होर ठगी, होर जलन, होर चुगली लाणु आल़ै,
1	30	गप-शप केरनु आल़ै, निन्दा केरनु आल़ै परमेश्वरै री नज़री न बुरै, होरी रा अनादर केरनु आल़ै, घातक हमला केरनु आल़ै घमण्डी, डिंगा मारणु आल़ै, बुरी-बुरी गैला रै केरनु आल़ै, आमा बापू री गैला नी शुणनु आल़ै,
1	31	निर्बुद्धि, बशाह चोड़नू आल़ै, झ़ुरी होर दया री कमी सा, होर निर्दयी हुऐ।
1	32	तै ता परमेश्वरै री ऐ बिधि जाँणा सी, कि ऐण्ढै कोम केरनु आल़ै बै मौऊती री सज़ा सा, तैबै भी आपु केल्है ऐण्ढै कोम नी केरदै, पर केरनै आल़ै बै हेरिया खुश होआ सी।
2	1	तैबै ओ दोष लाणु आल़ै, तू, दुज़ै पैंधै दोष ला सा, तौ हागै कोई ज़वाब नी ऑथि, किबैकि ज़ुणी गैला न तू दुज़ै पैंधै दोष ला सा, तेसा गैला न आपणै आपा पैंधै भी दोषी ठहरा सा, एथा बजहा न ज़ुण तू दोष ला सा आपु भी सोऐ कोम केरा सा।
2	2	होर आसाबै पता सा, कि ऐण्ढै-ऐण्ढै बुरै कोम केरनु आल़ै पैंधै परमेश्वरा री धिरै न सही सज़ा रा हुक्म होआ सा।
2	3	होर तू ज़ो ऐण्ढै बुरै कोम केरनु आल़ै पैंधै दोष ला सा, होर आपु सोऐ कोम केरा सा, कि बुझा सा, कि तौ परमेश्वरै रै सज़ा न बचणा?
2	4	तू कि परमेश्वरा री कृपा, होर सहनशीलता, होर धीरजरुपी धना बै बेकार बुझा सा? होर कि ऐ नी फयाड़दा, कि परमेश्वरा री कृपा तौभै पापा न मन बदलनै बै सिखा सा।
2	5	पर तुसै ज़िदी सी होर पाप छ़ौड़नै रा नाँह केरा सी, ज़ुणी ध्याड़ै परमेश्वरै आपणी झ़िक रिहाणी, ज़ुणीन परमेश्वरा रा सच़ा न्याय प्रगट होला, परमेश्वरा तुसरा बोहू सख्ती सैंघै न्याय केरना ।
2	6	परमेश्वर हरेका बै तिन्हरै कोमा रै मुताबक ईनाम देणा,
2	7	ज़ुण शोभले कोमा न पक्के रोहिया महिमा, होर आदर, होर अमरता री खोजा न सी, परमेश्वरा तेइबै हमेशा री ज़िन्दगी देणी।
2	8	पर ज़ुण स्वार्थी सी, होर सच़ाई बै नी मनदै, बल्कि बुरै कोमा न रौहा सी, तिन्हां पैंधै परमेश्वरा झ़िक होर कोप प्रगट केरना।
2	9	होर क्लेश होर दुःख हर मांहणु पैंधै ज़ो बुरा केरा सा ऐणा, परमेश्वरै पैहलै यहूदी लोका रा न्याय केरना होर फिरी ज़ो यहूदी नी ऑथि तिन्हरा न्याय केरना।
2	10	पर महिमा होर आदर होर शान्ति सैभी बै मिलणा, ज़ुणियै भलै कोम केरा सा, परमेश्वरै पैहलै यहूदी लोका बै देणा होर फिरी ज़ो यहूदी नी ती ऑथि तिन्हां बै देणा ।
2	11	किबैकि परमेश्वर कोई रा पक्ष नी केरदा।
2	12	तैबै कि होरी ज़ाति ज़ो बिना मूसै रै बिधान रा पाप केरू, तिन्हां बिना मूसै रै बिधाना रै परमेश्वरा रै ज़रियै दण्डित बी होंणा, होर यहूदी ज़ो मूसै री बिधान पाईआ पाप केरू, तिन्हरी सज़ा मूसै रै बिधाना मुताबिक होंणी।
2	13	किबैकि परमेश्वरा री नज़रा न सिर्फ़ मूसै रै बिधाना रै शुणनू आल़ै धर्मी नैंई होंदै, पर ज़ुण मूसै री बिधाना न चला सी तै धर्मी ठहराईणै।
2	14	फिरी ज़ैबै कई बार होरी ज़ाति रै लोका ज़ुणी हागै मूसै रा बिधान नी ऑथि, आपणै चाल-चलना न मूसै रै बिधान री गैला न चला सी, पर तिन्हां हागै मूसै रा बिधान नी होंणै पैंधै भी तै आपणै तैंईंयैं आपु बिधान सी।
2	15	तै मूसै रै बिधाना री गैला आपणै-आपणै दिला न लिखूंईन्दी रिहा सी होर तिन्हरै विचार बी ऐ गुआही देआ सा, होर तिन्हैं री चिंता आपु न तिन्हां बै दोषी ठहरा सी या तिन्हां बै निर्दोष ठहरा सी।
2	16	ज़ुणी ध्याड़ै परमेश्वर मेरै खुशी रै समादा रै मुताबक यीशु मसीह रै द्वारा मांहणु री गुप्त गैला रा न्याय केरला।
2	17	किबैकि तू आपु बै यहूदी बोला सा, होर मूसै रै बिधाना पैंधै बशाह रखा सा, परमेश्वरा रै बारै न घमण्ड केरा सी कि तुसै परमेश्वरा रै खास लोका सी,
2	18	होर तुसै जाँणा सी कि परमेश्वर तुसाबै कि कराणा चाहा सा, होर तुसै जाँणा सी कि सही कि सा किबैकि तुसाबै इन्हरै बारै न मूसै रै बिधाना न सिखाऊ सा।
2	19	तुसाबै पक्का बशाह सा कि तुसाबै कांणै लोका बै परमेश्वरा री बौत रिहाणी चेहिऐ, होर तुसै निहारै न रौहणु आल़ै लोका री तैंईंयैं एक प्याशै सांही सी।
2	20	होर निर्बुद्धि लोका बै सिखाणु आल़ा, होर शोहरु रा गुरू सा, होर तुसाबै पक्का सा कि, तुसा हागै मूसै रा बिधान सा, तुसै सैभ किछ़ पूरी तैरहा न जाँणा सी होर तुसै ज़ो बोला सी बिलकुल सही सा ।
2	21	तैबै तू ज़ुण होरी बै सिखा सा, आपणै आपु बै किबै नी सिखाँदा? तू ज़ुण च़ोरी नी केरनै री शिक्षा देआ सा, होर आपु तू च़ोरी केरा सा?
2	22	तू बोला सा कि व्यभिचार मता केरदै, होर आपुऐ व्यभिचार केरा सा? तू ज़ुण मूर्ति न नफरत केरा सा, होर आपुऐ मन्दिरा बै लुटदा भ्यासु सा?
2	23	तू ज़ुण मूसै रै बिधान जाणनै रै बारै न घमण्ड केरा सा, पर तुसै मूसै रै बिधान नी मनिया, परमेश्वरा रा अनादर केरा सा?
2	24	“किबैकि तुसै यहूदी री बजहा न होरी ज़ाति न परमेश्वरै रै नाँ री निन्दा होआ सा,” ज़ैण्ढा शास्त्रा न लिखुदा भी सा।
2	25	अगर तू मूसै रै बिधाना न चला सा, तैबै खतना केरनै रा फायदा ता सा, पर अगर तू मूसै री बिधान बै नी मनला, ता तेरा खतना केरना खतना नी केरूऐदै बराबर सा।
2	26	अगर कोई खतना बगैर केरूआदा मांहणु मूसै रै बिधाना री बिधि बै मना सा, ता परमेश्वरा तेई मांहणु बै खतना केरुऐदै बराबर हेरा सा।
2	27	होर ज़ुण होरी जाति बिना खतना केरेदै लोका परमेश्वरा रै बिधाना बै मना सी, तिन्हां तुसा यहूदी पैंधै दोष लाणा। भलै ही तुसै खतना केरेदै सी होर परमेश्वरा रा बिधान तुसा हागै सा, पर तुसै ऐईबै नैंई मनदै।
2	28	सिर्फ़ तैबै कि तुसै एक यहूदी सांही ज़ीआ सी होर खतना केरा सी, ऐ तुसाबै एक असली यहूदी नैंई बणादा।
2	29	पर यहूदी सौऐ सा ज़ुण आपणै मना न यहूदी सा, होर खतना सौ सा ज़ुण पवित्र आत्मा द्वारा दिला रा केरा सी, न कि सौ मूसा रै बिधाना बै मनणै न, ऐण्ढै मांहणु री प्रशंसा मांहणु धिरै न नी बल्कि परमेश्वरा धिरै न होआ सा।
3	1	कि यहूदी बै फिरी होरी जाति पैंधै कोई फायदा होआ सा? या खतना केरनै न कोई कीमत सा?
3	2	हाँ एथा री बड़ी कीमत सा, सैभी न जरूरी गैल ऐ सा कि परमेश्वरै रै वचन यहूदी बै धिनै ती।
3	3	अगर किछ़ यहूदी लोका बशाह चोड़नू आल़ै भी निकतै ता कि हुआ? तिन्हां रै बशाह चोड़नै न परमेश्वरै री सच़ाई बेकार थोड़ी नी हुई?
3	4	कैधी भी नैंई, पर परमेश्वर हमेशा सच़ बोला सा होर हर मांहणु झूठा ठहरै, होर ज़ैण्ढा शास्त्र परमेश्वरा रै बारै न बोला सा कि “ज़ुणीन तू आपणी गैला न धर्मी ठहरै होर न्याय केरदी घेरै जय पाल्ला।”
3	5	तैबै अगर आसरै बुरै कोम परमेश्वरा री धार्मिकता बै रिहा सी, ता आसा कि बोलणा? कि परमेश्वरा री तैंईंयैं झ़िकिणा होर आसाबै सज़ा देणा गलत सा अन्यायी सा? (ऐ ता हांऊँ मांहणु री सोच़ा पैंधै बोला सा।)
3	6	कैधी भी नैंई, अगर परमेश्वर आसा यहूदी रा न्याय केरनै न सही नैंई ऑथि ता सौ ऐई दुनिया रै लोका रा न्याय कैण्ढै केरी सका सा?
3	7	“अगर मेरै झूठा री बजहा न परमेश्वरै री सच़ाई तेइरी महिमा री तैंईंयैं बोहू प्रगट हुई, ता हांऊँ पापी बराबर किबै सज़ा रै लायक ठहराऊ?”
3	8	होर “आसा बुराई किबै नी केरनी, कि भलाई पैदा हो?” ज़ैबै आसा पैंधै ऐ दोष ला सी, होर केतरै ऐ बोला सी, कि ऐ आसरा बोलणा सा, पर किछ़ लोका मेरै बारै न ऐण्ढी गैला बोला सी, तिन्हां बै दोषी ठहराणा ठीक सा।
3	9	फिरी कि हुआ? कि आसै यहूदी, होरी जाति न शोभलै सी? कैधी भी नैंई, किबैकि आसै यहूदी होर होरी ज़ाति दुई पैंधै ऐ दोष लाऊ कि ऐ सैभ पापा रै वशा न सी।
3	10	ज़ैण्ढा शास्त्रा न लिखू सा कि “परमेश्वरा री नज़री न कोई बी धर्मी नैंई, एक भी नैंई;
3	11	ऐण्ढा कोई बी मांहणु नैंई, ज़ो सच़िऐ समझ़ा सा कि सही कि सा; कोई बी परमेश्वरा बै जाणना नैंई च़ाँहदा।
3	12	सैभिए परमेश्वरा रा नाँह केरू सा, सैभ परमेश्वरा री तैंईंयैं बेकार बणै सी, कोई भलाई केरनु आल़ा नैंई, एक भी नैंई।”
3	13	तिन्हरी गैला तैण्ढी गन्दी सा ज़ैण्ढै कि खुली कब्रा न गन्दी बास एज़ा सा, तिन्हैं आपणी जीभा न छल केरू सा, “तिन्हां रै होंठा न साँपा रा जहर भौरुआ सा।”
3	14	“होर तिन्हरी बोली श्राप होर बुरी-बुरी गैला न भौरुई सा।”
3	15	“होर तै हत्या केरनै री तैंईंयैं भैगा सी ।
3	16	ज़ौखै भी ते जा सी, तै बुराई होर दुःख आंणा सी।
3	17	तै दुज़ै न लड़ाई केरै बगैर शान्ति सैंघै कैण्ढै ज़ीआ सी नैंई जाणदै।”
3	18	“तिन्हां न परमेश्वरा रा डौर ही नैंई ऑथि।”
3	19	आसाबै पता सा कि मूसै रा बिधान ज़ो किछ़ बोला सा, तिन्हां बै बोला सा, ज़ुण मूसै री बिधानै रै मनणु आल़ै सी, तैबै हर मुँह बंद केरिना, होर सारी दुनिया रै लोक परमेश्वरा री नज़री न दोषी सी ।
3	20	किबैकि बिधाना बै मनणै न कोई भी प्राणी परमेश्वरा सामनै धर्मी नी ठहरिणा, किबैकि मूसै रा बिधान आसाबै रिहा सा कि आसै पापी सी।
3	21	पर ऐबै मूसै रै बिधाना रै बगैर परमेश्वर आसाबै तेई सैंघै धर्मी ठहरा सा, ज़ुणिरी गुआही मूसै रै बिधान होर भविष्यवक्ता री कताबा न पैहलै न ओरु लिखी सा कि आसै कैण्ढै परमेश्वरा रै ज़रियै धर्मी ठहराईणा ।
3	22	परमेश्वर सैभी सैंघै एक ज़ेही बर्ताव केरा सा । सौ लोका बै सिर्फ़ तैबै ग्रहण केरा सा, किबैकि तिन्हां बै यीशु मसीह पैंधै बशाह सा ।
3	23	किबैकि सैभियै पाप केरू, होर परमेश्वरा री महिमा न दूर सी।
3	24	पर परमेश्वरा रै अनुग्रह न तेइयै आसाबै आसरै पापा री सज़ा न यीशु मसीह रै ज़रियै छुटकारा धिना, परमेश्वरा सैंघै मुफ्ती न धर्मी ठहराऊ ।
3	25-26	परमेश्वरै मसीह बै आसा री तैंईंयैं बलिदान होंणै री तैंईंयैं भेज़ू, मसीहै आपणा लोहू बहाऊ ताकि आसै तेई पैंधै बशाह केरिया परमेश्वरा हागै एज़ी सकलै । होर परमेश्वरै ऐ रिहाणै री तैंईंयैं केरू कि पैहलै सौ धीरज रखणै होर पापी बै माफ केरनै न सही ती। ऐ भी रिहा सा कि परमेश्वर सही सा ज़ैबै सौ तिन्हां लोका बै ग्रहण केरा सा ज़ो यीशु पैंधै बशाह रखा सी।
3	27	ता कि कोई ऐण्ढी च़ीज़ सा ज़ुणी पैंधै आसै घमण्ड केरी सका सी? तेइरी ता ज़ैगा ही नैंई ऑथि। कुणी नियमा री बजहा न? कि ऐण्ढा तैबै सा ज़ो आसै बिधाना बै मना सी, नैंई, पर ऐ तैबै सा कि आसरा बशाह यीशु मसीह पैंधै सा।
3	28	तैबै आसै जाँणा सी कि परमेश्वरै आसै सिर्फ़ बशाह रै ज़रियै धर्मी ठहराऊ होर मूसा रै बिधाना बै मनणै न नैंई ।
3	29	परमेश्वर कि सिर्फ़ यहूदी रा सा? कि होरी ज़ाति रा नी ऑथि? हाँ, होरी ज़ाति रा भी सा।
3	30	किबैकि एकै परमेश्वर सा ज़ुण खतना केरूऐदै होर बिना खतना रै लोका बै भी बशाह री बजहा न धर्मी ठहरा सा।
3	31	अगर आसै यीशु मसीह न बशाह न बच़ाई जा सी, ता कि आसै मूसै रै बिधाना बै व्यर्थ ठहरा सी? कैधी नैंई, पर एथा बै होर बी मजबूत केरा सी।
4	1	यहूदियै रै रूपा न आसाबै आपणै बुज़ुर्ग अब्राहमा रै बारै न कि बोलणा चेहिऐ? सौ कि बजहा ती ज़ुणिरी तैंईंयैं सौ धर्मी ठहराऊ ती?
4	2	किबैकि अगर अब्राहम भलै कोमा न धर्मी ठहराऊ होंदा, ता तेइबै घमण्ड केरनै री बजहा होंणी ती, पर सौ परमेश्वरा रै सामनै आपणै भलै कोमा री तैंईंयैं घमण्ड नैंई केरी सकदा ।
4	3	पवित्र शास्त्र कि बोला सा? “परमेश्वरै ज़ो किछ़ बोलू, अब्राहमै तेथा पैंधै बशाह केरू, होर परमेश्वरै सौ धर्मी ठहराऊ।”
4	4	कोम केरनु आल़ै बै तेइरी मजदूरी देणा दान नी होंदा, पर तेइरा हक्क समझिया सा।
4	5	पर तुसै ज़ो किछ़ केरा सी तेथा री बजहा न परमेश्वर तुसाबै ग्रहण नैंई केरी सकदा। परमेश्वर पापी बै ग्रहण केरा सा, सिर्फ़ ज़ो तेई पैंधै बशाह केरा सी।
4	6	ज़ुणिबै परमेश्वर बिना कर्म केरिया धर्मी ठहरा सा, तेइबै दाऊद शास्त्रा न धन्य बोला सा।
4	7	“धन्य सी तै, ज़ुणिरै बुरै कोम माफ केरै, होर ज़ुणिरै पाप बिसरै।
4	8	धन्य सा सौ मांहणु ज़ुणिबै परमेश्वर पापी नी ठहराला।”
4	9	ता ऐ धन्य बोलणा, कि सिर्फ़ खतना केरूऐदै रै तैंईंयैं सा, कि बिना खतना केरनु आल़ै बै भी सा? ज़ो शास्त्र बोला सा आसै ता सौ बोला सी कि अब्राहमा रै तैंईंयैं तेइरा परमेश्वरा रै वचना पैंधै बशाह केरना धर्मी गिणुआ।
4	10	ता ऐण्ढा कैबै हुआ? खतनै री दशा न कि बिना खतनै री दशा न? खतनै री दशा न नी बल्कि बिना खतनै री दशा न हुआ।
4	11	परमेश्वरै सौ पैहलै न ग्रहण केरू ती होर धर्मी ठहराऊ ती, ज़ैबैकि सौ खतना बगैर ती। खतना रा नशाण ग्रहण केरनै री एक मोहर सा। तैबै सौ तिन्हां लोका रा आत्मिक बापू सा ज़ो बशाह केरा सी पर खतना बगैर सी, तिन्हां लोका बै तिन्हरै बशाह री बजहा न धर्मी ठहराईया सा।
4	12	होर सौ तिन्हां खतना केरूऐदै रा बुज़ुर्ग सा, ज़ुण न सिर्फ़ खतना केरूऐदै रा, बल्कि तिन्हरा भी ज़ुण आसरै बुज़ुर्ग अब्राहमा सांही ज़िन्दगी ज़िन्दै लागै सी, ज़ुण तेइयै बगैर खतना री दशा न केरू ती।
4	13	परमेश्वरै अब्राहमा सैंघै वायदा केरू कि सौ होर तेइरा खानदान दुनिया रै वारिस होंणा, पर ज़ैबै तेइयै ऐ वायदा केरू कि ऐथा री तैंईंयैं नी हुआ कि अब्राहम मूसै रै बिधाना रा पालन केरदा लागा ती, बल्कि ऐ एथा री तैंईंयैं हुआ कि अब्राहमै परमेश्वरा पैंधै बशाह केरु, सौ धर्मी गिणुआ।
4	14	किबैकि अगर ज़ो बिधाना बै मना सी तिन्हरी तैंईंयैं दुनिया रा वारिस होंणै रा वायदा केरू, ता बशाह बेकार सा होर वायदा बी बिना मतलबा रा सा।
4	15	ज़ो कोई बिधाना बै पूरी तैरहा नैंई मनदा, परमेश्वरा बै तेई पैंधै झ़िक एज़ा सा, होर ज़ौखै बिधान नी ऑथि, तौखै बिधाना रा पालन बी नैंई ऑथि।
4	16	तैबै लोकै बशाह केरिया परमेश्वरा रा वायदा प्राप्त केरू, ऐ तैबै होआ सा कि वायदा अनुग्रह सैंघै होई सकलै । तैबै अब्राहमा रै सैभ औलाद ऐई वायदै बै पाई सकै, ऐ सिर्फ़ तिन्हां लोका री तैंईंयैं नैंई ऑथि ज़ो मूसा रै बिधाना रै मुताबक रौहा सी, बल्कि ज़ो कोई अब्राहमा सांही बशाह न रौहा सा, ज़ो आसा सैभी रा बुज़ुर्ग सा।
4	17	शास्त्र बोला सा कि, “मैं तू बोहू ज़ाति रा बुज़ुर्ग ठहराऊ सा” परमेश्वरा री नज़री न अब्राहम आसरा बापू सा। तिन्हैं तेई परमेश्वरा पैंधै बशाह केरू, ज़ुण मूँएंदै बै ज़िन्दा केरा सा, होर ज़ुण च़ीज़ा ऑथिऐ नैंई, तिन्हां बै बी आंणा सा।
4	18-19	परमेश्वरै अब्राहमा न बोलू कि तेई बोहू औलाद प्राप्त केरनी, होर हालांकि सैभ किछ़ हेरुआ कि सौ बोहू लोका रा बापू नैंई बणी सकू, “सौ बशाह डाहन्दा रौहू होर तेइयै आश नैंई खोई।” अब्राहमै हेरू कि सौ शोहरु पैदा केरनै न बोहू खापरा ती, किबैकि सौ लगभग शौऊ बौर्षा न ज़ादा रा ती, सारा बी शोहरु पैदा केरनै लायक नैंई ती। पर अब्राहम आपणै बशाह न कमज़ोर नैंई हुआ।
4	20	होर न अविश्वासी बणीया परमेश्वरा रै वायदै पैंधै शक केरू, पर बशाह न पक्के होईया परमेश्वरै री महिमा केरी।
4	21	होर पक्का जाणी लेआ, कि ज़ुणी गैला रा परमेश्वरै वायदा केरु सा, सौ तेसा बै पूरी केरनै री भी सामर्थ रखा सा।
4	22	“तेइरै बशाह री बजहा न सौ परमेश्वरै धर्मी ठहराऊ।”
4	23	होर ऐ वचन शास्त्रा न लिखू सा, “बशाह री तैंईंयैं परमेश्वरै सौ धर्मी ठहराऊ” न सिर्फ़ अब्राहमा री तैंईंयैं लिखू।
4	24	पर आसरी तैंईंयैं बी ज़ुणिबै परमेश्वरा धर्मी ठहराईणा, मतलब अगर आसै परमेश्वरा पैंधै बशाह केरलै, ज़ुणियै आसरै प्रभु यीशु बै मूँएंदै न ज़िन्दा केरू, ता आसा बी बशाह री बजहा न धर्मी ठहराईणा।
4	25	यीशु आसरै अपराधा री बजहा न मौरनै री तैंईंयैं ढोकुआ, होर परमेश्वरै आसाबै परमेश्वरा सैंघै धर्मी ठहराणै री तैंईंयैं यीशु बै ज़िन्दा बी केरु।
5	1	तैबै यीशु मसीह पैंधै बशाह केरनै री बजहा न आसै धर्मी ठहराऐ, ता आपणै प्रभु यीशु मसीह री ज़रियै ज़ो किछ़ बी आसा री तैंईंयैं केरू सा, परमेश्वरा सैंघै शान्ति रखै,
5	2	आसरै बशाह री बजहा न, मसीहै आसै ऐई अनुग्रह न आंणै सी ज़ौखै आसै ऐबै खड़ै सी, होर आसै बशाह होर खुशी सैंघै परमेश्वरा री महिमा साँझ़ा केरनै री तैंईंयैं त्यार सी।
5	3	सिर्फ़ ऐतरा ऐ नी, बल्कि आसै दुःखा न बी खुशी मनालै, आसै जाँणा सी कि आसै धीरजा न मजबूत होआ सी किबैकि आसै परेशानी रा सामना केरु सा,
5	4	होर किबैकि आसै धीरजा न मजबूत सी, परमेश्वर आसाबै मंजूरी देआ सा, होर किबैकि आसाबै सौ मंजूरी देआ सा आसाबै आश सा;
5	5	होर आश रखणै न शर्म नी होंदी, किबैकि ज़ुण पवित्र आत्मा परमेश्वरै आसाबै धिनी सा, तेसा री ज़रियै परमेश्वरा री झ़ुरी आसरै मना न भौरुई सा।
5	6	किबैकि ज़ैबै आसै कमज़ोर ऐ ती, ता मसीह परमेश्वरा रै चुनैदै बौगता पैंधै पापी लोका री तैंईंयैं मूँआ।
5	7	धर्मी मांहणु री तैंईंयैं शायद कोई आपणी जान देला, पर होई सका सा कि कोई भलै मांहणु री तैंईंयैं आपणी जान देला।
5	8	पर परमेश्वर आसा पैंधै आपणा झ़ुरी ऐण्ढी तैरहै प्रगट केरा सा, कि ज़ैबै आसै पापी ऐ ती तैबै तेई बौगतै मसीह आसरी तैंईंयैं मूँआ।
5	9	ता ज़ैबै कि आसै, तेई रै लोहू री बजहा न धर्मी ठहरै सी, ता तेइरी बजहा न परमेश्वरा री झ़िका न किबै नी बच़णा?
5	10	किबैकि ज़ैबै आसै परमेश्वरा रै बैरी ती, तेइरै बेटै री मौऊती री ज़रियै आसरा मेल परमेश्वरा सैंघै हुआ तैबै मेल होंणै पैंधै तेइरी ज़िन्दगी री बजहा न आसा मुक्ति किबै नी पाणी?
5	11	होर सिर्फ़ ऐतरा ऐ नी, पर ऐबै ता आसरै प्रभु यीशु मसीह रै ज़रियै परमेश्वरा सैंघै आसरा मेल-मिलाप हुआ सा, तैबै आसै परमेश्वरा न खुश सी।
5	12	तैबै ता ज़ैण्ढा एक मांहणु, आदम, पैहलै मांहणु रै ज़रियै पाप दुनिया न आऊ, होर किबैकि आदमै पाप केरू, सौ मूँआ होर ऐण्ढी तैरहै मौत सैभी मांहणु मौंझ़ै आई, किबैकि आदमा न सैभिए पाप केरू।
5	13	मूसै रै बिधाना रै देणै न पैहलै पाप ता ऐई दुनिया न ती, पर एथा बै पापा रै रूपा न नैंई मैनूआ ती किबैकि चोड़नै री तैंईंयैं हाज़ी कोई बिधान नैंई ती।
5	14	तैबै भी आदमा न लेईया मूसा तक, सैभी लोकै पाप केरू, होर ऐथा रा नतीज़ा ऐ निकलू कि सैभ मूँऐ, ज़ुणियै आदमा रै हुक्म नी मनणै सांही पाप केरू। आदम ऐणु आल़ै मांहणु रा नशाण ती।
5	15	पर दुऐ एक ज़ेही नैंई ऑथि, किबैकि परमेश्वरा री मुफ्त भेंट आदमा रै पापा सांही नैंई ऑथि। ऐ सच़ सा कि तेई मांहणु रै पापा री बजहा न कई लोका मूँऐं । पर परमेश्वरा रा अनुग्रह बोहू सा, होर ऐण्ढी तैरहा एक मांहणु यीशु मसीह रै अनुग्रह रै ज़रियै बोहू सारै लोका री तैंईंयैं मुफ्त भेंट सा ।
5	16	होर परमेश्वरा रै वरदाना री बराबरी पैहलै मांहणु आदमा रै पापै रै नतीज़ै री बराबरी नी केरी सकदै, किबैकि आदमा रै पापा री बजहा न तेई पैंधै होर सैभी मांहणु जाति पैंधै सज़ा आई, पर परमेश्वरा रै अनुग्रह री बजहा न सैभी पापी लोक धर्मी ठहरै।
5	17	किबैकि पैहलै आदमा रै पापा री बजहा न सैभी लोका मूँऐ, ता ज़ो लोका अनुग्रह होर मुफ्त भेंट बोहू पा सी तै एक मांहणु रै, मतलब यीशु मसीह रै ज़रियै जरूरी सा तिन्हां हमेशा री ज़िन्दगी पाणी होर यीशु मसीह सैंघै मिलिया राज केरना किबैकि तै तेइन बशाह केरा सी।
5	18	ऐथा री तैंईंयैं ज़ैबै पैहलै आदमै परमेश्वरा रा हुक्म नी मनू तेथा री बजहा न सैभी लोका पैंधै सज़ा आई, ठीक तैण्ढै, यीशु मसीह रै ज़रियै परमेश्वरा रा हुक्म मनणै री बजहा न सैभी मांहणु जाति पैंधै धार्मिकता आई।
5	19	किबैकि ज़ैण्ढै एकी मांहणु रै हुक्म नी मनणै री बजहा न बोहू लोका पापी ठहरै, तैण्ढै एकी मांहणु रै हुक्म मनणै री बजहा न बोहू लोका धर्मी ठहरिणा ।
5	20	परमेश्वरै आपणा बिधान मूसा बै धिना ताकि लोका ऐ महसूस केरी सकलै कि तिन्हैं केतरा बोहू पाप केरु, पर ज़ौखै पाप बोहू ज़ादा हुआ, तौखै परमेश्वरा रा अनुग्रह होर भी ज़ादा हुआ, ज़ुणी अनुग्रह रै काबिल ते कैधी भी नी ती,
5	21	कि ज़ैण्ढै सैभियै पाप केरू होर मूँऐं, तैण्ढै ही आसरै प्रभु यीशु मसीह रै ज़रियै परमेश्वरा रा अनुग्रह तिन्हां बै धर्मी ठहरा सा, होर हमेशा री ज़िन्दगी देआ सा ।
6	1	ता आसा कि बोलणा? कि आसा पाप केरदै रोहणा, कि अनुग्रह बोहू होला?
6	2	कैधी बी नैंई, ज़ैबै आसै पापा रै तैंईंयैं मूँऐ तैबै बी तेई पापा न रोहिया ज़िन्दगी किबै बिताणी?
6	3	आसै जाँणा सी कि आसै सैभियै ज़ेतरै मसीह यीशु री संगती न, ज़ैबै आसै बपतिस्मा लेऊ, आसै तेई सैंघै मूँऐं ।
6	4	तैबै ज़ैबै आसरा बपतिस्मा हुआ तैबै आसै मूँऐं होर मसीह सैंघै पोथुये ज़ैण्ढै पिता परमेश्वरै आपणी महिमा रै ज़रियै यीशु मसीह बै मूँएंदै न ज़िन्दा केरू, तैण्ढै आसा बी नौंऊँईं ज़िन्दगी ज़ीणी ।
6	5	ज़ैबै आसै बपतिस्मा लेआ सी ता तेइरी मौऊती री समानता न सैंघी होआ सी होर फिरी पक्का सा कि आसै बी तेई सैंघै ज़िन्दा होंणा ।
6	6	किबैकि आसाबै पता सा कि आसरी पराणी ज़िन्दगी मसीह यीशु सैंघै क्रूसा पैंधै खत्म हुई, ताकि आसरा पापा आल़ा शरीर खत्म होला, होर आगै बै आसै पापा रै गुलाम नी रौहलै।
6	7	किबैकि ज़ैबै आसै मसीह सैंघै मूँऐं, आसै पापा री शक्ति न मुक्त हुऐ ।
6	8	ऐबै ज़ैबै आसै मसीह सैंघै मूँऐ, ता आसरा बशाह ऐसा कि तेई सैंघै ज़िन्दै भी होंणा।
6	9	किबैकि आसाबै पता सा कि मसीह मूँएंदै न ज़िन्दै होंणै न बाद ऐबै फिरी मौरनु आल़ा नैंई, किबैकि तेई पैंधै मौत भी राज नैंई केरी सकदी।
6	10	किबैकि ज़ैबै मसीह मूँआ ता पापा री तैंईंयैं एकियै बारी मूँआ, पर ऐबै सौ ज़िन्दा सा, ता परमेश्वरा री सेवा केरनै री तैंईंयैं ज़िन्दा सा।
6	11	ऐण्ढाऐ तुसै भी आपणै आपा बै पापा री शक्ति री तैंईंयैं ता मूँऐं, पर परमेश्वरा री सेवा केरनै री तैंईंयैं यीशु मसीह न आपणै आपा बै ज़िन्दै समझ़ा।
6	12	तैबै पापा न भौरूइदी इच्छा बै आपणी ज़िन्दगी न राज केरनै मता देआ, कि तुसै आपणी पापा री इच्छा रा पालन केरी सकलै ।
6	13	होर न आपणै शरीरा रै अौंगा बै बुरै कोमा री तैंईंयैं इस्तेमाल होंणै री तैंईंयैं देआ, पर आपणै आपा बै मूँऐंदै न ज़िन्दै हुऐदें सोचिया आपणी ज़िन्दगी बै परमेश्वरा री सेवा री तैंईंयैं देआ। होर आपणै शरीरा रै अौंगा बै धर्मा रै कोमा री तैंईंयैं इस्तेमाल होंणै री तैंईंयैं आपणी ज़िन्दगी बै पूरी तैरहा न परमेश्वरा बै देआ ।
6	14	तैबै तुसा पैंधै पापा रा राज नैंई होंणा, किबैकि तुसै ऐबै मूसै रै बिधाना रै अधीन नैंई ऑथि, बल्कि परमेश्वरा रै अनुग्रह रै अधीन सी।
6	15	ता कि हुआ? कि आसा तैबै पाप केरना, कि ऐबै आसै मूसै री बिधान रै अधीन नैंई बल्कि परमेश्वरा रै अनुग्रह रै अधीन सी? कैधी बी नैंई।
6	16	तुसै जाँणा सी कि ज़ैबै तुसै कोई बै आपणै आपा बै गुलामा रै रूपा न देआ सी, तैबै सौ मांहणु तुसरा मालक होआ सा होर तुसाबै सौ केरना चेहिऐ ज़ो सौ बोला सा। तुसै पापा रै गुलाम होई सका सी ज़ो मौऊती धिरै जा सा या तुसै परमेश्वरा रा पालन केरना चुनी सका सी ज़ो धार्मिक ज़िन्दगी धिरै जा सा।
6	17	तुसै पैहलै पापा रै गुलाम ती पर ऐबै तुसै खरै मना सैंघै उपदेश मैनणु आल़ै बणै, ज़ो तुसाबै शिक्षा धिनी ती, तैबै हांऊँ परमेश्वरा रा धन्यवाद केरा सा।
6	18	होर परमेश्वरै तुसै पापा री शक्ति न छड़ाऐ होर ज़ो सही सा सौ केरनै री तैंईंयैं तुसै परमेश्वरा रै गुलाम हुऐ।
6	19	हांऊँ तुसाबै ऐण्ढी तैरहा लिखा सा ताकि आम आदमी बी आसानी सैंघै समझी सकलै, कि ज़ैण्ढै तुसै पैहलै आपणी इच्छा रै गुलाम ती होर तुसै हर किस्मै रै छ़ोतले होर बुरै कोम केरा ती, पर ऐबै तुसै आपणै शरीरा रै अौंगा बै पवित्रता री तैंईंयैं धार्मिकता रै गुलाम बणिया परमेश्वरा बै सौंपा।
6	20	ज़ैबै तुसै पापा रै गुलाम ती ता तुसै सही कोम केरनै लायक नैंई ती ।
6	21	तुसै बुरै कोम केरै, होर ऐबै तुसै तिन्हां न शर्मिंदा सी। ता तुसै कि हासिल केरू ? किबैकि ऐण्ढै बुरै कोमा रा अंत ता मौऊत सा।
6	22	पर ऐबै पापा न आज़ाद होईया होर परमेश्वरा रै गुलाम होईया ऐबै तुसै तिन्हां गैला बै केरा सी, ज़ो पवित्रता धिरै बै नेआ सा ज़ुणी रा अंत हमेशा री ज़िन्दगी सा।
6	23	किबैकि पापा रा नतीज़ा ता मौऊत सा, पर ज़ो वरदान परमेश्वर आसाबै देआ सा सौ आसरै प्रभु यीशु न हमेशा री ज़िन्दगी सा।
7	1	हे विश्वासी भाइयो बैहणियो, तुसै जाँणा सी कि (हांऊँ मूसै री बिधान रै मनणु आल़ै न बोला सा) कि जदी तैंईंयैं मांहणु ज़िन्दा सा, तैबै तैंईंयैं तेई पैंधै बिधाना रा अधिकार सा?
7	2	ब्याहूईदीं बेटड़ी मूसै रै बिधाना रै मुताबक लाड़ै रै ज़िन्दै होंदै सौ तेई सैंघै पक्की बोनुईदीं सा, पर ज़ैबै तेसा रा लाड़ा मौरा सा, ता सौ आपणै लाड़ै रै बंधना न आज़ाद होआ सा।
7	3	पर अगर लाड़ै रै ज़िन्दै होंदै सौ कोई होरी मांहणु री बणा सा, तैबै तेसा व्यभिचारिणी बोलिणा, होर अगर लाड़ा मौरा, सा ता सौ तेई बिधान न आज़ाद होआ सा, औखै तैंईंयैं भी सा, कि अगर सौ कोई होरी मांहणु सैंघै ब्याह भी केरली ता तेसा व्यभिचारिणी नी बोलीणा।
7	4	ता हे मेरै विश्वासी भाइयो बैहणियो, ज़ैबै तुसै मसीह सैंघै मूँऐं, तुसै बिधाना रै अधिकारा री तैंईंयैं मूँऐं। ऐबै तुसै मसीह रै सी ज़ो मूँऐंदै न ज़िन्दा हुआ ताकि तुसै परमेश्वरा री तैंईंयैं फलदायक ज़िन्दगी ज़ी सकलै।
7	5	किबैकि ज़ैबै आसै आपणै पापा रै स्वभाव न ती, ता पाप केरनै री इच्छा ज़ुण मूसै री बिधान रै ज़रियै धिनी ती, मौऊती रा फ़ौल़ पैदा केरनै री तैंईंयैं आसरै शरीरा रै अौंगा न कोम केरा ती।
7	6	पर आसै बिधाना री तैंईंयैं मूँऐ, ज़ुणियै पैहलै आसै बंधना न रखै ती, ऐबै आसै बिधाना न ऐण्ढै छूटे सी कि तेइरी आत्मा रा पालन केरिया नोंऊँऐं तरीकै परमेश्वरा री सेवा केरी सका सी होर लिखेदै बिधाना रा पालन केरिया पराणै तरीकै न नैंई ।
7	7	ता आसा कि बोलणा? बिधान कि पाप सा? कैधी भी नैंई! पर बिना बिधाना न हांऊँ पापा बै नी पछ़ियाणदा, अगर बिधान नी बोलदा, “लालच मता केरदै” ता लालच कि होआ सा मुँभै पता नी ती होंणा।
7	8	पर पापै मौका पाईआ हुक्म री बजहा न सैभ तैरहै रा लालच पैदा केरू, किबैकि बिधाना रै बगैर पाप मूँआदा सा।
7	9	हांऊँ ता पैहलै बिधाना बै समझ़ै बगैर ज़िन्दा ती, पर ज़ैबै मैं बिधान समझ़ू, ता मुँभै पाप केरनै री गहरी इच्छा हुई होर हांऊँ परमेश्वरा अलग हुआ ती।
7	10	होर सौहै हुक्म ज़ुण मेरी ज़िन्दगी री तैंईंयैं ती, तेसै हुक्कमे मुँभै परमेश्वरा न अलग केरू ।
7	11	किबैकि पापै मौका पाईआ हुक्म री बजहा न मुँभै धोखा धिना, होर तेथा रै ज़रियै मुँभै परमेश्वरा न अलग केरू।
7	12	तैबै बिधान पवित्र सा, होर हुक्म पवित्र, धर्मी होर शोभला सा।
7	13	ता कि बिधान शोभली ती, मेरै तैंईंयैं मौत ठहरी? कैधी नैंई! पर पाप तेसा शोभली च़ीज़ा री बजहा न, मेरै तैंईंयैं मौत पैदा केरनु आल़ा हुआ कि तेइरा पाप होंणा प्रगट होला, होर हुक्मा री बजहा न पाप होर भी पापमय ठहरू लोड़ी।
7	14	किबैकि आसाबै पता सा कि बिधान ता आत्मिक सा, पर हांऊँ शारीरिक सा होर हांऊँ पापा रा एक गुलाम सा।
7	15	होर ज़ो हांऊँ केरा सा, सौ हांऊँ नी जाणदा, किबैकि ज़ो हांऊँ चाहा सा, सौ नी केरदा, पर ज़ुणी गैला न मुँभै नफरत होआ सा, हांऊँ तिन्हां गैला बै केरा सा।
7	16	होर अगर, ज़ुण हांऊँ नी च़ाँहदा सोऐ बुरी गैला केरा सा, ता हांऊँ मना सा कि बिधान शोभला सा।
7	17	ता ऐण्ढी दशा न बुरी गैला केरनु आल़ा हांऊँ नैंई बल्कि पाप सा, ज़ुण मूँ आँध्रै रौहा सा।
7	18	किबैकि मुँभै पता सा कि मेरै शरीरा न कोई भी शोभली चीज नैंई रोहन्दी, भलै कोम केरनै री इच्छा ता मूँ आँध्रै बड़ी होआ सा, पर कोई भी शोभलै कोम मूँ न नैंई होंदै।
7	19	किबैकि ज़ुणी शोभलै कोमै री हांऊँ इच्छा केरा सा, सौ ता नैंई केरदा, पर ज़ुणी बुराई री इच्छा नैंई केरदा, सोऐ केरा सा।
7	20	पर अगर हांऊँ सोऐ केरा सा, ज़ुणिरी इच्छा नी केरदा, ता सौ केरनु आल़ा हांऊँ नैंई हुआ, बल्कि सौ पाप सा ज़ुण मूँ आँध्रै सा।
7	21	तैबै मुँभै ऐ नियम मिलू सा, कि ज़ैबै हांऊँ भलाई केरनै री इच्छा केरा सा, ता हांऊँ बुराई केरा सा।
7	22	किबैकि हांऊँ पूरै दिला न ता परमेश्वरा रै बिधाना न बोहू ज़ादा खुश होआ सा।
7	23	पर मुँभै आपणै शरीरा रै अौंगा न होरी किस्मा रा बिधान हेरिया सा, ज़ुण मेरा दिमाग मंजूरी देआ सा तेई सैंघै लड़ा सा, होर ऐ शक्ति मुँभै पापा रा गुलाम बणा सा ज़ो हाज़ी बी मेरै आँध्रै सा।
7	24	हांऊँ कैण्ढा अभागा मांहणु सा, मुँभै ऐई मौऊती बै आंणनै आल़ै शरीरा न कुण आज़ाद केरला?
7	25	मुँभै बचाणै री तैंईंयैं हांऊँ यीशु मसीह रै ज़रियै परमेश्वरा रा धन्यवाद केरा सा, तैबै हांऊँ आपणी बुद्धि न ता परमेश्वरै रै बिधान रा, पर शरीरा न पापा रै बिधाना री सेवा केरा सा ।
8	1	तैबै ऐबै ज़ुण मसीह यीशु न सी, तिन्हां पैंधै सज़ा रा हुक्म नैंई ऑथि ।
8	2	पवित्र आत्मा तुसाबै ज़िन्दगी देणी ज़ुण मसीह यीशु न एज़ा सा होर तुसै पाप होर मौऊती न मुक्त केरनै।
8	3	किबैकि ज़ुण कोम मूसै रा बिधान आसरै शरीरा रै पापी स्वभावा री बजहा न कमज़ोर होईया नैंई केरी सकू, तेइबै परमेश्वरै केरू, मतलब आपणै ही बेटै बै आसा सांही पापमय शरीरा रै बराबर, होर आसरै पापा री तैंईंयैं बली होंणै री तैंईंयैं भेज़ू, परमेश्वरै मसीह रै शरीरा न पापा री निन्दा केरी होर सज़ा धिनी।
8	4	तैबै कि बिधाना री माँग आसा न ज़ुण शरीरा रै पापी स्वभावा रै मुताबक नैंई बल्कि पवित्र आत्मा रै मुताबक चला सी, पूरी हो।
8	5	किबैकि ज़ो लोक पापी स्वभावा रै अधीन होआ सी तै पापा री गैला रै बारै न सोचा सी, पर ज़ो पवित्र आत्मा रै अधीन होआ सी तै पवित्र आत्मा बै खुश केरनु आल़ी गैला रै बारै न सोचा सी।
8	6	शरीरा पैंधै मन लाणा ता मौऊत सा, पर आत्मा पैंधै मन लाणा ज़िन्दगी होर शान्ति सा।
8	7	किबैकि शरीरा पैंधै मन लाणा ता परमेश्वरा न दुश्मनी केरना सा, किबैकि न ता परमेश्वर बिधान रै अधीन सा, न कैधी ऐण्ढा होई सका सा।
8	8	होर ज़ुण पापी स्वभावा रै वशा न सी, तै परमेश्वरा बै कैधी खुश नी रखी सकदे।
8	9	पर ज़ैबै परमेश्वरा री आत्मा तुसा आँध्रै सा, तैबै तुसै शरीरा री दशा न नैंई, पर आत्मिक दशा न सी। अगर कोई न मसीह री आत्मा नैंई ऑथि ता सौ मसीह रा मांहणु नैंई ऑथि।
8	10	होर अगर मसीह तुसा न रौहा सा, ता पापा री बजहा न शरीरा री मौऊत होंणै पैंधै बी, धर्मा री बजहा न तुसरी आत्मा जिन्दी सा।
8	11	अगर परमेश्वरा री आत्मा ज़ुणियै यीशु मूँएंदै न ज़िन्दा केरू तुसा आँध्रै सा, ता ज़ुणियै मसीह मूँएंदै न ज़िन्दा केरू, तेई तुसा रै मूँएंदै शरीरा बै भी आपणी आत्मा री बजहा न ज़ुण तुसा आँध्रै सा ज़िन्दा केरना।
8	12	तैबै भाइयो बैहणियो, आसै बै आपणी इच्छा रै मुताबक ज़िन्दगी नैंई ज़ीणी चेहिऐ ।
8	13	किबैकि अगर तुसै आपणै पापी स्वभावा न शरीरा रै मुताबक ज़ीआ सी ता तुसा परमेश्वरा न दूर होंणा, पर अगर तुसै पवित्र आत्मा री शक्ति रै ज़रियै शरीरा री इच्छा बै खत्म केरलै ता ज़िन्दै रौहणा।
8	14	किबैकि ज़ेतरै लोका परमेश्वरा री आत्मा रै द्वारा चला सी, सिर्फ़ सोऐ परमेश्वरा री औलाद सी।
8	15	किबैकि तुसाबै गुलामे री आत्मा नी मिली, कि तुसै फिरी डौरा, पर तुसाबै परमेश्वरा री आत्मा मिली सा ज़ैबै तिन्हैं तुसै आपणी औलाद बोलिया गोद लेऐ, ज़ुणीन आसै ओ बापू बोलिया शाधा सी।
8	16	पवित्र आत्मा आपुऐ आसरी आत्मा सैंघै मिलिया ऐ गुआही देआ सा, कि आसै परमेश्वरा री औलाद सी।
8	17	होर अगर आसै औलाद सी, ता वारिस भी सी, होर परमेश्वरा रै वारिस होर मसीह रै सैंघी वारिस सी। अगर आसै मसीह सांही दुःख सौहलै ज़ैण्ढै कि तेइयै सौहै ता आसै तेई सैंघै महिमा बी पाणी।
8	18	मुँभै पक्का सा कि ऐई बौगता रै दुःख कष्ट तेसा महिमा रै सामनै ज़ुण परमेश्वर आसाबै प्रगट केरनु आल़ा सा, किछ़ भी नैंई ऑथि।
8	19	किबैकि दुनिया बड़ी आशा भौरुइदी नज़रा न परमेश्वरा री सच़ी औलाद प्रगट होंणै रा इंतज़ार केरदी लागी सा।
8	20	किबैकि परमेश्वरै ज़ो किछ़ बी बणाऊ सा, तेइयै आपणी कीमत खोई, ऐ तैबै नैंई हुआ किबैकि तै आपु ऐण्ढा होंणा चाहा ती, पर परमेश्वरै ऐण्ढा केरू। पर तौखै आश सा ।
8	21	सृष्टि तेई रोज़ा रै इंतज़ारा न सा ज़ैबै सौ मौऊती होर नाशा न महिमामय आज़ादी न परमेश्वरा री औलादा सैंघै सैंघी होलै।
8	22	किबैकि आसाबै पता सा, कि पापा रै शुरूआती न सारी दुनिया ऐबै तैंईंयैं ज़ैण्ढै एक बेटड़ी बच्च़ा पैदा होंणै न पैहलै दुःख होर कष्टा न पोड़ीया तड़फदी रौहा सा, तैण्ढै चिखदी होर दुःखा न तड़फदी रौहा सा ।
8	23	होर बल्कि दुनिया ही तड़फदी नैंई पर आसै भी ज़ुणीन होंणु आल़ी महिमा रै पैहलै फौल़ च़खणै रै रूपा न पवित्र आत्मा रा बास सा, आपुऐ आपणै-आपा न तड़फा सी, पर आसै ऐबै बी तेई बौगता रा इंतज़ार केरा सी ज़ैबै परमेश्वर आसाबै आपणी औलाद बनाणै री तैंईंयैं च़कला होर शरीरा री बुराई न छुटकारा देला ।
8	24	तेई भविष्य री महिमा री आशा रै ज़रियै ता आसरी मुक्ति होआ सा, पर अगर आसा हागै पैहलै न किछ़ सा, ता आसाबै एथा री आश केरनै री जरूरत नी ऑथि? किबैकि ज़ुणी च़ीज़ा बै ज़ैबै कोई हेरदा लागा सा, ता तेसा च़ीज़ा री कि आश केरनी?
8	25	पर आसै ऐण्ढा किछ़ पाणै री आश केरा सी ज़ो आसा हागै हाज़ी तक नैंई ऑथि, तैबै आसै एथा बै पाणै तक धीरजा सैंघै इंतज़ार केरा सी ।
8	26	ऐण्ढी तैरहै, ज़ुणी हागै बुद्धि नैंई ऑथि, पवित्र आत्मा आसाबै मज़त केरा सा, किबैकि आसै प्रार्थना केरनै री तैंईंयैं सही गैला बै नैंई जाणदै; पर पवित्र आत्मा आपुऐ आसरी तैंईंयैं ऐण्ढी तैरहा प्रार्थना केरा सा कि ज़ुणिरा शब्दा न बयान नैंई केरी सकदै।
8	27	होर परमेश्वर मना बै जाँणा सा, कि पवित्र आत्मा कि बोला सा, किबैकि सौ परमेश्वरा रै लोका री तैंईंयैं परमेश्वरा री इच्छा रै मुताबक प्रार्थना केरा सा।
8	28	होर आसाबै पता सा, कि ज़ुण लोका परमेश्वरा सैंघै झ़ुरी केरा सी, तिन्हरी तैंईंयैं सारी गैला भलाई बै पैदा केरा सी, मतलब ज़ुणिबै परमेश्वरै चुनै सी।
8	29	किबैकि ज़ुणिरै बारै न परमेश्वरा बै पैहला न पता सा तेइयै तिन्हां बै आपणै बेटै होंणै री तैंईंयैं चुनु सा, ताकि सौ बोहू भाई बैहणा मौंझ़ै न ज़ेठा ठहरला।
8	30	फिरी ज़ुणा तेइयै पैहलै न चुनै सी, तै शाधे बी सी, होर ज़ुणिबै तेइयै शाधे सा, ते धर्मी बी ठहराऐ सी, होर ज़ुणा धर्मी ठहराऐ सी, तिन्हां बै महिमा बी धिनी सा।
8	31	ता आसा इन्हां गैला रै बारै न कि बोलणा? अगर परमेश्वर आसा धिरै सा, ता आसरा दुश्मन कुण होई सका सा?
8	32	परमेश्वरै आपणा एकलौता बेटा भी आपु हागै नी रखु, पर सौ तेइबै आसा सैभी री तैंईंयैं आपणै दुश्मना बै धिना, ता तेई आसाबै सैभ किछ़ देणा, ज़ो तेइयै वायदा केरू ती।
8	33	परमेश्वरा रै चुनैदै लोका पैंधै कुण दोष लाई सका सा? परमेश्वर ता सौ सा ज़ुणियै तै धर्मी ठहराऐ।
8	34	होर कुण सा ज़ो सज़ा रा हुक्म देई सका सा? यीशु मसीह ता सौ सा ज़ुण मूँआ बल्कि मूँएंदै न ज़िन्दा भी हुआ, होर परमेश्वरा रै दैहिणै धिरै बेठा सा, होर आसरी तैंईंयैं प्रार्थना बी केरदा रौहा सा।
8	35	कुण आसाबै मसीह री झ़ुरी न आँगी केरी सका सा? कि क्लेश, कि दुःख, कि उपद्रव, कि अकाल, कि नाँगापन, कि ज़ोखिम, कि तलवार?
8	36	ज़ैण्ढा शास्त्रा लिखूदा सा, “कि तेरै तैंईंयैं आसै हर बौगत मौऊती रै खतरै न सी, आसै काटणू आई भेड़ा बराबर गिणीया सी।”
8	37	पर इन्हां सैभी बुरी गैला न आसै तेइरै ज़रियै ज़ुण आसा न झ़ुरी केरा सा, आसरी पूरी जीत सा।
8	38	किबैकि हांऊँ पक्का जाँणा सा, कि न मौऊत, न ज़िन्दगी, न स्वर्गदूत, न प्रधानताएं, न वर्तमान, न भविष्य, न शक्ति, न उँचाई,
8	39	न गहराई, होर न कोई होर सृष्टि, आसाबै परमेश्वरा रै झ़ुरी न, ज़ुण आसरै प्रभु यीशु मसीह न सा आँगी केरी सकदी।
9	1	हांऊँ मसीह न सच़ बोला सा, झूठ नी बोलदा, होर मेरै विचार बी पवित्र आत्मा न होईया गुआही देआ सा।
9	2	कि मुँभै बड़ा दुःख सा, होर हांऊँ आपणै लोका री तैंईंयैं हमेशा दुःखी रौहा सा ।
9	3	किबैकि हांऊँ चाहा ती, कि आपणै यहूदी भाई होर बैहणिया री तैंईंयैं ज़ुण मेरी आपणी जाति रै सी, हांऊँ आपुऐ मसीह न शापित होंदा।
9	4	तै मेरी ज़ेहि इस्राइली लोका सी, होर तै परमेश्वरा रै गोद लेऐदै होंणै री तैंईंयैं चुनै सी, होर महिमा, होर वायदै, होर बिधान, आराधना, होर प्रतिज्ञाएं तिन्हैं री सा।
9	5	अब्राहम, इसहाक होर याकूब तिन्हरै बुजुर्ग सी, शरीरा रै मुताबक मसीह बी इस्राइली ती। सौ परमेश्वर सा ज़ो सैभी पैंधै राज केरा सा, ज़ुगा-ज़ुगा तैंईंयैं तेइरी स्तुति हुई लोड़ी। आमीन।
9	6	पर ऐ नैंई, कि परमेश्वरा आपणै वायदै बै केरनै न नाकामयाब रौहै, तैबै नैंई कि ज़ुण इस्राइली रै खानदाना न सी, तै सैभ सच़िऐ इस्राइली सी।
9	7	अब्राहमै रै खानदाना न पैदा होंणै न ही सैभ तिन्हरी सच़ी औलाद नैंई होंदी, किबैकि परमेश्वरै अब्राहमा न बोलू, “ज़ो इसहाका रै खानदाना न जन्म लेआ सी, तिन्हां ही तेरै खानदान होंणा।”
9	8	मतलब शरीरा री औलाद परमेश्वरा री औलाद नैंई, पर सिर्फ़ वायदै री औलाद अब्राहमा री औलाद मनिणा।
9	9	किबैकि वायदै रा वचन ऐ सा, “आगलै बौर्ष मूँ ऐई बौगतै दबारा ऐणा तैबै तेरी लाड़ी सारा रा एक बेटा पैदा होंणा।”
9	10	ऐ मता भूला कि इसहाक होर रिबका रै जुड़ुवा बेटै सैंघै कि हुआ।
9	11-12	पैदा होंणै न पैहलै या किछ़ बी भला या बुरा केरनै न पैहलै परमेश्वरै रिबका बै दसू कि तेसा रै बड़ै बेटै होछ़ै बेटै री सेवा केरनी । परमेश्वरै ऐ रिहाणै री तैंईंयैं बोलू, कि सौ आपणी आपुऐ पसन्द बणा सा होर ऐण्ढा किछ़ बी नैंई ती ज़ो कि तिन्हां मौंझ़ै कोइयै केरू ती।
9	13	ज़ैण्ढा कि शास्त्रा लिखू सा “मैं सैभी न ज़ादा याकूबा सैंघै झ़ुरी केरी पर एसावा सैंघै नैंई।”
9	14	ता आसा कि बोलणा? कि परमेश्वरा अन्यायी सा ज़ो सौ चुनना चाहा सा? कैधी भी नैंई!
9	15	किबैकि परमेश्वर मूसा बै बोला सा, कि “हांऊँ ज़ुणी पैंधै दया केरना चाहनु, तेई पैंधै दया केरनी, पर ज़ुणी कोई पैंधै कृपा केरना चाहनु, तेई पैंधै कृपा केरनी।”
9	16	ता परमेश्वरा सौ मांहणु चुनना, ज़ुणी पैंधै सौ दया केरनै रा फैसला केरा सा, तिन्हरी पसन्द ऐसा गैला पैंधै निर्भर नैंई ऑथि कि लोका कि चाहा सी या कि केरनै री कोशिश केरा सी।
9	17	किबैकि पवित्र शास्त्रा न परमेश्वरै मिस्रा रै राजा फिरौना सैंघै बोलू कि, “मैं तू तैबै राजा बणाऊ सा, कि तो न आपणी शक्ति रिहानु, होर मेरै नाँ रा समाद सारी धौरती ज़ौखै लोका सी तौखै हुई लोड़ी।”
9	18	होर सौ ज़ुणी पैंधै चाहा सा, तेई पैंधै दया केरा सा, होर ज़ुणिबै चाहा सा तेइरा मन हठी केरा सा।
9	19	फिरी किछ़ लोका मूँ सैंघै बोलणा, अगर ऐण्ढा सा ता परमेश्वर कैण्ढै फैसला केरी सका सा कि आसै गलत सी? किबैकि ज़ो सौ केरना चाहा सा कोई तेथा बै नैंई रोकी सकदा।
9	20	ओ भाई, तू कुण सा ज़ुण परमेश्वरा सैंघै बैहस केरा सा? कि बणाईदी ज़ो चीज़ बनाणु आल़ै बै पूछ़ा सा कि “तैं हांऊँ ऐण्ढी किबै बणाई?”
9	21	कुम्हारा बै कि माटै पैंधै अधिकार नी ऑथि, कि एकियै ढेरा न सौ एक शोभला भाँडा होर तेई ढेरा न एक खराब भाँडा नी बणाई सकदा?
9	22	परमेश्वरा बै बी ऐण्ढै केरनै रा अधिकार सा ज़ैण्ढा सौ आपणै लोका सैंघै केरला परमेश्वर आपणी झ़िका बै रिहाणा चाहा ती, नाश होंणै लायक हर कोई रै खिलाफ़ आपणी शक्ति प्रगट केरना चाहा ती। पर एथा रै बजाय तेइयै धीरज रखु।
9	23	तेइयै ऐ केरू किबैकि सौ रिहाणा चाहा ती (मसीह रै बलिदाना रै ज़रियै) सौ केतरा महान सा ज़ैबै सौ तिन्हां लोका पैंधै दया केरा सा ज़ुण तेइयै आपणी महिमा न साँझ़ा केरनै री तैंईंयैं चुनु सा।
9	24	मतलब चाहे यहूदी होर होरी ज़ाति आसै चुनैदै सी।
9	25	ज़ैण्ढा सौ होशे भविष्यवक्ता री कताबा न भी बोला सा, “ज़ुण मेरै लोका नैंई ती, सौ मूँ आपणै लोका बनाणै,” ज़ो मेरै प्यारे नैंई ती, तिन्हां बै प्यारे बोलणा;
9	26	होर, “ऐण्ढा होंणा कि ज़ुणी ज़ैगा तिन्हां बै बोलू ती, तुसै मेरै लोका नैंई ऑथि, ‘तेसा ज़ैगा न तिन्हां जिन्दै परमेश्वरा रै औलाद होंणा।’ ”
9	27	होर यशायाह भविष्यवाणी केरनु आल़ै इस्राइला रै बारै न लेरा मारी-मारिया बोला सा, “चाहे इस्राइला रै औलादा री गिणती समुन्दरा रै रेता बराबर होली, तैबै भी तिन्हां मौंझ़ै थोड़ै बच़णा।
9	28	किबैकि प्रभु छ़ेकै ही दुनिया रै लोका रा न्याय केरना।”
9	29	ज़ैण्ढा भविष्यवाणी केरनु आल़ै यशायाहे पैहलै बी लिखुदा सा, “कि अगर सर्वशक्तिमान परमेश्वरै आसाबै खानदाना रखणै रा हुक्म नैंई धिना होंदा, ता आसा सदोम होर अमोरा रै शैहरा न लोका सांही बणना ती, ज़ुणिबै परमेश्वरै पूरी तैरहा नाश केरै।”
9	30	ता आसा कि बोलणा? ऐ होरी ज़ाति आपु बै परमेश्वरा सैंघै धर्मी ठहराणै री कोशिश नैंई केरदै लागै ती, पर तिन्हां बै तिन्हरै बशाह री बजहा न परमेश्वरा सैंघै धर्मी ठहराऊ ती।
9	31	पर इस्राइली रै लोक, ज़ुण मूसै री बिधाना रा पालन केरदैआ परमेश्वरा रै ज़रियै धर्मी ठहराणा चाहा ती।
9	32	ऐ कैण्ढै होई सका सा, तैबै कि सौ बशाह न नैंई, पर मैना भलै कोमा न तेइरै ज़रियै धर्मी ठहराणा चाहा ती, इस्राइली रै लोकै तेई ठोकर खाँणु आल़ै पात्थरा न ठोकर खाई।
9	33	ज़ैण्ढा शास्त्रा न लिखुदा सा, “हेरा, मूँ सिय्योना न ठोकर लाणु आल़ा पात्थर होर ठोकर लागणु आई टोहल रखणी ज़ुण तेई पैंधै बशाह रखला, तिन्हां कैधी भी लज्जित नी होंणा।”
10	1	ओ भाइयो बैहणियो, मेरै मनै री ऐ इच्छा होर मेरै आपणै लोक यहूदी री तैंईंयैं मेरी परमेश्वरा न ऐ प्रार्थना सा, कि परमेश्वर तिन्हां बै बच़ाऐ।
10	2	किबैकि हांऊँ तिन्हैं री गुआही देआ सा, कि तै परमेश्वरा री धुना न रौहा सी, पर परमेश्वरा री सेवा केरनै री तिन्हरी समझ सही नैंई सा ।
10	3	किबैकि तै परमेश्वरा री धार्मिकता न नज़ाण होईया, होर तै आपणै तरीकै न धर्मी बणनै री कोशिश केरा केरिया, परमेश्वरा री धार्मिकता रै अधीन नैंई हुऐ।
10	4	किबैकि मसीहै पैहलै न सौ मकसद पूरा केरू सा, ज़ुणी री तैंईंयैं बिधान धिना ती, नतीज़ै रै मुताबक ज़ो लोका तेई पैंधै बशाह केरा सी तै परमेश्वरा सैंघै धर्मी ठहराईया सी।
10	5	किबैकि मूसै रै बिधाना न धर्मी ठहराणै रै बारै न ऐ लिखा सा, कि ज़ुण मांहणु तेसा धार्मिकता पैंधै चला सा, तेई ऐसा बजहा न ज़िन्दै रोहणा।
10	6	पर बशाह न धर्मी ठहराणा, शास्त्र ऐ बोला सा, “कि तू आपणै मना न ऐण्ढा हेरी बोलदा कि स्वर्गा पैंधै कुणी चढ़ना?” (मतलब कि मसीह बै भ्याँऊ आंणनै री तैंईंयैं।)
10	7	या “नरका रै कुण्डा न कुणी जाँणा?” (मतलव मसीह बै मूँएंदै न ज़िन्दा केरिया झाँऊ आंणनै री तैंईंयैं।)
10	8	पर ज़ो ऐ बोला सा, “ऐ सा कि वचन तेरै नेड़े सा तेरै मुँहा न होर तेरै शरीरा न सा” ऐ सोऐ बशाह रा वचन सा, ज़ुण आसै प्रचार केरा सी।
10	9	कि अगर तू आपणै मुँहा न यीशु बै प्रभु मनिया लोका रै सामनै स्वीकार केरा सा, होर आपणै मना न बशाह केरला, कि परमेश्वरै सौ मूँएंदै न ज़िन्दा केरू सा, ता तो पक्का मुक्ति पाणी,
10	10	किबैकि आसै आपणै दिला न बशाह केरा सी, होर तैबै आसै परमेश्वरा रै ज़रियै धर्मी ठहराईया सी। होर आसै आपणै मुँहा रा इस्तेमाल ऐ बोलणै री तैंईंयैं केरा सी कि आसै बशाह केरा सी, होर तैबै आसै बच़ाइया सा।
10	11	किबैकि यशायाहे शास्त्रा न मसीह रै बारै न लिखू सा, “कि ज़ो कोई तेई पैंधै बशाह केरला तेई कैधी निराश नी होंणा।”
10	12	यहूदी होर यूनानी न कोई फर्क नैंई ऑथि, तैबै कि परमेश्वर सैभी रा प्रभु सा, होर आपणै सैभी मज़ती री तैंईंयैं शाधणु आल़ै री तैंईंयैं उद्धार सा।
10	13	किबैकि ऐ लिखू सा “परमेश्वरै हर कोई बच़ाणै ज़ुण तेइबै मज़त केरनै री तैंईंयैं शाधा सा।”
10	14	पर मसीह पैंधै लोका बशाह नैंई केरदै, तिन्हां सौ मज़ती री तैंईंयैं कैण्ढै शाधणा? होर ज़ुणिरै बारै न नैंई शुणु तेई पैंधै बशाह किबै केरना? होर प्रचार केरनु आल़ा नैंई ऑथि ता कैण्ढै शुणना?
10	15	होर अगर नी भेजले, ता प्रचार कैण्ढै केरना? ज़ैण्ढा शास्त्रा न लिखू सा, कि तिन्हरी ज़ोंघा कैण्ढी बाँकी सा, ज़ुण खुशी रा समाद आंणा सी।
10	16	आसरै खुशी रै समादा पैंधै सैभी लोकै बशाह नैंई केरू, ज़ैण्ढा कि यशायाह भविष्यवाणी केरनु आल़ा बोला सा, “ओ प्रभु, कुणिऐ आसरी गैला पैंधै बशाह केरू सा?”
10	17	तैबै बशाह सन्देश शुणनै न, होर शुणना मसीह रै वचना न होआ सा।
10	18	पर हांऊँ पूछा सा, “कि यहूदियै मसीह रै बारै न नैंई शुणु?” हाँ, शुणु ता ठीक किबैकि शास्त्रा न लिखुदा सा, “तिन्हरै वचन सारी धौरती पैंधै, होर तिन्हरै वचन दुनिया रै कुणै तैंईंयैं पूज़ै सी।”
10	19	फिरी हांऊँ तुसाबै ऐ पूछा सा, कि इस्राइली लोका बै पता नी ती ऑथि? पैहलै ता प्रभुऐ मूसा रै ज़रियै ऐ बोलू ती, “मूँ इन्हां री बजहा न ज़ुण ज़ाति नैंई ऑथि, तुसा रै मना न जलन पैदा केरनी, होर एकी मूर्ख होरी ज़ाति रै ज़रियै तुसाबै झ़िक दिलाणी।”
10	20	फिरी यशायाह बड़ी हिम्मता सैंघै बोला सा कि परमेश्वरै बोलू, “ज़ुण मुँभै नी तोपदै, तिन्हैं हांऊँ पाऊ, ज़ुण मुँभै पुछदे बी नी ती, हांऊँ तिन्हां पैंधै प्रगट हुआ।”
10	21	पर इस्राइली लोका रै बारै न परमेश्वर ऐ बोला सा, “कि हांऊँ पूरी ध्याड़ हुक्म नी मनणु होर आपु न वाद विबाद केरनु आल़ै लोका हागै हौथ फेलाईया खड़ा रौहू।”
11	1	तैबै ता हांऊँ पूछा सा, परमेश्वरै कि आपणै लौका छ़ौड़ै सी? कैधी भी नैंई, हांऊँ भी ता इस्राइली सा अब्राहमै रै खानदाना रा होर विन्यामिने रै गोत्रा न सा।
11	2	परमेश्वरै आपणै ते लौका नैंई छ़ौड़ै सी, ज़ुण तेइयै पैहलै न चुनै सी, तुसाबै कि पता नी ऑथि, कि पवित्र शास्त्र भविष्यवाणी केरनु आल़ा एलिय्याह रै बारै न बोला सा; कि सौ इस्राइली लोका रै बरखलाप परमेश्वरा न प्रार्थना केरा ती।
11	3	कि “ओ प्रभु, तिन्हैं तेरै भविष्यवक्ता मकाऐ सी, होर तेरी वेदी नाश केरी, होर हांऊँ केल्हा मांहणु बच़ू सा ज़ो तौ पैंधै बशाह केरा सा, होर तै मेरै प्राणा बै लेणा चाहा सी।”
11	4	पर परमेश्वरै एलिय्याह बै बोलू कि, “मैं आपणै तैंईंयैं सौत हज़ार मर्द रखे सी ज़ुणियै बाल देऊ री मूर्ति सामनै घुटनै नैंई टेके सी।”
11	5	होर ऐण्ढी तैरहै ऐई बौगतै बी, परमेश्वरै रै अनुग्रह री बजहा न इन्हां यहूदी रा एक होछ़ा ज़ेही हिस्सा सा ज़ुणिबै परमेश्वरै आपणै सच़ै लोका रै रूपा न चुनु सा।
11	6	अगर ऐ अनुग्रह न हुआदा सा, ता फिरी कर्मा न नैंई, नैंई ता अनुग्रह फिरी अनुग्रह नैंई रौहू।
11	7	फिरी कि निचौड़ निकता? ऐ कि इस्राइली परमेश्वरा रै अनुग्रह बै तोपदै लागै सी, सौ तिन्हां बै नैंई मिलु, पर चुनैदै बै मिलु, होर बाकि लौका रै दिल कठोर केरै ।
11	8	ज़ैण्ढा कि शास्त्रा न लिखू सा, “परमेश्वरै तिन्हां बै औज़के रोज़ा तैंईंयैं बेवकूफ दिमाग धिना सा, होर ऐण्ढी होछ़ी धिनी कि किछ़ नी लोड़ी हेरुआ होर ऐण्ढै कोन कि किछ़ नी लोड़ी शुणुआ।”
11	9	होर राजा दाऊद बोला सा, “एक पक्षी सांही ज़ो एक जाला न ढौकिया सा, या एक जानवर ज़ो खाच़ा न पौड़ा सा तैण्ढै ही तै च़ानक आपणै भोजा न ढौकै लोड़ी ताकि तिन्हां बै सही तरीकै न सज़ा मिली लोड़ी।
11	10	होर तिन्हरी औछ़ी निहारी लोड़ी हुई ताकि किछ़ नी लोड़ी हेरुआ, होर तू हमेशा तिन्हरी परेशानी न झुकाईया रख।”
11	11	ता हांऊँ पूछा सा, “कि यहूदी ठोकर लागणै री बजहा न हमेशा री तैंईंयैं झोड़ीया पौड़ै?” कैधी भी नैंई, पर तिन्हां रै अविश्वासा री बजहा न होरी ज़ाति बै उद्धार मिलु, ताकि इस्राइली लोका बै जलन लोड़ी हुई।
11	12	ऐबै अगर यहूदी रा अविश्वासी होरी ज़ाति री तैंईंयैं बड़ै आशीर्वाद होर तिन्हरा वापस ऐणा होरी ज़ाति रै तैंईंयैं फायदै री बजहा हुई, ता अगर ऐण्ढा होला ता केतरा फायदा होंणा।
11	13	हांऊँ तुसा होरी ज़ाति बै बोला सा, ज़ैबैकि हांऊँ होरी ज़ाति री तैंईंयैं प्रेरित सा, ता हांऊँ आपणी सराउथी केरा सा।
11	14	ताकि कोई बी रीति न मूँ आपणै लोका न जलन पैदा केरिया तिन्हां मौंझ़ै कई एकी रा उद्धार कराणू।
11	15	किबैकि ज़ैबै कि यहूदी लोका रा छ़ौड़णा दुनिया रै लोका रा मिलापा री बजहा हुआ, ता कि मसीह रा ग्रहण केरना मूँएंदै न ज़िन्दा होंणै रै बराबर नी होंणा?
11	16	ज़ैबै भेंटा रा पैहला पेड़ा पवित्र ठहरु, तैबै पूरा मुछुआंदा पीठा भी पवित्र सा, होर ज़ैबै जड़ पवित्र ठहरी, ता शांणी भी तैण्ढी होंणा।
11	17	यहूदी लोका जैतूना रै बूटै री शांणी सांही सी होर पिता अब्राहम इसहाक होर याकूब तेई बुटै रै जलाड़ै सांही सी। तुसै होरी जाति जैतूना रै बुटै री शांणी सी।
11	18	तैबै तिन्हां शांणी पैंधै ज़ो काटूईदी ती घमण्ड नी केरना, होर अगर तू घमण्ड केरला, ता जाणिया रख, कि तू जड़ाह बै नैंई पर जड़ तौभै सम्भाला सा।
11	19	फिरी तो बोलणा, “परमेश्वरै यहूदी बै एक बूटै न चोड़ीदी शांणी सांही नाँह केरू ताकि सौ तुसा होरी जाति बै स्वीकार केरी सकलै ज़ो कलम केरीदी शांणी सांही सा।”
11	20	ऐ सच़ सा, सौ ता तिन्हां रै अविश्वासा री बजहा न चोड़ी ती, पर तू ता बशाह रखा सा, तैबै घमण्ड मत केरदा, पर परमेश्वरा न डौर,
11	21	किबैकि ज़ैबै परमेश्वरै असली शांणी पैंधै दया नैंई केरी, ता तेई तुसा पैंधै बी दया नैंई केरनी अगर तुसै बशाह नैंई केरलै।
11	22	तैबै परमेश्वरै री दया होर सख्ती पैंधै ध्यान देआ, ज़ुण झौड़िया पोऐ, तिन्हां पैंधै सख्ती, पर तौ पैंधै दया, अगर तू तेइरी दया न बणीया रौहू, नैंई ता तू बी काटिया शेटणा।
11	23	होर अगर यहूदी रै लोका बी बशाह केरलै, ता तै जोड़नै किबैकि परमेश्वर तिन्हां बै फिरी ज़ोड़ी सका सा।
11	24	किबैकि अगर तू तेई जैतूना न, ज़ुण स्वभाव न जंगली सा, काटिया होर स्वभाव रै बरखलाप शोभले ज़ैतूना न कलम केरिया लाऊ, ता ज़ुण ऐ स्वभाविक डाल़ी सी, आपणै तेई ज़ैतूना न कलम किबै नी केरिनी।
11	25	ओ भाइयो, बैहणियो, कोइँछ़ै ऐण्ढा नी लोड़ी हुआ कि तुसै आपणै आपा बै बड़ै बुद्धिमान समझ़लै, तैबै ता हांऊँ नी च़ाँहदा कि तुसै ऐई भेदा न नज़ाण रौहा, कि ज़ैबै तैंईंयैं होरी ज़ाति पूरै तरीकै न मसीह न नैंई ऐली, तैबै तैंईंयैं इस्राइली रा एक हिस्सा ऐण्ढाऐ कठोर रौहणा।
11	26	होर ऐण्ढी तैरहै सारै इस्राइली लोका मुक्ति पाणी, ज़ैण्ढा शास्त्रा न लिखू सा, “कि बचाणु आल़ै सिय्योना न ऐणा, होर अभक्ति केरनु आल़ै याकूबा रै खानदाना न दूर केरनै।
11	27	होर तिन्हां सैंघै मेरा ऐ वायदा होंणा कि ज़ैबै मूँ तिन्हां रै पाप माफ़ केरनै।”
11	28	यहूदी परमेश्वरा रै बैरी सी किबैकि तै खुशी रै समादा पैंधै बशाह नैंई केरना च़ाँहदै. होर ऐ तुसरा फायदा बणु सा। पर परमेश्वर तिन्हां बै झ़ुरी केरा सा किबैकि तेइयै तै आपणी तैंईंयैं चुनै सी। ऐ सा ज़ो तिन्हैं तिन्हरै बुज़ुर्गा सैंघै वायदा केरू ती।
11	29	किबैकि परमेश्वर आपणै वरदान होर बुलाहटा न कैधी भी पिछ़ै नैंई होन्दा।
11	30	किबैकि तुसै पैहलै परमेश्वरा रा हुक्म नैंई मैनू, पर ऐबै यहूदी लोका रै हुक्म नी मनणै री बजहा न तुसा पैंधै दया हुई।
11	31	तैण्ढै तिन्हैं भी ऐबै हुक्म नी मनू कि ज़ुण दया तुसा पैंधै हुई सा, तिन्हां पैंधै भी सोऐ दया हुई लोड़ी।
11	32	सैभी लोकै परमेश्वरा रा हुक्म नैंई मनू, होर ऐ बजहा सा कि सौ तिन्हां सैंघै कैदी सांही बर्ताव केरा सी । पर सौ ऐण्ढा तैबै केरा सा ताकि सौ तिन्हां पैंधै दया केरी सकलै।
11	33	ओहो, परमेश्वरा रा धन, बुद्धि, होर ज्ञान केतरै गैहरे सी, तेई रै विचार केतरै गैहरे होर, तेइरी बौता कैण्ढी सीधी सी।
11	34	“प्रभु रा विचार कुणिऐ जाणु सा? या कुण तेइरा सलाहकार बणु?
11	35	या कुणिऐ पैहलै परमेश्वरा बै किछ़ धिना, कि तेइरै बदले तेइबै किछ़ मिलणा।”
11	36	किबैकि परमेश्वरा री तरफा न होर तेइरी बजहा न, होर तेइरी तैंईंयैं सैभ किछ़ सा, तेइरी महिमा ज़ुग-ज़ुग हुई लोड़ी; आमीन।
12	1	तैबै ओ भाइयो बैहणियो, हांऊँ तुसाबै परमेश्वरा री दया याद कराईया तुसा न अर्ज़ा केरा सा, कि आपणै शरीरा बै ज़िन्दा, होर पवित्र, होर ज़ुण परमेश्वरा बै शोभला लागा सा बलिदान केरिया चढ़ात्; ऐ तुसरा परमेश्वरा री सेवा केरनै रा सही तरीका सा।
12	2	होर ऐई दुनिया रै लोका सांही मता बणदै, पर तेसरी बुद्धि रै नोंऊँऐं होंणै री बजहा न तुसरा चाल-चलन भी बदलुआ लोड़ी, ज़ुणी बजहा न तुसा परमेश्वरै री भली होर शोभली होर सिद्ध इच्छा न पता लांदै रौहा।
12	3	किबैकि हांऊँ तेई अनुग्रह न ज़ुण मूँ पैंधै हुआ सा, तुसा सैभी बै बोला सा, कि ज़ैण्ढा समझे लोड़ी एथा न ज़ादा कोई आपणै आपा बै ज़ादा मता समझदे पर ज़ैण्ढा हर कोई बै परमेश्वरै तिन्हरै बशाह रै नतीज़ै मुताबक बौंडू सा, तैण्ढाऐ शोभली बुद्धि रै मुताबक आपणै-आपा बै समझा।
12	4	किबैकि ज़ैण्ढै आसरै एकी शरीरा न बोहू अौंग सी, होर सैभी अौंगा रा एक ज़ेही कोम नी ऑथि।
12	5	तैण्ढै आसै ज़ुण मसीह न बशाह रखा सी, आसै तेइरै शरीरा सांही बणै सी, होर आसै ऐईरै हिस्से सी होर आसै सैभ एकी दुज़ै रै सी ।
12	6	होर ज़ैबै कि तेई अनुग्रह रै मुताबक ज़ुण परमेश्वरै आसाबै धिना सा, आसाबै अलग-अलग वरदान मिलै सी। ता ज़ुणिबै भविष्यवाणी रा वरदान मिलु सा, तेइबै तिन्हां शब्दा बै बोलणा चेहिऐ ज़ो सौ ऐ बशाह केरा सा कि तै परमेश्वरै बोलै सी।
12	7	अगर दुज़ै री सेवा केरनै रा वरदान मिलु सा, ता सेवा केरनै न लागी रौहला, होर कोई सिखाणु आल़ा सा ता सिखाणै न लागी रौहला।
12	8	ज़ुण उपदेशक सा, सौ उपदेश देणै न लागी रौहला, दान देणु आल़ा खुलै दिला सैंघै दै, ज़ुण अगुवाई केरा सा, जोशा सैंघै केरला, होर ज़ुण दया केरा सा सौ खुशी सैंघै केरला।
12	9	झ़ुरी न कोई कपट नी लोड़ी, बुराई न नफरत केरा, भलाई केरनै न लागी रौहा।
12	10	एकी दुज़ै सैंघै परिवारा सांही झ़ुरी रखा, आपु न इज्ज़त केरनै न एकी दुज़ै न आगै होआ।
12	11	कड़ी मेहनत केरा होर आलसी मता बणदै, पूरै दिला न प्रभु यीशु री सेवा केरदै रौहा।
12	12	तुसा हागै ज़ो आश सा तेथा न तुसाबै खुशी मनाणी चेहिऐ, क्लेशा न धीरज रखा, होर हमेशा प्रार्थना न लागी रौहा।
12	13	पवित्र लौका बै ज़ुणी च़ीज़ै री जरूरत सा, तिन्हैं री मज़त केरा, पाहुणच़ारै केरनै न लागी रौहा।
12	14	आपणै दुःख देणु आल़ै बै आशीष देआ, तिन्हां बै आशीष देआ श्राप मता देंदै।
12	15	खुशी मनाणु आल़ै सैंघै खुशी मनात्, रोणु आल़ै सैंघै रोआ।
12	16	आपु न बराबरी रा बिचार रैखा; घमण्डी मता बणा; पर आम लोका सैंघै संगती रखा; आपणी नज़री न बुद्धिमान बणा।
12	17	बुराई रै बदले बुराई मता केरदै, ज़ुण गैला सैभी लौका रै सामनै शोभली सा, तिन्हां गैला री फिक्र केरा।
12	18	ज़ौखै तेंई होई सका सा, तुसै आपणी तरफा न सैभ मांहणु सैंघै मेल-ज़ोल रखा।
12	19	ओ प्यारै भाई बैहणियो, आपणा बदला मता लेंदे, पर परमेश्वरा बै तुसरी तैंईंयैं बदला लेणै देआ, किबैकि शास्त्रा न लिखू सा, “बदला लेणा मेरा कोम सा, प्रभु बोला सा मूँ ही बदला लेणा।”
12	20	पर अगर तेरा दुश्मन भूखा सा, ता तेइबै रोटी खय्या, होर अगर प्यासा, ता तेइबै पाणी पय्या, किबैकि ऐण्ढी तैरहा तौ सौ शर्मिंदा केरना।
12	21	बुराई न हार मता मनदै पर बुराई बै भलाई केरिया ज़ीता।
13	1	हर मांहणु आपणै प्रधान अधिकारी रै अधीन रौहा, किबैकि कोई भी अधिकार ऐण्ढा नैंई ऑथि ज़ो परमेश्वरा री धिरै न नैंई ऑथि, होर ज़ुण अधिकार सी, तै परमेश्वरा रै ही ठहराऐदै सी।
13	2	तैबै कोई बी मांहणु ज़ो तिन्हां लोका रा पालन केरनै रा नाँ केरा सा ज़ुणी हागै अधिकार केरनै री शक्ति सा, सौ परमेश्वरा रै बिधि रा बरोध केरा सा, होर बिरोध केरनु आल़ै बै सज़ा मिलणी।
13	3	किबैकि अगर कोई शोभलै कोम केरा सा, ता तेइबै अधिकारी न नैंई डौरना। लेकिन अगर सौ बुरै कोम केरा सा, ता सौ डौरू लोड़ी; कि तू अधिकारी न निडर रौहणा चाहा सा, ता शोभला कोम केर, तिन्हरी तरफा न तेरी सराउथी होंणी।
13	4	किबैकि सौ तेरी भलाई री तैंईंयैं परमेश्वरा रा सेवक सा। पर अगर तू बुराई केरा सा ता डौर; किबैकि अधिकारी हागै तुसाबै सज़ा देणै री तैंईंयैं शक्ति सा होर तै परमेश्वरा रै सेवक सी होर बुराई केरनु आल़ै पैंधै परमेश्वर सज़ा दैआ सी।
13	5	तैबै तुसाबै न सिर्फ़ सज़ा न बचणै री तैंईंयैं, बल्कि एक स्पष्ट विचार रखणै री तैंईंयैं बी तुसाबै तिन्हरै अधीन रौहणा चेहिऐ।
13	6	तैबै ता च़ुँगी (लगान) देआ, किबैकि सौ परमेश्वरा रै सेवक सी, होर हमेशा ऐई कोमा न लागी रौहा सी।
13	7	तैबै ज़ो सरकार माँग केरा सा तेइरा भुगतान केरा, सैभी अधिकारी री पूरी तैरहा इज्ज़त केरा।
13	8	आपु न झ़ुरी डाहत् होर कोई गैला न कोई रै कर्ज़दार मता बणदै, किबैकि ज़ुण दुज़ै न झ़ुरी डाह सा, तेइयै बिधान पूरा केरु सा।
13	9	किबैकि मूसा रै बिधाना न ऐण्ढै बोहू सारै हुक्म सी कि व्यभिचार मता केरदै, ज़ानी न मता मारदै, च़ोरी मता केरदै, लालच मता केरदै, होर अगर इन्हां बै छ़ौड़िआ होर कोई भी हुक्म होला ता तिन्हां रा निचौड़ ऐसा गैला न मिला सा, कि “आपणै पड़ेशी सैंघै आपु सांही झ़ुरी केर।”
13	10	झ़ुरी पड़ोसी री कोई बुराई नैंई केरदी, ज़ो झ़ुरी रखा सा सौ बिधाना बै पूरा केरा सा।
13	11	तुसा सैभी बै एकी दुज़ै री झ़ुरी केरनी चेहिऐ किबैकि सौ बौगत नेड़ आऊ सा ज़ैबै परमेश्वरा आसै ऐई दुष्ट दुनिया न छुड़ाणै। ज़ैबै आसै पैहली बार मसीह न बशाह केरू ती, तैबै न आसरा ऐ उद्धार नेड़ सा। ऐ जाणिया तुसाबै आपणी निंजा न बिऊदै रौहणा चेहिऐ होर साबधान रौहणा चेहिऐ ।
13	12	रात बोहू हुई सा, होर ध्याड़ा निकलणु आल़ा सा, तैबै ता आसै बै निहारै रै कोमा बै छ़ौड़िआ तै हथिय्यार लेणै चेहिऐ ज़ो प्याशै न इस्तेमाल केरा सी।
13	13	आसै आपु न सही तरीकै रा बर्ताव केरना शुरू केरै ज़ो प्याशै न रौहा सी निहारै न नैंई, न कि मौज़-मस्ती, शराब पिणा, न व्यभिचार, न बुरै कोम, न झ़गड़ै होर न जलन।
13	14	पर प्रभु यीशु मसीह बै आपणा कवच बणात्, होर शरीरे री इच्छा बै पूरी केरनै री कोशिश मता केरदै।
14	1	ज़ुण बशाह न कमज़ोर सी, तेइबै आपणी संगती न रखा, पर तेइरी गलती रा दोष लाणै री तैंईंयैं नैंई।
14	2	किबैकि एकी बै बशाह सा कि सैभ किछ़ खाँणा ठीक सा, पर ज़ुण बशाह केरनै न कमज़ोर सा, सौ शाग-भाजी ऐ खा सा।
14	3	होर मांस खाँणु आल़ै, मांस नी खाँणु आल़ै बै बुरा मत समझदे, होर मांस नी खाँणु आल़ै मांस खाँणु आल़ै पैंधै दोष मता लांदै, किबैकि परमेश्वर दुई बै ग्रहण केरा सी।
14	4	तू कुण सा कि होरी रै सेवका पैंधै दोष ला सा? तेइरा सफल रौहणा या सफल नैंई रौहणा तिन्हरै मालका पैंधै निर्भर केरा सा, बल्कि तै सफल ही केरिनै, किबैकि प्रभु तिन्हां बै सफल डाही सका सा।
14	5	ऐण्ढी तैरहा कोई ता एकी रोज़ा बै होरी रोज़ा न शोभला मना सा, होर कोई सैभी रोज़ा बै एक ज़ेही मना सा, सैभ बै बशाह केरना चेहिऐ ज़ो सौ सोचा सा सौऐ सच सा।
14	6	ज़ो कोई रोज़ा बै मना सा, सौ प्रभु रा आदर केरनै री तैंईंयैं मना सा, ज़ो सिर्फ़ मांस खा सा सौ प्रभु री तैंईंयैं खा सा, किबैकि सौ परमेश्वरा रा धन्यवाद केरा सा, होर ज़ो नैंई खाँदा, सौ प्रभु री तैंईंयैं नैंई खाँदा होर परमेश्वरा रा धन्यवाद केरा सा।
14	7	आसै सैभ मसीह रै सी किबैकि आसा मौंझ़ै न ता कोई आपणै तैंईंयैं जिया सा, न कोई आपणै तैंईंयैं मौरा सा।
14	8	किबैकि अगर आसै ज़िन्दै सी, ता प्रभु रै तैंईंयैं ज़िन्दै सी, होर अगर मौरा सी, ता प्रभु री तैंईंयैं मौरा सी, ऐबै आसै चाहे ज़िन्दै रौहलै या मौरलै आसै प्रभु रै सी।
14	9	किबैकि मसीह तैबै मूँआ होर फिरी ज़िन्दा बी हुआ, कि सौ सौहै सा ज़ुणिबै मूँएंदै होर ज़िन्दै दुऐ प्रभु केरिया ग्रहण केरा सा।
14	10	तू आपणै सैंघी विश्वासी पैंधै दोष किबै ला सा? या तू किबै आपणै सैंघी विश्वासी बै घटिया समझा सा? आसै सैभी रा परमेश्वरा रै ज़रियै न्याय होंणा।
14	11	किबैकि शास्त्रा न लिखू सा, “कि प्रभु बोला सा कि हांऊँ तुसा सैंघै वायदा केरी सका सा कि सैभी लोका मूँ सामनै ज़ानू टेकणै, होर हर एक मांहणु परमेश्वरा रा स्वीकार केरना।”
14	12	आसा मौंझ़ै न सैभी बै आपणै-आपणै कोमा रा लेखा परमेश्वरा बै देणा पौड़ना।
14	13	तैबै आगै न आसै एकी दुज़ै पैंधै दोष नी लाणा पर तुसै ऐ गैल पक्की केरा कि ऐबै कोई भी आपणै भाई सामनै ठेस या ठोकरा री खाँणै री बजहा नी बणला।
14	14	मुँभै पता सा, होर प्रभु यीशु न मुँभै पक्का हुआ सा, कि कोई बी खाँणै री चीज़ आपणै आपा न छ़ोतली नी होंदी, पर ज़ो कोई तेसा च़ीज़ा री छ़ोत मना सा, तेइरी तैंईंयैं छ़ोत सा।
14	15	अगर तेरा भाई तेरै खाँणै री बजहा न उदास सा, ता फिरी तू झ़ुरी सैंघै नैंई च़लदा; ज़ुणिरै तैंईंयैं मसीह मूँआ तेइबै तू आपणै खाँणै री बजहा सैंघै नाश मत केरदा
14	16	तैबै अगर तुसै ज़ो बी केरा सी सौ शोभला सा, पर अगर कोई ऐईबै बुरा मना सा ता एथा बै मता केरदै।
14	17	किबैकि परमेश्वरा रै राज्य न खाँणा पिणा जरूरी नैंई ऑथि। पवित्र आत्मा न परमेश्वरा सैंघै शान्ति होर खुशी सैंघै रौहणा जरूरी सा ।
14	18	होर ज़ो कोई ऐसा रीति न मसीह री सेवा केरा सा, सौ परमेश्वरा बै शोभला लागा सा, होर लौका भी तेइबै मना सी।
14	19	तैबै आसा तिन्हां गैला री कोशिश केरनी, ज़ुणीन एकी दुज़ै न मेल मिलाप होर एकी दुज़ै बै बशाह न मजबूत केरनै री मज़त केरी सकलै ।
14	20	खाँणै पिछ़ै परमेश्वरा रै कोम मता बगाड़दै, सैभ खाँणै री च़ीज़ा च़ोखी ता सा, पर तेई मांहणु री तैंईंयैं बुरा सा, ज़ुणिबै ऐण्ढा खाँणै री बजहा न ठोकर लागा सा।
14	21	भला ता ऐ सा, कि न तू मांस खाला होर न शराब पिला, होर न कोई ऐण्ढा कोम केरै, ज़ुणी बजहा न तेरा भाई ठोकर खाला या नराज़ होला।
14	22	ज़ुण बी तुसै इन्हां चिजा रै बारै न बशाह केरा सी सौ तुसरै होर परमेश्वरा मौंझ़ै किछ़ सा, धन्य सौ सा ज़ुण तेसा गैला न, ज़ुणिबै सौ ठीक बुझा सा, आपणै आपा बै दोषी नी होंणै देंदा।
14	23	पर अगर तुसाबै एथा रै बारै न शक सा कि तुसाबै ऐ किछ़ खाँणा चेहिऐ या नैंई, अगर तुसै आगै बढ़िया खा सी ता पाप केरा सी। किबैकि तुसै आपणै बशाह बै नैंई मनदै, ज़ो बी तुसै केरा सी अगर सौ बशाह सैंघै ऑथि ता ऐ तुसरी तैंईंयैं पाप सा ।
15	1	आसै जाँणा सी कि इन्हां चिजा न कोई फर्क नैंई पौड़दा, पर आसै तिन्हां बै आपु बै खुश केरनै री तैंईंयैं नैंई केरी सकदै। आसाबै तिन्हां लोका रै शक होर डौरा पैंधै विचार केरना चेहिऐ ज़ो ऐ सोचा सी कि ऐ चिजा गलत सी।
15	2	आसा मौंझ़ै न सैभी बै आपणै सैंघी विश्वासी री तैंईंयैं केरना चेहिऐ ज़ो तेई री तैंईंयैं शोभला सा होर ज़ो तेइबै खुश केरा सा होर तेइबै बशाह न मजबूत केरला।
15	3	किबैकि मसीह आपणै-आपा बै खुश नी ती केरदा, पर ज़ैण्ढा कि पवित्रशात्रा न लिखू सा, “कि तेरी निंदा केरनु आल़ै मेरी निंदा केरी सा।”
15	4	ज़ेतरी गैला पैहलै न शास्त्रा न लिखी सी, ते सारी आसरी शिक्षा री तैंईंयैं लिखी सी, कि आसै बड़ै धीरजा न होर पवित्र शास्त्रा रै ज़रियै आश रखलै।
15	5	हांऊँ प्रार्थना केरा सा कि धीरज होर दिलासा देणु आल़ा परमेश्वर तुसाबै मसीह यीशु रै मुताबक चलनै सैंघै-सैंघै, दुज़ै सैंघै शान्ति न रौहणै री मज़त केरला।
15	6	ताकि तुसै सैभ एक होइया परमेश्वर, आसरै प्रभु यीशु मसीह रै पिता री स्तुति केरा।
15	7	तैबै, एकी दुज़ै बै ग्रहण केरा ताकि लोक परमेश्वरा री प्रशंसा केरै; ऐण्ढाऐ केरा ज़ैण्ढा मसीहै तुसै ग्रहण केरै, तैण्ढै तुसै भी एकी दुज़ै बै ग्रहण केरा।
15	8	हांऊँ बोला सा कि ज़ो वायदै बुज़ुर्गा सैंघै केरै ती, तिन्हां बै सच़ केरनै री तैंईंयैं मसीह, परमेश्वरै री सच़ाई बै साबित केरनै री तैंईंयैं, यहूदी लौका रा सेवक बणु।
15	9	होर होरी ज़ाति बी परमेश्वरा री दया री बजहा न तेइरी स्तुति केरलै, ज़ैण्ढा शास्त्रा न लिखू सा, “कि मूँ ज़ाति-ज़ाति न तेरा धन्यवाद केरना, होर तेरै नाँ रै भजन लाणै।”
15	10	फिरी दुज़ी ज़ैगा लिखू सा, हे होरी ज़ाति रै सैभी लोको, परमेश्वरा रै लोका सैंघै खुशी मनात्।
15	11	होर फिरी शास्त्रा न लिखू सा, “हे होरी ज़ाति रै लोको प्रभु री जय-जयकार केरा, हे राज्य-राज्य रै सैभी लोको तेइरी स्तुति केरा।”
15	12	होर फिरी यशायाह भविष्यवाणी केरनु आल़ै बोलू सा, “यिशै रै टबरा न एक यिशै रा खानदान ऐणा, होर तेई होरी ज़ाति पैंधै राज़ केरना, तेई पैंधै होरी ज़ाति रै लोका आश डाहणी।”
15	13	हांऊँ प्रार्थना केरा सा कि परमेश्वर ज़ुण आश देणु आल़ा सा, तुसाबै बशाह केरनै न पूरी तैरहा न खुशी होर शान्ति न भौरला, कि पवित्र आत्मा री शक्ति न तुसरी आश बढ़दी रौहली।
15	14	हे मेरै भाइयो, बैहणियो, मुँभै आपु भी तुसरै बारै न पता सा, कि तुसै भी आपणै-आपा न भलाई न भौरुऐदै सी होर तुसाबै पूरा पता सा कि तुसाबै कि केरना चेहिऐ ताकि एकी होरी दुज़ै बै शिक्षा देई सकलै ।
15	15	तैबै भी मैं तुसाबै याद दिलाणै री तैंईंयैं कोइँछ़ै-कोइँछ़ै बड़ी हिम्मत केरिया लिखू सा, ऐ ता तेई अनुग्रह री बजहा न हुआ सा, ज़ुण परमेश्वरै मुँभै धिना सा।
15	16	कि हांऊँ होरी ज़ाति री तैंईंयैं मसीह यीशु रा खास सेवक बणीया, परमेश्वरै रै खुशी रै समादै री सेवा एक पुरोहिता सांही केरनु, ताकि होरी ज़ाति बै परमेश्वरा बै एक भेंटा रै रूपा न देईणी, ज़ुणी सैंघै सौ खुश होआ सा होर ज़ुणिबै पवित्र आत्मै, पवित्र लोक बणायै सी ।
15	17	यीशु मसीह री बजहा न, हांऊँ परमेश्वरा री तैंईंयैं आपणी सेवा न घमण्ड केरी सका सा।
15	18	मसीहै मेरै ज़रियै केरेदै कोमा री बजहा न हांऊँ बोलणै री हिम्मत केरा सा कि हांऊँ होरी ज़ाति रै लोका बै परमेश्वरा रा पालन कराणै लायक सा। तिन्हैं यीशु मसीह पैंधै बशाह केरू ज़ैबै तिन्हैं मेरै वचन शुणै होर मेरै कोम हेरै।
15	19	पवित्र आत्मा रै ज़रियै मुँभै धिनीदी शक्ति न हांऊँ शक्तिशाली नशाण होर नोखै कोमा केरा सा । तैबै ज़ौखै बी हांऊँ यरूश्लेम शैहरा न लेइया इल्लुरिकुमा प्रदेशा तैंईंयैं नौठा; मैं तौखै सैभी लोका बै यीशु मसीह रै बारै न खुशी रा समाद शुणाऊ।
15	20	पर मेरै मना री इच्छा ऐ सा, कि ज़ौखै-ज़ौखै मसीह रा नाँ नैंई पुजू, तौखै खुशी रा समाद शुणानु, ऐण्ढा नी हुआ लोड़ी कि होरी री नीऊँआ पैंधै घौर बणानू।
15	21	पर हांऊँ ऐ केरना चाहा सा ज़ो शास्त्र बोला सा, “ज़ुणी हागै मसीह रा खुशी रा समाद नैंई पुजू सा, तिन्हाऐ हेरना होर ज़ुणियै नैंई शुणु सा तिन्हां समझणा।”
15	22	किबैकि मैं तिन्हां ज़ैगा पैंधै मसीह रै बारै न खुशी रै समादा रा प्रचार केरनै री कोशिश केरी सा ज़ौखै तिन्हैं मसीह रै बारै न नैंई शुणु, मुँभै तुसा हागै ऐणै न कई बार रोकू।	WRONG ALIGNMENT
15	23	पर ऐबै मुँभै इन्हां प्रदेशा न कोम केरनै री तैंईंयैं होर ज़ैगा नैंई रौही, होर बोहू बोर्षा न मुँभै तुसा आगै ऐणै री इच्छा सा।
15	24	होर ज़ैबै हांऊँ स्पेन देशा बै ज़ानू ता तुसा हागै होईया जाँणा किबैकि मुँभै आश सा कि तेसा सफरा न तुसा सैंघै मिलनू, होर तुसा री संगती न ज़ैबै मेरा मन भौरला, ता हांऊँ चाहा सा कि तुसै मुँभै स्पेन जाणै री तैंईंयैं मज़त केरा।
15	25	पर ऐबै ता हांऊँ विश्वासी लोका बै भेंट देणै री तैंईंयैं यरूश्लेम शैहरा बै च़लू सा।
15	26	किबैकि कि मकिदुनिया होर अखाया प्रदेशा रै लोका बै ऐ शोभला लागा, कि यरूश्लेम शैहरा रै गरीब विश्वासी लोका री तैंईंयैं किछ़ दान देलै।
15	27	तिन्हैं ऐ खुशी सैंघै केरू, तै यरूश्लेमा न रौहणु आल़ै रै ऋणी बी सी, किबैकि होरी ज़ाति बै यरुश्लेमा रै विश्वासी न खुशी रै समादा रा आत्मिक आशीर्वाद मिलू, तैबै तिन्हैं ऐ महसूस केरू कि बदलै न ढैबुऐ देइया आर्थिक रूपा न तिन्हरी मज़त केरी सकलै ।
15	28	तैबै मूँ ऐ कोम पूरा केरिया होर तिन्हां बै ऐ दान देइया तुसा हागै होईया स्पेन देशा बै जाँणा।
15	29	होर मुँभै पता सा, कि ज़ैबै मूँ तुसा हागै ऐणा, ता मसीह री पूरी आत्मिक आशीषा सैंघै ऐणा।
15	30	होर ओ भाइयो बैहणियो, प्रभु यीशु मसीह न आसरै बशाह री बजहा न होर पवित्र आत्मै आसाबै ज़ो झ़ुरी धिनी सा, तेथा री बजहा न हांऊँ तुसा सैंघै अर्ज़ा केरा सा कि तुसै मेरी तैंईंयैं परमेश्वरा न बड़ी इमानदारी सैंघै प्रार्थना केरा ।
15	31	कि हांऊँ यहूदिया प्रदेशा रै यहूदी अविश्वासी लोका न बच़िया रौहणु, होर मेरी ऐ सेवा ज़ुण यरूश्लेम शैहरा री तैंईंयैं सा, विश्वासी लोका बै शोभली लागी लोड़ी।
15	32	होर हांऊँ परमेश्वरा री इच्छा न तुसा हागै खुशी सैंघै एज़िया तुसा सैंघै बशाँ केरनु।
15	33	हांऊँ प्रार्थना केरा सा कि परमेश्वर ज़ो शान्ति दैआ सा, तुसा सैभी सैंघै रौहू लोड़ी। आमीन।
16	1	हांऊँ तुसा न फीबे री, ज़ुण आसरी सैंघी विश्वासी बैहण होर किंख्रिया शैहरा री मण्डली री सेवा केरनु आल़ी सा, हांऊँ तुसाबै तेसा न मिला सा।
16	2	कि तुसै ज़ैण्ढा पवित्र लोका बै लोड़ी, तेसा बै प्रभु रा समझिया ग्रहण केरा, होर ज़ुणी गैला न भी तेसा बै तुसरी मज़ती री जरूरत होली, ता तेसरी मज़द केरा, किबैकि सौ बोहू लोका री होर बल्कि मेरी भी भला केरनु आई हुई सा।
16	3	प्रिस्किला बैहण होर तेसरा लाड़ा अक्विला ज़ुण यीशु न मेरै सैंघी सी, नमस्कार।
16	4	तिन्हैं मेरै प्राण बचाणै री तैंईंयैं आपणा प्राण खतरै न पाऊ ती, होर हांऊँ केल्हा नी बल्कि होरी ज़ाति री सारी मण्डली भी तिन्हां रा धन्यवाद केरा सा।
16	5	होर तेसा मण्डली बै भी नमस्कार ज़ुण तिन्हां रै घौरा न कठा होआ सी। मेरै प्यारे इपैनितुस बै ज़ुण मसीह न आसिया रा पैहला बशाह केरनु आल़ा सा नमस्कार
16	6	मरियमा बै ज़ुणी तेसै तुसा री तैंईंयैं बोहू मेहनत केरी, नमस्कार।
16	7	भाई अन्द्रुनीकुस होर बैहण युनियासा बै ज़ुण मेरै सैंघी, होर मूँ सैंघै जेला बै बी नौठै ती, होर प्रेरिता न बड़ै नाँ आल़ै ती, होर ऐ बी मूँ न पैहलै मसीह न आऐ ती, नमस्कार।
16	8	अम्पलियातुसा बै, ज़ुण प्रभु न मेरा प्यारा सा, नमस्कार।
16	9	उरवानुसा बै, ज़ुण मसीह न आसरा सैंघी सा, होर मेरै प्यारे इस्तखुसा बै नमस्कार।
16	10	अपुल्लोस ज़ुणियै स्पष्ट रूपा न रिहाऊ कि सौ मसीह रै प्रति केतरा बफादार सा, नमस्कार। अरिस्तुबुलुस रै टबरा बै नमस्कार।
16	11	मेरै सैंघी यहूदी हिरोदियोना बै नमस्कार। नरकिस्सुसा रै टबरा बै ज़ुण लोका प्रभु न बशाह केरा सी तिन्हां बै नमस्कार
16	12	बेटड़ी त्रुफेना होर त्रुफेसा बै ज़ुण प्रभु न मेहनत केरा सा तेसा बै नमस्कार। प्यारी पिरसिसा बैहणा बै ज़ुणियै प्रभु न बोहू मेहनत केरी सा नमस्कार
16	13	रुफुस बै ज़ुण परमेश्वरा रै ज़रियै प्रभु री सेवा न आपणै खास कोम केरनै री तैंईंयैं चुनु सा, होर तेइरी आमा बै ज़ुण मेरी भी आमा सांही सा, दुई बै नमस्कार।
16	14	अंसुक्रितुस होर फिलगोन होर हिर्मेस होर पत्रुबास होर तिन्हां सैंघलै विश्वासी भाई लोका बै नमस्कार।
16	15	फिलुलुगुस होर युलिया होर निर्युस होर तेइरी बैहण, होर उलुम्पास होर तेई सैंघलै सैभी पवित्र लोका बै नमस्कार।
16	16	आपु न मसीह रै प्यारा न नमस्कार केरा। तुसाबै मसीह री सारी मण्डली री तरफा न नमस्कार।
16	17	ऐबै हे भाइयो होर बैहणियो हांऊँ तुसा न अर्ज़ा केरा सा, कि ज़ुण सचाई री शिक्षा तुसाबै मिली सा एथा न अलावा अगर कोई लोका, फुट पाणै, होर ठोकर खाँणै री बजहा होआ सी, तिन्हां लोका न साबधान रौहा होर तिन्हां लोका न दूर रौहा।
16	18	किबैकि ऐण्ढै लोका प्रभु मसीह री नैंई, बल्कि आपणै पेटा री सेवा केरा सी, होर मीठी-मीठी गैला केरिया सीधै साधे होर भोलै मांहणु बै भड़का सी।
16	19	तुसरै प्रभु रा हुक्म मनणु आई गैला री चर्चा सारै लोका न फैली सा, तैबै ता हांऊँ तुसा रै बारै न खुशी मना सा, पर हांऊँ ऐ चाहा सा, कि तुसै भलाई री तैंईंयैं बुद्धिमान, पर बुराई री तैंईंयैं भोलै बणीया रौहा,
16	20	शान्ति रै परमेश्वरा बड़ी छ़ेकै शैताना रा नाश केरिया तुसरै अधीन केरना, आसरै प्रभु यीशु रा अनुग्रह तुसा पैंधै हुआ लोड़ी।
16	21	तीमुथियुस मेरै सैंघी रा, होर लुकियुस होर यासोन होर सोसिपत्रुस मेरै सैंघी यहूदी रा तुसाबै नमस्कार।
16	22	हांऊँ ज़ुण पौलुसा री तैंईंयैं चिट्ठी लिखणु आल़ै तिरतियुसा रा प्रभु न तुसाबै मेरा नमस्कार।
16	23	गयुसा रा ज़ुण मेरा होर मण्डली री हेर-शुण केरा सा तेइरा तुसाबै नमस्कार, इरास्तुस ज़ुण शहरा रा भंडारी सा, होर भाई कारतुसा रा, तुसाबै नमस्कार।
16	24	ऐबै ज़ो तुसाबै खुशी रा समाद ज़ो हांऊँ प्रचार केरा सा मतलब यीशु मसीह रै बारै न प्रचारा रै मुताबक तुसाबै बशाह न मजबूत केरी सका सा, तेई भेदा रै मुताबक ज़ुण हमेशा न गुजुईया रौहू ।
16	25	हांऊँ तुसा न फीबे री, ज़ुण आसरी सैंघी विश्वासी बैहण होर किंख्रिया शैहरा री मण्डली री सेवा केरनु आल़ी सा, हांऊँ तुसाबै तेसा न मिला सा।
16	26	तेई नौखै बुद्धिमान परमेश्वरा री यीशु मसीह री ज़रियै हमेशा महिमा होंदै रौहै। आमीन।
