1	1	मै पौलुस, मसीह यीशु रा दास है, ते परमेश्‍वर ने मेरे जो प्रेरित बनणे तांइ चुणे रा है। ते तिन्हा ने तिस शुभ संदेश रा प्रचार करणे तांइ अलग कित्ते रा है,
1	2	जिसेरा वादा तिन्हा ने मसीह यीशु रे आणे का बड़े पैल्ले ही पवित्रशास्त्र बिच अपणे भविष्यद्वक्तां रे जरिये कित्ता थिया।
1	3	ए शुभ संदेश असां रे प्रभु, मसीह यीशु रे बारे बिच है। से शारीरिक तौर पर राजा दाऊद रे ‍खानदान बिच पैदा होए थिये।
1	4	ते जां से पवित्रात्मा री ताकत कने मरे रे लोक्कां बिच का फिरी जिन्दे कित्ते गे, तां से परमेश्‍वर रे पुत्तर ठेहरे।
1	5	ते मसीह रे जरिये, परमेश्‍वर ने असां जो प्रेरित बनणे रा अनुग्रह ते हक दित्तेया, ताकी असी जगह-जगह गैर यहुदी लोक्कां जो से गल्लां दस्सि सकण, जे परमेश्‍वर ने तिन्हा लोक्कां तांइ कित्ते री हिन, ताकी से लोक मसीह पर विश्वास करण, ते तिन्हेरी शिक्षा जो मन्ने।
1	6	तुसी रोम शहर बिच रैह्णे वाले विश्वासी तिन्हा लोक्कां बिच गिणे जांदे जिन्हा जो परमेश्‍वर ने मसीह यीशु रा होणे तांइ चुणे रा है।
1	7	मै ए चिठ्ठी रोम शहर बिच रैह्णे वाले तुसी सारे विश्वासियां जो लिख्खेया करदा है, जिन्हा जो परमेश्‍वर प्यार करदे ते जिन्हा जो तिन्हा ने अपणे लोक बनणे तांइ चुणे रा है। परमेश्‍वर पिता ते मसीह यीशु तुसी जो अनुग्रह ते शांती देण।
1	8	पैल्ले मै तुसी सारे वास्ते मसीह यीशु रे जरिए अपणे परमेश्‍वर रा शुक्रिया करदा, किजोकी जगह-जगह मसीह बिच तुसी रे विश्वास री गल्लां होया करदी हिन।
1	9	परमेश्‍वर, जिन्हेरी सेवा मै अपणे पुरे दिल कने, तिन्हेरे पुत्तर रे शुभ संदेश जो सुणाई करी करदा, से ही परमेश्‍वर मेरा गवाह हिन, कि मै तुसां जो हमेशा याद करदा रैह्न्दा,
1	10	ते लगातार अपणी प्रार्थना बिच बिनती करदा कि जे अगर परमेश्‍वर चाह्‍ण, तां मै जरूर तुसी कने मिलणे जो आं।
1	11	किजोकी मै तुसी का मिलणे री इच्छा करदा ताकी मै तुसी जो आत्मिक आशीषां देयां, जिस कने तुसी विश्वास बिच होर मजबूत होई जाओ,
1	12	मेरे बोलणे रा मतलब ए है कि जां असी मिलणा, तां तुसी जो तुसी रे विश्वास बिच उत्साहित करणा चाह्‍ंदा, पर मै ए भी चाह्‍ंदा कि तुसी रे विश्वास रे जरिये मै भी उत्साहित होई जां।
1	13	हे संगी विश्वासियों, मै चाह्‍ंदा कि तुसी इस गल्ल जो जाणो, कि मै मती बारी तुसी का आणा चाएया, कि जिय्यां मै गैर यहुदी लोक्कां जो आत्मिक रीती कने बद्दणे बिच मदद कित्ती, तिय्यां ही तुसी जो आत्मिक रीती कने बद्दणे बिच मदद करां, पर हल्ले तांइ मै रुके रेया।
1	14	किजोकी मै मसीह रा शुभ संदेश सुनाणे तांइ सभ्य लोक्कां रा ते असभ्य लोक्कां रा कर्जदार है, मै पढे-लिख्खे लोक्कां रा ते अनपढ़ां रा भी कर्जदार है।
1	15	अते मै तुसी का रोम शहर बिच आई करी मसीह रा शुभ संदेश सुनाणे तांइ उत्सुक है।
1	16	किजोकी मै मसीह रा शुभ संदेश सुनाणे बिच गर्व करदा। ए शुभ संदेश परमेश्‍वर री से ताकत है जिनिए पैल्ले यहुदी लोक्कां जो छुटकारा दित्तेया, ते अवे गैर यहुदियां जो भी छुटकारा देया करदे हिन।
1	17	किजोकी शुभ संदेश रे जरिये परमेश्‍वर तिस हर इक्क मणु जो धार्मिक बणांदे, जे पुरे तरिक्के कने शुभ संदेश पर विश्वास करदे। जिय्यां कि भविष्यद्वक्ता ने पवित्रशास्त्र बिच भी लिख्खे रा है, “परमेश्‍वर जिस मणु जो धार्मिक बणांदे, से ही विश्वास रे जरिये जिन्दा।”
1	18	परमेश्‍वर स्वर्ग का अपणा गुस्सा तिन्हा लोक्कां पर दिखांदे, जे अपणी सारी दुष्टता ते अधार्मिक रे कम्मां कने परमेश्‍वर री सच्चाई जो नक्कारी दिंदे।
1	19	पर ए गल्ल सारी दुनिया रे लोक जाणदे कि परमेश्‍वर कदेय हिन, किजोकी परमेश्‍वर ने अप्पु ही सारे लोक्कां पर इस गल्ल जो ज़ाहिर कित्ते रा है।
1	20	परमेश्‍वर री ताकत ते स्वभाव दिख्खे नी जाई सकदे, पर दुनिया रे रचणे री शुरूआत का ही, परमेश्‍वर ने अप्पु ही इन्हा सारे गुण जो अपणे कम्मां रे जरिये ही दिखाए रा है, इधेरे तांइ इन्हा लोक्कां का अपणे तांइ कोई बहान्ना नी है कि से परमेश्‍वर जो नी जाणदे।
1	21	इधेरे तांइ कि तिन्हा ने परमेश्‍वर जो जाणदे होए भी ना ही तिन्हेरी महिमा कित्ती, ते ना ही तिन्हेरा शुक्रिया कित्ता, पर से लोक इदेइ बेवकुफी री गल्लां सोचणा लग्गि पये कि परमेश्‍वर कदेय दिसदे होणे। इसेरा अंजाम ए होया कि तिन्हेरी समझ पर पर्दा पेई गेया।
1	22	से अपणे आप जो समझदार दस्सि करी बेवकुफ बणी गे,
1	23	ते हमेशा-हमेशा तिकर रैह्णे वाले परमेश्‍वर री महिमा जो, इक्क मुकी जाणे वाले मणुआं, चिड़ी-पखेरुआं, डगंरा ते साप्प-किड़ेयां री मूर्तां री बराबरी बिच बदली करी तिन्हेरी अराधना कित्ती।
1	24	इस तरिक्के कने परमेश्‍वर ने तिन्हा जो तिन्हेरे मन री गलत इच्छा रे मुताबक अपणे शरीर कने गलत कम्म करणे ते व्यभिचार रे कम्म करणे तांइ छड्डी दित्तेया, कि से लोक तिन्हा कम्मां जो करणे कने आपस बिच अपणे शरीरां रा अनादर करण।
1	25	तिन्हा ने परमेश्‍वर रे बारे बिच सच्चाई जो नक्कारी दित्तेया, ते से झूठ्ठी गल्लां बिच विश्वास करदे, ते तिन्हा ने परमेश्‍वर री बणाए री चिज्जां री अराधना ते सेवा कित्ती, ना की तिन्हा चिज्जां जो बनाणे वाले परमेश्‍वर री, जिन्हेरी बड़ाई हमेशा हो! आमीन।
1	26	इस तांइ परमेश्‍वर ने तिन्हा जो अपणे गंदे कम्म करणे री इच्छा पर छड्डी दित्तेया, इत्ते तिकर की जनानियां ने आदमियां कने अपणे कुदरती रिश्ते जो छड्डी करी दुज्जी जनानियां कने शारीरिक सम्बध बणाया।
1	27	तिय्यां ही आदमियां ने भी जनानियां कने अपणे कुदरती रिश्ते जो छड्डी करी, दुए आदमियां कने शारीरिक सम्बध बनाणे री इच्छा रखदे। तिन्हा ने अप्पु-मिते बेशर्मी रे कम्म कित्ते, ते तिन्हा जो तिन्हेरे बेवकुफी रे कम्मां री सजा मिल्ली।
1	28	जां तिन्हा ने सोच्चेया कि परमेश्‍वर जो जानणा तिन्हा तांइ बेवकुफी री गल्ल है, तां परमेश्‍वर ने भी तिन्हा जो गलत कम्म करणे तांइ तिन्हेरे निकम्मे मन पर छड्डी दित्तेया।
1	29	इस तांइ से हर तरह रे अधर्म, ते दुष्टता, ते लालच, ते नफरत कने भरी गे। ते जलन, ते खून, ते झगड़े, ते धोखा, ते हिर्स कने भरी गे, ते चुगलखोर,
1	30	बदनाम करणे वाले, परमेश्‍वर कने नफरत करणे वाले, दुज्जेयां री बेजती करणे वाले, दुष्ट, घमंडी, डिगां मारणे वाले, बुरी-बुरी गल्लां बनाणे वाले, माँ-प्यो री गल्लां नी मनणे वाले बणी गे।
1	31	ते से नासमझ, धोखेबाज, प्यार ना करणे वाले ते तरस नी खाणे वाले बणी गे।
1	32	से ता परमेश्‍वर रे इन्हा धार्मिकता रे नियमां जो जाणदे कि इदेय-इदेय कम्म करणे वाले मौत री सजा रे जोग्गे हिन, ते फिरी भी ना सिर्फ इदेय कम्म करदे, पर इदेय कम्म करणे वालेयां का खुश भी हुदें। से ता जाणदे कि परमेश्‍वर इंसाफ करणा चाह्‍ंदे, ते इदेय कम्म करणे वाले लोक तिन्हेरी नजर बिच मौत री सजा रे जोग्गे हिन।
2	1	दुज्जेयां पर इल्जाम लाणे वाले लोक्कों, तुसी जे कम्म करदे तिस तांइ तुसी का कोई बहान्ना नी है किजोकी जिस गल्ल बिच तुसी दुज्जे लोक्कां पर इल्जाम लांदे, तिस बिच अप्पु जो गलत ठेहरांदे किजोकी तुसी दुज्जेयां पर जे इल्जाम लांदे, से ही कम्म अप्पु भी करदे।
2	2	असी जाणदे की परमेश्‍वर धार्मिक तरिक्के कने सारेयां रा हिसाब लिंदे, ते इदेय-इदेय कम्म करणे वालेयां जो परमेश्‍वर तिन्हा रे कम्मां रे हिसाब कने तिन्हा जो सजा दिंदे।
2	3	हे इल्जाम लाणे वाले लोक्कों, तुसी जे दुज्जेया पर इल्जाम लांदे ते अप्पु ही से कम्म करदे, तुसी क्‍या ए समझदे कि परमेश्‍वर ने तुसी जो सजा नी दैणी?
2	4	क्‍या तुसी परमेश्‍वर री भलाई, सहनशीलता, ते सबर करणे रे धन्न जो बेकार समझदे? क्‍या तू ए नी समझदा कि परमेश्‍वर री भलाई तुसी जो पाप्पां का तौबा करणे जो सिखांदी?
2	5	पर किजोकी तुसी ढीठ हिन ते अपणे पाप्पां का तौबा करणे का इन्कार करणे कने तुसी अपणे तांइ बड़ी भारी सजा कठेरेया करदे हिन। किजोकी परमेश्‍वर रे गुस्सा करणे रा से दिन आया करदा है, जा तिन्हेरा धार्मिक इन्साफ लोक्कां पर ज़ाहिर होणा।
2	6	परमेश्‍वर ने हर इक्क जो तिन्हेरे कम्मां रे हिसाब कने बदला दैणा।
2	7	जे ठीक कम्मां बिच टिके रेइ करी महीमा, इज्जत ते हमेशा री जिन्दगी री खोज बिच हिन, परमेश्‍वर ने तिन्हा लोक्कां जो हमेशा री जिन्दगी दैणी।
2	8	पर जे लोक मतलबी हिन ते सच्चाई जो नी मनदे, पर बुरे कम्म करणा चाह्‍ंदे, तिन्हा पर परमेश्‍वर रा गुस्सा ते कहर भड़कणा।
2	9	दुख ते मुसीबत बुरे कम्म करणे वाले हर मणु पर पैणे। परमेश्‍वर ने पैल्ले यहुदी लोक्कां रा हिसाब लैणा ते फिरी गैर यहुदी लोक्कां रा।
2	10	पर परमेश्‍वर ने हर इक्क भला कम्म करणे वाले, पैल्ले यहुदी फिरी गैर यहुदी मणु जो महीमा, सम्मान ते शांती दैणी।
2	11	किजोकी परमेश्‍वर हर इक्क मणु का इक्क-बराबर हिसाब लिंदे।
2	12	इस तांइ जिन्हा गैर यहुदियां ने मूसा रे कानून जो जाणे बगैर पाप कित्ता, परमेश्‍वर ने तिन्हा जो कानून रे बगैर ही सजा दित्ती जाणी, ते जिन्हा यहुदी लोक्कां ने मूसा रा कानून पाणे रे बाद भी पाप कित्ता, तिन्हेरी सजा कानून रे हिसाब कने होणी।
2	13	किजोकी मूसा रे कानून जो सुनणे वाले लोक नी, पर कानून जो मनणे वाले लोक धार्मिक ठेहराए जांदे।
2	14	फिरी जां गैर यहुदी लोक जिन्हा का मूसा रा कानून नी है, फिरी भी कुदरती ही कानून रे हुकमां री समझ होणे री वजह कने तिन्हा पर चलदे, इस कने से ए साबित करदे कि मूसा रा कानून तिन्हेरे दिल बिच है।
2	15	किजोकी से लोक अपणे जिन्दगी जीणे रे तरिक्के कने इस गल्ल जो साबित करदे कि कानून रे हुकम, तिन्हेरे दिल बिच लिखित्ते रे हिन। तिन्हेरा विवेक भी इस गल्ल रे बारे बिच गवाई दिंदा। तिन्हेरा विवेक तिन्हा जो कदी सही ते कदी गलत ठेहरांदा रैहन्दा।
2	16	ए सारा किच्‍छ तिस दिन ज़ाहिर कित्तेया जाणा, जां परमेश्‍वर ने तिस शुभ संदेश रे मुताबिक जिसेरा मै प्रचार करदा, मसीह यीशु रे जरिये लोक्कां रे लुके री गल्लां रा हिसाब लैणा।
2	17	जां की तु अप्पु जो यहुदी दसदा, ते मूसा रे कानून पर विश्वास रखदा, ते ए घमंड करदा कि तू परमेश्‍वर रे खास लोक्कां बिच का है।
2	18	ते ए जाणदा हो कि परमेश्‍वर री तेरे तांइ क्‍या इच्छा है, ते जाणदा हो कि क्‍या सही है, किजोकी तिज्जो कानून री शिक्षा दित्ती गे री है, ते खरी-खरी गल्लां जो पसंद करदा हो,
2	19	ते तिज्जो अपणे पर ए हौंसला हो, कि तू तिन्हा लोक्कां जो परमेश्‍वर रा रस्ता दिखांदा, जे अन्नेयां सांइ परमेश्‍वर रे रस्ते का भटकी गे रे हिन, ते तू न्याहरे बिच पये रे लोक्कां तांइ रौशनी सांइ है।
2	20	ते तू ए सोचदा कि तू नासमझ लोक्कां रा शिक्षक, बच्चेयां जो परमेश्‍वर रा रस्ता सिखाणे वाला है। किजोकी तिज्जो इस गल्ल रा पुरा भरोस्सा है कि मूसा रा कानून तिज्जो हर गल्ल रा ज्ञान ते सच्चाई दिंदे।
2	21	इधेरे तांइ जां तु दुज्जेयां जो सिखांदा, तां तू अप्पु जो किजो नी सिखांदा? तु जे चोरी ना करणे जो बोलदा, अप्पु ही चोरी करदा,
2	22	तु जे बोलदा व्यभिचार मत करदे, अप्पु ही व्यभीचार करदा, तु जे मूर्तां का नफरत करदा, अप्पु ही मन्दिर जो लुटदा,
2	23	तु जे अप्पु का परमेश्‍वर रा कानून होणे बिच घंमड करदा, तिसजो ना मन्नी करी परमेश्‍वर रा अनादर करदा।
2	24	जिय्यां कि पवित्रशास्त्र बिच लिख्खे रा भी है, “तुसां यहुदियां री वजह कने गैर यहुदी लोक्कां बिच परमेश्‍वर रे नां री बेजती कित्ती जांदी।”
2	25	जे अगर तू मूसा रे कानून पर चले, तां ता खतने रा फायदा है, पर जे अगर तू कानून जो नी मन्ने, तां तुसी खतना वाले यहुदी लोक, बगैर खतने वाले गैर यहुदियां रे ही बराबर हिन।
2	26	ते जे अगर बिना खतने वाले गैर यहुदी लोक कानून जो मन्ने, तां परमेश्‍वर ने तिन्हा लोक्कां जो खतना कित्ते रे लोक्कां रे बराबर ही दिखणा।
2	27	हर इक्क मणु ने जिसेरा कदी खतना नी होया हो पर फिरी भी कानून जो मनदा हो, तुसी पर इल्जाम लाणा। हालांकी तुसी रा खतना भी होया ते तुसी का परमेश्‍वर रा कानून भी है पर तुसी फिरी भी तिसेरा पालन नी करदे।
2	28	इय्यां नी है कि तुसी यहुदी लोक्कां बिच पैदा होए या तुसी रा खतना होए रा है तां तुसी सच्चे यहुदी बणी गे,
2	29	पर सच्चा यहुदी से ही है जिसेरा मन परमेश्‍वर री नजरां बिच धार्मिक हो। ते सच्चा खतना सिर्फ मूसा रे कानून बिच लिख्खे री गल्लां जो मनणा ही नी है, पर परमेश्‍वर रे आत्‍मा रे जरिये अपणे दिल रा बदलणा है। इदेय मणु जो मणुआं रे पास्से का नी पर परमेश्‍वर रे पास्से का प्रशंसा मिलदी।
3	1	ते फिरी यहुदी बनणे ते खतने कराणे रा क्‍या फायदा?
3	2	हाँ! इसेरे मते फायदे हिन। सबका पैल्ली गल्ल ता ए है कि तिन्हा पर परमेश्‍वर रे संदेश जो ज़ाहिर कित्ता गेया।
3	3	जे अगर किच्‍छ यहुदी मणु परमेश्‍वर कने भरोसेमंद ना रे तां क्‍या होया? तिन्हेरे भरोसेमंद ना होणे रे बावजुद भी परमेश्‍वर ने तिन्हा कने अपणे वादे जो पुरा करणे बिच भरोसेमंद रैह्णा।
3	4	हालांकी, हर कोई झुठ्ठा है, पर परमेश्‍वर हमेशा सच बोलदे। जिय्यां कि पवित्रशास्त्र बिच परमेश्‍वर रे बारे बिच लिख्खे रा है, “जिस कने तु अपणी गल्लां बिच सही साबित हो, ते लोक्कां रा हिसाब लिंदे बेल्ले तू जीत हासिल करे।”
3	5	जे अगर असां रे अधर्मी कम्म परमेश्‍वर री धार्मिकता जो ज़ाहिर करदे, तां असी क्‍या बोलणा? क्‍या असी ए बोल्ली सकदे कि परमेश्‍वर असां जो सजा दैणे अंदर गलत हिन? (ए मै इन्सानी तौर पर बोल्लेया करदा है।)
3	6	बिल्कुल भी नी! जे अगर परमेश्‍वर असी यहुदी लोक्कां रा हिसाब लैणे बिच धार्मिक नी हिन, तां परमेश्‍वर दुनिया रे लोक्कां रा हिसाब नी लेई सकदे।
3	7	पर कोई अगर इय्यां बोल्ले, “जे मेरे झूठ्ठ री वजह कने परमेश्‍वर री सच्चाई तिन्हेरी महिमा तांइ, बद्दी-चढ़ी करी सामणे आंदी, तां फिरी परमेश्‍वर किय्यां मेरे पर इल्जाम लाई करी पापी सांइ सजा रे काबिल ठैहरांदे?”
3	8	किच्‍छ लोक असां पर ए इल्जाम लांदे कि असी लोक्कां जो इय्यां सिखांदे, “आओ असी बुराई करदे रैह्‍ण, ताकी जादा भलाई हो। पर इदेइ इल्जाम लाणे वाले लोक सजा जोग्गे हिन।”
3	9	तां फिरी क्‍या असी यहुदी लोक, गैर यहुदियां का जादा ठीक हिन? ना, बिल्कुल भी नी, किजोकी भले ही कोई यहुदी हो या गैर यहुदी हो, असी सारे जणेया पर इल्जाम लाया गे रा है, कि असी सारे पाप रे काबू बिच हिन।
3	10	जिय्यां कि पवित्रशास्त्र बिच लिख्खे रा है, “कोई भी मणु परमेश्‍वर रे सामणे धार्मिक नी है, इक्क भी नी।
3	11	कोई भी मणु समझदार नी है, कोई भी मणु परमेश्‍वर जो जानणा नी चाह्‍ंदा।
3	12	सारे मणुआं परमेश्‍वर रे रस्ते जो छड्डी दित्ते रा है, हर इक्क मणु निकम्मा बणी गे रा है, इक्क भी मणु खरा कम्म करणे वाला नी है, इक्क भी नी।
3	13	तिन्हेरी गल्लां, खुली कबर री मुस्क सांइ हिन। से धोखा दैणे वाली गल्लां बोलदे, तिन्हेरी गल्लां जहरिल्ले सप्प सांइ खतरनाक है।
3	14	तिन्हेरा गल्लां लाणतां ते कड़वाट कने भरे री है।
3	15	से लोक्कां जो चोट पुजाणे ते खून करणे तांइ उताले रैहन्दे,
3	16	से लोक जित्ते भी जांदे तित्ते बुरे कम्म ते जुल्म करदे,
3	17	तिन्हा जो लोक्कां कने लड़ाई-झगड़ा कित्ते बगैर रैह्णा नी आंदा।
3	18	से लोक परमेश्‍वर का बिल्कुल भी नी डरदे।”
3	19	असी जाणदे की मूसा रा कानून, जे किच्‍छ भी बोलदा, सिर्फ तिन्हा जो ही बोलदा जे तिस कानून थल्ले हिन, ताकी कोई भी मणु बहान्ने ना बणाई सके, ते परमेश्‍वर दुनिया रे सारे लोक्कां जो पापी ठैहराए ते तिन्हा जो सजा दे।
3	20	किजोकी मूसा रे कानून जो मनणे कने कुसकी भी मणु ने परमेश्‍वर रे सामणे धार्मिक नी ठैहरणा, किजोकी मूसा रे कानून री वजह कने ए पता चलदा हुंदा कि असां ने पाप कित्ते रा है।
3	21	पर अवे मूसा रे कानून जो मन्ने बगैर परमेश्‍वर ने असां जो धार्मिक ठैहराए रा है, जिसेरे बारे बिच बड़े पैल्ले ही मूसा रे कानून ते भविष्यद्वक्तां री किताबां बिच लिख्खे गे रा है कि कुस तरिक्के कने परमेश्‍वर ने असां जो धार्मिक ठैहराए रा है।
3	22	मतलब जां असी मसीह यीशु बिच विश्वास करदे, तां परमेश्‍वर असां जो धार्मिक ठैहरांदे, ते ए मसीह यीशु बिच विश्वास करणे वाले हर इक्क मणु तांइ है। किजोकी परमेश्‍वर सारे मणुआं कने इक्क-बराबर ही बर्ताव करदे।
3	23	किजोकी सारेयां ने पाप कित्तेया ते परमेश्‍वर री महिमा का दूर होई गे रे हिन।
3	24	पर अवे परमेश्‍वर ने अपणे अनुग्रह री वजह कने असां जो धार्मिक ठैहराया। ते तिन्हा ने असां जो मसीह यीशु रे जरिये असां रे पाप्पां री सजा का मुफ्त बिच अजाद कित्ता।
3	25-26	परमेश्‍वर ने मसीह जो असां रे पाप्पां री कीमत चुकाणे तांइ कुर्बान होणे तांइ भेज्जेया। मसीह ने अपणा खून बहाई करी अपणी जान देई दित्ती, ताकी असी तिन्हा पर विश्वास करणे कने परमेश्‍वर रे नेड़े आई सकण। ते परमेश्‍वर ने ए सारा किच्‍छ ए दिखाणे तांइ कित्ता, कि पैल्ले जमाने बिच से पापी लोक्कां कने सबर कने रैह्णे बिच, ते तिन्हा जो माफ करणे बिच धार्मिक थिये जे मसीह यीशु बिच विश्वास करदे, बल्कि अब्बे ही परमेश्‍वर री धार्मिकता ज़ाहिर होई जाओ, जिस कने से अप्पु ही धार्मिक ठैहरे, ते जे मसीह यीशु बिच विश्वास करदे होण, तिन्हा जो भी धार्मिक ठैहराणे वाले होण।
3	27	फिरी असां तांइ धार्मिकता पर घमंड करणा बिल्कुल ही नामुमकिन है किजोकी परमेश्‍वर असां रे पाप्पां रे लेखे-जोखे जो मूसा रे कानून जो मनणे री वजह कने नी पर मसीह बिच विश्वास करणे री वजह कने मिटांदे।
3	28	ते ए गल्ल साफ है कि परमेश्‍वर कुसकी भी मणु जो मूसा रे कानून ते नियमां जो मनणे कने नी पर मसीह बिच विश्वास करणे कने धार्मिक ठैहरांदे।
3	29	परमेश्‍वर सिर्फ यहुदी लोक्कां रे परमेश्‍वर नी हिन, पर से गैर यहुदियां रे भी परमेश्‍वर हिन।
3	30	किजोकी इक्क ही परमेश्‍वर है जिन्हा ने खतना वाले लोक्कां जो, ते बगैर खतना वाले लोक्कां जो भी मसीह बिच विश्वास करणे कने ही धार्मिक ठैहरांदे
3	31	तां क्‍या मसीह बिच विश्वास करणा मूसा रे कानून जो रद्द करदा? बिल्कुल भी नी, पर विश्वास करणे रे जरिये असी मूसा रे कानून जो पुरा करदे।
4	1	तां फिरी असां जो यहुदी होणे रे नाते अपणे पुरखे अब्राहम रे बारे बिच क्‍या बोलणा चाएदा? कुस वजह कने तिन्हा जो धार्मिक गिणेया गेया?
4	2	किजोकी जे अगर अब्राहम ठीक कम्मां कने धार्मिक ठेहराया जादां, तां तिन्हा का घंमड करणे री वजह होई सकदी थी, पर से परमेश्‍वर रे सामणे घमंड नी करी सकदे।
4	3	किजोकी पवित्रशास्त्र ए बोलदा कि अब्राहम ने परमेश्‍वर रे कित्ते रे वादे पर विश्वास कित्ता ते परमेश्‍वर ने तिन्हा जो इस तांइ धार्मिक ठेहराया।
4	4	कम्म करणे वाले जो मजुरी दैणा दान नी पर हक्क समझेया जांदा।
4	5	पर लोक अपणे कम्मा री वजह कने नी पर दुष्ट लोक्कां जो धार्मिक बनाणे वाले परमेश्‍वर बिच विश्वास रे जरिये धार्मिक ठैहराये जांदे।
4	6	तिय्यां ही दाऊद बोलदा कि परमेश्‍वर ने तिन्हा लोक्कां जो किय्यां आशीष दित्ते री है, जिन्हा लोक्कां जो तिन्हा ने बिना कम्मां रे धार्मिक बणाए रा है।
4	7	जिय्यां कि तिनिये पवित्रशास्त्र बिच लिख्खे रा है: “धन हिन से जिन्हा रे अधार्मिक माफ होए, ते जिन्हेरे पाप ढकी दित्ते गे।
4	8	धन्न हिन से लोक जिन्हेरे पाप परमेश्‍वर नी गिणदे।”
4	9	तां ए धन्न वचन, क्‍या खतने वालेयां तांइ ही है, या बगैर खतने वालेयां तांइ भी है? जे पवित्रशास्त्र बिच लिख्खे रा है असी से ही बोलदे आया करदे हिन, कि अब्राहम ने परमेश्‍वर रे वादे पर विश्वास कित्ता ते परमेश्‍वर ने तिन्हा जो इस तांइ धार्मिक ठेहराया।
4	10	ए सब किच्‍छ कुस बेल्ले होया? खतना होणे का पैल्ले या खतना होणे रे बाद? ए खतना करणे रे बाद नी पर खतना होणा का पैल्ले ही होया।
4	11	परमेश्‍वर ने पैल्ले ही अब्राहम जो धार्मिक ठेहराई करी अपणाई लित्तेया थिया, जां हल्ले तिन्हेरा खतना भी नी होए रा थिया। खतने रा निशान परमेश्‍वर द्वारा अपणाए जाणे री निशानी है। इधेरे तांइ अब्राहम तिन्हा लोक्कां रे आत्मिक पुरखे हिन जिन्हेरा खतना ता नी होए रा है पर तिन्हा जो परमेश्‍वर बिच विश्वास है। से लोक अपणे विश्वास रे जरिए धार्मिक बणाए गे रे हिन।
4	12	अते अब्राहम खतने वालेयां रे भी आत्मिक पुरखे हिन, पर सिर्फ तां ही जां से लोक परमेश्‍वर पर तिय्यां ही विश्वास करदे हो, जिय्यां खतना होणे का पैल्ले अब्राहम जो परमेश्‍वर बिच थिया।
4	13	परमेश्‍वर ने अब्राहम ते तिन्हेरे ‍खानदान कने वादा कित्तेया थिया तिन्हा ने दुनिया रे वारिस होणा, परमेश्‍वर ने अब्राहम कने ए वादा इधेरे तांइ नी कित्तेया, किजोकी तिन्हा ने मूसा रे कानून रा पालन कित्तेया, पर इधेरे तांइ किजोकी तिन्हा ने परमेश्‍वर बिच विश्वास कित्तेया थिया ते इस तांइ से धार्मिक ठेहराए गे।
4	14	जे अगर अब्राहम ते तिसेरे ‍खानदान कने इधेरे तांइ वादा कित्तेया गेया किजोकी तिन्हा ने मूसा रे कानून रा पालन कित्तेया, तां विश्वास बेकार ते वादा बेमतलब ठैहरदा।
4	15	किजोकी परमेश्‍वर ने तिस हर मणु जो सजा दैणी जे कानून जो पुरे तरिक्के कने नी मनदा। जित्ते कानून नी, तित्ते तिसेरा कोई उल्लंघन भी नी।
4	16	इधेरे तांइ वादा, परमेश्‍वर पर विश्वास करणे पर आधारित है, ताकी परमेश्‍वर रा वादा तिन्हा रे अनुग्रह रे मुताबक हो, परमेश्‍वर रा ए वादा सिर्फ अब्राहम ते तिन्हेरे वशंजा तांइ ही नी है जिन्हा का मूसा रा कानून है, ए तिन्हा सारे मणुआं तांइ है जिन्हा बिच अब्राहम जदेया ही विश्वास है, जे असी सारे मणुआं रे पुरखे हिन।
4	17	जिय्यां कि पवित्रशास्त्र बिच लिख्खे रा है, “मै तेरे जो मती जातीयां रा पुरखे ठैहराए रा है।” परमेश्‍वर री नजर बिच अब्राहम असां रे पुरखे हिन। तिन्हा ने तिस परमेश्‍वर पर विश्वास कित्तेया, जे मुर्देयां जो जिन्दा करदे, ते तिन्हा जो अस्तित्व बिच लांदे, जिन्हेरा कोई अस्तित्व नी है।
4	18-19	परमेश्‍वर ने अब्राहम जो बोल्लेया कि तिन्हा मती जातियां रा पुरखे बनणा। अब्राहम जो ए लग्गेया कि से पिता बनणे तांइ बड़ा जादा बुड्डा होई गे रा है किजोकी से इक्क-सौ साल्ले रा होई गेया थिया, ते सारा अप्पु भी अवे बच्चे नी जम्मी सकदी थी। हालांकी हर गल्ल कने ए ही लग्गेया कि से मते लोक्कां रा पिता नी बणी सकदा, पर फिरी भी तिन्हा ने आस नी छड्डी ते विश्वास करदे रे।
4	20	पर अब्राहम ने कदी भी परमेश्‍वर रे वादे पर शक नी कित्ता ते ना ही तिस पर कोई सवाल चुक्केया, बल्कि तिसेरा विश्वास होर मजबूत होई गेया ते तिनिये परमेश्‍वर री महिमा कित्ती।
4	21	ते पक्का जाणी लित्ता की जिस गल्ल रा परमेश्‍वर ने वादा कित्ता, से तिन्हा जो पूरा करणे रे भी काबिल हिन।
4	22	किजोकी अब्राहम ने परमेश्‍वर रे वादे पर विश्वास कित्ता ते परमेश्‍वर ने तिन्हा जो इस तांइ धार्मिक ठेहराया।
4	23	ते ए वचन, “अब्राहम ने परमेश्‍वर रे वादे पर विश्वास कित्ता ते परमेश्‍वर ने तिन्हा जो इस तांइ धार्मिक ठेहराया,” सिर्फ तिन्हा तांइ ही नी लिख्खेया गेया,
4	24	बल्कि असां लोक्कां तांइ भी लिख्खेया गेया, किजोकी तिन्हा पर विश्वास करणे री वजह कने तिस परमेश्‍वर ने असां जो धार्मिक ठैहराणा, जिन्हा ने मसीह यीशु जो मुर्देयां बिच का जिन्दा कित्ता।
4	25	मसीह यीशु असां रे पाप्पां तांइ पकड़वाए गे ते मारे गे, ते असां जो धार्मिक ठैहराणे तांइ परमेश्‍वर ने तिन्हा जो जिन्दा भी कित्ता।
5	1	इधेरे तांइ परमेश्‍वर ने असां जो मसीह बिच विश्वास करणे रे जरिये धार्मिक ठैहराया। ते प्रभु यीशु मसीह रे जरिये असां रा परमेश्‍वर कने मेल-मिलाप होया।
5	2	असां रे विश्वास रे जरिये मसीह ने असां जो अनुग्रह दित्ते रा है, जिस बिच असी अज्ज टिके रे हिन, ते असी बड़ी हिम्मत ते खुशी कने परमेश्‍वर री महिमा जो बंडणे तांइ उत्सुक हिन।
5	3	सिर्फ ए ही नी, पर असी ए सोच्ची करी दुख-तकलिफां सहणे बिच भी खुश हिन, कि दुख-तकलीफ सहणे कने सबर बद्दधा,
5	4	ते सबर बद्दणे कने खरा स्वभाव बणदा, ते खरा स्वभाव बनणे कने असां री आस बद्दधी।
5	5	ते इस आस कने असां जो निराशा नी हुंदी, किजोकी परमेश्‍वर ने असां जो पवित्रात्मा दित्ते रा है, जे असां रे मन जो परमेश्‍वर रे प्यार कने भरी दिंदा।
5	6	किजोकी जां असी कमजोर ही थिये, तां मसीह यीशु, परमेश्‍वर रे ठैहराए रे समय पर दुष्ट लोक्कां तांइ मरे।
5	7	कुसकी धार्मिक मणु तांइ अपणी जान दैणा ता कुसकी तांइ मुश्किल होई सकदा। पर शायद कोई जणा कुसकी भले मणु तांइ अपणी जान दैणे तांइ तयार होई भी जाए।
5	8	पर जां असी पाप्पी ही थिये तां परमेश्‍वर ने असां तांइ अपणे पुत्तर री कुर्बानी देई करी ए ज़ाहिर कित्ता कि से असां कने किन्ना प्यार करदे।
5	9	ते किजोकी मसीह यीशु रा असां रे पाप्पां तांइ अपणा खून बहाई करी कुर्बानी दैणे रे जरिये परमेश्‍वर ने असां जो धार्मिक ठैहराया, इधेरे तांइ मसीह ने असां जो परमेश्‍वर रे गुस्से का जरुर बचाणा।
5	10	पर जां हल्ले असी परमेश्‍वर रे खिलाफ ही थिये, तां ही असी परमेश्‍वर रे इकलौत्ते पुत्तर री मौत री वजह कने असां रा परमेश्‍वर कने मेल जोल कराई दित्ता गेया, पर अवे जां मसीह यीशु जिन्दे हिन तां तिन्हा ने असां जो छुटकारा जरुर दैणा।
5	11	ते सिर्फ ए ही नी, असां रा प्रभु यीशु मसीह रे जरिए, परमेश्‍वर कने मेल जोल होए रा है, इधेरे तांइ असी परमेश्‍वर बिच खुश रैह्‍न्दे।
5	12	जिय्यां कि परमेश्‍वर रे बणाए रे इक्क मणु, आदम री वजह कने पाप दुनिया बिच आया, ते से पाप करणे री वजह कने से मरेया, ते इसी तरिक्के कने लोक्कां रे पाप करणे री वजह कने मौत सारेयां बिच फैल्ली गयी, किजोकी आदम री सतांन होणे री वजह कने से पापी स्वभाव असां सारेयां बिच चलदा रेया।
5	13	परमेश्‍वर रे मूसा जो कानून दैणे रे पैल्ले का भी पाप दुनिया बिच ता था, पर जित्ते मूसा रा कानून नी थिया, तित्ते पाप नी गिणेया गेया।
5	14	तां भी आदम का लेइ करी मूसा तीकर जिन्ने लोक्कां ने पाप कित्ता ते से सारे मरी गे, इत्ते तीकर से लोक भी मरी गे जिन्हा ने परमेश्‍वर रे हुकमां जो नी टालेया, जिय्यां आदम ने टालेया थिया। जां आदम आया, तां तिसेरे पाप करणे री वजह कने सारे लोक्कां री जिन्दगी पर असर पेया, पर जां मसीह यीशु दुनिया बिच आए तां पाप्पां का छुटकारा दैणे री वजह कने सारे लोक्कां री जिन्दगी पर असर पेया।
5	15	पर आदम रे पाप ते परमेश्‍वर रे अनुग्रह रे दान बिच बड़ा बड्डा फर्क है। किजोकी आदम रे पाप करणे री वजह कने मते लोक्कां बिच मौत फैल्ली गयी। पर तिसका जादा बधी करी मसीह यीशु रे जरिये मते लोक्कां जो परमेश्‍वर रा बड़ा अनुग्रह ते धार्मिकता रा दान मिल्लेया।
5	16	परमेश्‍वर ने जे दान असां जो दित्तेया से आदम रे पाप रे अंजाम सांइ नी है, किजोकी इक्क मणु रे पाप करणा, सजा दैणे री वजह बणेया, पर असां रे मते पाप करणे रे बावजूद भी परमेश्‍वर ने असां जो धार्मिकता रा दान दित्तेया।
5	17	इक्क मणु रे पाप करणे री वजह कने मौत सारे लोक्कां बिच फैल्ली गेइ, पर तिसका जादा बद्दी करी परमेश्‍वर री अनौखा अनुग्रह ते धार्मिकता रा दान है, किजोकी जिन्हा ने भी ए दान पाणा, तिन्हा ने मसीह यीशु रे जरिये पाप ते मौत पर जीत हासिल करी के हमेशा री जिन्दगी पाइ लैणी।
5	18	इधेरे तांइ जिय्यां की आदम रा पाप करणा, सजा दैणे री वजह बणेया, तिय्यां ही मसीह यीशु रे धार्मिकता रे कम्म करणे री वजह कने लोक्कां जो नौई जिन्दगी मिल्ली ते से परमेश्‍वर री नजर बिच धार्मिक ठेहराए गे।
5	19	किजोकी इक्क मणु रे परमेश्‍वर रे हुकम जो ना मनणे री वजह कने मते लोक पापी ठैहराए गे, तिय्यां ही इक्क मणु रे परमेश्‍वर रे हुकम जो मनणे री वजह कने मते लोक धार्मिक ठेहराए गे।
5	20	परमेश्‍वर ने लोक्कां जो मूसा रे जरिये कानून इधेरे तांइ दित्तेया गेया ताकी से जाणी सके कि से किन्ने पाप कने भरे रे थिये, पर जां लोक जादा का जादा पाप करणा लग्गे, तां परमेश्‍वर रा अनुग्रह भी जादा बद्दी करी होया।
5	21	इक्क मणु रे पाप करणे री वजह कने मौत सारे लोक्कां बिच फैल्ली गइ, पर असां रे प्रभु यीशु मसीह रे जरिए परमेश्‍वर रे अनुग्रह ने तिन्हा जो धार्मिक ठैहराणा ते तिन्हा जो हमेशा री जिन्दगी दैणी।
6	1	तां फिरी, क्‍या असां जो पाप करदे रैह्णा चाएदा ताकी परमेश्‍वर जादा का जादा अपणा अनौखा अनुग्रह करदे रैह्‍ण?
6	2	नी! बिल्कुल भी नी, असी जे पाप तांइ मरी गे रे हिन तां फिरी अग्गे जो पाप बिच जिन्दगी नी बिताई सकदे।
6	3	असी जाणदे कि जां असां ने मसीह यीशु रा बपतिस्मा लित्ता, तां असी तिय्यां ही मरी गे जिय्यां मसीह यीशु मरे थिये।
6	4	जां असां ने बपतिस्मा लित्तेया, तां ए इदेया थिया कि जिय्यां असी मसीह यीशु कने मरी गे, ते तिन्हा कने दब्बि दित्ते गे, ते जिय्यां पिता परमेश्‍वर री अनौखी महिमा ने मसीह यीशु जो जिन्दा कित्ता, तिय्यां ही असी भी तिन्हेरे सांइ नौई जिन्दगी जीण।
6	5	किजोकी जे अगर असी बपतिस्मा लेई करी तिन्हेरे सांइ मरी गे, तां जिय्यां से फिरी जिन्दे कित्ते गे तिय्यां ही असी भी फिरी जिन्दे कित्ते जाणे।
6	6	किजोकी असी ए जाणदे कि असां रा पापी स्वभाव मसीह यीशु कने ही सुली पर चढ़ाई दित्तेया गेया थिया, ताकी असां रे शरीर बिच जे पापी स्वभाव है, से मुकी जाओ, ते असी अग्गे जो पाप रा गुलाम ना बणी रैह्‍ण।
6	7	जां असी मसीह यीशु कने मरी गे, तां असी पाप रे काबू का आजाद करी दित्ते गे थिये।
6	8	इधेरे तांइ जे अगर असी मसीह यीशु सांइ मरी गे, तां असां रा विश्वास है कि असी तिसेरे कने जीणा भी।
6	9	किजोकी असी जाणदे मसीह यीशु मरे रे लोक्कां बिच का जिन्दा होए, ते तिन्हा ने फिरी कदी नी मरणा। मौत रा तिन्हा पर कोई काबू नी है।
6	10	किजोकी मसीह जे मरी गेया तां असां रे पाप्पां तांइ इक्क ही बारी मरेया, पर अवे जे जिंदा हिन, तां परमेश्‍वर री महिमा तांइ जिंदा हिन।
6	11	इय्यां ही तुसी जो अप्पु जो पाप रे काबू तांइ ता मरे रा ते मसीह यीशु रे जरिये परमेश्‍वर री महिमा तांइ जिन्दा समझणा चाएदा।
6	12	इधेरे तांइ तुसी पाप करणे री इच्छां जो अपणी जिन्दगी पर काबू मत करणा देयो, ताकी तुसी पाप री मर्जी रे हिसाब कने जिन्दगी ना जियो।
6	13	अते अपणे जिस्म रे कुसकी भी अंग जो बुरे कम्मां री सेवा करणे तांइ हवाले मत करो, बल्कि, अप्पु जो पुरे तरिक्के कने परमेश्‍वर रे हवाले करी देयो। किजोकी तुसी मरी गे थिये, पर अवे तुसी का नौई जिन्दगी है। इधेरे तांइ अपणे पुरे जिस्म जो इक्क औजार रे तौर पर परमेश्‍वर री महिमा तांइ इस्तेमाल करो।
6	14	तुसी पर पाप रा कोई काबू नी है, किजोकी तुसी मूसा रे कानून रे हेठ नी पर परमेश्‍वर रे अनुग्रह बिच जिन्दे।
6	15	किजोकी असी जाणदे कि असी मूसा रे कानून रे हेठ नी पर परमेश्‍वर रे अनुग्रह बिच जिन्दे, इधेरे तांइ असां जो पाप बिच जिन्दगी नी जिणी चाएदी।
6	16	तुसी जाणदे कि जां तुसी अप्पु जो कुसकी रा गुलाम बनणे तांइ सौंप्पि दिंदे, तां से मणु तुसी रा मालिक बणी जांदा। जे अगर तुसी चाओ ता पाप रे गुलाम बणी सकदे जे मौत दिंदा, या तुसी अप्पु जो परमेश्‍वर रे हुकम मनणे तांइ सौंप्पि सकदे जे तुसी जो धार्मिक ठेहरांदे।
6	17	पर परमेश्‍वर रा शुकर हो, कि तुसी जे पाप रे गुलाम थिये, अवे मन कने तिन्हा शिक्षां जो मनणे वाले बणी गे रे हिन, जे मै तुसी जो मसीह रे बारे बिच सिखाई थी।
6	18	परमेश्‍वर ने तुसी जो पाप रे काबू का आजाद कित्तेया, ते अवे तुसी धार्मिक कम्म करणे तांइ परमेश्‍वर रे गुलाम बणी गे रे हिन।
6	19	तुसी री आत्मिक गल्लां जो समझणे री कमी री वजह कने मै आमतौर री जिन्दगी बिच का ए उदारण देया करदा है, कि जिय्यां तुसी अपणे जिस्म रे हिस्सेयां जो गलत ते अधार्मिक कम्म करणे तांइ गुलाम्मां सांइ सौंप्पि दित्तेया थिया, तिय्यां ही अवे अप्पु जो धार्मिकता रे कम्म करणे तांइ सौंप्पि देयो, ताकी तुसी पवित्र जिन्दगी जी सको।
6	20	किजोकी जां तुसी पाप रे गुलाम थिये तां तुसी धार्मिकता रा कोई कम्म नी करी पांदे थिये।
6	21	तुसी पैल्ले बुरे कम्म कित्ते पर अवे तिन्हा पर शर्मिंदा हिन। तुसी जे से कम्म करी के कोई फायदे नी होया किजोकी तिन्हा कम्मां रा अंजाम सिर्फ मौत है।
6	22	पर अवे तुसी पाप रे काबू का आजाद होई गे रे हिन ते परमेश्‍वर रे गुलाम बणी गे रे हिन। तुसी अवे पवित्र कम्म करदे जिस कने तुसी जो हमेशा री जिन्दगी मिलदी।
6	23	किजोकी पाप री मजदूरी ता मौत है, पर परमेश्‍वर री दान कने असां जो प्रभु यीशु मसीह रे जरिये हमेशा री जिन्दगी मिलदी।
7	1	हे मेरे संगी विश्वासियों, तुसी जाणदे कि जां तांइ कोई मणु जिंदा है, तां तांइ से कानूनां रे हेठ है।
7	2	उदारण रे तौर पर, इक्क जनानी जो अपणे लाड़े कने मरदे दम तीकर रैह्णा चाएदा। पर जां तिसेरा लाड़ा मरी जांदा, तां से कानून तिस जनानी पर लागू नी हुंदा।
7	3	इधेरे तांइ जे अगर से जनानी अपणे लाड़े रे जिन्दे-जी, कुसकी होर कने ब्याह करी ले तां से व्यभिचार करदी। पर जां तिसेरा लाड़ा मरी जाए, तां से तिस कानून का छुटी जांदी, ते कुसकी होर कने ब्याह करणे पर व्यभिचार नी करदी।
7	4	तां हे मेरे संगी विश्वासियों, जां तुसी मसीह यीशु कने मरी गे, तां तुसी कानूनां रे काबू का आजाद होई गे। अवे तुसी मसीह यीशु रे होई गे रे हिन जे मुर्देयां बिच का जिन्दे होई गे रे हिन ताकी तुसी तिन्हा कने परमेश्‍वर तांइ धार्मिक जिन्दगी जी सको।
7	5	किजोकी जां असी अपणे पाप करणे रे स्वभाव रे काबू बिच थिये, तां असां री पाप करणे रे स्वभाव, असां बिच कम्म करेया करदा थिया, ते कानूनां ने तिसजो होर बढ़ावा दित्ता ते तिस कने इदेय कम्म होए, जिसेरा नतिज्जा मौत हुंदा।
7	6	पर अवे असी कानूनां रे काबू बिच नी हिन जिस ने असां जो कैदियां सांइ रख्खे रा थिया, किजोकी असी तिस तांइ मरी गे रे हिन। अवे असी परमेश्‍वर री सेवा कानूनां जो मनणे रे पुराणे तरिक्के कने नी, पर पवित्रात्मा बिच जीणे कने करी सकदे।
7	7	तां असी क्‍या बोलण? क्‍या मूसा रा कानून पाप है? बिल्कुल भी नी! बल्कि मूसा रे कानून री वजह कने ही मै अपणे पाप जो पैछाणेया: मूसा रा कानून अगर नी बोलदा, कि लालच मत कर, तां मै नी जानणा थिया कि लालच करणा पाप है।
7	8	पर पाप ने मूसा रे कानून रा फायदा चुक्की करी मेरे अंदर हर तरिक्के रा लालच पैदा कित्ता! अगर कोई कानून नी हुंदा, तां पाप ने इक्क मुर्दे रे बराबर होणा थिया।
7	9	पैल्ले मै मूसा रे कानून जो जाणे बगैर जिन्दा थिया, पर जां मै मूसा रा कानून जाणेया, तां पाप ने मेरे पर काबू करणा शुरू करी लित्तेया, ते मै परमेश्‍वर का बखरा होई गेया।
7	10	ते से ही कानून जे मेरे जो जिन्दगी दैणे तांइ थिया, से ही कानून मेरे मौत री सजा री वजह बणी गेया।
7	11	किजोकी पाप ने मूसा रे कानून रा फायदा चुक्की करी मेरे जो धोखा दित्ता, तिस ही पाप ने मेरे जो परमेश्‍वर का बखरा कर दित्ता।
7	12	पर फिरी भी मूसा रा कानून ते तिस बिच लिख्खे गे हुकम, धार्मिक, ठीक ते पवित्र हिन।
7	13	तां क्‍या से कानून जे ठीक हिन, मेरे मरणे री वजह बणी? बिल्कुल भी नी! पर पाप तिस ठीक कानून रा फायदे चुक्की करी मेरे तांइ मौत री सजा रा वजह बणेया, ताकी असी जाणी सके कि हकिकत बिच पाप बड़ा ही बुरा है।
7	14	असी जाणदे कि मूसा रा कानून तां आत्मिक है, पर मै सिर्फ इक्क इन्सान है, ते पाप रे हत्थां गुलाम बणाई करी बेच्चेया गे रा है।
7	15	ते जे कम्म मै करदा तिसजो नी जाणदा, किजोकी जे मै चाह्‍ंदा से नी करदा, पर जिस कम्म का मेरे जो घिन्न आंदी से ही कम्म करदा।
7	16	जे अगर मै से ही बुरे कम्म करदा जिस जो पसदं नी करदा, तां मै मन्नी लिदां कि मूसा रा कानून खरा है।
7	17	तां ऐसे हाल बिच से बुरा कम्म करणे वाला मै नी बल्कि पाप है, जे मेरे बिच बसे रा है।
7	18	किजोकी मै जाणदा कि मेरे पापी स्वभाव बिच कोई ठीक गल्ल नी है। मै ठीक कम्म करणा ता चाह्‍ंदा पर से मेरे का नी हुदें।
7	19	किजोकी मै जे ठीक कम्म जो करणा चाह्‍ंदा, से ता मै करदा नी, पर जे बुरे कम्म मै नी करणा चाह्‍ंदा, से ही करदा।
7	20	अते जे अगर मै से ही बुरे कम्म करदा जे मै नी करणा चाह्‍ंदा ता तिन्हा जो करणे वाला मै नी, पर मेरे अंदर बसे रा पाप है।
7	21	मै जिन्दगी रे इस सिद्वांत जो समझे रा है कि जां मै ठीक कम्म करणा चाह्‍ंदा, तां मेरे का बुरे ही कम्म हुंदे।
7	22	मै पुरे दिल कने परमेश्‍वर रे कानून कने तां बड़ा खुश रैहन्दा,
7	23	पर मेरे शरीर रे हर हिस्से बिच इक्क इदेइ कानून मिलदा जे मेरे दिल कने परमेश्‍वर रे कानून रे खिलाफ लड़ेया करदी है, ते ए मेरे जो पाप रे स्वभाव रा गुलाम बणाई रखदा जे हल्ले भी मेरे अंदर है, ते तिस हर इक्क कम्म जो काबू करदा, जे मै करदा।
7	24	मै किन्ना अभागा मणु है। कुनिये मेरे जो परमेश्‍वर का अलग होणे का बचाणा?
7	25	मै परमेश्‍वर रा शुक्रिया करदा कि तिन्हा ने मेरे जो मसीह यीशु रे जरिये छुड़ाइ लित्ता। हालांकी अपणे पाप रे स्वभाव री वजह कने मै पाप रा गुलाम है, पर मै अपणे मन कने परमेश्‍वर रे कानून जो मनणा चाह्‍ंदा।
8	1	इधेरे तांइ अवे जे प्रभु यीशु मसीह बिच विश्वास करदे, तिन्हा पर सजा रा हुकम नी है।
8	2	किजोकी पवित्रात्मा ने तिन्हा जो मसीह यीशु रे जरिये पाप ते मौत रे काबू का अजाद करी दित्ते रा है ते नौई जिन्दगी दित्ते री है।
8	3	असां रे पापी स्वभाव री वजह कने मूसा रा कानून कमजोर होई करी जे नी करी सकेया, से परमेश्‍वर ने कित्ता। तिन्हा ने अपणे इकलौत्ते पुत्तर जो असां पाप्पि लोक्कां का इक्क इन्सान रे रूप बिच भेज्जेया। ते परमेश्‍वर ने अपणे पुत्तर जो असां रे पाप्पां तांइ कुर्बानी रे रूप बिच देई करी, असां रे पाप्पां री सजा तिन्हेरे शरीर पर पाई दित्ती ते असां पर पाप री ताकत जो मुकाई दित्ता।
8	4	तिन्हा ने ए इधेरे तांइ कित्ता ताकी असी अपणी मर्जी करणे रे बजाए, पवित्रात्मा री गल्ल मन्नी करी मूसा रे कानून जो पुरा करण।
8	5-6	जे लोक पाप रे स्वभाव रे काबू बिच हिन, से पाप री गल्लां सोचदे, ते इसेरा अंजाम मौत है, पर जे लोक पवित्रात्मा रे काबू बिच हिन, से लोक आत्मिक गल्लां रे बारे बिच सोचदे, ते इसेरा अंजाम सच्ची जिन्दगी ते शांती है।
8	7	किजोकी पाप रे स्वभाव रे काबू बिच रैह्णा ता परमेश्‍वर कने दुश्मणी रखणा है, किजोकी पाप रा स्वभाव ना परमेश्‍वर रे कानून रे हेठ है, ते ना ही होई सकदा।
8	8	अते जे पाप रे स्वभाव रे काबू बिच हिन, से परमेश्‍वर जो खुश नी करी सकदे।
8	9	पर जां कि पवित्रात्मा तुसी रे बिच बसदा, तां तुसी पाप रे स्वभाव रे काबू बिच नी, बल्कि पवित्रात्मा रे काबू बिच रैहन्दे। ते जे अगर कुसकी मणु बिच मसीह रा आत्‍मा नी है, तां से परमेश्‍वर रा मणु नी है।
8	10	जे अगर मसीह तुसी बिच वास करदे, तां भले ही पाप री वजह कने शरीर रे मरी जाणे पर भी, पवित्रात्मा तुसी जो जिन्दगी दिंदी, किजोकी तुसी परमेश्‍वर रे सामणे धार्मिक ठैहराए गे रे हिन।
8	11	पवित्रात्मा तुसी बिच रैहन्दा जिन्हा ने मसीह यीशु जो मुर्देयां बिच का जिन्दा कित्ता। ते जिय्यां परमेश्‍वर ने मसीह यीशु जो मुर्देयां बिच का जिन्दा कित्ता, तिय्यां ही तुसी जो भी तिस्सी पवित्रात्मा रे जरिये मुर्देया बिच का जिन्दा करणा जे तुसी बिच रैहन्दा।
8	12	हे मेरे संगी विश्वासियों, असां का निभाणे तांइ किच्‍छ जिम्मेदारियां हिन, पर असां रा पाप रा स्वभाव नी चाह्‍ंदा कि असी तिन्हा जो निभाण।
8	13	किजोकी जे अगर तुसी पाप रे स्वभाव रे काबू बिच जिन्दगी जिंगे, तां परमेश्‍वर का बखरे कित्ते जाणे, ते जे अगर तुसी पवित्रात्मा री ताकत कने से कम्म करणा छड्डी देयो जे पाप रे स्वभाव कने हुंदा, तां तुसी ने जीणा।
8	14	इधेरे तांइ जे लोक पवित्रात्मा रे हिसाब कने चलदे हिन, से ही परमेश्‍वर रे औलाद्दां हिन।
8	15	किजोकी तुसी जो गुलामी री आत्‍मा नी मिल्ले री है कि तुसां जो डर बिच जिन्दगी बिताओ, पर जां परमेश्‍वर ने तुसी जो अपणी औलाद्दां बणाई करी गोद लेई लित्ता, तां तुसी जो पवित्रात्मा मिल्लेया। अवे असी परमेश्‍वर जो पिता बोलदे।
8	16	पवित्रात्मा अप्पु ही असां री आत्‍मा कने ए गवाई दिंदी कि असी परमेश्‍वर री औलाद्दां हिन।
8	17	ते जे अगर असी परमेश्‍वर री औलाद्दां हिन तां असी तिन्हेरे वारिस भी हिन। बल्कि असी मसीह यीशु कने परमेश्‍वर री महिमा रे वारिस हिन। जे अगर असी मसीह यीशु सांइ जुल्म सैह्‍ंदे, जे असी अब्बे सहन करेया भी करदे हिन, तां असां ने भी तिन्हेरी महिमा बिच हिस्सा पाणा।
8	18	मेरे जो ए गल्ल पक्के तरिक्के कने पता है कि इस बेल्ले असी जे दुख-तकलिफां सहन करेया करदे हिन, से तिस महिमा रे सामणे किच्‍छ भी नी है जे परमेश्‍वर असां जो दैणे वाले हिन।
8	19	किजोकी परमेश्‍वर री सारी रचना बड़ी उम्मीद तिस दिन जो भालेया करदे हिन जां परमेश्‍वर ने ज़ाहिर करणा कि कुण तिन्हेरे असली औलाद्दां हिन।
8	20	पर परमेश्‍वर री बणाए री हर इक्क रचना ने अपणे बणाए जाणे रा मकसद गवाई दित्ता। ए तिसेरी अपणी मर्जी कने नी होया पर परमेश्‍वर ने इय्यां होणा दित्ता। पर फिरी भी आस है।
8	21	परमेश्‍वर री बणाए री हर इक्क रचना बड़ी उम्मीद कने तिस दिन जो भालेया करदी है, जां तिसने मौत ते बर्बादी का छुटकारा पाई करी परमेश्‍वर री औलाद्दां कने महीमामय अजादी बिच शामिल होई जाणा।
8	22	असी जाणदे कि परमेश्‍वर री बणाए री हर इक्क रचना, आदम रे पाप करणे रे बेल्ले का लेई करी आज तीकर इक्क दुपराणी जनानी सांइ लोकीणे री पीड़ां कने तड़पेया करदी है।
8	23	सिर्फ परमेश्‍वर री रचना ही नी तड़पेया करदे हिन, पर असी भी, जिन्हा जो परमेश्‍वर रा पैल्ला दान, पवित्रात्मा, जे परमेश्‍वर रे वादे री निशानी है, मिलणे रे बावजूद भी तिस दिन री भाल बिच अंदर ही अंदर तड़पेया करदे हिन जां असां जो हर बुराई का छुटकारा मिली जाणा।
8	24	असां जो महिमा मिलणे री उम्मीद तिस बेल्ले दित्ती गयी थी, जां परमेश्‍वर ने असां जो बचाया थिया, पर जे अगर असां का से पैल्ले का ही है जिसेरी असी आस रखदे, तां असां जो तिस तांइ अग्गे जो उम्मीद लाए रखणे री जरूरत नी है।
8	25	पर असी तिस ही चीज री आस रखदे जिन्हा जो हल्ले असी दिख्खे रा ना हो। ते असां जो सबर ते हौंसले कने तिसजो भालणा भी चाएदा।
8	26	इस्सी तरिक्के कने पवित्रात्मा भी असां री आत्मिक कमजोरी बिच असां री मदद करदा, किजोकी असी अप्पु नी जाणदे कि परमेश्‍वर क्‍या चाह्‍ंदे कि असां जो कुस गल्ल तांइ प्रार्थना करणा चाएदी, पर पवित्रात्मा अप्पु ही असां तांइ रुआंसे मन कने इदेइ बिनती करदे जिस जो लफ्ज़ां बिच बयान नी कित्तेया जाइ सकदा।
8	27	ते परमेश्‍वर जे मन री गल्लां जो जाणदे, से समझी जांदे कि पवित्रात्मा क्‍या बोल्लेया करदे हिन, किजोकी से पवित्र मणुआं तांइ परमेश्‍वर री ईच्छा रे हिसाब कने बिनती करदे।
8	28	असी जाणदे कि परमेश्‍वर हर गल्ल बिच तिन्हा लोक्कां कने भलाई करदे जे तिन्हा कने प्यार करदे। परमेश्‍वर ने तिन्हा लोक्कां जो अपणे मकसद तांइ चुणे रे हिन।
8	29	किजोकी परमेश्‍वर अपणे लोक्कां जो पैल्ले का जाणदे, ते परमेश्‍वर ने तिन्हा लोक्कां जो अपणे पुत्र सांइ बनणे तांइ चुणे रा है, ताकी मसीह यीशु परमेश्‍वर रे बाकी मती औलाद्दां बिच तिन्हेरे जेठे पुत्तर ठैहरे।
8	30	जिन्हा मणुआं जो परमेश्‍वर पैल्ले का जाणदे, परमेश्‍वर ने तिन्हा मणुआं जो चुणी लेया, ते जिन्हा मणुआं जो परमेश्‍वर ने चुणी लेया, तिन्हा जो परमेश्‍वर ने धार्मिक भी ठैहराए रा है, जिन्हा मणुआं जो परमेश्‍वर ने धार्मिक ठैहराया, तिन्हा जो परमेश्‍वर ने अपणी महिमा भी दित्ती।
8	31	अते इन्हा गल्लां जो ध्यान बिच रखदे होए असी इस अंजाम पर पुजदे, कि जां परमेश्‍वर असां रे पास्से है, तां कोई भी असां जो हराई नी सकदा।
8	32	परमेश्‍वर ने अपणे इकलौत्ते पुत्र जो भी नी छड्डेया, पर तिन्हा जो असां रे खातिर अपणे दुश्मणा रे हत्थां बिच भी सौंप्पि दित्तेया। परमेश्‍वर ने असां जो से सब किच्‍छ जरुर दैणा जिसेरा तिन्हा असां कने वादा कित्ते रा है।
8	33	कोई भी परमेश्‍वर रे सामणे असां पर इल्जाम नी लाइ सकदा, किजोकी परमेश्‍वर ने असां जो धार्मिक ठैहराए रा है।
8	34	इदेया कोई नी है जे असां पर सजा रा हुकम देई सके, किजोकी से मसीह यीशु ही हिन जे असां तांइ मरे ते मुर्देयां बिच का जिन्दे होई गे, ते परमेश्‍वर रे सज्जे पास्से बैठ्ठे रे हिन, ते असां तांइ बिनती करेया करदे हिन।
8	35	कोई असां जो मसीह यीशु रे प्यार का अलग नी करी सकदा। ना दुख-तकलिफां, ना मुसीबतां, ना लड़ाई-झगड़े, ना अकाल, ना नगांपन, ना खतरा ते ना ही मौत।
8	36	जिय्यां कि पवित्रशास्त्र बिच लिख्खे रा है, जित्ते दाऊद ने परमेश्‍वर जो बोल्ले रा है “असी तेरे तांइ हमेशा मौत रे खतरे बिच रैहन्दे, असी मारे जाणे वाली भेड्डां सांइ गिणे गे रे हिन।”
8	37	पर असी मसीह यीशु रे जरिये हर इक्क गल्ल बिच इक्क विजेता का बधी करी हिन, किजोकी मसीह यीशु असां कने प्यार करदे।
8	38	किजोकी मै पक्के तौर पर जाणदा, कि ना मौत, ना जिन्दगी, ना स्वर्गदूत, ना स्वर्ग बिच रैह्णे वाले शासक, ना आज्‍ज, ना आणे वाला कल, ना ताकत, ना ही ऊंचाई असां जो मसीह रे प्यार का बखरा नी करी सकदे।
8	39	ना कोई असां रे ऊपर, ना कोई असां रे थल्ले, ना परमेश्‍वर री बणाए री कोई होर रचना, असां जो परमेश्‍वर रे उस प्यार का बखरा करी सकदा जे तिन्हा ने असां पर प्रभु यीशु मसीह रे जरिये ज़ाहिर कित्ता।
9	1	मै सच बोलदा किजोकी मै मसीह यीशु रा मणु है, मै झूठ नी बोल्लेया करदा है, मेरा विवेक पवित्रात्मा रे जरिये इस गल्ल जो पक्का करदा,
9	2	मेरे जो बड़ा भारी दुख है, अते मेरे जो अपणे लोक्कां तांइ बड़ी काली हुंदी।
9	3	किजोकी मै यहुदी लोक्कां जो, जे मेरे अपणी जाति रे लोक हिन, छुटकारा दुआणे तांइ श्रापित कित्ते जाणे, ते मसीह का अलग करी दित्ते जाणे तांइ भी तयार है।
9	4	से लोक मेरे सांइ इस्राएल देश रे लोक हिन, से परमेश्‍वर रे गोद लित्ते री औलाद्दां बनणे तांइ चुणे गे थिये, परमेश्‍वर ने तिन्हा पर अपणी महिमा ज़ाहिर कित्ती। तिन्हा ने तिन्हा लोक्कां कने वाचा बन्नी। तिन्हा जो परमेश्‍वर रा कानून, ते तिन्हेरी अराधना करणे रा सोभाग्य मिल्लेया।
9	5	अब्राहम, इसहाक ते याकुब तिन्हेरे पुरखे हिन। ते मसीह यीशु भी इन्सानी तौर पर इक्क इस्राएली मणु थिये। परमेश्‍वर जो महिमा मिलदी रे जे सारेयां पर राज करदे। आमीन!
9	6	पर इय्यां नी है कि परमेश्‍वर अपणे वादे जो निभाणे बिच नाकाम होई गे, किजोकी इस्राएल रे ‍खानदान रा हर मणु परमेश्‍वर रा मणु नी है।
9	7	अते अब्राहम रे ‍खानदान बिच पैदा होणे री वजह सारे तिन्हेरी सच्ची औलाद्दां नी बणी जांदे, किजोकी जिय्यां कि पवित्रशास्त्र बिच परमेश्‍वर ने अब्राहम जो बोल्लेया, “इसहाक का ही तेरा वंश गिणेया जाणा।” हालांकी अब्राहम रे होर भी बच्चे थिये।
9	8	मतलब की इन्सानी तौर पर अब्राहम री जे औलाद्दां होए री हिन, से सारे परमेश्‍वर री औलाद्दां नी केहलांदी। पर परमेश्‍वर रे वादा कित्ते रे औलाद्दां ही अब्राहम री औलाद्दां गिणी जांदी।
9	9	किजोकी परमेश्‍वर ने ए वादा कित्तेया थिया, मै अगले साल फिरी हटणा, ते सारा जो इक्क मुंडा होणा।
9	10	अते इन्ना ही नी, पर असां रे पुरखे इसहाक ते रिबेका जो जुड़वे बच्चे होये।
9	11-12	पर तिन्हेरे पैदा होणे रे पैल्ले या तिन्हेरे बिच किच्‍छ भी खरा या बुरा होणे का पैल्ले ही परमेश्‍वर ने रिबेका जो दस्सेया, “बड्डे मुंडे ने छोटे मुंडे री सेवा करणी।” परमेश्‍वर ने ए गल्ल ए ज़ाहिर करणे तांइ बोल्ली कि से अपणे मकसद तांइ लोक्कां जो चुणदे, ते ए तिन्हा दोन्नां रे किच्‍छ करणे री वजह कने नी थिया।
9	13	जिय्यां कि पवित्रशास्त्र बिच लिख्खे रा है, “मै एसाव का बधी करी याकूब जो चाएया।”
9	14	तां फिरी असी क्‍या बोलन? क्‍या परमेश्‍वर तिन्हा जो चुनणे बिच ना नाइन्साफी करदे जिन्हा जो से चुनणा चाह्‍ंदे? बिल्कुल भी नी।
9	15	किजोकी परमेश्‍वर ने मूसा कने बोल्लेया थिया, “मै जिस पर भी दया करणा चाह्‍ंगा, तिस पर दया करणी, ते जिस कुसकी पर अनुग्रह करणा चाह्‍ंगा, तिस पर अनुग्रह करणा।”
9	16	इधेरे तांइ परमेश्‍वर तिन्हा जो चुणदा, जिन्हा पर से दया करणा चाह्‍ंदे, ते ए सारा किच्‍छ असां री मर्जी या कम्मां पर निर्भर नी करदा, पर सिर्फ परमेश्‍वर री दया पर निर्भर करदा।
9	17	किजोकी पवित्रशास्त्र बिच परमेश्‍वर ने मिस्र रे फिरौन जो बोल्लेया थिया, “मै तिज्जो इधेरे तांइ राज्जा बणाया थिया, ताकी मै तेरे जरिये अपणी ताकत दिखाई सकां, ते मेरे नां रा प्रचार सारी दुनिया बिच हो।”
9	18	इधेरे तांइ परमेश्‍वर जिस पर दया करणा चाह्‍ंदे तिस पर दया करदे, अते जिस जो जिद्दी बनाणा चाह्‍ंदे तिसजो जिद्दी बणाई दिंदे।
9	19	तां फिरी किच्‍छ लोक्कां ने मेरे कने बोलणा, “जे अगर ऐसी गल्ल है, तां परमेश्‍वर असां जो गलत किय्यां ठैहराई सकदे?” किजोकी कोई भी परमेश्‍वर जो से करणे का नी रोक्की सकदे जे से करणा चाह्‍ंदे।
9	20	ना, इय्यां मत बोल। तू इक्क मामुली इन्सान होई करी, किय्यां परमेश्‍वर जो जवाब देई सकदा? क्‍या मिट्टी जो अपणे बनाणे वाले कुम्हार का ए पुच्छणे रा हक है, कि तू मेरे जो इदेया किजो बणाया?
9	21	क्‍या इक्क कुम्हार जो ए हक नी है कि इक्क ही साँचे का बदिया कम्मां तांइ भांडे बणाए, ते तिस्सी साँचे बिच का आम इस्तेमाल रे भी भांडे बणाए?
9	22	परमेश्‍वर अपणी ताकत ते गुस्सा तिन्हा लोक्कां पर ज़ाहिर करणा चाह्‍ंदे थिये जे मुकाई दित्ते जाणे रे जोग्गे थिये, पर इसेरे बजाए परमेश्‍वर तिन्हा लोक्कां कने सबर कने रे।
9	23	परमेश्‍वर ने तिन्हा लोक्कां पर अपणी महिमा ज़ाहिर करी कित्ता, जिन्हा जो तिन्हा ने अपणी महिमा दैणे तांइ चुणेया थिया।
9	24	मतलब असी लोक, जिन्हा जो परमेश्‍वर ने ना सिर्फ यहुदी लोक्कां बिच का, पर गैर यहुदियां बिच का भी चुणेया।
9	25	गैर यहुदियां रे बारे बिच सोचदे होए परमेश्‍वर ने भविष्यद्वक्ता होशे री कताब बिच बोल्ले रा है, “‘मते जणे जे मेरे लोक नी थिये, तिन्हा जो मै अपणे लोक बोलणा।’ मते लोक जिन्हा जो मै पैल्ले प्यार नी कित्तेया, तिन्हा जो मै अवे प्यार करणा।”
9	26	ते जिस जगह पर परमेश्‍वर ने बोल्लेया “तुसी मेरे लोक नी हिन, तित्ते ही जिन्दे परमेश्‍वर ने तिन्हा जो अपणी औलाद्दां बोल्लेया।”
9	27	अते यशायाह भविष्यद्वक्ता ने पवित्रशास्त्र बिच इस्राएल देश रे लोक्कां रे बारे बिच रोई करी बोल्लेया, “भले ही इस्राएल रे औलाद्दां समुन्द्र री रेत रे कणां सांइ अणगिणत हिन, तां भी तिन्हा बिच का थोड़े जणेया ने ही बचणा।”
9	28	किजोकी प्रभु ने तौले ही दुनिया रे सारे लोक्कां का सख्ती कने हिसाब लैणा।
9	29	अते जिय्यां कि यशायाह भविष्यद्वक्ता ने पैल्ले भी बोल्लेया थिया, “जे अगर सबका जादा ताकतवर परमेश्‍वर असां रे औलाद्दां जो नी बक्शदे, तां असां री हालत सदोम ते आमोरा प्रदेश रे लोक्कां सांइ होई जाणी थी, जिन्हा जो परमेश्‍वर ने मुकाई दित्तेया थिया।”
9	30	तां फिरी असी क्‍या बोलन? गैर यहुदी लोक परमेश्‍वर री नजरां बिच धार्मिक बनणे री कोशीश नी करेया करदे थिये, पर परमेश्‍वर ने तिन्हा लोक्कां जो धार्मिक ठैहराया, किजोकी तिन्हा लोक्कां ने मसीह बिच विश्वास कित्तेया।
9	31	इस्राएल रे मणु चाह्‍ंदे थिये कि परमेश्‍वर तिन्हा लोक्कां जो मूसा रे कानूनां जो मनणे कने धार्मिक ठैहराई देण, पर तिन्हा जो धार्मिक नी ठैहराया गेया।
9	32	इय्यां किजो नी होया? किजोकी से लोक परमेश्‍वर पर विश्वास करणे कने नी, पर मूसा रे कानून जो मन्नी करी धार्मिक ठैहरणा चाह्‍ंदे थिये। से लोक अपणे रस्ते बिच बड्डे बट्टे कने ठोकर खाइ करी छुड़की पये।
9	33	जिय्यां कि पवित्रशास्त्र बिच लिख्खे रा है, “दिख्खो, मै सिय्योन बिच इक्क बट्टे जो रखणा, जिस कने ठोकर लगदी, अते इक्क इदेइ टोल, जिस कने ठोकर खाई करी लोक्कां ने छुड़कणा, पर से जे कोई मणु तिस पर विश्वास करे, तां तिसजो कदी शर्मसार नी होणा पैणा।”
10	1	हे मेरे संगी विश्वासियों, मै ए चाह्‍ंदा, ते परमेश्‍वर का मेरी ए ही प्रार्थना है कि से इस्राएल रे लोक्कां जो छुटकारा दे।
10	2	किजोकी मै गवाई दिंदा कि तिन्हा लोक्कां बिच परमेश्‍वर तांइ जोश है, पर से लोक ए नी समझदे कि परमेश्‍वर री सेवा कुस तरिक्के कने करणी चाएदी।
10	3	किजोकी से परमेश्‍वर रे धार्मिक ठैहराणे रे तरिक्के जो नी समझदे। से परमेश्‍वर रे तरिक्के जो छड्डी करी, अपणे तरिक्के कने धार्मिक ठैहरणा चाह्‍ंदे, इधेरे तांइ से परमेश्‍वर री धार्मिक बनाणे रे तरिक्के जो मनणा नी चाह्‍ंदे थिये।
10	4	मसीह यीशु ने मूसा रे कानूनां जो पुरा कित्तेया जिस मकसद तांइ से दित्ते गेया थिया, ताकी हर इक्क मणु जे मसीह यीशु बिच विश्वास करे, से परमेश्‍वर री नजर बिच धार्मिक ठैहरे।
10	5	मूसा परमेश्‍वर री नजर बिच धार्मिक ठैहरणे रे बारे बिच पवित्रशास्त्र बिच ए लिखदा, “जे मणु इन्हा गल्लां जो मनदा, तिनिये तिन्हा री वजह कने जिन्दे रैह्णा।”
10	6	पर विश्वास कने मिलणे वाली धार्मिकता रे बारे बिच पवित्रशास्त्र बिच ए लिख्खे रा है, “अपणे मन बिच ए मत बोलदा कि मसीह जो दुनिया बिच थल्ले लाणे तांइ स्वर्ग पर कुसने चढ़णा,
10	7	या मसीह जो मुर्देयां बिच का जिन्दा करणे तांइ, थल्ले पताल बिच कुसने उतरणा?”
10	8	पर ए लिख्खे गे रा है, “परमेश्‍वर रा संदेश, तुसी रे नेड़े है, तुसी इस संदेश जो अपणी जुबान कने मन्नी सकदे, जे तुसी रे दिल बिच है” मतलब कि, ए परमेश्‍वर बिच विश्वास करणे रा से संदेश है, जिसेरा असी प्रचार करदे।
10	9	जे अगर कोई भी मणु सारेयां सामणे, अपणे दिल कने यीशु जो प्रभु मन्नी ले, ते अपणे मन बिच ए विश्वास करे कि परमेश्‍वर ने तिन्हा जो मुर्देयां बिच का जिन्दा कित्ता, तां परमेश्‍वर ने तिसजो तिसेरे पाप्पां का बचाणा।
10	10	किजोकी जां असी अपणे मन कने विश्वास करदे तां परमेश्‍वर असां जो धार्मिक ठैहरांदे, ते असी जिन्हा ने विश्वास कित्ते रा है, तिसजो अपणे मुंह कने मन्नी लैणे री वजह कने असी बचाए जाणे।
10	11	यशायाह ने पवित्रशास्त्र बिच मसीह रे बारे बिच लिख्खे रा है, “जे कोई उस बिच विश्वास करदा तिसजो शर्मसार नी होणा पैणा।”
10	12	किजोकी यहुदी ते गैर यहुदियां बिच कोई फरक नी है। किजोकी परमेश्‍वर सारेयां रे प्रभु हिन, ते जे तिन्हेरा नां लिंदा, से तिन्हा जो बचांदे।
10	13	किजोकी पवित्रशास्त्र बिच लिख्खे रा है, “हर इक्क मणु बचाया जाणा, जे परमेश्‍वर रा नां लिंदा।”
10	14	“पर इसका पैल्ले की लोक प्रभु रा नां लेई करी तिन्हा का मदद मंगी सके, तिन्हा जो प्रभु बिच विश्वास करणा जरुरी है; ते इसका पैल्ले कि से तिन्हा बिच विश्वास करी सके, तिन्हा जो प्रभु रे बारे बिच सुनणा जरूरी है, ते इसका पैल्ले कि से प्रभु रे बारे बिच सुनण, कुसकी जो तिन्हा लोक्कां जो प्रभु रे बारे बिच दसणा जरूरी है।”
10	15	ते इसका पैल्ले कि कोई तिन्हा जो प्रभु रे बारे बिच दस्से, कुसकी रा भेज्जेया जाणा जरूरी है। इधेरे तांइ पवित्रशास्त्र बिच लिख्खे रा है, “शुभ संदेश लाणे वाले मणुआं रे पैर किन्ने छैल हिन।”
10	16	पर बड़े घट जणेया ने शुभ संदेश पर विश्वास कित्ता। जिय्यां कि यशायाह भविष्यद्वक्ता ने पवित्रशास्त्र बिच बोल्ले रा है, “हे प्रभु, बड़े घट लोक्कां ने असां रे संदेश पर विश्वास कित्ता।”
10	17	शुभ संदेश जो सुनणे कने विश्वास हुंदा, अते शुभ संदेश मसीह रे बारे बिच है।
10	18	पर मै बोलदा कि इस्राएल रे लोक्कां ने मसीह रे बारे बिच संदेश सुणे रा ही है। जिय्यां कि पवित्रशास्त्र बिच लिख्खे रा है, “तिन्हेरा संदेश पूरी दुनिया बिच फैल्ली गेया, ते तिन्हेरा संदेश, दुनिया रे इक्क कुणे का दुज्जे का कुणे तीकर पुज्जी गेया।”
10	19	पर मै ए बोलदा, कि ए सच है कि इस्राएल रे लोक मसीह रे शुभ संदेश जो समझी गे रे हिन। जिय्यां कि प्रभु ने मूसा रे जरिये ए बोल्लेया, “मै तुसी यहुदी लोक्कां जो, गैर यहुदियां तांइ अपणा प्यार दिखाई करी हिर्स कराणी। मै बेवकूफ गैर यहुदियां रे जरिये तुसां रे गुस्से जो भड़काणा।”
10	20	फिरी यशायाह ने बड़ी हिम्मत कने पवित्रशास्त्र बिच लिख्खेया कि परमेश्‍वर ने इय्यां बोल्लेया, “मेरे जो तिन्हा लोक्कां ने हासिल करी लित्तेया, जे मेरे जो तोप्पेया नी करदे थिये, मै अप्पु जो तिन्हा लोक्कां पर ज़ाहिर कित्ता, जे मेरे बारे बिच पुच्छेया नी करदे थिये।”
10	21	पर इस्राएली लोक्कां रे बारे बिच परमेश्‍वर ने ए बोल्लेया, “मै सारा दिन, मेरा हुकम ना मनणे वाले, ते मेरे खिलाफ रैह्णे वाले लोक्कां अग्गे तिन्हा जो फिरी अपणाई लैणे तांइ अपणे हत्थ फलाई रख्खे।”
11	1	इधेरे तांइ मै पुच्छदा, क्‍या परमेश्‍वर ने अपणी प्रजा जो छड़ी दित्तेया? बिल्कुल भी नी! मै भी तां इस्राएली मणु है, ते अब्राहम रे ‍खानदान ते बिन्यामीन रे गोत्तर बिच का है।
11	2	परमेश्‍वर ने अपणे तिन्हा लोक्कां जो नी छड्डेया, जिस जो तिन्हा ने पैल्ले का ही चुणी लित्ते रा है। क्‍या तुसी जो पता नी है, कि पवित्रशास्त्र एलिय्याह भविष्यद्वक्ता रे बारे बिच क्‍या दसदा? से परमेश्‍वर कने इस्राएल रे लोक्कां री शिकायत करी के ए बोलदा,
11	3	“हे प्रभु, तिन्हा ने तुसी रे भविष्यद्वक्तां जो मारी दित्तेया, ते तुसी री बेदियां जो ढाई दित्ते रा है, ते तुसी बिच विश्वास करणे वाला मै ही इकलौता मणु बचे रा है, ते से मेरे जो भी जान का मारणे तांइ तोप्पेया करदे हिन।”
11	4	पर तां परमेश्‍वर ने एलिय्याह जो ए जवाब दित्तेया, “मै अप्पु तांइ सत्त हजार मणुआं जो बचाई रख्खे रा है, जिन्हा ने बाल देवता री मूर्ती री अराधना नी कित्ती।”
11	5	ठीक इसी तरिक्के कने परमेश्‍वर ने अपणे अनुग्रह कने इस्राएल रे किच्‍छ मणुआं तिन्हेरे अपणे लोक बनणे तांइ चुणे रा है।
11	6	जे अगर परमेश्‍वर ने तिन्हा जो अपणे अनुग्रह कने चुणे रा है, तां फिरी जे अगर ए ठीक कम्मां जो करणे कने होया हुंदा, तां अनुग्रह ने अनुग्रह नी रैह्णा थिया।
11	7	इधेरे तांइ इसेरा नतिज्जा ए होया, हालांकी इस्राएल रे लोक परमेश्‍वर रे सामणे धार्मिक ठैहरणा चाह्‍ंदे थिये, पर से कामयाब नी होए। पर परमेश्‍वर ने अपणे चुणे रे लोक्कां जो अपणी नजर बिच धार्मिक ठैहराया। दुए लोक जिद्दी बणी गे ते तिन्हा ने परमेश्‍वर री गल्ल मनणी नी चाइ।
11	8	जिय्यां कि यशायाह भविष्यद्वक्तां ने पवित्रशास्त्र बिच लिख्खे रा है, “परमेश्‍वर ने अज्ज तांइ तिन्हेरी समझ जो मंद करी रख्खे रा है, तुसी सुणदे तां रैह्णा, पर तुसां री समझ बिच नी आणा, अते दिख्खदे तां रैह्णा, पर तुसी जो किच्‍छ भी सूझणा नी।”
11	9	ते पवित्रशास्त्र बिच दाऊद राज्जा बोलदा, “जिय्यां इक्क चिड़ी जाल बिच फसी जांदी या जिय्यां इक्क जानवर कुसकी गड्डे बिच छुड़की पैंदा, तिय्यां ही से लोक भी जां धाम बिच हो तां जाल बिच फसी जाण ताकी तिन्हा जो ठीक तरिक्के कने सजा मिल्लो।
11	10	तिन्हेरी आख्खियां पर न्याहरा छाई जाओ ताकी से दिख्खी ना सकण, ते तू हमेशा तिन्हरी पिठ जो तिन्हेरी मुसिबतां रे भार कने हमेशा झुकाई करी रखणा।”
11	11	इधेरे तांइ मै पुच्छदा, क्‍या यहुदी लोक्कां ने इधेरे तांइ ठोकर खाई कि से दुबारा उठी ना सके? बिल्कुल भी नी! पर तिन्हेरे परमेश्‍वर री गल्लां जो ना मनणे री वजह कने गैर यहुदियां जो छुटकारा मिल्लेया, कि यहुदियां जो इस गल्ल री वजह कने हिर्स हो।
11	12	इधेरे तांइ अगर यहुदी लोक्कां रा परमेश्‍वर री गल्ल जो ना मनणा, गैर यहुदियां तांइ आशीष मिलणे री वजह बणदा, ते जां यहुदियां ने परमेश्‍वर का हटी आणा, तां गैर यहुदियां जो होर भी आशीषां मिलणी।
11	13	मै तुसी गैर यहुदी लोक्कां जो ए गल्लां बोलदा किजोकी मै गैर यहुदियां तांइ प्रेरित है, ते मै अपणी सेवा बिच घमंड करदा,
11	14	ताकी कुसकी तरिक्के कने मै अपणे यहुदी लोक्कां बिच हिर्स पैदा करवाई करी, तिन्हा बिच का मते जणेया रा छुटकारा करवां।
11	15	किजोकी इस्राएल रे लोक्कां रा छड्डेया जाणा, दुनिया रे लोक्कां तांइ परमेश्‍वर कने मेल जोल होणे री वजह बणेया। जां तिन्हा ने यीशु जो मसीह मन्नी करी अपणाइ लैणा, तां से गल्ल मरे रे मणु जो फिरी जिन्दे करणे रे बराबर होणा।
11	16	जां भेंट रा पैल्ला पेड़ा परमेश्‍वर जो चढ़ाणे री वजह कने पवित्र ठैहरेया, तां पूरा गुन्नेरा आटा भी पवित्र है। ते जे अगर जड़ पवित्र ठैहरी, तां डाल भी पवित्र हिन।
11	17	इस्राएल देश रे लोक जैतून रे बुट्टे री डालियां सांइ हिन। ते तिन्हेरी जड़ तिन्हेरे पुरखा अब्राहम, इसहाक ते याकुब हिन। ते जे अगर किच्‍छ डालियां तिस बिच का कट्टी भी दित्ती गयी हो, ते अगर तू इक्क जंगली बुट्टे री डाली होणे रे बावजूद भी तिन्हा बिच साट्टेया गेया हो, तां जिय्यां कोई साट्टे रे डाली तिस बुट्टे री चिकनेपन री हिस्सेदार बणदी, तिय्यां ही तू भी यहुदियां जो मिलणे वाली तिन्हा आशीषां रा हिस्सेदार बणेया, जिसेरा वादा परमेश्‍वर ने अब्राहम कने कित्तेया थिया।
11	18	ते ए गल्ल सोच्ची करी घमंड मत करदा कि तू तिन्हा डालियां का जादा बदिया है जिन्हा जो कट्टी दित्ते गेया थिया। ते जे अगर तू घमंड करे भी ता ए याद रख्खे, कि जड़ ने तिज्जो सम्भाले रा है, ना कि तू जड़ा जो।
11	19	अपणे मन बिच ए मत सोचदा, कि से डालियां इधेरे तांइ कट्टी गयी कि मै साट्टेया जां।
11	20	ए गल्ल सच है कि से तां विश्वास नी होणे री वजह कने कट्टी गयी, पर तू इधेरे तांइ घमंडी मत हो कि विश्वास बिच बणी रैहन्दा, पर डर रख्खेया कर।
11	21	किजोकी जां परमेश्‍वर ने अपणी असली डालियां पर दया नी कित्ती, तां जे अगर तुसी घमंड करगे तां परमेश्‍वर ने तुसी पर भी दया नी करणी।
11	22	इधेरे तांइ परमेश्‍वर री दया ते सख्ती पर ध्यान देयो। जे डालियां कट्टी गयी तिन्हा पर ता सख्ती होई, पर तेरे पर दया होई, जिस जो तिन्हा ने साट्टेया। तिन्हेरी दया बिच बणी रेयो, नी तां तू भी कट्टी दित्तेया जाणा।
11	23	जे अगर से यहुदी लोक भी तौबा करी के दुबारा विश्वास करे, तां दुबारा साट्टी दित्ते जाणे, किजोकी परमेश्‍वर तिन्हा जो फिरी साट्टी सकदे।
11	24	किजोकी जे तुसी जंगली बुट्टे री डालियां होणे रे बावजूद भी इस बुट्टे बिच साट्टे गे, तां से डालियां इस बुट्टे बिच वापिस किजो नी साट्टी जाणी जे इस बुट्टे री अपणी असली डालियां हिन।
11	25	हे संगी विश्वासियों, मै चाह्‍ंदा कि तुसी इस रहस्य री गल्ल जो समझी जाओ ताकी तुसी जो अप्पु पर घमंड ना हो। इस्राएल रे किच्‍छ लोक्कां ने तां तांइ इदेया ही सख्त रैह्णा जां तांइ गैर यहुदी लोक पूरी तरिक्के कने मसीह बिच विश्वास नी करी लिंदे।
11	26	ते इसका बाद इस्राएल रे सारे लोक्कां ने छुटकारा पाणा, जिय्यां कि पवित्रशास्त्र बिच लिख्खे रा है, “छुड़ाणे वाले ने सिय्योन का आणा, ते तिनिए दुष्टता जो याकूब रे ‍खानदान का दूर करणा।
11	27	जां मै तिन्हेरे पाप्पां जो माफ करी दैणा, तां मै तिन्हा कने मेरी वाचा बनणी।”
11	28	यहुदी लोक परमेश्‍वर रे दुश्मण बणी गे, किजोकी से लोक शुभ संदेश पर विश्वास नी करणा चाह्‍ंदे, ते से तुसी तांइ फायदे री गल्ल बणी गे री है। पर परमेश्‍वर तिन्हा कने प्यार करदे किजोकी तिन्हा ने तिन्हा लोक्कां जो अप्पु तांइ चुणे रा है। परमेश्‍वर ने तिन्हेरे पुरखां कने इसी गल्ल रा वादा कित्तेया थिया।
11	29	किजोकी परमेश्‍वर अपणे दित्ते रे वरदान ते बुलाहट का कदी नी बदलदे।
11	30	किजोकी पैल्ले तुसी परमेश्‍वर रा हुकम नी मन्नेया, पर अवे इस्राएल रे लोक्का रा परमेश्‍वर रे हुकम जो नी मनणे री वजह कने तुसी गैर यहुदियां पर दया होए री है।
11	31	तिय्यां ही तिन्हा ने भी अवे हुकम नी मन्नेया, कि तुसी पर जे दया होया करदी है, इस कने तिन्हा पर भी दया होई जाओ।
11	32	किजोकी सारेयां ने परमेश्‍वर रे हुकम री नाफरमानी कित्ते री है, ताकी परमेश्‍वर सब जणेया पर दया करे।
11	33	वाह! परमेश्‍वर रा धन्न ते बुद्धी अते ज्ञान किन्ने जादा गम्भीर हिन! कोई भी तिन्हेरे फैसलेयां जो नी समझी सकदा ते कोई भी तिन्हेरे रस्तेयां जो नी समझी सकदा!
11	34	किजोकी पवित्रशास्त्र बिच लिख्खे रा है, “प्रभु रे मन जो कोई नी जाणी सकदा? ते कोई भी इन्ना समझदार नी है कि तिन्हा जो सलाह देई सके।
11	35	ते कुसकी ने भी पैल्ले तिन्हा जो किच्‍छ नी दित्तेया, जिसेरे बदले तिसजो किच्‍छ दैणा पेयो।
11	36	किजोकी परमेश्‍वर रे ही पास्से का, ते तिन्हेरे ही जरिए, ते तिन्हेरे तांइ ही सब किच्‍छ है। तिन्हेरी महिमा हमेशा-हमेशा तांइ हुंदी रेयो: आमीन।”
12	1	इधेरे तांइ हे संगी विश्वासियों, मै तुसी जो परमेश्‍वर रे दया जो याद दुआई करी तुसी का छन्दे करदा, कि अप्पु जो जिन्दा, ते पवित्र अते परमेश्‍वर जो भाणे वाले कुर्बानी रे रूप बिच चढ़ाओ। परमेश्‍वर री सेवा करणे रा ए ही सही तरिक्का है।
12	2	इस दुनिया रे लोक्कां सांइ मत बणो, पर तुसी रे मन रे बदली जाणे री वजह कने तुसी रा चाल-चलन भी बदलदा रे, जिस कने तुसी परमेश्‍वर री भली, ते ठीक लगणे वाली, ते सिद्ध ईच्छा जो तजुरबे कने जाणदे रेयो।
12	3	किजोकी जे अनुग्रह मेरे जो मिल्ले रे तिस अनुग्रह री वजह कने मै तुसी बिच का हर इक्क जो बोलदा कि जिन्ना अप्पु जो समझणा चाएदा, अप्पु जो कोई तिसका जादा ना समझे पर जिय्यां परमेश्‍वर ने हर इक्क जणे जो दित्ते रा तिस विश्वास रे नाप रे हिसाब कने, ठीक समझ कने अप्पु जो तिन्ना ही समझे।
12	4	किजोकी जिय्यां असां रे इक्क जिस्म रे मते सारे अंग हिन, ते तिन्हा सबणी अगां रा इक्क जदेया कम्म नी हुंदा,
12	5	तिय्यां ही असी विश्वासी लोक मिली करी मसीह यीशु रे जिस्म रा हिस्सा बणी गे रे हिन, ते असी आपस बिच इक्क-दुए कने जुड़े रे हिन।
12	6	हालांकी असां जो परमेश्‍वर का मिल्ले रे तिस अनुग्रह रे हिसाब कने, बखरे-बखरे वरदान मिल्ले रे हिन। तां जिस जो भविष्यवाणी करणे रा वरदान मिल्ले रा हो, तिसजो पुरे भरोस्से कने से भविष्यवाणी करणा चाएदी जे गल्लां परमेश्‍वर ने तिसजो दस्से री हिन।
12	7	अगर कुसकी जो लोक्कां री सेवा करणे रा वरदान मिल्ले रा हो, तां सेवा करणे बिच लगी रेयो। जे अगर कुसकी जो शिक्षा दैणे रा वरदान हो, तां से शिक्षा दैणे बिच लगी रेयो।
12	8	जे अगर कुसकी जो लोक्कां प्रोत्साहित करणे रा वरदान मिल्ले रा हो, तां से लोक्कां जो प्रोत्साहित करणे बिच लगी रेयो। जिस जो दान दैणे रा वरदान मिल्ले रा हो, ता से खुले मन कने दान दे। जिस जो लोक्कां री अगुवाई करणे रा वरदान मिल्ले रा हो, से पुरी मेहनत कने लोक्कां री अगुवाई करे। जिस जो दया करणे रा वरदान मिल्ले रा हो, से खुशी कने करेया करे।
12	9	प्यार करणे बिच कदी कोई दिखावा ना हो, पर दिल कने प्यार करेया करो। बुराई कने नफरत रख्खो। भले कम्म करणे बिच लगी रेयो।
12	10	भाईचारे रे प्यार कने इक्क-दुज्जे कने लगाव रख्खो। अप्पु-मिते इक्क दुए री इज्जत दैणे बिच इक्क-दुज्जे का बधदे चलो।
12	11	मेहनत करेया करो ते आलसी मत बणो। आत्मिक जोश कने भरित्ते रे रेयो। पुरे दिल कने प्रभु री सेवा करदे रेयो।
12	12	जे परमेश्‍वर ने असां तांइ करणा तिस आस बिच खुश रेयो, मुसीबतां बिच सबर रख्खो, प्रार्थना बिच लगातार लगी रेयो।
12	13	पवित्र मणुआं तांइ जे किच्‍छ भी जरूरी हो, तिस अन्दर तिन्हेरी मदद करो। अजनबी लोक्कां री खातिर दारी करणे बिच लगी रेयो।
12	14	जे तुसी पर जुल्म करदे तिन्हा जो श्राप नी पर सिर्फ आशीष ही देयो।
12	15	खुशियां मनाणे वालेयां कने खुशी मनाओ, ते रोणे वालेयां कने रोओ।
12	16	हर इक्क मणु कने इक्क जदेया ही बर्ताव करो, ते घमंड मत करो, पर आम लोक्कां कने संगत रख्खो, अप्पु जो जादा ही समझदार मत समझो।
12	17	बुराई रे बदले कुसकी कने बुराई मत करो, जे गल्लां सबणी मणुआं तांइ भली हो, तिन्हेरा ध्यान रख्खेया करो।
12	18	जित्ते तांइ होई सको, तुसी सारे लोक्कां कने मेल-मिलाप रख्खो
12	19	हे प्यारे लोक्कों, अप्पु कदी बदला मत लिन्दे, पर परमेश्‍वर जो तुसी तांइ बदला लैणे देयो, किजोकी पवित्रशास्त्र बिच परमेश्‍वर ने बोल्ले रा है, “बदला लैणा मेरा कम्म है; मै ही बदला लैणा।”
12	20	पर जिय्यां पवित्रशास्त्र बिच इय्यां भी लिख्खे रा है, “जे अगर तेरा दुश्मण भुख्खा हो, तां तिसजो रोट्टी खुआ, जे अगर तिसजो त्रेह लग्गे री हो, तां तिसजो पाणी पिआ, किजोकी इय्यां करणे कने तू तिसजो शर्मसार करी दैणा।”
12	21	बुराई का मत हारो, पर भलाई कने बुराई जो जीत्ती लियो।
13	1	हर इक्क मणु अपणे शासन करणे वाले अधिकारियां रे अधीन रेयो, किजोकी हर इक्क हक परमेश्‍वर रे पास्से का हुंदा, ते से सारे हक परमेश्‍वर ने ठैहराए रे हिन।
13	2	इधेरे तांइ जे अगर कोई मणु अपणे अधिकारियां रे शासन रे अधीन रैह्णे का मना करदा, तां से मणु परमेश्‍वर री विधी रा विरोध करदा, ते विरोध करणे वाले लोक्कां जो सजा मिलणी।
13	3	किजोकी जे अगर कोई मणु खरा कम्म करेया करदा हो, तां तिज्जो अपणे अधिकारी का डरणे री जरुरत नी है। पर जे अगर कोई मणु गलत कम्म करेया करदा हो तां तिसजो अपणे अधिकारी का डरणे री जरुरत है। इधेरे तांइ ठीक कम्म कर तां तुसी रे अधिकारियां ने तुसी री तारीफ करणी।
13	4	किजोकी अधिकारी लोक तुसी री मदद करणे तांइ परमेश्‍वर रे दास हिन, पर जे अगर तू गलत कम्म करे, तां तिन्हा का डरो। किजोकी से परमेश्‍वर रे दास हिन ते तिन्हा का परमेश्‍वर रे पास्से का तिन्हा लोक्कां पर सजा रे हुकम सुनाणे रा हक है, जे गलत कम्म करदे।
13	5	इधेरे तांइ ना सिर्फ सजा का बचणे तांइ, पर अपणे विवेक जो साफ रखणे तांइ भी तुसी जो तिन्हेरे अधीन रैह्णा चाएदा।
13	6	इधेरे तांइ चुंगी भी देया करो, किजोकी शासन करणे वाले परमेश्‍वर रे दास हिन ते हमेशा अपणी जिम्मदारियां जो निभाणे बिच लगे रैह्‍न्दे।
13	7	इधेरे तांइ तुसी जो तिन्हा अधिकारियां जो से सारी चिज्जां दैणा चाएदी जे तिन्हेरा हक है। तुसी जो हर तरिक्के री चुंगी, आदर ते सम्मान दैणा चाएदी।
13	8	प्यार जो छड्डी करी होर कुसकी चीज बिच कुसकी रे कर्जदार मत बणो। किजोकी जे दुज्जे कने प्यार रखदा, तिनिये मूसा रे कानून रे तिन्हा सारे हुकमां जो मन्नी लेया, जे परमेश्‍वर ने दित्ते री हिन।
13	9	किजोकी मूसा रे कानून बिच इदेय मते सारे हुकम हिन, जिय्यां, “व्याभिचार नी करणा, खून नी करणा, चोरी नी करणी, लालच नी करणा, ते इन्हा हुकमां रे अलावा इन्हा सारे हुकमां रा निचोड़ इस हुकम बिच है, अपणे पड़ोसी कने अप्पु बराबर प्यार रख।”
13	10	प्यार पड़ोसी री कोई बुराई नी करदा, इधेरे तांइ जे अगर असी प्यार करदे तां असी मूसा रे कानूनां जो पूरा करदे।
13	11	तुसी बिच का हर इक्क जणे जो इक्क दुए कने प्यार करदे रैह्णा चाएदा, किजोकी से समय आई गे रा है जां परमेश्‍वर ने असां जो इस दुष्ट दुनिया का बचाई लैणा। असां रे मसीह बिच विश्वास करणे रे तिस बेल्ले का अवे ए छुटकारे रा समय अवे होर भी तौले पुजणे वाला, असां जो इस गल्ल जो समझी करी असां जो चुकन्ने ते होशियार रैह्णा जरुरी है।
13	12	असां रा इस बुरी दुनिया बिच रैह्णे रा समय तिय्यां ही मुकणे वाला है जिय्यां कि रात मुकणे वाली हुंदी। मसीह यीशु रे हटणे रे समय बड़ा नेड़े है। इधेरे तांइ असां जो न्याहरे रे कम्मां जदेय तिन्हा बुरे कम्म करणा छड्डी दैणे चाएदे, जे कम्म इस दुनिया रे लोक करदे, ते असां जो रौशनी रे ठीक कम्मां जदेय हथियार बन्नी लैणे चाएदे।
13	13	असां जो रौशनी बिच रैह्णे वाले लोक्कां सांइ अपणे चालचलन जो खरा बणाई करी रखणा चाएदा। पर न्याहरे बिच रैह्णे वाले लोक्कां सांइ मतवाल्ले, पियक्कड़, रंगरेलियां, व्यभीचार करणे वाले, अश्लील, झगड़े करणे वाले ते हिर्स करणे वाले ना बणे।
13	14	बल्कि प्रभु यीशु मसीह जो इक्क कवच सांइ पाई लेयो, ते अपणी पाप रे स्वभाव कने जिन्दगी मत जियो।
14	1	जे लोक विश्वास बिच कमजोर हिन, तिन्हा जो अपणी संगती अन्दर लेई लेयो, पर तिन्हेरी तुसी का अलग राय होणे तांइ तिन्हा री बहस मत करो।
14	2	इक्क जो विश्वास है कि सब किच्‍छ खाणा ठीक है, पर जे विश्वास बिच कमजोर है, से साग पात ही खांदा।
14	3	माँस-मच्छि खाणे वाला मणु, साग-पात खाणे वाले मणु जो तुच्छ ना समझे, ते साग-पात खाणे वाला मणु, माँस-मच्छि खाणे वाले पर इल्जाम ना लाए, किजोकी परमेश्‍वर ने तिन्हा दोन्नां जो अपणाए रा है।
14	4	तुसी कुसकी होर मणु रे नौक्कर पर इल्जाम लाणे वाले हुंदे कुण? तिसेरी कामयाबी या नाकामयाबी तिसेरे मालक रे ही हत्थां बिच है। ते तिसने कामयाब ही होणा किजोकी परमेश्‍वर तिन्हा जो कामयाब करी सकदे।
14	5	कोई मणु ता इक्क दिन जो दुज्जे दिन का बधी करी मनदा, ते कोई मणु सबणी दिनां जो इक्क बराबर मनदा। इसी तरिक्के कने हर इक्क मणु जो अपणे मन अंदर इस गल्ल जो पक्का करी लैणा चाएदा कि जे से सोच्चेया करदा है, से ही किजो सही है।
14	6	जे अगर कोई मणु कुसकी दिन जो मनदा, ता से प्रभु जो आदरमान दैणे तांइ मनदा। जे अगर कोई मणु माँस-मच्छि खांदा, ता से प्रभु जो आदरमान दैणे तांइ खांदा, किजोकी से परमेश्‍वर रा शुकर करदा, ते अगर कोई मणु साग पात खांदा, ता से भी प्रभु जो आदरमान दैणे तांइ खांदा, ते परमेश्‍वर रा शुकर करदा।
14	7-8	असी सारे परमेश्‍वर रे हिन। इधेरे तांइ असां जो अपणे जीणे-मरणे बिच अप्पु जो नी, पर परमेश्‍वर जो खुश करणा चाएदा।
14	9	किजोकी मसीह यीशु इधेरे तांइ ही मरे, अते मुर्देयां बिच का जिन्दे भी होई गे, ताकी से मरे रे ते जिन्दे, दोन्नां रे प्रभु ठैहरे।
14	10	तां तू अपणे संगी विश्वासी पर इल्जाम किजो लांदा? या तू फिरी किजो अपणे संगी विश्वासी जो तुच्छ समझदा? असी सारे जणेया ने परमेश्‍वर री हिसाब-किताब री गद्दी रे सामणे खड़िणा।
14	11	किजोकी पवित्रशास्त्र बिच, “प्रभु बोलदे कि मै अपणी जिन्दगी री कसम खाई करी बोलदा, कि हर इक्क मणु ने मेरे सामणे अपणे गोड्डे टेकणे, ते हर इक्क मणु ने अपणी जुबान कने मन्नी लैणा कि मै परमेश्‍वर है।”
14	12	इधेरे तांइ, असां बिच का हर इक्क मणु जो अपणे अपणे कम्मां रा हिसाब परमेश्‍वर जो दैणा पैणा।
14	13	इधेरे तांइ, अग्गे का असी इक्क-दूए पर इल्जाम ना लाण, पर तुसी ए पक्का सोच्ची लेयो कि कोई अपणे संगी विश्वासी तांइ पाप करणे री वजह ना बणे।
14	14	मेरे जो पता है, ते प्रभु यीशु रे जरिये मेरे जो ए पक्का होई गे रा है, कि हर इक्क खाणे रे चीज सुच्ची है। पर जे तिसजो भिठ्ठा समझदा, तिस तांइ से भिठ्ठा है।
14	15	जे अगर तू अपणे संगी विश्वासी जो अपणी रोट्टी री वजह कने दुखी करदा, तां तू मसीह रे प्यार री रीती पर नी चलदा। इधेरे तांइ से रोट्टी मत खाओ, किजोकी मसीह ने तिस मणु तांइ अपणी जान दित्ती थी।
14	16	इधेरे तांइ, भले ही जे तुसी करेया करदे हिन तिसजो सही समझदे होण, पर जे अगर कोई तिसजो गलत समझदा हो, ता से कम्म मत करो।
14	17	किजोकी परमेश्‍वर रे राज बिच खाणा-पीणा नी है, पर धार्मिकता, मेल जोल ते से शांती है, जे पवित्रात्मा कने हुन्दा।
14	18	जे कोई इस तरिक्के कने मसीह यीशु री सेवा करदा, से परमेश्‍वर जो खुश करदा, ते लोक भी तिसेरा आदरमान करदे।
14	19	इधेरे तांइ असां जो तिन्हा गल्लां जो करणे बिच लगी रैह्णा चाएदा, जिन्हा कने लोक मिली जुली करी रे, ते सारेयां रा विश्वास मजबूत हो।
14	20	रोट्टी री वजह कने परमेश्‍वर रा कम्म मत बिगाड़ो, सब खाणे रे चिज्जां ता सुच्ची हिन, पर जे अगर तिस मणु रे विश्वास तांइ रूकावट री वजह बणदा, तां से रोट्टी खाणा सही नी है।
14	21	भला ता ए है कि तुसी ना माँस-मच्छि खाओ, ना ही दाखरस पीयो, ते ना ही इदेया किच्‍छ करो, जिस कने तुसी रे संगी विश्वासी रे विश्वास बिच रूकावट बणे।
14	22	तुसी ए विश्वास करदे होणे कि जे तुसी करदे से सही है, पर तिसजो अपणे ते परमेश्‍वर रे बिच रख्खो। धन्न है से जे अप्पु जो तिस गल्ल बिच मुजरिम नी ठैहरणा दिंदे जिस जो से सही समझदे।
14	23	पर जे अगर तुसां रे मन बिच तिस रोट्टी रे बारे बिच कोई शक हुंदा, कि से तुसी जो खाणा चाएदा या नी, तां तुसी तिसजो खाई करी पाप करेया करदे हिन। जे किच्‍छ भी असी करदे, ते जे अगर से परमेश्‍वर बिच विश्वास कने नी हुंदा, तां से असां तांइ पाप है।
15	1	असी जाणदे कि इन्हा गल्लां कने कोई फर्क नी पैंदा, इधेरे तांइ असी जे विश्वास बिच मजबूत हिन, कमजोरां मणुआं री मदद करण, ना कि अपणे आप जो खुश करण।
15	2	असां जो अपणे संगी विश्वासियां रे भले तांइ सोचणा चाएदा। ते से चिज्जां करणी चाएदी जिस कने से लोक खुश हुंदे, ते दुज्जेया री मदद करणी चाएदी, ताकी तिन्हेरा विश्वास मजबूत हो।
15	3	किजोकी मसीह यीशु ने अपणे आप जो खुश नी कित्तेया, पर जिय्यां पवित्रशास्त्र बिच लिख्खे रा है: “जिन्हा लोक्कां ने तेरी बेज्जती कित्ती, तिन्हा ने मेरी भी बेज्जती कित्ते री है।”
15	4	जिन्नी गल्लां पैल्ले पवित्रशास्त्र बिच लिख्खी गे री हिन, से असां जो शिक्षा दैणे तांइ ही लिख्खी गे री हिन, कि असी सबर ते पवित्रशास्त्र का मिलणे वाले प्रोत्साहन कने ए आस बणाई रखण, कि परमेश्‍वर ने वादा कित्ते रा है तिसजो तिन्हा ने पुरा करणा।
15	5	मै परमेश्‍वर का प्रार्थना करदा कि से तुसी जो सबर ते शांती दे ताकी तुसी अप्पु मिते मिली जुली होई करी रेई सको, जिय्यां कि असां जो मसीह यीशु विश्वास बिच करणे वालया जो जचदा भी।
15	6	ताकी तुसी सारे कठी करी असां रे परमेश्‍वर री बड़ाई करो जे असां रे प्रभु यीशु मसीह रे पिता हिन।
15	7	इधेरे तांइ तुसी इक्क-दुए जो अपणाई लेयो जिय्यां मसीह यीशु ने तुसी जो ग्रहण कित्ते रा है, ताकी लोक परमेश्‍वर री महिमा करण।
15	8	मै तुसी जो बोलदा, कि मसीह यीशु यहुदी लोक्कां रे दास रे रूप बिच आए, ताकी से ए ज़ाहिर करी सके कि परमेश्‍वर विश्वासयोग्य हिन, ते तिन्हा वादेयां जो पुरा कित्तेया, जे परमेश्‍वर ने तिन्हेरे पुरखां कने कित्ते थिये।
15	9	अते गैर यहुदी जाति भी दया री वजह कने परमेश्‍वर री स्तुती करे, जिय्यां कि पवित्रशास्त्र लिख्खे रा है, “इधेरे तांइ मै गैर यहुदियां अन्दर तेरी स्तुती करणी, ते तेरे नां रे भजन गाणे।”
15	10	पवित्रशास्त्र री अलग जगह बिच ए भी लिख्खे रा है, “हे गैर यहुदियों, परमेश्‍वर री प्रजा कने खुशियां मनाओ।”
15	11	पवित्रशास्त्र री इक्क होर अलग जगह बिच ए भी लिख्खे रा है, “हे गैर यहुदियों, प्रभु री स्तुती करो, ते हे देश देश रे सारे लोक्कों, परमेश्‍वर जो सराहो।”
15	12	ते फिरी यशायाह भविष्यद्वक्ता ने पवित्रशास्त्र बिच लिख्खे रा है, “यिशै रे ‍खानदान बिच का इक्क मुंडे ने पैदा होणा, ते तिन्हा ने गैर यहुदी जाति रा शासक बनणा, गैर यहुदियां ने तिन्हा पर आस रखणी कि तिन्हा ने तिन्हा लोक्कां जो बचाणा।”
15	13	मै आस दैणे वाले परमेश्‍वर का प्रार्थना करदा, कि तुसी जो विश्वास करणे बिच पुरे तरिक्के खुशी ते शांती दे, ताकी पवित्रात्मा री ताकत कने तुसी री उम्मीद बधदी जाओ।
15	14	हे मेरे संगी विश्वासियों, मै अप्पु ही तुसी रे बारे बिच पक्के तरिक्के कने जाणदा, कि तुसी अप्पु भी भलाई कने भरपूर हिन, ते जे गल्लां परमेश्‍वर जे तुसी का चाह्‍ंदे, तिन्हा जो जाणदे, ताकी इक्क दुए जो सिखाइ सको।
15	15	तां भी मै किच्‍छ गल्लां तुसी जो याद दुआणे तांइ खुली करी लिख्खि। ए तिस अनुग्रह री वजह कने होया, जे परमेश्‍वर ने मेरे जो दित्ते रा है,
15	16	कि मै गैर यहुदियां तांइ मसीह यीशु रा दास होई करी, परमेश्‍वर रे शुभ संदेश री सेवा इक्क पुरोत्त सांइ करां। ताकी मै तुसी गैर यहुदियां जो पवित्रात्मा रे जरिये पवित्र कित्ते रे इक्क कुर्बानी सांइ परमेश्‍वर जो चढां जिस कने से खुश हुंदे।
15	17	मै मसीह यीशु री वजह कने परमेश्‍वर री सेवा पर गर्व करी सकदा।
15	18	किजोकी जे कम्म मसीह यीशु ने मेरे जरिये कित्ते रे हिन, तिन्हा री वजह कने मै हिम्मत कने बोल्ली सकदा, कि मै गैर यहुदी लोक्कां जो प्रभु री हुकम मनणे तांइ प्रभावित करी सकदा। तिन्हा ने मेरा संदेश सुणी करी, ते मेरे कम्मां जो दिख्खी करी मसीह यीशु बिच विश्वास कित्ता।
15	19	जे ताकत पवित्रात्मा ने मेरे जो दित्ते री है, तिस कने मै चिन्ह-चमत्कार दिखांदा। इधेरे तांइ मै यरूशलेम का लेई करी इल्लिरिकुम प्रदेश तीकर जित्ते भी गेया, तित्ते लोक्कां जो मसीह यीशु रा शुभ संदेश सुणाया।
15	20	पर मेरे मन री चाह्‍त ए है, कि जिस-जिस जगह बिच मसीह यीशु रा शुभ संदेश नी सुणाया गेया, तित्ते ही शुभ संदेश सुणां। ताकी इय्यां ना हो कि इदेइ जगह पर कम्म करां जित्ते कुसकी होर ने पैल्ले का कम्म शुरू कित्ते रा हो।
15	21	पर जिय्यां पवित्रशास्त्र बिच लिख्खे रा है, तिसजो पुरा करणा चाह्‍ंदा, “जिन्हा का तिन्हेरा शुभ संदेश नी पुज्जे रा है, तिन्हा ने ही दिखणा, ते जिन्हा ने नी सुणेया, तिन्हा ने ही समझणा।”
15	22	मै तुसी का आणे का घड़ी-घड़ी रोक्केया गेया, किजोकी मै तिन्हा इलाक्केयां बिच शुभ संदेश सुनाणे री कोशीश करेया करदा थिया, जित्ते पैल्ले नी सुणाया गेया थिया
15	23	पर मै तिन्हा इलाक्केयां रे लोक्कां बिच मसीह रा शुभ संदेश सुणाई दित्ते रा है, जिन्हा ने पैल्ले नी सुणेया थिया। ते अवे मै तुसी का आई करी मिलणा जे मै मते साल्लां का चाह्‍ंदा।
15	24	इधेरे तांइ जिस बेल्ले मै स्पेन देश जो जाणा, तां तुसी का हुंदे होए जांगा। किजोकी मेरे जो आस है कि तिस सफर बिच तुसी कने मै मिली लेयां, ते तुसी री संगत रा आनंद लैणे का बाद, मै चाह्‍ंदा तुसी मेरे जो अग्गे रे सफर तांइ मेरी थोड़ी मदद करी देयो।
15	25	पर अब्बे तां मै यरूशलेम शहर रे पवित्र मणुआं जो दान दैणे तांइ जाया करदा है।
15	26	किजोकी मकिदुनिया ते अखाया प्रदेश रे विश्वासियां जो ए सही लग्गेया कि यरूशलेम शहर बिच रैह्णे वाले पवित्र मणुआं बिच जे गरीब विश्वासी हिन, तिन्हा जो दैणे तांइ किच्‍छ दान इक्कठा कित्ता जाए।
15	27	तिन्हा ने ए सब किच्‍छ अपणी मर्जी कने कित्तेया। से यरूशलेम रे विश्वासियां रे कर्जदार हिन। किजोकी जां गैर यहुदी विश्वासियां ने यरूशलेम रे विश्वासियां रे जरिये परमेश्‍वर रे शुभ संदेश री आत्मिक आशीषां जो हासिल कित्तेया, तां तिन्हा जो ए महसुस हुंदा कि तिन्हेरी आर्थिक मदद करी के तिन्हेरा कर्जा चुकाई देण।
15	28	इधेरे तांइ मै ए कम्म पूरा करी के, ते तिन्हा जो ए दान पकड़ाई करी, तुसी कने रैह्णे का बाद, स्पेन देश जो जाणा।
15	29	ते मेरे जो पता है, जां मै तुसी का आणा ता तुसी कने मसीह री आशीषां जो सांझा करणा।
15	30	हे संगी विश्वासियों, असां रे प्रभु यीशु मसीह रे ते पवित्रात्मा रे प्यार जो याद दुआई करी, मै तुसी का छन्दे करदा, कि मेरे तांइ परमेश्‍वर का प्रार्थना करणे बिच मेरे कने मिली करी लगी रेयो।
15	31	ताकी परमेश्‍वर मेरे जो यहुदिया प्रदेश रे अविश्वासी लोक्कां का बचाई रख्खे, ते यरूशलेम शहर बिच रैह्णे वाले पवित्र मणु, तिस आर्थिक मदद जो पाणे का बाद खुश होई जाण, जे मै तिन्हा का लेई जाया करदा है।
15	32	ते मै परमेश्‍वर री मर्जी कने तुसी का आं, ते तुसी री संगत बिच तरो-ताजा होई जां।
15	33	शांती दैणे वाले परमेश्‍वर, तुसी सबणी कन्ने रैह्‍ण। आमीन!
16	1	मै चाह्‍ंदा कि तुसी केनक्रेया शहर री कलीसिया री सेविका, फिबे बहन री इज्जत करो।
16	2	तुसी पवित्र मणुआं जो तिसेरा प्रभु रे मणु रे रूप बिच तिसेरा स्वागत करणा चाएदा। ते जिस गल अन्दर तिसजो तुसी का कोई मदद री जरूरत हो, ता तिस गल्ल अन्दर तिसेरी मदद करो। किजोकी से मते लोक्कां पर, बल्कि मेरे पर भी मते उपकार कित्ते रे हिन।
16	3	प्रिस्किल्ला बहन, ते तिन्हेरे लाड़े अक्विला भ्याल जो मेरा नमस्कार, जे प्रभु यीशु री सेवा करणे बिच मेरे कने कम्म करणे वाले लोक हिन।
16	4	उन्हा कलीसिया जो भी मेरा नमस्कार जे तिन्हेरे घर बिच संगती करदे। मेरे प्रिय इपैनितुस जो मेरा नमस्कार, जे एशिया प्रदेश बिच सबका पैल्ले मसीह यीशु बिच विश्वास करणे वाला मणु है।
16	5	उन्हा कलीसिया जो भी मेरा नमस्कार जे तिन्हेरे घर बिच संगती करदे। मेरे प्रिय इपैनितुस जो मेरा नमस्कार, जे एशिया प्रदेश बिच सबका पैल्ले मसीह यीशु बिच विश्वास करणे वाला मणु है।
16	6	मरियम जो मेरा नमस्कार, जिन्हा ने तुसी तांइ बड़ी भारी मेहनत कित्ती।
16	7	भ्याल अन्द्रुनीकुस ते बहन उनियास जो मेरा नमस्कार, जे मेरे यहुदी संगी विश्वासी हिन, ते मेरे कने कैद भी होए थिये, ते प्रेरित लोक तिन्हेरी बड़ी इज्जत करदे। तिन्हा ने मेरे का पैल्ले ही मसीह यीशु बिच विश्वास कित्ता थिया।
16	8	अम्पलियातुस जो मेरा नमस्कार, जे मसीह यीशु बिच मेरा बड़ा प्रिय है।
16	9	उरबानुस जो मेरा नमस्कार, जे मसीह यीशु री सेवा करणे बिच असां रा साथी है, ते प्रिय इस्तखुस जो भी मेरा नमस्कार!
16	10	अपिल्लेस जो मेरा नमस्कार, जिनिये ए साबित कित्तेया कि से मसीह यीशु तांइ किन्ना जादा विश्वासयोग्य है। अरिस्तुबुलुस ते तिसेरे टब्बर जो भी मेरा नमस्कार!
16	11	मेरे संगी यहुदी हेरोदियोन जो मेरा नमस्कार। नरकिस्सुस रे टब्बर जो भी मेरा नमस्कार, जे प्रभु यीशु मसीह बिच विश्वास करदे।
16	12	असां री विश्वासी बहणा, त्रूफैना कने त्रुफोसा जो भी मेरा नमस्कार, जे प्रभु री सेवा तांइ बड़ी मेहनत करदी। प्यारी बहन पिरसिस जो भी मेरा नमस्कार, जिनिए प्रभु तांइ बड़ी जादा मेहनत कित्ते री है।
16	13	तिन्हा ने मेरी जान तीकर अपणा जान दाव पर लाई रख्खे री है, ते सिर्फ मै ही नी, पर गैर यहुदियां री कलीसियां भी तिन्हा रा शुक्रिया करदी।
16	14	असुंक्रितुस, फिलगोन, हर्मास, पुत्तरबास, हिर्मेस ते तिन्हा कने बाकी सारे संगी विश्वासियां जो भी मेरा नमस्कार।
16	15	फिलुलुगुस, युलिया, नेर्युस, ते तिसेरी बहन, ते उलुम्पास, ते सारे संगी विश्वासियां जो मेरा नमस्कार!
16	16	मसीही प्यार कने इक्क दुए जो नमस्कार करो। सारी मसीही कलीसियां रा तुसी जो नमस्कार!
16	17	तिन्हा ने मेरी जान तीकर अपणा जान दाव पर लाई रख्खे री है, ते सिर्फ मै ही नी, पर गैर यहुदियां री कलीसियां भी तिन्हा रा शुक्रिया करदी।
16	18	किजोकी ऐसे मणु प्रभु मसीह यीशु री सेवा अपणे मतलब तांइ करदे, से अपणे मतलब जो पूरा करणे तांइ मिठ्ठी-मिठ्ठी गल्लां बोल्ली करी, भोले भाले लोक्कां जो धोखा दिंदे।
16	19	हर कोई जाणदा कि तुसी प्रभु रे बड़े आज्ञाकारी हिन: ते इस कने मेरे जो बड़ी भारी खुशी हुंदी। मै चाह्‍ंदा कि तुसी भलाई रे कम्म करणे बिच ता समझदार बणो, पर बुरे कम्म तांइ भोले बणो।
16	20	शांती दैणे वाले परमेश्‍वर ने बड़े तौले ही शैतान री ताकत जो मुकाई दैणा ते तिसजो तुसी रे पैरा हेठ करी दैणा, असां रे प्रभु यीशु मसीह री अनुग्रह तुसी पर हुंदी रैह्‍णी।
16	21	मसीह री सेवा करणे बिच मेरे साथी तीमुथियुस, ते मेरे संगी यहुदी लूकियुस, ते यासोन, ते सोसिपत्रुस, रे पास्से का तुसी जो नमस्कार!
16	22	मुझ तिरतियुस रे पास्से का तुसी जो प्रभु बिच नमस्कार, जे पौलुस री इस चिठ्ठी जो लिखणे बिच मदद करेया करदा है।
16	23	गयुस रे पास्से का भी तुसी जो नमस्कार। अब्बे मै तिसेरे घरे ही रेया करदा है, जित्ते कलीसिया संगती करणे तांइ कठिंदी। इरास्तुस रे पास्से का भी तुसी जो नमस्कार, जे शहर रा भण्डारी है, ते भ्याल क्वारतुस रे पास्से का भी तुसी जो नमस्कार।
16	24	उन्हा कलीसिया जो भी मेरा नमस्कार जे तिन्हेरे घर बिच संगती करदे। मेरे प्रिय इपैनितुस जो मेरा नमस्कार, जे एशिया प्रदेश बिच सबका पैल्ले मसीह यीशु बिच विश्वास करणे वाला मणु है।
16	25	ते जिय्यां कि परमेश्‍वर ने पैल्ले का हुकम दित्तेया, ते भविष्यद्वक्तां ने पवित्रशास्त्र बिच दस्से रा है, ए लुके री गल्ल अवे गैर यहुदियां बिच दस्सि दित्ती गे री है, ताकी से लोक अवे परमेश्‍वर पर विश्वास करणे वाले ते तिन्हेरे हुकमां जो मनणे वाले लोक बणी जाण।
16	26	तिसी इकलौत्ते ते समझदार परमेश्‍वर री मसीह यीशु रे जरिये महिमा हुंदी रे। आमीन!
