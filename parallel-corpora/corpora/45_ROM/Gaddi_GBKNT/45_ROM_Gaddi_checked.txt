1	1	अऊँ पौलुस जैडा यीशु मसीह रा दास हा, ऐसा पत्री जो जैड़ै रोम शहरा मन्ज विस्वासी हिन तियां तांई लिखु करदा। तिनी मिन्जो प्रेरित भूणै तांयें चुणुरा हा, अतै प्रमात्मैं रै तैस सुसमाचार हुनाणै तांयें नियुक्त करूरा हा जैडा तसेरी तरफा थऊँ हा।
1	2	प्रमात्मैं ऐस सुसमाचार रा वायदा बड़ै पैहलै ही अपणै भविष्‍यवक्ता रै द्धारा पवित्रग्रन्था मन्ज करूरा थू।
1	3	ऐह सुसमाचार तसेरै पुत्रा रै बारै मन्ज हा जैड़ा इन्दा प्रभु यीशु मसीह हा, सो शरीरिक रूपा मन्ज दाऊद रै वंशा थऊँ पैदा भच्छुरा।
1	4	पर पवित्र आत्मा री सामर्थ सोगी सो मरूरै थऊँ दोवारा जी भूणै री बजह थऊँ यीशु मसीह प्रमात्मैं रा पुत्र हा ऐह सावित भुआ।
1	5	मसीह रै द्धारा अनुग्रह अतै प्रेरिताई प्रमात्मैं मिन्जो दिती कि मसीह रै नां री वजह थऊँ गैर यहूदी रै मणु सुसमाचार पुर विस्वास करीके तसेरी मनन।
1	6	तुहै जैड़ी रोम शहर मन्ज रैहन्दै हिन तुसिओ भी यीशु मसीह मन्ज चुणुरै मणु सोगी सहभागी भूणै तांयै प्रमात्मैं चुणुरा हा।
1	7	अऊँ ऐह पत्री रोम शहर मन्ज रैहणै बाळै तियां मणु तांयै लिखु करदा जैड़ै प्रमात्मैं रै प्यारे हिन अतै पवित्र भूणै तांयें चुणुरै हिन, इन्दै पिता प्रमात्मां अतै प्रभु यीशु मसीह री तरफा थऊँ तुसिओ अनुग्रह अतै शान्ती मुळदी रेय्आ।
1	8	पैहलै अऊँ तुसु सबी तांयें यीशु मसीह रै द्धारा अपणै प्रमात्मैं रा धन्यवाद करदा, क्ओकि तुन्दै यीशु पुर विस्वास करनै री चर्चा पुरै रोमी साम्राज्य मन्ज भूणा लगुरी हा।
1	9	प्रमात्मां जसेरै पुत्र रै सुसमाचार रा प्रचार अऊँ मणु मन्ज अपणै पुरै दिला सोगी करदा हा। प्रमात्मां मेरा गवाह हा कि अऊँ अपणी प्रार्थना मन्ज लगातार तुसिओ याद करदा रैहन्दा हा।
1	10	अऊँ रोज अपणी प्रार्थना मन्ज विनती करदा कि कस तरीकै सितै मेरी तुसु बलै इणै री यात्रा प्रमात्मैं री इच्छा सोगी सफल भोआ।
1	11	क्ओकि अऊँ तुसु सोगी मुळणै रा लालच करदा ताकि तुसिओ आत्मिक वरदाना सोगी मजबुत करी सकूँ, जैत सितै तुहै प्रभु पुर विस्वास मन्ज स्थिर भूच्ची गान;
1	12	मतलब ऐह कि जैहणै अऊँ तुन्दै मन्जै रैऊँ, ता अहै तैस विस्वास रै द्धारा जैडा मिन्जो अतै तुसु मन्ज हा, अक्की दूये थऊँ प्रोत्साहन पान।
1	13	हे विस्वासी भाइओ, अऊँ चाहन्दा कि तुहै ऐहा गल्ला जो जाणी लेय्आ कि मैंई बार-बार तुसु बलै इणा चाऊ, कि जिंआं गैर यहूदी थऊँ कई मणुऐ प्रभु पुर विस्वास करू, तियां ही तुसै भी प्रभु पुर विस्वास करन, पर हालि तक कुछ रूकावट री वजह थऊँ रोकया गो।
1	14	अऊँ इन्या सबी जो जैड़ै गैर यहूदी हिन, यूनानी भाषा बलणै बाळै अतै ना बलणै बाळै हिन, जैड़ै बुद्धिमान अतै निबुद्धी हिन तियां जो सुसमाचार हुनाणै तांयै मजबुर हा।
1	15	ता अऊँ तुसिओ भी जैड़ै रोम शहर मन्ज रैहन्दै हिन, सुसमाचार हुनाणै जो भरसक तैयार हा।
1	16	क्ओकि अऊँ सुसमाचार हुनाणै थऊँ ना शर्मान्दा, प्रमात्मैं रै सामर्थ रै द्धारा सुसमाचार पुर विस्वास करणै थऊँ पैहलै यहूदी अतै फिरी गैर यहूदी जो उद्धार मुळदा हा।
1	17	ऐस सुसमाचार थऊँ पता लगदा हा कि कियां प्रमात्मां असिओ अपणी नजरा मन्ज धर्मी बणान्दा हा अतै ऐह सब कुछ शुरू थऊँ अन्त तक विस्वास सोगी भून्दा, जियां पवित्रग्रन्था मन्ज लिखुरा हा: “विस्वास रै द्धारा ही धर्मी जन जो जिन्दगी मिलदी हा।”
1	18	प्रमात्मैं रा क्रोध ता तियां मणु री सब अभक्‍ति अतै अधर्म रै कम जैड़ै मणु करदै हिन तियां पुर स्वर्गा थऊँ प्रकट भून्दआ, जैड़ै ऐस तरीकै मणु जो प्रमात्मैं रै सत्य जो जाणनै थऊँ रोकदै हिन।
1	19	ठेरैतांये मणु जो ऐह साफ तरीकै पता हा कि प्रमात्मां किना हा, क्ओकि प्रमात्मैं अप्पु ही तियां पुर अपणै आपा जो साफ तरीकै प्रकट करूरा हा।
1	20	प्रमात्मैं रै अनादी सामर्थ अतै चरित्र जो हेरी ना सकदै पर संसारा री रचना थऊँ ही प्रमात्मैं अपणी बणाऊरी प्रकृति रै द्धारा ऐतिओ प्रकट करूरा हा, ठेरैतांये कसी बलै ऐह बहाना निय्आ कि कोई प्रमात्मैं जो ना जाणदा।
1	21	ठेरै कारण कि प्रमात्मैं जो जाणनै पुर भी तिन्ये प्रमात्मैं रा आदर अतै धन्यवाद न करू, पर व्यर्थ विचार करना लगै, ऐड़ी तक कि तंयारा निर्बुद्धि मन प्रमात्मैं रै बारै मन्ज कुछ ना समझी सकू।
1	22	सो अपणै आपा जो बुद्धिमान जताईकरी मूर्ख बणी गै,
1	23	अतै अविनाशी प्रमात्मैं री आराधना जो छड़ी करी इन्यै मणुऐ नाश भूणै बाळै मणु, पक्षी, चौंऊ पैरा रै, अतै रेगणैवाळै जन्तु री बणुरी मूर्ति री आराधना करना शुरू करी दिता।
1	24	ऐसा वजह थऊँ प्रमात्मैं तियां जो तंयारै मना री अभिलाषा रै अनुसार गलत कमा तांयें छड़ी दिता कि सो अप्पु मन्ज दुष्कर्म करन।
1	25	क्ओकि तिन्ये प्रमात्मैं री सच्चाई जो बदली करी झूठा बणाई दिता, अतै धरती री पूजा अतै सेवा करी, ना कि तैतिओ वणाणैवाळै री जैडा सदा धन्य हा। आमीन।
1	26	ठेरैतांये प्रमात्मैं तियां जो नीच कम्मा रै वशा मन्ज छड़ी दिता; ऐड़ी तक कि तंयारी जनानी भी स्वाभाविक व्यवहार जो तैस थऊँ जैडा स्वभाव रै विरूद्ध हा, बदली दिता।
1	27	तियां ही मणु भी जनानी सोगी स्वाभाविक व्यवहार छड़ी करी अप्पु मन्ज ही कामातुर भूच्ची करी जलणा लगै हिन, अतै मर्द मर्दा सोगी ही निर्लज कम करीके अपणै शरीरा जो सजा रा हक्कदार बणाऊ।
1	28	जैहणै तिन्ये प्रमात्मैं जो जाणना मूर्खता समझु ता प्रमात्मैं भी तियां जो तंयारै निकम्मे मना पुर छड़ी दिता कि सो अनुचित कम करन।
1	29	ठेरैतांये सो सब तरह रै अधर्म, दुष्‍टता, लोभ, अतै बैरभाव सितै भरी गै; अतै डाह, हत्या, लड़ाई, छल अतै ईर्ष्या सोगी भरपुर भूच्ची गै, अतै चुगलखोर,
1	30	बदनाम करनैवाळै, प्रमात्मैं सितै घृणा करनैवाळै, दूये रा अनादर करनैवाळै, अभिमानी, डींगमार, बुरी बुरी गल्ला करनैवाळै, माता पिता री आज्ञा ना मनणैवाळै,
1	31	निर्बुद्धि, विस्वासघाती, मयारहित अतै निर्दयी भूच्ची गै।
1	32	सो ता प्रमात्मैं री ऐह व्यवस्था जाणदै हिन कि ईनै ईनै कम करनैवाळै मृत्यु रै दण्ड रै योग्य हिन, तांभी ना सिर्फ तुहै ऐसै कम करदै हिन वल्कि करनैवाळै सितै खुश भी भून्दै हिन।
2	1	ठेरैतांये हे दूये पुर दोषलाणैवाळै, तु कोई भी कजो ना भोआ, तिजो बलै कोई बहाना निय्आ। क्ओकि जेहा गल्ला पुर तु दूये पुर दोष लान्दा तैहा ही गल्ला मन्ज अपणै आपा जो भी दोषी ठहरान्दा, ठेरैतांये कि तु जैडा दोष लान्दा अप्पु भी सो ही कम करदा हा।
2	2	अहै जाणदै हिन कि ऐसै-ऐसै कम करनैवाळै प्रमात्मैं री तरफा थऊँ सच्चाई रै अनुसार सजा रै हक्कदार भूणै।
2	3	हे मणु, तु जे ऐसै ऐसै कम करनैवाळै पुर दोष लान्दा अतै अप्पु सो ही कम करदा; तू समझी लै कि तुद भी प्रमात्मैं थऊँ सजा रा हक्कदार भूणा।
2	4	तु प्रमात्मैं री दया, सहनशीलता अतै धीरजरूपी धन जो तुच्छ समझदा हा पर ऐह ना समझदा कि प्रमात्मां दया सोगी इंतजार करू करदा कि तु अपणै पापा थऊँ मन फेरा।
2	5	पर तु अपणी कठोरता अतै हठिलै मना री वजह थऊँ प्रमात्मैं रै क्रोध रै दिन तांयें, जैत मन्ज प्रमात्मैं रा सचा न्याय प्रकट भूणा, तुद भारी सजा रा हक्कदार भूणा।
2	6	प्रमात्मैं हरेक जो तंयारै कम्मा रै अनुसार इनाम दिणा।
2	7	प्रमात्मैं तियां जो अनन्त जिन्दगी दिणिआ जैड़ै सुकर्म मन्ज स्थिर रैई करी महिमा, आदर अतै अमरता री खोज करदै हिन।
2	8	पर जैड़ै स्‍वार्थी हिन अतै सच्चाई जो ना मन्दै, वल्कि अधर्म रै कम करदै हिन, प्रमात्मैं रा क्रोध अतै कोप तियां पुर पैणा।
2	9	अतै क्‍लेश अतै संकट हरेक मणु रै प्राणा पुर जैडा बुरा करदा ईणा, पैहलै यहूदी पुर फिरी गैर यहूदी पुर;
2	10	पर महिमा अतै आदर अतै शान्ती हरेक जो मुळणा, जैडा भला करदा, पैहलै यहूदी जो फिरी गैर यहूदी जो।
2	11	क्ओकि प्रमात्मां कसी रा भी पक्षपात ना करदा।
2	12	ठेरैतांये गैर यहूदी जिन्यै बिना मूसा री व्यवस्था पाऐ पाप करूरा, तियां बिना व्यवस्था ही प्रमात्मैं थऊँ सजा पाणिआ; अतै यहूदी जिन्यै व्यवस्था पाई करी पाप करूरा, तियां जो व्यवस्था रै अनुसार दण्ड मिलणा।
2	13	क्ओकि प्रमात्मैं री सब व्यवस्था रै हुणनैबाळै धर्मी ना हिन, पर व्यवस्था पुर चलणैवाळै धर्मी ठहराये गाणै।
2	14	फिरी जैहणै गैर यहूदी मणु जिंआं बलै मूसा री व्यवस्था निय्आ, स्वभाव थऊँ ही व्यवस्था जो मन्दै हिन, ऐत थऊँ ऐह सावित भून्दा कि तंयारै दिला मन्ज अक्क व्यवस्था हा।
2	15	तंयारा व्यवहार ऐह दसदा हा कि मूसा री व्यवस्था जैड़ा सखांदी हा सो तंयारै दिला मन्ज लिखुरी हा, तंयारा विवेक भी सावित करदा कि ऐह सच हा क्ओकि तंयारै विचार कदी तियां जो दोषी ठहरान्दै हिन अतै कदी निर्दोष।
2	16	ठेरैतांये तैस सुसमाचार रै अनुसार जठेरा अऊँ प्रचार करदा ऐसा भूणा तैस दिन जैहणै प्रमात्मैं यीशु मसीह रै द्धारा मणु री गुप्त गल्ला रा न्याय करणा।
2	17	अगर तु यहूदी कहलान्दा अतै व्यवस्था पुर भरोसा रखदा हा अतै ऐहा गल्ला पुर भी घमण्ड़ करदा हा कि तु प्रमात्मैं रा खास मणु हा,
2	18	तू जाणदा हा कि प्रमात्मां तिजो थऊँ कै चाहन्दा हा अतै कै सही हा क्ओकि तैंई मूसा री व्यवस्था थऊँ शिक्षा पाई हा।
2	19	तिजो ऐसा गल्ला रा भरोसा हा कि तू गैर यहूदी जो प्रमात्मैं री सच्चाई अतै जैड़ै प्रमात्मैं जो ना जाणदै तियां जो भी प्रमात्मैं रै बारै मन्ज दसदा हा।
2	20	तिजो ऐसा गल्ला रा भरोसा हा कि तू तियां मणु जो सखाई सकदा हा जैड़ै प्रमात्मैं रै बारै मन्ज मूर्खता री गल्ला पुर भरोसा करदै हिन, अतै जैड़ै बच्चै सांईयै हिन क्ओकि सो प्रमात्मैं रै बारै मन्ज कुछ ना जाणदै। तुसिओ इन्या सबी गल्ला रा भरोसा हा क्ओकि तुसु बलै व्यवस्था हा जैड़ी प्रमात्मैं रै बारै मन्ज सच्चाई तुसिओ सखांदी हा।	WRONG ALIGNMENT
2	21	ता तु दूये जो जैड़ी व्यवस्था सखांदा हा, अपणै आपा जो ना सखांदा? तु चोरी ना करनै रै उपदेश दिन्दा हा, पर ऐह दुखा री गल्ल हा तू अप्पु ही चोरी करदा हा।
2	22	तु जे बलदा, “व्यभिचार ना करना” पर ऐह दुखा री गल्ल हा कि तु अप्पु ही व्यभिचार करदा हा। तु जैडा बलदा कि मूर्तिपूजा मत करा, पर तु अप्पु ही मन्दरा जो लूटदा हा।
2	23	तु जैडा ऐसा गल्ला रा घमण्ड़ करदा हा कि तू प्रमात्मैं री व्यवस्था जो जाणदा हा, पर ऐह दुखा री गल्ल हा कि तुहै तैहा ही व्यवस्था ना मनी करी प्रमात्मैं रा अनादर करदै हिन।
2	24	“क्ओकि तुसु यहूदी री वजह थऊँ ही गैर यहूदी मन्ज प्रमात्मैं री नां री निन्दा करी गान्दीआ,” जिंआं पवित्रग्रन्था मन्ज लिखुरा भी हा।
2	25	अगर तु व्यवस्था पुर चला ता खतनै थऊँ लाभ ता हा, पर अगर तु व्यवस्था जो ना मना ता तेरा खतना करनै रा कोई फायदा निय्आ।
2	26	ठेरैतांये अगर गैर यहूदी व्यवस्था रा पालन करा ता तसेरी गिणती प्रमात्मैं रै मणु मन्ज करी गाणीआ।
2	27	गैर यहूदी जैडा शरीर रा खतना कराये बिना व्यवस्था रा पुरा पालन करदा हा। तैस ही यहूदी रा न्याय करना, क्ओकि तुहै मूसा री व्यवस्था पाई करी अतै खतना कराई करी भी व्यवस्था रा पालन ना करदै हिन।
2	28	क्ओकि यहूदी सो ना हिन जैड़ै जन्मजात यहूदी हिन; अतै सचा यहूदी भी सो निय्आ जसेरा खतना भच्छुरा हा।
2	29	पर सचै यहूदी सो हिन जंयारै मना जो प्रमात्मैं बदलु हा; अतै खतना करनै थऊँ सो असिओ ग्रहण ना करदा बल्कि अपणी पवित्र आत्मा द्धारा इन्दै स्वभाव जो बदली करी असिओ ग्रहण योग्य बणांदा। अगर होर मणु इन्या सचै मणु री तरीफ ना करन, ता प्रमात्मैं इन्यारी तरीफ करनी हा।
3	1	कोई पुछा कि यहूदी री कै बड़ाई या खतनै रा कै फायदा?
3	2	हाँ, यहूदी भूणै रा फायदा हा, सबी थऊँ जरूरी ऐह कि प्रमात्मैं रै वचन इन्या जो सौंपै गै।
3	3	अगर कुछ यहूदी प्रमात्मैं रै प्रति बफादार ना थियै ता कै भुआ? कै तंयारै बफादार ना रैहणै थऊँ प्रमात्मैं यहूदी जो धोखा दिणा अतै अपणै बायदै जो पुरा ना करना हा?
3	4	बिलकुल ना! वल्कि प्रमात्मां सचा, अतै हरेक मणु झूठा ठहरना, जिंआं पवित्रग्रन्था मन्ज लिखुरा हा; “जैस सोगी तु अपणी गल्ला मन्ज धर्मी ठहरा अतै न्याय करदै टैमैं तु जय पा।”
3	5	ठेरैतांये अगर इन्दै अधर्म रै कम दसदै हिन कि प्रमात्मां धर्मी हा, ता अहै कै बलन? कै ऐह गलत हा कि प्रमात्मैं असिओ सजा दिणी हा? (ऐह ता अऊँ आम मणु री रीति पुर बलदा हा)।
3	6	बिलकुल ना! अगर प्रमात्मां असु यहूदी रा सही तरीकै न्याय ना करी सकदा ता तैस कियां संसार रा न्याय करणा?
3	7	कुछ मणु ऐह वंहस करदै अतै बलदै हिन अगर मेरै झूठ री वजह थऊँ प्रमात्मैं री सच्चाई तसेरी महिमा तांयें, मती ज्यादा प्रकट भूई ता फिरी कजो अऊँ पापी सांईये दण्ड रै योग्य ठहराया गान्दा हा?
3	8	“अहै बली सकदै हिन कि, अईआ अहै बुराई करन कि भलाई निकळा।” कुछ मणु असु पुर ऐह दोष लगान्दै हिन कि अहै इन्या ही सखान्दै हिन। प्रमात्मां धर्मी हा अतै तैस ही तंयारा न्याय करना।
3	9	ता फिरी कै बलन? कै अहै यहूदी गैर यहूदी री तुलना मन्ज तियां थऊँ खरै हिन? कदी भी ना; क्ओकि अहै यहूदी अतै गैर यहूदी दूनी पुर ऐह दोष लगाई चुकै हिन कि सो सब रै सब पापा रै वशा मन्ज हिन।
3	10	जिंआं कि पवित्रग्रन्था मन्ज लिखुरा; “कोई प्रमात्मैं री नजरा मन्ज धर्मी निय्आ, अक्क भी ना।
3	11	कोई समझदार निय्आ; कोई प्रमात्मैं जो तोपणैवाळा निय्आ।
3	12	सब भटकी गच्छुरै हिन, सब रै सब निकम्मे बणी गच्छुरै हिन; कोई भलाई करनै बाळा निय्आ, अक्क भी ना।
3	13	तंयारी गल्ला गन्‍दी हिन जियां खुलुरी कब्रा थऊँ बदबु निकळदी हा, तंयारी जीभा झूठ सोगी भरूरी हा, तंयारै लवड़ कीड़ै रै जहर सोगी भरूरै हिन।
3	14	तंयारा मूँह हराप अतै कड़वाहट सोगी भरूरा हा।
3	15	सो खून करनै जो फुर्तीले हिन,
3	16	नाश अतै क्‍लेश लगातार तंयारा पिछा करदा हा,
3	17	सो ना जाणदै कि शान्ती कड़ी मिली सकदी हा।
3	18	तंयारी हाख्री सामणै प्रमात्मैं रा ड़र निय्आ।”
3	19	अहै जाणदै हिन कि व्यवस्था जैडा कुछ बलदिआ सो यहूदी सितै ही बलदिआ, जिन्या जो व्यवस्था जो मनणा जरूरी थू; ठेरैतांये कि यहूदी अतै गैर यहूदी बलै कणैणै रा कोई बहाना ना भूणा अतै पुरै संसार रै मणु प्रमात्मैं रै दण्ड रै योग्य ठहरना।
3	20	क्ओकि व्यवस्था रा पालन करनै थऊँ कोई मणु तसेरै सामणै धर्मी ना ठहरना, ठेरैतांये कि व्यवस्था ऐह दर्शादां की अहै कैतनै पापी हिन।
3	21	पर अबै प्रमात्मैं असिओ सो रस्ता दसु हा जैत थऊँ अहै व्यवस्था जो ना मनणै थऊँ भी धर्मी भूच्ची सकदै हिन, जठेरा वायदा मूसा री व्यवस्था अतै भविष्‍यवक्तै करूरा हा,
3	22	मतलब अहै यीशु मसीह पुर विस्वास करणै सितै प्रमात्मैं री नजरा मन्ज धर्मी भूच्ची गान्दै अतै ऐह सब विस्वास करनैवाळै तांयें हा क्ओकि सो कसी भी मणु मन्ज भेद-भाव ना करदा।
3	23	ठेरैतांये कि सबीये पाप करूरा अतै प्रमात्मैं री महिमा थऊँ वंचित हिन।
3	24	प्रमात्मैं यीशु मसीह रै द्धारा इन्दै पापा री सजा थऊँ अपणै अनुग्रह सितै छुटकारा दिता, ऐत तांई असिओ कुछ भी ना करना पैऊ अहै मुफ्‍त मन्ज ही धर्मी ठहराई गै हिन।
3	25	प्रमात्मैं यीशु मसीह जो पाप मटाणै तांये भैजु, तसेरै खून रै बलिदान पुर जैड़ा विस्वास करदा सो मणु प्रमात्मैं री नजरा मन्ज धर्मी बणी गान्दै हिन अतै ऐह बलिदान दर्शादां कि प्रमात्मां न्यायी हा कि तिनी तियां जो माफ करी दिता जिन्यैं पुराणै टैमां मन्ज पाप करूरा थू।
3	26	वल्कि ऐस युग मन्ज प्रमात्मां अपणी धार्मिकता रा प्रमाण दिणा चाऊ कि जैस थऊँ ऐह प्रकट भोआ कि सो धर्मी हा, अतै जैडा यीशु पुर विस्वास करदा तियां जो भी सो धर्मी ठहरान्दा हा।
3	27	ता कै अहै ऐसा गल्ला रा घमण्ड़ करी सकदै कि प्रमात्मैं इन्दै कमा रै द्धारा ग्रहण करूआ? घमण्ड़ री ता कोई गल्ल ही निय्आ। कुण जिन्‍नै नियम रै वजह थऊँ? कै व्यवस्था रा पालन करनै सितै? ना, वल्कि यीशु मसीह पुर विस्वास री वजह थऊँ।
3	28	ठेरैतांये अहै ऐस परिणाम पुर पुजै हिन कि मणु व्यवस्था रै कम्मा थऊँ ना पर, विस्‍वासा रै द्धारा धर्मी ठहरदा।
3	29	कै प्रमात्मां सिर्फ यहूदी रा ही हा? कै गैर यहूदी रा निय्आ? हाँ, गैर यहूदी रा भी हा।
3	30	क्ओकि अक्क ही प्रमात्मां हा, जैडा खतना करनैवाळै जो विस्‍वासा सोगी अतै खतनारहित जो भी विस्‍वासा द्धारा धर्मी ठहराणा।
3	31	अगर अहै विस्वास पुर ही जोर दिन ता कै ठेरा अर्थ ऐह हा कि व्यवस्था बेकार हा? बिलकुल ना! क्ओकि अहै विस्वास करनै रै द्धारा ऐह समझदै हिन प्रमात्मैं व्यवस्था कजो दितुरी हा।
4	1	अहै यहूदी अबै कै बलन इन्दै पूर्वज अब्राहम रै बारै मन्ज, कस वजह थऊँ तैसिओ धर्मी मनया गो?
4	2	क्ओकि अगर अब्राहम अपणै भलै कम्मा थऊँ धर्मी ठहराई गान्दा, ता तैसिओ घमण्ड़ करनै रा कारण भून्दा, पर प्रमात्मैं रै सामणै भलै कम्मा रा घमण्ड़ ना करी सकदै।
4	3	पवित्रग्रन्थ कै बलदा? ऐह कि “अब्राहमे प्रमात्मैं री गल्ला पुर विस्वास करू, अतै ऐस विस्वास रै द्धारा सो प्रमात्मैं री नजरा मन्ज धर्मी बणी गो।”
4	4	कम करनैवाळै जो मजदूरी दिणा दान निय्आ, पर हक्क समझी गान्दा।
4	5	तैस तरीकै ही मणु अपणै भलै कमा रै द्धारा धर्मी ना ठहरी सकदै, सो प्रमात्मैं पुर विस्वास रखणै थऊँ धर्मी बणदै हिन जैड़ा पापी जो माफ करदा हा।
4	6	पवित्रग्रन्था मन्ज दाऊद भी तैसिओ धन्य बलदा हा; जैसिओ प्रमात्मां बिना कर्मा रै धर्मी ठहरान्दा,
4	7	“धन्य हा सो जसेरै अधर्म माफ भुए, अतै जंयारै पाप माफ भूए।
4	8	धन्य हा सो मणु जसेरै पापा रा प्रमात्मां लेखा ना लेय्आ।”
4	9	ता कै ऐह धन्य वचन यहूदी ही तांयें हिन या गैर यहूदी तांयै भी हिन? अहै वचना रै अनुसार बलदै आये हिन “अब्राहम अपणै विस्वास रै द्धारा ही प्रमात्मैं री नजरा मन्ज धर्मी बणी गो।”
4	10	ता अब्राहम कैहणै धर्मी बणु? अब्राहम प्रमात्मैं री नजरा मन्ज अपणै खतना भूणै थऊँ बाद ना पर खतना भूणै थऊँ पैहलै ही धर्मी बणी गो।
4	11	खतना ऐहा गल्ला रा चिन्ह थू कि अब्राहम जो पैहलै थऊँ ही विस्वास थू अतै प्रमात्मैं तैसिओ पैहलै थऊँ ही ग्रहण करीके धर्मी ठहराऊरा थू, तसेरा खतना भूणै थऊँ पैहलै ही। ठेरैतांये अब्राहम तियां मणु रा आत्मिक पिता हा जैड़ा विस्वास करदै हिन पर खतना ना करवाऊरा, तियां जो विस्वास री वजह थऊँ धर्मी ठहराया गान्दा हा।
4	12	अब्राहम तियां खतना करूरै मणु रा भी आत्मिक पिता भूच्ची सकदा हा पर ऐह सिर्फ ता ही भूच्ची सकदा कि तंयारै अन्दर भी तिनां ही विस्वास भोआ जियां अब्राहम रै अन्दर थू तसेरा खतना भूणै थऊँ पैहलै।
4	13	प्रमात्मैं अब्राहम अतै तसेरै वंश सोगी ऐह वायदा करू कि सो संसार रा वारिस भोला। ऐह वायदा सिर्फ ठेरैतांये ना थू कि अब्राहमे व्यवस्था रा पालन करू पर प्रमात्मैं पुर विस्वास रखणै री वजह थऊँ ऐह धार्मिकता तैस तांयै भूच्ची गैई।
4	14	क्ओकि अगर व्यवस्था रा पालन करणै बाळै ही वारिस हिन, ता विस्वास बेकार अतै प्रतिज्ञा निष्फल ठहरी।
4	15	जैड़ै पुरै तरीकै व्यवस्था रा पालन ना करदै तियां जो प्रमात्मां सजा दिन्दा हा, अतै जैड़ी व्यवस्था ना भून्दी तैड़ी ऐतिओ ना मनणै बाळा भी निय्आ।
4	16	ता वायदा विस्वास रै द्धारा मुफ्‍त तौहफै रै रूपा मन्ज पाई सकदै हिन अतै असु सबी जो पक्का मिलणा चाहे अहै व्यवस्था रै अनुसार जीन या ना जीन क्ओकि असु बलै अब्राहम सांईये विस्वास हा। अब्राहम सबी विस्वासी रा पिता हा।
4	17	जिंआं पवित्रग्रन्था मन्ज लिखुरा, “मैंई तिजो सबी जाति रा पिता ठहराऊरा” प्रमात्मैं री नजरा मन्ज अब्राहम इन्दा पिता हा। तिनी तैस प्रमात्मैं पुर विस्वास करू, जैड़ा मरूरै थऊँ जियान्दा हा अतै तियां चिजा जो भी जिन्दगी मन्ज लैईन्दा जैड़ी मौजुद ही ना हिन।
4	18	प्रमात्मैं अब्राहम जो बल्लू कि तिजो बलै कई सन्तान भूणी ठेरै बावजूद भी तैहा हालत मन्ज तैस कईआ रा पिता ना बणना फिरी भी तिनी विस्वास करू अतै उम्मीद ना छड़ी।
4	19	अब्राहम बड़ा बजुर्ग हा सो बच्चै ना पैदा करी सकदा थू क्ओकि सो अक्क सौ साला रा थु अतै तसेरी घरावाळी सारा भी बजुर्ग थी अतै गर्भ धारण ना करी सकदी थी फिरी भी सो विस्‍वासा मन्ज पक्का रैऊ।
4	20	अब्राहमे प्रमात्मैं रै वायदै पुर शक ना करु पर विस्‍वासा मन्ज दृढ़ भूच्ची करी प्रमात्मैं री महिमा करी।
4	21	तैस जो पुरा भरोसा थू कि प्रमात्मैं जैड़ा वायदा करूरा हा तैतिओ सो पुरा करी सकदा हा।
4	22	अब्राहम रै विस्वास री वजह थऊँ सो प्रमात्मैं सामणै धर्मी बणी गो।
4	23	जियां अहै पवित्रग्रन्था मन्ज पढ़दै हिन; “विस्वास री वजह थऊँ सो प्रमात्मैं सामणै धर्मी बणी गो” ऐह वचन सिर्फ अब्राहम तांये ही ना लिखु पर
4	24	बल्कि अहै भी जैड़ै विस्वास रै द्धारा प्रमात्मैं री नजरा मन्ज धर्मी बणी गै, अर्थात इन्दै तांयें जैड़ै तैस पुर विस्वास करदै हिन जिनी इन्दै प्रभु यीशु जो मरूरै थऊँ जिआऊ।
4	25	यीशु इन्दै अपराधा तांयें मरनै जो पकड़ाया गो, अतै इन्दै धर्मी ठहरनै तांयें मरूरै थऊँ जिय्आ भी गो।
5	1	ता जैहणै अहै विस्‍वासा सोगी धर्मी ठहरै हिन, ता जैड़ा प्रभु यीशु मसीह इन्दै तांयै करू तठेरै द्धारा प्रमात्मैं सोगी इन्दा मेल भूच्ची गो हा।
5	2	इन्दै विस्वास री वजह थऊँ मसीह असिओ ऐसी जगह खडुरै अतै ऐसा सौभाग्य दिता जठेरै अहै काबल ना थियै। अहै भरोसै अतै खुशी सोगी तैस टैमां री भाळ करू करदै हिन जैहणै असु प्रमात्मैं री महिमा मन्ज सहभागी भूणा।
5	3	सिर्फ ऐह ही ना, बल्कि अहै क्‍लेशा मन्ज भी खुशी मनान, ऐह जाणी करी कि जैहणै अहै क्‍लेश मन्ज भून्दै ता सो असिओ धीरज मन्ज बढ़णै मन्ज मदद करदै हिन।
5	4	अतै धीरज थऊँ इन्दा चरित्र होर खरा भूच्ची गान्दा, अतै खरा चरित्र उद्धार री उम्मीद रै भरोसै जो बढ़ान्‍दा हा।
5	5	ऐह उम्मीद असिओ निराश ना भूणा दिन्दी, क्ओकि अहै जाणदै कि प्रमात्मैं असिओ कैतनी गहराई सोगी प्रेम करू क्ओकि तिनी पवित्र आत्मा असिओ दितुरीआ ताकि इन्दै दिल प्रमात्मैं रै प्रेम सोगी भरी गान।
5	6	क्ओकि जैहणै अहै कमजोर ही थियै, ता मसीह ठीक टैमां पुर भक्तिहीना तांयें मरू।
5	7	कसकी धर्मी जन तांयें कोई मरा, ऐह ता भूच्ची ना सकदा; पर भूच्ची सकदा कि कसकी भलै मणु तांयें कोई मरनै री हिम्मत करा।
5	8	पर प्रमात्मां असु पुर अपणै प्रेम री भलाई ऐस तरीकै प्रकट करदा कि जैहणै अहै पापी ही थियै तैहणै मसीह असु तांयें मरू।
5	9	ता जांकि अबै अहै मसीह रै खूना बहाऐ गाणै री वजह थऊँ धर्मी ठहरै हिन, ता मसीह असिओ प्रमात्मैं रै क्रोधा थऊँ भी बचणा।
5	10	क्ओकि जैहणै अहै प्रमात्मैं रै बैरी थियै तांभी तसेरै पुत्रा री मृत्यु रै द्धारा इन्दा मेल प्रमात्मैं सोगी भुआ, ताकि फिरी मेल भूच्ची गाणै पुर मसीह री जिन्दगी रै द्धारा अहै उद्धार पान।
5	11	अहै अपणै प्रभु यीशु मसीह रै द्धारा खुश हिन, जसेरै द्धारा इन्दा मेल भुआ प्रमात्मैं सोगी भूआ।
5	12	ठेरैतांये जिंआं आदम री वजह थऊँ पाप संसार मन्ज आ, अतै पाप करनै रै द्धारा आदम मरी गो, अतै ऐस तरीकै मृत्यु सबी मणु मन्ज फैली गई, क्ओकि सबीये पाप करूरा हा।
5	13	मूसा री व्यवस्था दिणै थऊँ पैहलै भी मणु संसार मन्ज पाप करदै थियै थु, पर तैतिओ पाप ना मनया गो क्ओकि तैस टैमां तक कोई नियम ना थू कि तैतिओ त्रोड़ी सकन।
5	14	तांभी आदम थऊँ लैई करी मूसा तक सबीये पाप करू अतै सब मणु मरी गै, सो भी मरी गै जियें प्रमात्मैं री आज्ञा जो ना त्रोडु, जियां आदमे आज्ञा जो त्रोडु। अबै आदम अक्क मसीह रा नुमाइंदै रै रूपा मन्ज चिन्ह हा जैड़ा इणै बाळा थू।
5	15	पर आदम रै पाप अतै प्रमात्मैं री दया रै वरदान मन्ज बडा फर्क हा क्ओकि आदम रै अपराधा सितै मतै मणु मरै। पर प्रमात्मैं रा अनुग्रह अतै तसेरा माफी रा दान जैडा तैत थऊँ बडा हा मतलब यीशु मसीह री दया सितै मतै मणु जो पापा री माफी भूई।
5	16	प्रमात्मैं रै अनुग्रह रा अतै आदम रै पाप रा परिणाम मन्ज बडा फर्क हा, जिंआं आदम रै पाप थऊँ मणु दोषी ठहराये गै, पर प्रमात्मैं रै वरदान यीशु मसीह रै द्धारा मतै मणु धर्मी ठहरै।
5	17	क्ओकि जैहणै अक्की मणु रै अपराधा री वजह थऊँ सब मणु मन्ज मौत आई, ता जैड़ै मणु अनुग्रह रा धर्मरूपी वरदान बहुतायत सितै पान्दै हिन तिन्या अक्की मणु रै, अर्थात यीशु मसीह रै द्धारा जरूर ही अनन्त जिन्दगी पाणिआ।
5	18	ठेरैतांये जिंआं अक्क अपराध री वजह थऊँ सब मणु दोषी ठहराये गै, तियां ही मसीह रा अक्क धर्मा रा कम भी सबी मणु तांयें प्रमात्मैं सोगी अक्क नोआ रिश्ता बणांदा अतै नोई जिन्दगी दिन्दा हा।
5	19	क्ओकि जिंआं अक्क मणु री आज्ञा न मनणै सितै मतै मणु पापी ठहरै, तियां ही अक्की मणु रै आज्ञा मनणै सितै मतै मणु धर्मी ठहरनै हिन।
5	20	प्रमात्मैं री व्यवस्था ठेरैतांये दिती गई कि मणु जो पता लगा कि सो कैतनै पापी हिन, पर जियां मणु रा पाप बददा गो तियां ही प्रमात्मैं री अनुग्रह तैत थऊँ भी ज्यादा बददा गो,
5	21	जिंआं मणुऐ पाप करू अतै सब मरी गै, तियां ही इन्दै प्रभु यीशु मसीह रै द्धारा अनुग्रह तियां जो धर्मी ठहरान्दा हा अतै अनन्त जिन्दगी दिन्दा हा।
6	1	ता अहै कै बलन? कै अहै पाप करदै रैहन कि प्रमात्मां असु पुर मता अनुग्रह करा?
6	2	बिलकुल ना! अहै जैहणै पाप तांयें मरी गै ता अगो तैत मन्ज असु जिन्दगी ना बिताणी।
6	3	अहै जाणदै कि अहै जैतनै मसीह यीशु रा बपतिस्मा लैऊरा, तसेरी मृत्यु रा भी बपतिस्मा लैऊरा हा।
6	4	ता तैहा मृत्यु रा बपतिस्मा पाणै सितै अहै तसेरै सोगी दबाई दितुरै, ताकि जिंआं मसीह पिता री महिमा रै द्धारा मरूरै थऊँ जियाई गो, तियां ही तुहै भी नोई जिन्दगी सी चाल चलन।
6	5	क्ओकि अगर अहै तसेरी मृत्यु री समानता मन्ज तसेरै सोगी जुटुरै हिन ता पक्का तसेरै दोवारा जी भूणै री समानता मन्ज भी जुटी गाणा।
6	6	अहै जाणदै हिन कि इन्दा पुराणा मनुष्यत्व मसीह सोगी क्रूस पुर चढ़ाई दितुरा ताकि पाप रा शरीर नाश भूच्ची गच्छा, अतै अहै अगो जो पाप रै दासत्व मन्ज ना रैहन।
6	7	क्ओकि जैडा मरी गो सो पाप री शक्ति थऊँ छुटीकरी धर्मी बणी गो।
6	8	ठेरैतांये अगर अहै मसीह सोगी मरी गै, ता इन्दा विस्वास ऐह हा कि तैस सोगी जीणा भी हा।
6	9	क्ओकि अहै ऐह जाणदै हिन कि मसीह मरूरै थऊँ जी भूणै थऊँ बाद दोवारा ना मरना; तैस पुर दोवारा मौत रा कोई अधिकार निय्आ।
6	10	क्ओकि मसीह जैडा मरी गो ता सो अक्क ही बारी मरू अतै तिनी पाप री शक्ति जो खत्म करी दिता; पर अबै जे जिन्दा हा सो प्रमात्मैं री महिमा तांयें जिन्दा हा।
6	11	इन्या ही तुहै भी अपणै आपा जो पाप तांयें ता मरूरा, पर प्रमात्मैं तांयें मसीह यीशु मन्ज जिन्दै समझा।
6	12	ठेरैतांये पाप री इच्छा तुन्दै शरीरा पुर राज्य ना करा, कि तुहै तसेरी लालसा रै अधीन रैहन;
6	13	अतै अपणै शरीरा रै अंगा जो बुरै कमा तांयै इस्तेमाल मत करा, पर अपणी जिन्दगी जो मरूरै थऊँ जिन्दा जाणी करी प्रमात्मैं जो सौंपा, अतै अपणै शरीरा रै अंगा जो खरै कमा जो करनै तांयें प्रमात्मैं जो सौंपा।
6	14	ता तुसु पुर पाप रा अधिकार ना भूणा, क्ओकि तुहै व्यवस्था रै अधीन ना हिन पर प्रमात्मैं रै अनुग्रह रै अधीन हिन।
6	15	ता कै भुआ? अहै व्यवस्था रै अधीन ना हिन प्रमात्मैं रै अनुग्रह रै अधीन हिन असिओ पाप ना करना चहिन्दा।
6	16	तुहै जाणदै हिन कि जसेरी आज्ञा मनणै तांयें तुहै अपणै आपा जो दासा सांईये सौंपी दिन्दै हिन तुहै तसेरै ही दास हिन। तुहै पाप रै दास बणनै रा चुनाव करी सकदै हिन, जठेरा अन्त मृत्यु हा, चाहे प्रमात्मैं री आज्ञा मनी सकदै हिन, जठेरा अन्त धर्मी जिन्दगी हा।
6	17	पर पैहलै तुहै लगातार करदै रैहन्दै थियै, क्ओकि तुहै पाप रै गुलाम थियै पर फिरी तुहै दिला सोगी तियां गल्ला रा पालन करना लगै जैड़ी मसीह सखाई, ऐसा गल्ला तांयें अऊँ प्रमात्मैं रा धन्यवाद करदा।
6	18	प्रमात्मैं तुसिओ पाप री शक्ति थऊँ छुड़ाऊँ, अतै तुहै प्रमात्मैं रै गुलाम बणी गै ताकि तुहै भलै कम करी सकन।
6	19	अऊँ तुसिओ ऐस तरीकै लिखु करदा कि साधारण मणु भी समझी सकन, पैहलै तुहै अपणी अभिलाषा रै गुलाम थियै, अतै तुहै सब तरह रै अशुद्ध अतै बुरै कम करदै थियै पर अबै प्रमात्मैं सांईये धर्मी कम करा ताकि तुसिओ सो अपणी प्रजा रै रूपा मन्ज अलग करी सका।
6	20	जैहणै तुहै पाप रै दास थियै, ता तुहै धर्म रै कम ना करी सकदै थियै।
6	21	तुहै पैहलै बुरै कम करदै थियै अतै अबै तुहै तियां कमा थऊँ शर्मिन्दा हिन, ता तियां कमा थऊँ तुसिओ कै फायदा भूआ? क्ओकि तियां कमा रा अन्त ता मृत्यु हा।
6	22	पर अबै तुहै पाप थऊँ स्वतंत्र भूच्ची करी अतै प्रमात्मैं रै दास बणी करी अबै तुहै ऐसै कम करू करदै हिन जैड़ा असिओ पवित्रता री कनारी लैई गान्दा, अतै तसेरा अन्त अनन्त जिन्दगी हा।
6	23	क्ओकि पाप रा परिणाम ता मृत्यु हा, पर प्रमात्मैं रा वरदान इन्दै प्रभु मसीह यीशु मन्ज अनन्त जिन्दगी हा।
7	1	हे विस्वासी भाइओ तुहै जाणदै हिन कि अऊँ व्यवस्था रै जाणणैवाळै सोगी बलदा कि जैहणै तक मणु जिन्दा रैहन्दा, तैहणै तक सो व्यवस्था रै अधिकार मन्ज रैहन्दा हा।
7	2	जियां अक्क वयाती जनानी व्यवस्था रै अनुसार अपणै पति रै जिन्दै जी तैस सोगी बनुरी हा, पर अगर पति मरी गच्छा, ता सो पति री व्यवस्था थऊँ छुटी गई।
7	3	ठेरैतांये अगर पति रै जिन्दै जी सो कसी दूये मर्दा री भूच्ची गच्छा ता सो व्यभिचारिणी कहलाणी, पर पति मरी गच्छा अतै कसकि मर्दा सोगी बैह करी लेय्आ तां सो व्यभिचारिणी ना ठहरनी।
7	4	तियां ही मेरै विस्वासी भाईओ, जैहणै तुहै मसीह सोगी मरी गै ता तुहै व्यवस्था तांयै भी मरी गै। अबै तुहै मसीह सोगी जुड़ी गै हिन जैड़ा मुरदै थऊँ जिन्दा भूआ ताकि अहै प्रमात्मैं री सेवा करी सकन।
7	5	क्ओकि जैहणै अहै पापी स्वभाव रै अनुसार चलुरै थियै ता पापी अभिलाषा इन्दै दिला मन्ज कम करू करदी थी अतै व्यवस्था ही इन्या अभिलाषा जो जन्म दितुरा थू जैत सोगी पापी कमा रा फल तैयार भूआ जठेरा इनाम मौत थू।
7	6	पर अबै अहै व्यवस्था तांयै मरी गै जैहै असिओ बन्धन मन्ज रखुरा थू, अहै व्यवस्था थऊँ ऐसै छुटी गै हिन अतै अबै प्रमात्मैं री सेवा करी सकदै हिन पुराणी लिखुरी व्यवस्था रै अनुसार ना बल्कि पवित्र आत्मा री नोई रीति रै अनुसार।
7	7	ता अहै कै बलन? कै व्यवस्था पाप हा? बिलकुल ना! बल्कि व्यवस्था थऊँ मिन्जो पता लगु की पाप हा कै। अऊँ जाणी गो कि लालच करना पाप हा क्ओकि व्यवस्था मन्ज लिखुरा कि “लालच मत कर।”
7	8	पर पाप ऐस आज्ञा जो इस्तेमाल करू अतै मिन्जो मन्ज सब तरह रा लालच पैदा करू, क्ओकि व्यवस्था बिना पाप मुरदा हा।
7	9	पैहलै अऊँ व्यवस्था जो जाणै बिना जिन्दा थु, पर जैहणै व्यवस्था जो जाणी लैऊँ, ता मिन्जो पाप करनै री इच्छा पैदा भूई, अतै अऊँ प्रमात्मैं थऊँ दूर भूच्ची गो।
7	10	अतै जैसा आज्ञा रा मकसद मिन्जो जिन्दगी दिणा थू, मिन्जो प्रमात्मैं थऊँ दूर लैई गैई।
7	11	क्ओकि पाप आज्ञा रा इस्तेमाल करी मिन्जो बहकाऊ, अतै तठेरै द्धारा मिन्जो प्रमात्मैं थऊँ दूर करू।
7	12	ठेरैतांये व्यवस्था पवित्र हा, अतै आज्ञा भी ठीक अतै खरी हा।
7	13	ता जैड़ी व्यवस्था खरी थी, कै सो मिन्जो तांई मौत रा कारण बणी? ना! बिलकुल ना! पाप तैहा भलाई रै द्वारा मिन्जो तांई मौत जो पैदा करनै बाळा भुआ ता ऐत थऊँ ऐह पता लगु कि पाप कैतना खतरनाक हा। सो प्रमात्मैं री भली आज्ञा रा इस्तेमाल करदा हा अपणै बुरै मकसद जो पुरा करनै तांई।
7	14	अहै जाणदै हिन कि व्यवस्था ता आत्मिक हा, पर अऊँ शरीर अतै पाप रा गुलाम हा।
7	15	जैडा अऊँ करदा तैतिओ ना जाणदा क्ओकि जैडा अऊँ चाहन्दा सो ना करदा, पर जैत थऊँ मिन्जो घृणा भून्दिआ सो ही करदा।
7	16	क्ओकि अऊँ तियां बुरै कमा जो करदा जैड़ा अऊँ ना करना चाहन्दा, अऊँ मन्दा कि प्रमात्मैं री व्यवस्था मिन्जो सही रस्तै मन्ज चलणै तांये मदद करदी हा।
7	17	ता ऐसी हालति मन्ज ऐस बुरै कमा जो करनैवाळा अऊँ निय्आ, बल्कि पाप हा जैडा मिन्जो मन्ज बसुरा हा।
7	18	क्ओकि अऊँ जाणदा कि मिन्जो मन्ज अर्थात मेरै शरीरी स्वभाव मन्ज कोई खरी चिज वास ना करदी। इच्छा ता मिन्जो मन्ज हा, पर भलै कम मिन्जो थऊँ ना भून्दै।
7	19	क्ओकि जैस खरै कम्मा री इच्छा अऊँ करदा, सो ता ना करदा, पर जेहा बुराई री इच्छा ना करदा, सो ही करदा हा।
7	20	ता अगर अऊँ सो ही करदा जठेरी इच्छा ना करदा, ता तैस जो करनैवाळा अऊँ निय्आ, पर पाप हा जैडा मिन्जो मन्ज बसुरा हा।
7	21	ऐस तरीकै अऊँ ऐह नियम पान्दा कि जैहणै भलाई करनै री इच्छा करदा ता अऊँ बुराई करदा।
7	22	क्ओकि अऊँ दिला थऊँ ता प्रमात्मैं री व्यवस्था सितै बडा खुश रैहन्दा।
7	23	पर मेरै अन्दर अक्क दूई शक्ति हा जैड़ी मेरै मन सोगी लड़दी हा, ऐह शक्ति मिन्जो पाप रा गुलाम बणांदी हा जैड़ी अज भी मिन्जो मन्ज हा।
7	24	अऊँ कैसा अभागा मणु हा! कस मिन्जो ऐस शरीरा थऊँ छुडाणा जठेरा अन्त नाश हा?
7	25	अऊँ प्रमात्मैं रा धन्यवाद दिन्दा जिनी मिन्जो प्रभु यीशु मसीह रै द्धारा छुड़ाऊँ, ठेरैतांये अऊँ अप्पु बुद्धि सितै ता प्रमात्मैं री व्यवस्था रा, पर शरीरा सितै पाप री व्यवस्था रा सेवा करदा।
8	1	ता अबै जैड़ै मसीह यीशु मन्ज हिन, तियां पुर दण्ड री आज्ञा निय्आ।
8	2	क्ओकि तुहै मसीह मन्ज हिन अतै पवित्र आत्मा तुसिओ पाप री शक्ति थऊँ छुड़ान्दा जैड़ा तुसिओ मौत री कनारी लैई गान्दा।
8	3	क्ओकि जैडा कम मूसा री व्यवस्था पापी स्वभाव री वजह थऊँ कमजोर भूच्ची करी ना सकी, तैतिओ प्रमात्मैं करू, अर्थात अपणै ही पुत्रा जो इन्दै शरीर री समानता मन्ज अतै इन्दै पापा तांयें बलि भूणै जो भैजी दिता। प्रमात्मैं पाप री शक्ति जो अपणै पुत्र रै शरीर रै द्धारा त्रोड़ी दिता।
8	4	तिनी ऐसा करू ताकि अहै पवित्र आत्मा री आज्ञा रै अनुसार व्यवस्था री गल्ला जो पुरा करन ना कि अपणी अभिलाषा रै द्धारा।
8	5	क्ओकि जैड़ै पापी स्वभाव रै वशा मन्ज हिन सो पापी चिजा रै वारै मन्ज ही सोचदै हिन, पर जैड़ा पवित्र आत्मा रै वश मन्ज हा सो तिन्या गल्ला पुर मन लगान्दै हिन जैड़ी पवित्र आत्मा जो पसन्द हिन।
8	6	पापी स्वभाव रै वश मन्ज रैहणा ता मृत्यु हा, पर अगर पवित्र आत्मा तुन्दै मना जो अपणै वशा मन्ज करी लेय्आ ता सो तुसिओ शान्ती अतै अनन्त जिन्दगी दिन्दा हा।
8	7	पापी स्वभाव रै वश मन्ज रैहणा ता प्रमात्मां सितै बैर रखणा हा, क्ओकि ईनी पापी स्वभाव प्रमात्मैं री व्यवस्था रा पालन ना करू अतै ना ही करना।
8	8	अतै जैड़ै ऐस पापी स्वभाव रै वश मन्ज हिन, सो प्रमात्मैं जो खुश ना करी सकदै।
8	9	पर जांकि प्रमात्मैं रा पवित्र आत्मा तुसु मन्ज बसदा हा, ता तुहै पापी स्वभाव रै वशा मन्ज ना हिन पर पवित्र आत्मा रै वशा मन्ज हिन। अगर कसकी मन्ज पवित्र आत्मा निय्आ ता सो मसीह रा जन निय्आ।
8	10	मसीह तुसु मन्ज जिन्दा हा ठेरैतांये अगर तुन्दा शरीर पाप री वजह थऊँ मरी गच्छा ता पवित्र आत्मा जिन्दगी दिणिआ क्ओकि तुहै प्रमात्मैं री नजरा मन्ज धर्मी बणाये गै हिन।
8	11	अगर पवित्र आत्मा जिनी यीशु जो मरूरै थऊँ जिआऊ, तुसु मन्ज बसुरा; ता जिनी मसीह जो मरूरै थऊँ जीयाऊ, सो तुन्दी नश्वर देह जो भी अपणै पवित्र आत्मा रै द्धारा जैडा तुसु मन्ज बसुरा हा, जियाणा।
8	12	ठेरैतांये हे विस्वासी भाईओ अहै अपणी अभिलाषा जो पुरा करनै तांयै जिन्दगी ना जीन।
8	13	अगर तुहै अपणी अभिलाषा जो पुरा करनै तांयै जिन्दगी बितान्‍दै हिन ता तुसु मरना हा, अगर तुहै अपणी अभिलाषा सोगी ना पर पवित्र आत्मा रै अनुसार जिन्दगी जिन्दै ता तुसु जिन्दा रैहणा।
8	14	ठेरैतांये कि जैतनै मणु पवित्र आत्मा रै चलाए चलदै हिन, सो ही प्रमात्मैं रै औलाद हिन।
8	15	तुहै ऐसा आत्मा ना पाऊरा जैड़ा तुसिओ गुलाम बणाई देय्आ अतै तुहै डरन, पर तिनी तुसिओ पुत्रा सांईये गोद लैऊ ता तुहै सो पवित्र आत्मा पाऊ हा कि अहै अबै तैसिओ हे अब्बा, हे पिता बली सकदै हिन।
8	16	पवित्र आत्मा अप्पु ही इन्दी आत्मा सोगी गवाही दिन्दा, कि अहै प्रमात्मैं री सन्तान हिन।
8	17	अगर अहै सन्तान हिन ता वारिस भी हिन, बल्कि प्रमात्मैं रै वारिस अतै मसीह रै संगी वारिस हिन। अगर अहै मसीह सांईयै दुख सहन ता तैस सोगी महिमा मन्ज भी सहभागी भूणा।
8	18	अऊँ जाणदा हा कि ऐस युग रै दुख अतै क्‍लेश तैहा महिमा सामणै, जैड़ी प्रमात्मां असु पुर प्रकट करणै बाळा हा, कुछ भी निय्आ।
8	19	क्ओकि संसार तैस दिना रा बड़ी उम्मीद भरी नजरा सोगी इंतजार करू करदा जैहणै प्रमात्मैं प्रगट करना कि तसेरी सच्ची औलाद कुण हा।
8	20	अपणी इच्छा रै विरूद्ध संसार प्रमात्मैं रै हराप रै अधीन हा पर अपणी जोश भरूरी उम्मीद सोगी,
8	21	संसार तैस दिना रा इंतजार करू करदा हा जैहणै तैस प्रमात्मैं री औलाद सोगी तैसा महिमा मन्ज प्रवेश भूणा जैड़ा मौत अतै सड़ाहट थऊँ दूर हा।
8	22	क्ओकि अहै जाणदै हिन कि संसार री शुरूआत थऊँ ही पुरा संसार तडफू करदा हा जियां अक्क जनानी जो बच्चा पैदा करनै रै टैमैं दर्द भून्दी हा।
8	23	अतै अहै विस्वासी भी तड़पदै हिन कि फिरी भी इन्दै अन्दर पवित्र आत्मा हा जैड़ा इणै बाळी महिमा रा चिन्ह हा क्ओकि इन्दा शरीर पाप अतै क्‍लेश थऊँ छुटकारा पाणै री भाळ करू करदा हा। अहै भी उत्सुकता सोगी तैस दिना रा इंतजार करू करदै हिन जैहणै प्रमात्मैं असिओ तसेरै गोद लैऊरै बच्चै रा पुरा अधिकार दिणा, अतै नोआ शरीर भी दिणा जठेरा तिनी बायदा करूरा हा।	WRONG ALIGNMENT
8	24	जैहणै इन्दा उद्धार भूआ ता असिओ ऐह उम्मीद दिती हा (अगर असु बलै पैहलै थऊँ सो चिज हा ता असिओ उम्मीद करनै री जरूरत निय्आ
8	25	पर अहै तैहा चिजा री भाळ करू करदै हिन जैड़ी असु बलै ना हा पर असिओ धीरज अतै भरोसै सोगी तठेरी भाळ करना चहिन्दा।)
8	26	ऐस तरीकै सितै पवित्र आत्मा भी इन्दी कमजोरी मन्ज मदद करदा क्ओकि अहै ना जाणदै कि प्रार्थना कस तरीकै करना चहिन्दी। पवित्र आत्मा अप्पु ही आहें भरी भरी करी, जैड़ी बयान थऊँ बाहर हिन, असु तांयें विनती करदा हा।
8	27	प्रमात्मां जैड़ा मना जो जाँचणैवाळा हा जाणदा कि पवित्र आत्मा री इच्छा कै हा। क्ओकि सो पवित्र मणु तांयें प्रमात्मैं री इच्छा अनुसार विनती करदा हा।
8	28	अहै जाणदै हिन कि जैड़ै मणु प्रमात्मैं सितै प्रेम रखदै हिन, तियां तांयें सब गल्ला मिलीकरी भलाई जो ही पैदा करदी हिन, अर्थात तियां तांयें जैड़ै तसेरी इच्छा अनुसार चुणुरै हिन।
8	29	प्रमात्मैं अपणै मणु जो पैहलै थऊँ ही जाणी लैऊ अतै तियां जो अपणै पुत्रा सांईये भूणै तांये चुणी लैऊ कि तसेरा पुत्र विस्वासी भाई मन्ज पैहलोठा हा।
8	30	जियां जो प्रमात्मैं अपणै तांये अलग करू तियां जो हैदु, अतै जियां जो तिनी हैदु तियां जो अपणी नजरा मन्ज धर्मी ठहराऊ अतै अपणी महिमा मन्ज सहभागी करवाऊ।
8	31	ता अहै इन्या गल्ला रै बारै मन्ज कै बलन? अगर प्रमात्मां इन्दी कनारी हा, ता कोई असिओ हराई ना सकदा।
8	32	प्रमात्मैं अपणै पुत्रा जो अप्पु तांये ना रखु, पर तैसिओ असु सबी तांयें शत्रु जो सौंपी दिता, ता असिओ तैस सोगी होर सब कुछ भी दिणा।
8	33	कोई भी प्रमात्मैं रै चुनुरै पुर दोष ना लाई सकदा। क्ओकि तिनी ही असिओ अपणी नजरा मन्ज धर्मी ठहराऊ हा।
8	34	कोई भी असिओ दण्ड री आज्ञा ना दी सकदा। मसीह ही हा जैडा असु तांये मरी गो बल्कि मुरदै थऊँ जी भुआ, अतै प्रमात्मैं रै सज्जी कनारी हा, अतै असु तांयें निवेदन भी करदा।
8	35	क्ओकि क्‍लेश, संकट, उपद्रव, अकाल, नंगाई, जोखिम, या तलवार ऐह कुछ भी असिओ मसीह रै प्रेमा थऊँ अलग ना करी सकदा।
8	36	जिंआं पवित्रग्रन्था मन्ज लिखुरा हा; “तिजो तांयें अहै सदा मौत रै खतरै मन्ज हिन, अहै तियां वड्डि दिणैवाली भैडा सांईये गिणै गान्दै हिन।”
8	37	पर इन्या सब बुरी गल्ला मन्ज अहै तसेरै द्धारा जिनी असु सोगी प्रेम करू, जयवन्त थु भी बदीकरी हा।
8	38	क्ओकि अऊँ पक्का जाणदा कि ना मृत्यु, ना जिन्दगी, ना स्वर्गदूत, ना प्रधानताएँ, ना वर्तमान, ना भविष्‍य, ना सामर्थ, ना उँचाई,
8	39	ना गहराई, अतै ना कोई होर धरती असिओ प्रमात्मैं रै प्रेमा थऊँ जैडा इन्दै प्रभु मसीह यीशु मन्ज हा, अलग करी सकदिआ।
9	1	अऊँ मसीह मन्ज सच बलदा, अऊँ झूठ ना बल्लू करदा अतै मेरा विवेक भी पवित्र आत्मा मन्ज गवाही दिन्दा हा,
9	2	कि मिन्जो बडा दुख हा, अतै मेरा मन सदा दुखी रैहन्दा हा अपणै कुटुम्ब रै यहूदी भाई तांये।
9	3	अऊँ मसीह थऊँ अलग भूणै अतै सदा हरापित भूणै तांये भी तैयार हा अगर ऐत थऊँ तंयारा उद्धार भून्दा ता।
9	4	सो इस्त्राएल रै मणु हिन, अतै प्रमात्मैं रै गोद लैऊरै बच्चै भूणै तांये चुणुरै हिन तिनी अपणी महिमा तियां पुर प्रकट करी हा। प्रमात्मैं तियां सोगी कई वायदै करूरै हिन अतै अपणी व्यवस्था भी दिती हा। प्रमात्मैं तियां जो अपणी आराधना करनै रा अतै अदभुत वायदै पाणै रा भी सौभाग्य दितुरा हा।	WRONG ALIGNMENT
9	5	अब्राहम, इसहाक अतै याकूब तंयारै पूर्वज हिन, अतै शरीरा रै भाव सितै मसीह भी इस्त्राएली थू। सो प्रमात्मां हा जैड़ा सबी रै ऊपर राज्य करदा, सो युगायुग स्तुति रै योग्य हा। आमीन।
9	6	पर ऐह निय्आ कि प्रमात्मैं अपणा वायदा पुरा ना करू, पर ठेरैतांये कि सबी इस्त्राएली प्रमात्मैं रै मणु ना हिन।
9	7	अब्राहम रै वंश थऊँ भूणै रा मतलब ऐह निय्आ कि सब तसेरी औलाद हिन, क्ओकि पवित्रग्रन्थ मन्ज लिखुरा हा; “इसहाक ही सो औलाद हा जैत थऊँ तेरा वंश कहलाणा।” ठेरै अलावा अब्राहम बलै होर भी औलाद थी।
9	8	अब्राहम रै शरीरिक वंश भूणै रा मतलब ऐह निय्आ कि सो सब प्रमात्मैं री औलाद बणी गै, सिर्फ वायदै री औलाद ही अब्राहम रा औलाद गिणै गान्दै हिन।
9	9	क्ओकि वायदा ऐह हा “मूँ अगलै साल ऐस टैमां रै अनुसार इणा, अतै सारा वल्लै पुत्र भूणा।”
9	10	ऐह मत भूला कि रिबका अतै इसहाक रै जुड़वै बच्चै सोगी कै भुआ थू,
9	11	तंयारै पैदा भूणै थऊँ पैहलै, या तियां थऊँ कुछ भला या बुरा कम करनै थऊँ पैहलै ही प्रमात्मैं रिबका सोगी बलुरा थू कि “तसारै मोट्टै दब्बु हल्कै दब्बु री सेवा करनी हा।”
9	12	प्रमात्मैं ऐह बल्ली करी ऐह दसु कि सो कसी रै कम्मा रै आधार पुर ना पर अपणी इच्छा सोगी चुणदा हा।
9	13	जिंआं पवित्रग्रन्था मन्ज लिखुरा, “मैंई याकूब सितै प्रेम करू, पर एसाव जो ठुकराई दिता।”
9	14	ठेरैतांये अहै कै बलन? कै प्रमात्मैं अन्याय करू? बिलकुल ना!
9	15	क्ओकि सो मूसा सोगी बलदा, “अऊँ जैस कसी पुर दया करना चाँऊ तैस पुर दया करनी हा, अतै जैस कसी पुर कृपा करना चाँऊ तैस पुर ही कृपा करनी हा।”
9	16	ता प्रमात्मां ही हा जैड़ा चुणदा कि कस पुर दया करनी हा। अहै ना ता चुणी सकदै हिन अतै ना ही तैतिओ पाणै तांये कोई कम करी सकदै हिन।
9	17	क्ओकि पवित्रग्रन्था मन्ज मिस्त्र रै राजा फिरौन सोगी प्रमात्मैं बलुरा थु, “मैंई तिजो ठेरैतांये राजा बणाऊ कि तिजो मन्ज अपणी सामर्थ दसु, अतै मेरै नां रा समाचार पुरी धरती पुर भोआ।”
9	18	ठेरैतांये सो जैस पुर चाहन्दा तैस पुर दया करदा हा, अतै जैसिओ चाहन्दा तैसिओ कठोर करी दिन्दा।
9	19	ता फिरी कुछ मणु मिन्जो सोगी बलणा, “सो कजो फिरी दोष लान्दा? कुण तसेरी इच्छा रा सामना करदा हा?”
9	20	ना! इन्या ना बलणा। तुहै कुण हिन, अक्क आम मणु कियां प्रमात्मैं सोगी बैहंस करी सकदा? जैसा चिजा जो प्रमात्मैं बणाऊरा हा कै सो प्रमात्मैं सोगी बल्ली सकदी हा कि, “तैंई मिन्जो ऐसा कजो बणाऊ हा?”
9	21	कै कुम्हार जो मिट्टी पुर अधिकार निय्आ कि अक्क ही चाक पुर अक्क बरतन आदर तांयें अतै दूँआ अनादर तांयें बणाये?
9	22	हालांकि प्रमात्मां पाप थऊँ गुस्सा हा ऐह दसणा चाहदां, अतै तियां जो शक्तिशाली रूपा सोगी सजा दि सकदा जैड़ै पाप करदै हिन, फिरी भी तियां जो बड़े धीरज सोगी सहंदा हा जैड़ै तैसिओ क्रोधित करदै अतै विनाश रै लायक हिन।
9	23	प्रमात्मां धीरज सोगी भाळ करदा कि सो प्रभावशाली रूपा सोगी अपणै कम्मा जो प्रकट करा तियां मणु पुर जियां पुर सो दया करदा हा। जियां जो तिनी टैमां थऊँ पैहलै ही चुणी लैऊरा कि सो तियां सोगी रेय्आ।
9	24	अर्थात असु पुर जिंआं जो तिनी ना सिर्फ यहूदी थऊँ, बल्कि गैर यहूदी थऊँ भी चुणुरा हा।
9	25	जियां प्रमात्मां गैर यहूदी रै बारै मन्ज होशे भविष्‍यवक्ता द्धारा लिखुरी कताबा मन्ज बलदा हा; “जैड़ी मेरी प्रजा ना थी, तियां जो मूँ अपणी प्रजा बलणा; अतै जैड़ी प्यारी ना थी, तैहा जो प्यारी बलणा।”
9	26	फिरी तैहा जगह मन्ज प्रमात्मैं बल्लू थू कि; “तुहै मेरी प्रजा ना हिन, पर तियां जो ही बलया गाणा कि तुहै जिन्दै प्रमात्मैं री औलाद हिन।”
9	27	अतै यशायह भविष्‍यवक्ता इस्त्राएल रै मणु रै बारै मन्ज पुकारीकरी बलदा; “चाहे इस्त्राएल री सन्ताना री गिणती समुंद्र रै बालू रै बराबर भोआ, तांभी तियां मन्ज थोड़ै ही बचणै हिन।
9	28	क्ओकि प्रभु झट ही तियां मणु जो सजा दिणिआ, जैड़ै तैसा धरती मन्ज रैहन्दै हिन जियां तिनी बलुरा थू।”
9	29	जिंआं यशायह भविष्‍यवक्ता पैहलै भी बलुरा थु; “अगर सेनाओ रा प्रभु इन्दै तांये कोई वंश ना छड़दा, ता अहै सदोम अतै अमोरा शहर सांईये भूच्ची गान्दै।”
9	30	ता इन्या सबी रा कै मतलब हा? ठेरा मतलब ऐह हा कि गैर यहूदी प्रमात्मैं रै ग्रहण योग्य बणनै री कोशिश ना करू करदै थियै, पर तियें ऐह जाणी लैऊ कि अगर तियैं विस्वास करू ता प्रमात्मैं तियां जो धर्मी बणाई करी ग्रहण करी लैणा।
9	31	ठेरा मतलब ऐह भी हा कि इस्त्राएल जाति रै मणु जैड़ै धर्म री व्यवस्था री खोज करदै थियै सो प्रमात्मैं रै ग्रहण योग्य ना थियै,
9	32	ऐह कजो भूआ? ऐह ठेरैतांये भूआ कि सो विस्वास सितै ना, पर व्यवस्था रै कम्मा सितै तसेरी खोज करदै थियै। तिन्ये पापा री माफी तांई प्रमात्मैं पुर भरोसा करना ना चाऊ अतै तिन्ये ठोकर खाई।
9	33	जिंआं पवित्रग्रन्था मन्ज लिखुरा हा; “हेरा, अऊँ यरूशलेम शहर मन्ज अक्क ठोकर लगणै रा पत्थर, अतै ठोकर खाणै री चट्टान रखदा हा, अतै जैस तैस पुर विस्वास करना तैस कदी भी लज्जित ना भूणा।”
10	1	हे विस्वासी भाईओ, मेरै मना री अभिलाषा अतै प्रमात्मैं सितै मेरी प्रार्थना ऐह हा कि मेरै अपणै यहूदी मणु उद्धार पान।
10	2	अऊँ तंयारी गवाही दिन्दा कि सो प्रमात्मैं री ही धून मन्ज रैहन्दै हिन, पर तियां जो समझ निय्आ कि प्रमात्मैं री सेवा कियां करनी हा।
10	3	क्ओकि सो प्रमात्मैं री नजरा मन्ज कियां धर्मी बणना तैत थऊँ अनजाण भूच्ची करी अपणै ही तरीकै कियां धर्मी बणना तठेरा यत्न करदै।
10	4	क्ओकि मसीह तैस मकसद जो पुरा करू जैत तांये व्यवस्था दितुरी थी, अबै जैड़ा भी मसीह पुर विस्वास करदा सो प्रमात्मैं री नजरा मन्ज धर्मी बणी गान्दा हा।
10	5	क्ओकि मूसा री व्यवस्था मन्ज ऐह लिखुरा कि अक्क मणु जो प्रमात्मैं री नजरा मन्ज धर्मी बणना हा ता तैस जो हर आज्ञा रा पालन करना पैणा।
10	6	प्रमात्मैं री नजरा मन्ज धर्मी बणनै तांये विस्वास रा तरीका ऐह हा कि “तू अपणै मना मन्ज ऐह मत बलदा कि स्वर्गा मन्ज कस चढ़णा? (मतलब मसीह जो धरती पुर लैईणै तांये),
10	7	या ऐह भी मत बलदा ‘अधोलोक मन्ज कस गाणा?’ (अर्थात मसीह जो मरूरै थऊँ जिआई करी लैईणै तांयें!)”
10	8	पर पवित्रग्रन्थ ऐह बलदा हा कि : “तुहै ऐस संदेश जो अपणै लवड़ा सितै स्वीकार करी सकदै हिन, अतै अपणै दिला मन्ज ग्रहण करी सकदै हिन।” ऐह सो ही विस्वास रा वचन हा, जैडा अहै प्रचार करदै हिन।
10	9	अगर तु अपणै यीशु जो प्रभु जाणी करी सबी रै सामणै मना, अतै अपणै मना मन्ज विस्वास करा कि प्रमात्मैं तैसिओ मरूरै थऊँ जीयाऊ, ता तुद पक्का उद्धार पाणा।
10	10	क्ओकि प्रमात्मैं री नजरा मन्ज धर्मी बणनै तांये मना थऊँ विस्वास करया गान्दा हा, अतै उद्धार तांयें मूँहा थऊँ अंगीकार करया गान्दा।
10	11	क्ओकि पवित्रग्रन्थ ऐह बलदा कि, “जैस कसी तैस पुर विस्वास करणा तैस कदी लज्जित ना भूणा।”
10	12	यहूदी अतै गैर यहूदी मन्ज कुछ भेद निय्आ, ठेरैतांये कि सो सबी रा प्रभु हा अतै अपणै सब नां लैणैवाळै तांयें उद्धार हा।
10	13	क्ओकि “जैस कसी प्रभु रा नां लैणा, तैस उद्धार पाणा।”
10	14	मसीह जैस पुर तिन्ये विस्वास ना करू, सो तसेरा नां कियां लैन? अतै जसेरै बारै मन्ज हुणुरा निय्आ तैस पुर कियां विस्वास करन? अतै प्रचारक रै बिना कियां हुणन?
10	15	अगर भैजै ना गान, ता कियां प्रचार करन? जिंआं पवित्रग्रन्था मन्ज लिखुरा, “तंयारै पैर कै ही सुहावनै हिन, जैड़ै खरी गल्ला रा सुसमाचार हुणादै हिन!”
10	16	पर सबीये तैस सुसमाचार पुर विस्वास ना करू। यशायह भविष्‍यवक्ता बलदा, “हे प्रभु, कुणिए भी इन्दै सुसमाचार पुर विस्वास ना करू।”
10	17	ठेरैतांये विस्वास ता भून्दा जैहणै तुहै संदेश जो हुणदै हिन, अतै ऐह संदेश मसीह रा वचन हा।
10	18	पर अऊँ बलदा हा, यहूदी मणुऐ मसीह रा वचन हुणुरा, हाँ जरूर हुणुरा, क्ओकि पवित्रग्रन्था मन्ज लिखुरा हा; “तंयारै स्वर पुरी धरती पुर, अतै तंयारै वचन संसार रै अन्त तक पुजी गै हिन।”
10	19	अऊँ फिरी बलदा, इस्त्राएली मसीह रै वचना जो जाणदै थियै। पैहलै ता प्रमात्मैं मूसा भविष्‍यवक्ता रै द्धारा ऐह बल्लू; “तुसु यहूदी रै मना मन्ज मूँ जलन पैदा करनिआ; जैहणै तुसु गैर यहूदी तांये मेरा प्रेम हेरना। मूँ तुन्दै दिला मन्ज गुस्सा पैदा करना तियां मूर्ख गैर यहूदी मणु रै द्धारा।”
10	20	फिरी यशायाह भविष्‍यवक्ता बड़ी हिम्मत सोगी ऐह बल्लू कि प्रमात्मैं ऐह बलदा हा; “जैड़ै मिन्जो ना तोपदै थियै, तिन्ये मिन्जो पाई लैऊ; अतै जैड़ै मिन्जो पुछदै भी ना थियै, तियां जो अऊँ हुजुआ।”
10	21	पर इस्त्राएल रै मणु रै बारै मन्ज प्रमात्मैं यशायाह भविष्‍यवक्ता रै द्धारा ऐह बल्लू; “मैंई पुरा दिन अपणै हत्थ अक्क आज्ञा ना मनणैवाळी अतै विवाद करनैवाळी प्रजा री तरफ खलारी रखै।”
11	1	ठेरैतांये अऊँ पुछदा, कै प्रमात्मैं अपणी प्रजा जो त्यागी दितुरा? बिलकुल ना! अऊँ भी ता इस्त्राएली हा। अब्राहम रै वंश अतै बिन्यामीन रै गोत्रा थऊँ हा।
11	2	प्रमात्मैं अपणै प्रजा जो ना त्यागुरा, जैसा जो तिनी पैहला थऊँ ही चुणुरा। तुहै जाणदै हिन कि पवित्रग्रन्थ एलिय्याह भविष्‍यवक्ता रै बारै मन्ज बलुरा कि, सो इस्त्राएली मणु रै वरोधा मन्ज प्रमात्मैं सितै विनती करदा हा।
11	3	सो बलदा हा, “हे प्रभु, तिन्ये तेरै भविष्‍यवक्ता जो मारूरा, अतै तेरी वेदी जो ढ़ाई दितुरा; अतै अऊँ अकेला ही बचुरा हा जैडा तिजो पुर विस्वास करदा, अतै सो मेरै प्राणा री तोपा मन्ज हिन।”
11	4	पर प्रमात्मैं यशायाह सोगी बल्लू, “मैंई अपणै तांयें सत हजार मर्दा जो रखुरा हा, जिन्यैं बाल देवता रै अगो घुटनै ना टेकै हिन।”
11	5	ठीक ऐस ही तरीकै ऐस टैमैं भी, मेरै अनुग्रह सोगी चुणुरै कुछ यहूदी मणु रा अक्क झुण्ड़ बाकी हा।
11	6	प्रमात्मैं रा असिओ चुनणा इन्दै भलै कमा रै अनुसार निय्आ पर तसेरै अनुग्रह पुर अधारित हा, अगर प्रमात्मैं रा मणु जो चुनणा मणु रै कमा पुर भून्दा ता तसेरा अनुग्रह सचा ना भून्दा।
11	7	ठेरा परिणाम कै भुआ? ऐह कि इस्त्राएली प्रमात्मैं रै अनुग्रह री खोज मन्ज थियै, पर सो तियां जो ना मुळू; पर प्रमात्मैं रै चुणुरै मणु जो मुलू, अतै बाकी मणु कठोर करै गै।
11	8	जियां पवित्रग्रन्था मन्ज लिखुरा; “प्रमात्मैं तियां जो अजा रै दिना तक भारी निन्द्रा मन्ज पाई रखुरा हा, अतै ऐसी हाख्री दितुरी जैड़ी ना हेरन अतै ऐसै कन जैड़ै ना हुणन।”
11	9	अतै राजा दाऊद बलदा; “तंयारा खाणा तियां तांयें जाल, फन्दा, ठोकर अतै दण्ड री वजह बणी गच्छा।
11	10	तंयारी हाख्री मन्ज नैहरा छाई गच्छा ताकि ना हेरी सकन, अतै तु सदा तंयारी पिठी जो झुकाई ही रख।”
11	11	ता मेरा कै ऐह मतलब हा कि इस्त्राएल रै मणु पाप मन्ज पैई गान अतै दोवारा ना उठन? बिलकुल ना! पर तंयारी हार ही गैर यहूदी जो उद्धार पाणै तांयै रस्ता खोलदी हा ऐत थऊँ इस्त्राएल रै मणु जो जलन भुणीआ।
11	12	अगर गैर यहूदी जो यहूदी रै पाप मन्ज पैणा थऊँ फायदा भूआ ता तंयारै पाप थऊँ फिरी ईणै मन्ज मता फायदा भूणा।
11	13	अऊँ तुसु गैर यहूदी सितै ऐह गल्ला बलदा कि जैहणै अऊँ तुन्दा प्रेरित हा, ता अऊँ ऐसा सेवा रा घमण्ड़ करदा हा,
11	14	ताकि ऐसा सेवा रै जरियै अपणै यहूदी मणु मन्ज जलन पैदा करवाई करीके तियां मन्ज कईआ रा उद्धार करवाई सकूँ।
11	15	क्ओकि प्रमात्मैं द्धारा यहूदी रा त्याग करया गाणा संसार रै मणु रा मेल मिलाप रा कारण भुआ, ता जैहणै तियां मसीह जो ग्रहण करना ता तिन्या यहूदी रा मरूरै थऊँ जी भूणै रै बराबर भूणा।
11	16	क्ओकि अब्राहम अतै पूर्वज पवित्र थियै ता तंयारै वंशा रै मणु भी पवित्र भूणै जैस तरीकै पुरा आटा पवित्र भूच्ची गान्दा जैहणै तैत थऊँ थोड़ा जिनी पूजा तांये अलग करदै हिन। जियां जड़ पवित्र हा ता डाळी भी पवित्र भूणी।
11	17	अगर कुछ डाळी अब्राहम रै रूखा थऊँ मतलब कुछ इस्त्राएल रै मणु जो त्रोड़ी दिता, अतै तुहै गैर यहूदी जैड़ै अक्क जंगली रूखा री डाळी थी अबै तुसिओ ऐस रूखा सोगी कलम करीके जोड़या गो हा। अबै तुहै तैहा आशीष जो पान्दै हिन जैड़ी अब्राहम अतै तसेरी औलाद तांये वायदा करया गच्छुरा थू। अतै प्रमात्मैं रै तैस जैतून रै रूखा रा सहभागी भूआ।	WRONG ALIGNMENT
11	18	ता ऐसा गल्ला रा घमण्ड़ मत करदै कि तुसिओ ऐस रूखा मन्ज कलम करीके लगाया गो अतै पुराणी डाळी त्रोड़ी दिता। याद रखा तुहै सिर्फ अक्क डाळी हिन जड़ ना।
11	19	शायद तुहै ऐह सोचु करदै हिन कि तिन्या जो डाळी सांईये कटी दिता अतै तुसिओ तंयारी जगह कलम करीके लगाई दिता।
11	20	ठीक हा, सो ता अविस्वासा री वजह थऊँ त्रोड़ी गई, पर तु विस्‍वासा मन्ज बणी रैहन्दा हा ठेरैतांये अभिमानी ना भो, पर डर रख,
11	21	क्ओकि जैहणै प्रमात्मैं स्वाभाविक डाळी जो कटी दिता ता तिजो भी कटी दिणा।
11	22	ऐसा गल्ला पुर ध्यान देय्आ कि कियां प्रमात्मां सख्त भी हा अतै दयालु भी हा। जिन्यै आज्ञा रा पालन ना करू तियां पुर सो सख्त हा, पर तिजो पुर दयालु हा अगर तु तसेरी दया पुर भरोसा करदा ता, अगर भरोसा छड़ी दिता ता तुसिओ भी डाळी सांईयै कटी दिणा।
11	23	अगर यहूदी मसीह पुर विस्वास करना शुरू करन, ता प्रमात्मां तियां जो फिरी कलम करीके लगाई सकदा हा।
11	24	तुहै गैर यहूदी तैस जंगली जैतून री डाळी सांईये जैतिओ त्रोड़ी दिता थू अतै स्वभाव रै विरूद्ध खरै जैतून मन्ज कलम करीके लगाई गो। यहूदी तैस खरै रूखा सांईयै हिन जैड़ी स्वाभाविक डाळी हिन, तियां जो अपणै ही जैतून रै रूखा मन्ज दोवारा लगाणा प्रमात्मैं तांये आसान हा।
11	25	हे विस्वासी भाइओ, अऊँ ना चाहन्दा कि तुहै गैर यहूदी अपणै आपा पुर ज्यादा घमण्ड़ करन। अऊँ ऐस भेद जो साफ करना चाहन्दा जैड़ा इस्त्राएल रै मणु सोगी भूआ। कुछ मणु कठोर भूच्ची गै थियै अतै तिन्या तियां ही रैहणा, जैहणै तक पूरै गैर यहूदी मसीह पुर विस्वास ना करी लैन्दै।
11	26	अतै ऐस तरीकै सितै पुरै इस्त्राएल उद्धार पाणा। जिंआं पवित्रग्रन्था मन्ज लिखुरा हा; “छुड़ाणैवाळा यरूशलेम थऊँ इणा, अतै अभक्‍ति जो इस्त्राएल री औलाद थऊँ दूर करणा।
11	27	अतै तियां सोगी मेरा ऐह ही नोआ वायदा भूणा, मूँ तंयारै पापा जो माफ करी दिणा।”
11	28	यहूदी प्रमात्मैं रै बैरी हिन क्ओकि सो सुसमाचार पुर विस्वास ना करना चाहन्दै। गैर यहूदी तांये फायदै री गल्ल हा, पर प्रमात्मां यहूदी सोगी प्रेम करदा क्ओकि प्रमात्मैं पैहलै ही तियां जो अपणै तांये चुणी लैऊरा थू अतै ऐह ही वायदा तिनी तंयारै पूर्वजा सोगी करूरा थू।	WRONG ALIGNMENT
11	29	क्ओकि प्रमात्मैं रै वरदान अतै बुलाहट अटल हा।
11	30	क्ओकि जिंआं तुहै गैर यहूदी पैहलै प्रमात्मैं री आज्ञा ना मनी, पर अबै यहूदी री आज्ञा ना मनणै री वजह थऊँ तुसु पुर दया भून्दिआ।
11	31	तियां ही यहूदी भी अबै आज्ञा ना मनी, कि तुसु गैर यहूदी पुर जैड़ी दया भून्दी हा ऐत थऊँ तियां पुर भी दया भोआ।
11	32	क्ओकि प्रमात्मैं सबी जो आज्ञा उल्लंघन रा कैदी बणाई रखुरा, ताकि सो सबी पुर दया करा।
11	33	आये हाय! प्रमात्मैं रै अनुग्रह रा धन, ज्ञान अतै बुद्धि कै ही गम्भीर हा! कैतना असम्भव हा असु तांये प्रमात्मैं रै फैसलै अतै तसेरै रस्तै जो समझणा।
11	34	“प्रभु रै विचारा जो कोई ना जाणी सकदा, या कुण तसेरा सलाहकार बणी सकदा हा?
11	35	या कुणी पैहलै तैसिओ कुछ दिता जठेरै बदलै तैसिओ दितिआ गच्छा?”
11	36	क्ओकि सब कुछ प्रमात्मैं री तरफा थऊँ इन्दा अतै तिनी ही सब कुछ बणाऊ अतै सब कुछ तसेरा ही हा। तसेरी महिमा युगायुग भुन्दी रेय्आ। आमीन।
12	1	ठेरैतांये हे विस्वासी भाइओ, अऊँ तुसिओ प्रमात्मैं री दया याद दुआई करी विनती करदा कि अपणी जिन्दगी जो पवित्र अतै प्रमात्मैं री पसन्द रा बलिदान करीके चढ़ा। ऐह ही सही तरीका हा प्रमात्मैं री सेवा करनै रा।
12	2	संसारिक मणु सांईये मत बणा; पर तुन्दै मना रै नोए भूच्ची गाणै थऊँ तुन्दा चाल-चलन भी बदलदा गच्छा, जैत थऊँ तुहै प्रमात्मैं जो भली, अतै भावती, अतै सिद्ध इच्छा अनुभव सितै मालूम करदै रैहन।
12	3	क्ओकि अऊँ तैस अनुग्रह री वजह थऊँ जैड़ा मिन्जो मुळुरा हा, तुसु मन्ज हरेक सितै बलदा, तैत थऊँ बदिकरी कोई भी अपणै आपा जो ना समझा; पर जिंआं प्रमात्मैं हरेक जो तैस विस्वास रै नाप रै अनुसार जैड़ा तुसिओ दितुरा हा, तियां ही सुबुद्धि सोगी अपणै आपा जो समझा।
12	4	क्ओकि जिंआं इन्दै शरीरा मन्ज मतै सारै अंग हिन, अतै सबी अंगा रा अलग अलग कम हा।
12	5	तियां ही अहै जैड़ै विस्वासी हिन, मसीह मन्ज अक्क देह भूच्ची करी अप्पु मन्ज अक्की दूये रै अंग हिन।
12	6	जांकि तैस अनुग्रह रै अनुसार जैड़ा असिओ प्रमात्मैं दितुरा हा, असिओ अलग अलग वरदान मुळुरै हिन। जिंआं जो भविष्‍यवाणी रा दान मुळुरा हा, सो विस्वास रै नाप रै अनुसार भविष्‍यवाणी करा।
12	7	अगर होरी री सेवा करनै रा वरदान मुळुरा भोआ ता, सेवा मन्ज लगी रेय्आ। अगर कोई सखाणैवाळा भोआ ता सखाणै मन्ज लगी रेय्आ।
12	8	जैडा उत्साहित करणै बाळा भोआ, सो उत्साहित करनै मन्ज लगी रेय्आ। अगर कसकी जो होरी री जरूरता जो पुरा करनै तांये दान दिणै रा वरदान हा ता सो उदारता सोगी दान देय्आ। अगर अगुवाई रा वरदान हा ता सो उत्साह सोगी करा; जैडा दया करा सो खुशी सोगी करा।
12	9	प्रेम निष्‍कपट भोआ; बुराई थऊँ घृणा करा; भलाई मन्ज लगी रेय्आ।
12	10	अक्की दूये सोगी इन्या प्रेम रखा जियां कि तुहै अक्की ही परिवार रै भून, परस्पर आदर करनै मन्ज अक्की दूये थऊँ बदी चला।
12	11	मेहनत करा अतै आलसी मत बणा, उत्साह सोगी प्रभु री सेवा करदै रेय्आ।
12	12	उम्मीद मन्ज आनन्दित रेय्आ; क्‍लेश मन्ज स्थिर रेय्आ; प्रार्थना मन्ज रोज लगी रेय्आ।
12	13	पवित्र मणु जो जैडा कुछ जरूरी भोआ, तैत मन्ज तंयारी मदद करा; मेहमान नमाजी करनै मन्ज लगी रेय्आ।
12	14	अपणै सताणैवाळै जो आशीष देय्आ; आशीष देय्आ हराप मत देय्आ।
12	15	खुशी मनाणैवाळै सोगी खुशी मना, अतै रूणैवाळै सोगी रोआ।
12	16	जियां तुहै अपणी चिन्ता करदै हिन तियां ही अक्की दूये री चिन्ता करा। अभिमानी मत बणा, पर दीना सोगी संगति रखा; अपणी नजरा मन्ज बुद्धिमान मत बणा।
12	17	बुराई रै बदलै कसी सोगी बुराई मत करा; जैड़ी गल्ला सबी मणु रै नेड़ै खरी हिन, तंयारी चिन्ता करा।
12	18	जैड़ी तक भूच्ची सका, तुहै भरसक सब मणु सोगी मेल मिलाप रखा।
12	19	हे प्यारेओ, बदला ना लैणा, पर प्रमात्मैं जो मौका देय्आ कि सो बदला लेय्आ, क्ओकि पवित्रग्रन्था मन्ज लिखुरा हा; “बदला लैणा मेरा कम हा, प्रभु बलदा हा मूँ ही बदला दिणा।”
12	20	पर “अगर तेरा बैरी भूखा भोआ ता तैसिओ खाणा खुआ, अगर त्रिहणा ता तैसिओ पाणी पेय्आ; क्ओकि ऐसा करनै थऊँ तुहै तैसिओ शर्मिन्दा करदै हिन।”
12	21	बुराई थऊँ ना हारा, पर भलाई सितै बुराई जो जीती लेय्आ।
13	1	हरेक मणु प्रधान अधिकारी रै अधीन रेय्आ, क्ओकि सब अधिकार प्रमात्मैं री तरफा थऊँ हिन; अतै जैड़ै अधिकारी हिन, सो प्रमात्मैं रै द्धारा ही ठहराऊरै हिन।
13	2	ठेरैतांये जैडा कोई अपणै अधिकारी री आज्ञा रा पालन ना करदा, सो प्रमात्मैं री व्यवस्था रा विरोध करदा हा, अतै विरोध करनैवाळै दण्ड पाणा।
13	3	अगर तुहै भलै कम करदै हिन ता तुसिओ अधिकारी थऊँ डरनै री जरूरत निय्आ, पर अगर तुहै बुरै कम करदै हिन ता डरनै री जरूरत हा। अगर तु हाकमा थऊँ निडर रैहणा चाहन्दा, ता खरा कम कर, ता तैस तेरी सराहना करनी हा।
13	4	क्ओकि सो तेरी भलाई तांयें प्रमात्मैं रा सेवक हा, पर अगर तु बुराई करा ता डरा, क्ओकि तैस सेवका प्रमात्मैं रै क्रोधा रै अनुसार बुरै कम करनैवाळै जो दण्ड दिणा।
13	5	ठेरैतांये तुसिओ अधिकारी रै अधीन रैहणा हा ना सिर्फ ठेरैतांये कि सजा थऊँ बची सकन, पर ठेरैतांये भी कि तुहै अपणै विवेक जो निर्दोष रखी सकन।
13	6	ठेरैतांये चुंगी भी देय्आ क्ओकि शासन करनैवाळा प्रमात्मैं रा सेवक हा अतै सदा ऐस ही कम्मा मन्ज लगी रैहन्दा हा।
13	7	ठेरैतांये हरेक जो देय्आ, जैड़ा तियां तांये उचित हा, होर जैड़ा सरकार रा चन्दा सो सरकार जो देय्आ; जैसिओ चुंगी चहिन्दा, तैसिओ चुंगी देय्आ, जैस थऊँ डरना चहिन्दा, तैस थऊँ डरा; जैसेरा आदर करना चहिन्दा, तसेरा आदर करा।
13	8	अप्पु मन्ज प्रेम जो छड़ी होर कसी गल्ला मन्ज कसी रै कर्जदार मत बणा; क्ओकि जैडा दूये सोगी प्रेम रखदा, तिनी ही व्यवस्था पूरी करी हा।
13	9	क्ओकि मूसा री व्यवस्था मन्ज बड़ी सारी आज्ञा हिन जियां कि; “व्यभिचार ना करना, हत्या ना करना, चोरी ना करना, लालच ना करना,” अतै इन्या जो छड़ी होर कोई भी आज्ञा भोआ ता सबी रा सारांश ऐसा आज्ञा मन्ज ही हा कि, “अपणै पड़ेही सोगी अप्पु जिन्‍ना प्रेम रखा।”
13	10	प्रेम पड़ेही री कुछ भी बुराई ना करदा, ठेरैतांये प्रेम रखणा व्यवस्था जो पुरा करना हा।
13	11	अबै इन्या करना होर भी जरूरी हा क्ओकि तुहै जाणदै हिन कि काफी देर भूच्ची गच्छुरी हा अतै टैमं घट हा। असिओ जागणा हा क्ओकि इन्दा उद्धार जैहणै थऊँ अहै विस्वास करू तैहणै थऊँ होर भी नजदीक हा।
13	12	जियां राती थऊँ बाद दिन निकळदा तियां ही इन्दा ऐस बुरै संसार मन्ज जिणै रा टैमं लगभग खत्म भूणै बाळा हा, अतै मसीह रै दोवारा इणै रा टैमं नेड़ै हा। ठेरैतांये अहै अन्धकार रै कम्मा जो छड़ी करी ज्योति रै हथियार बनी लैन।
13	13	अहै ऐसै मणु सांईये जीन जैड़ै अन्धकार मन्ज ना पर उजालै मन्ज जिन्दगी वितांदै हिन, जैड़ै मणु सिधी चाल चलदै, अतै लाल-क्रिडा, पी करी, व्यभिचार करीके, लुचपन मन्ज अतै ना झगड़ै अतै डाह मन्ज रैहन्दै हिन।
13	14	बल्कि तुसिओ प्रभु यीशु मसीह सांईये बनणा ताकि मणु हेरी सकन कि सो किना हा, अतै पापी स्वभाव री अभिलाषा जो पुरा करनै री कोशिश मत करा।
14	1	जैडा विस्‍वासा मन्ज कमजोर हा, तैसिओ अपणी संगति मन्ज ग्रहण करी लेय्आ, पर तसेरै गलत अतै सही सोचणै पुर बैहंस मत करा।
14	2	अक्की जो विस्वास हा कि सब कुछ खाणा खरा हा, पर जैडा खाणै री वजह थऊँ विस्‍वासा मन्ज कमजोर हा सो साग सब्जी ही खान्दा।
14	3	मांस खाणैवाळा ना खाणैबाळै जो बुरा ना मना, अतै मांस ना खाणैबाळै खाणैबाळै पुर भी दोष ना लगा; क्ओकि प्रमात्मैं दूनी जो ग्रहण करूरा।
14	4	तू कसी भी प्रमात्मैं रै सेवका पुर दोष मत लगा। तैस टिकी रैहणा या पैई गाणा ऐह तसेरै मालका सितै ही सम्बन्ध रखदा; बल्कि सो स्थिर करी दिणा, क्ओकि प्रभु तैसिओ स्थिर रखी सकदा हा।
14	5	ऐस तरीकै ही अक्की दिना जो दूये थऊँ बदीकरी मन्दा, अतै कोई सबी दिना जो अक्क बराबर ही मन्दा, हरेक अपणै मना मन्ज पक्का करी लेआ कि जैड़ा सो सोचु करदा सो सही हा।
14	6	जैडा प्रभु री आराधना खास दिन करदा हा सो तैसिओ आदर दिणै तांये करदा हा, जैड़ा कसी भी तरह रा खाणा खान्दा हा, सो प्रभु तांयें खान्दा, क्ओकि खाणै थऊँ पैहलै सो प्रमात्मैं रा धन्यवाद करदा, अतै जैडा कसी तरह रा खाणा ना खाणा चाहन्दा, सो प्रभु जो खुश करना चाहन्दा अतै प्रमात्मैं रा धन्यवाद करदा हा।
14	7	क्ओकि अहै सब प्रभु रै हिन चाहे अहै जीन या मरन असिओ प्रमात्मैं जो खुश करना हा ना कि अपणै आपा जो।
14	8	अगर अहै जिन्दै हिन, ता प्रभु तांयें जिन्दै हिन; अतै अगर मरदै हिन, ता प्रभु तांयें मरदै हिन; ता अहै जीन या मरन, अहै प्रभु रै ही हिन।
14	9	क्ओकि मसीह ठेरैतांये मरू अतै जी भी भुआ कि सो मरूरै अतै जिन्दै दूनी रा प्रभु हा।
14	10	तु कजो अपणै विस्वासी भाई पुर दोष लान्दा? या तु फिरी कजो तैसिओ तुच्छ जाणदा? असु सबी रा न्याय प्रमात्मैं करना।
14	11	क्ओकि पवित्रग्रन्था मन्ज लिखुरा हा; “प्रभु बलदा, मेरी जिन्दगी री सौगन्द हा कि हरेक मणु मेरै सामणै झुकणा, अतै हरेक मणु प्रमात्मैं रा अंगीकार करणा।”
14	12	ठेरैतांये असु मन्ज हरेक जिणै अपणै अपणै कर्मा रा लेखा प्रमात्मैं जो दिणा।
14	13	ता अगुआँ जो अहै अक्की दूये पुर दोष ना लान, पर तुहै ऐह ठाणी लेय्आ कि कोई अपणै विस्वासी भाई रै सामणै ऐसा कम ना करन कि सो यीशु पुर विस्वास करनै थऊँ रूकी गच्छा या सो पाप करा।
14	14	अऊँ जाणदा अतै प्रभु यीशु मन्ज मिन्जो ऐह निश्‍चय भुआ हा कि सब खाणै री चिजा शुद्ध हिन, पर जैडा तैतिओ अशुद्ध समझदा तैस तांयें सो अशुद्ध हा।
14	15	ठेरैतांये ध्यान दे कि अहै कसी विस्वासी भाई जो खाणै री वजह थऊँ तसेरै विस्वास जो नष्‍ट ना करन क्ओकि मसीह तैस तांये भी अपणी जान दितुरी हा।
14	16	ता तुसिओ अधिकार हा तुहै सब कुछ खाई सकदै हिन पर तठेरी वजह थऊँ मसीह री बदनामी ना भोआ।
14	17	क्ओकि प्रमात्मैं रा राज्य खाणा-पिणा निय्आ, पर धर्म अतै मेल-मिलाप अतै सो खुशी हा जैड़ी पवित्र आत्मा सितै भून्दी हा।
14	18	जैडा कोई ऐसा रीति सितै मसीह री सेवा करदा हा, सो प्रमात्मैं जो खरा लगदा अतै मणु मन्ज भी ग्रहण योग्य ठहरदा हा।
14	19	ठेरैतांये अहै तियां गल्ला मन्ज लगी रैहन जैत थऊँ मन्ज मेल-मिलाप भून्दा अतै अक्की दूये रै विस्वास जो मजबुत करी सकन।
14	20	क्ओकि तुहै कोई खास खाणा तुहै खाणा चाहन्दै हिन ता ऐत थऊँ प्रमात्मैं रा कम मत बिगाड़ा। सब खाणा शुद्ध ता हा, पर तैतिओ खाणा बुरा हा जैसिओ खाणै थऊँ कोई पाप मन्ज पैई सकदा हा।
14	21	भला ता ऐह हा कि तु ना मांस खा अतै ना शराब पी, ना कुछ ऐसा करा जैत थऊँ तेरा विस्वासी भाई यीशु पुर विस्वास करना बन्द करी देय्आ।
14	22	तुहै ऐह विस्वास करू करदै हिन कि जैड़ा कुछ तुहै करदै हिन ऐत मन्ज कुछ भी गलत निय्आ, पर ऐहा गल्ला जो तुन्दै अतै प्रमात्मैं रै मन्जै रखा। धन्य हा सो जैड़ा तैस कमा जो करनै थऊँ अपणै आपा जो दोषी ना ठहरान्दा।
14	23	अगर तुसिओ कसी चिजा जो खाणै पुर शक हा ता तुहै अपणै विस्वास रा विरोध करू करदै हिन, अतै तुहै जाणदै हिन कि सो गलत हा क्ओकि विस्वास रै विरोधा मन्ज कम करना पाप हा।
15	1	अगर इन्दा विस्वास मजबुत हा ता असिओ तियां विस्वासी सोगी धीरज सोगी व्यवहार करना चहिन्दा जैड़ा विस्वास मन्ज कमजोर हिन। असिओ अपणै आपा जो ना पर होरी जो खुश करनै री कोशिश करना चहिन्दी हा।	WRONG ALIGNMENT
15	2	असु मन्ज हरेक अपणै विस्वासी भाई जो खुश करा अतै तंयारी मदद करा ताकि विस्वास मन्ज उन्‍नति भोआ।
15	3	क्ओकि मसीह अपणै आपा जो खुश ना करू, पर जिंआं पवित्रग्रन्था मन्ज लिखुरा हा; “तेरै बुराई करनैवाळै मेरी भी बुराई करी हा।”
15	4	जैतनी गल्ला पैहलै थऊँ पवित्रग्रन्था मन्ज लिखुरी हिन सो इन्दी शिक्षा तांयें लिखुरी हिन कि अहै धीरज अतै पवित्रग्रन्थ रै प्रोत्साहन द्धारा उम्मीद रखन।
15	5	अऊँ प्रार्थना करदा हा कि धीरज अतै शान्ती रा दाता प्रमात्मां तुन्दी मदद करा कि तुहै अक्की दूये सोगी शान्ती मन्ज मसीह यीशु रा अनुकरण करी सकन।
15	6	ताकि तुहै सब अक्क सोगी इन्दै प्रभु यीशु मसीह रै पिता प्रमात्मैं री स्तुति करन।
15	7	ठेरैतांये, जियां प्रमात्मैं मसीह री महिमा तांयें तुसिओ ग्रहण करूरा, तियां ही तुहै भी अक्की दूये जो ग्रहण करा।
15	8	ठेरैतांये याद करा कि मसीह यहूदी रा सेवक बणी करी आ ऐह दर्शाणै तांये कि प्रमात्मां अपणै वायदै रै प्रति सचा हा जैड़ा तिनी तंयारै पूर्वजा सोगी करू।
15	9	अतै गैर यहूदी भी दया री वजह थऊँ प्रमात्मैं री स्तुति करन; जिंआं पवित्रग्रन्था मन्ज लिखुरा हा, “ठेरैतांये मूँ गैर यहूदी मन्ज तेरी स्तुति करनी हा, अतै तेरै नां रै भजन गाणै।”
15	10	फिरी बल्लू, “हे सब गैर यहूदी मणुओ, प्रमात्मैं री प्रजा सोगी खुशी मना।”
15	11	अतै फिरी अक्क होर जगह पवित्रग्रन्था मन्ज लिखुरा; “हे सब गैर यहूदी मणुओ, प्रभु री स्तुति करा; अतै हे राज्य राज्य रै सब मणुओ, तैसिओ सराहा।”
15	12	अतै फिरी यशायाह भविष्‍यवक्ता बलदा, “राजा दाऊद रै सिंहासन रा वारिस इणा, अतै तैस गैर यहूदी पुर राज्य करना, तैस पुर गैर यहूदी उम्मीद रखणीआ।”
15	13	अऊँ प्रार्थना करदा हा, प्रमात्मां जैडा उम्मीद रा दाता हा, तुसिओ विस्वास करणै मन्ज बड़ी खुशी अतै शान्ती सितै परिपूर्ण करा, कि पवित्र आत्मा री सामर्थ सितै तुन्दी उम्मीद बददी गच्छा।
15	14	हे मेरै विस्वासी भाईओ, अऊँ अप्पु तुन्दै बारै मन्ज पक्का जाणदा हा कि तुहै भी अप्पु भलाई सितै भरूरै हिन। तुहै इन्या गल्ला जो जाणदै हिन ठेरैतांये तुहै इन्या गल्ला रै बारै मन्ज अक्की दूये जो सखाई सकदै हिन।
15	15	तांभी करखी-करखी याद दुआणै तांयें तुसिओ जैडा मती हिम्मत करीके लिखु। ऐह तैस अनुग्रह री वजह थऊँ भुआ जैड़ी प्रमात्मैं मिन्जो दितुरी हा।
15	16	अऊँ गैर यहूदी तांयें मसीह यीशु रा अक्क खास सेवक हा, अऊँ तुसु बलै याजक सांईये सुसमाचार लैई करी आ कि अऊँ तुसिओ प्रमात्मैं तांये ग्रहण योग्य बलिदान सांईये बणाई सकू जैतिओ पवित्र आत्मा पवित्र करूरा।
15	17	मसीह यीशु री वजह थऊँ अऊँ ऐसा गल्ला मन्ज घमण्ड़ करी सकदा जैड़ी सेवा अऊँ प्रमात्मैं तांये करदा हा।
15	18	असल मन्ज मूँ इन्या ही गल्ला रै बारै मन्ज घमण्ड़ करना जैतिओ मसीह मेरै द्धारा करू हा, अतै सो हिन गैर यहूदी जो प्रमात्मैं री कनारी लैईणा अतै मेरै संदेश अतै मेरी जिन्दगी जिणै रै द्धारा।
15	19	सो चमत्कार अतै अदभुत कम्मा री सामर्थ जो हेरी करी जैड़ै पवित्र आत्मा री सामर्थ सितै मेरै ही द्धारा करै; तैतिओ सो मनी गै। ऐस तरीकै मैंई मसीह रा सुसमाचार यरूशलेम थऊँ लैई करी इल्लुरिकुम तक रा पुरा-पुरा प्रचार करू।
15	20	पर मेरै मना री इच्छा ऐह हा कि जैड़ी जैड़ी मसीह रा नां ना लैऊरा हा, तैठी ही सुसमाचार हुणाऊ ऐसा ना भोआ कि अऊँ तैठिये ही कलीसिया शुरू करू जैड़ी पैहलै थऊँ हा।
15	21	पर जिंआं पवित्रग्रन्था मन्ज लिखुरा हा तियां ही भोआ, “जिन्यै कदी तसेरै बारै मन्ज ना हुणुरा, तियां ही हेरणा अतै जियें कदी ना हुणुरा सो ही समझन।”
15	22	क्ओकि अऊँ ऐस तरीकै मसीह रै सुसमाचार हुनाणै तांये होरी जगह मन्ज गान्दा रैऊँ ठेरैतांये अऊँ तुसु बलै ईणै थऊँ बार बार रूकी रैऊ।
15	23	इन्या देशा मन्ज मेरा कम्मा पुरा भूच्ची गोआ, अतै मतै साल इंतजार करनै थऊँ बाद अबै मिन्जो तुसु बलै इणै री इच्छा हा।
15	24	ठेरैतांये जैहणै मूँ स्पेन देश जो गाणा ता तुसु मितै भून्दा ईला, क्ओकि मिन्जो उम्मीद हा कि तैहा यात्रा मन्ज तुसु सितै मुलाकात भुणीआ, अतै जैहणै तुन्दी संगति सोगी मेरा जी भरी गला ता तुहै मिन्जो स्पेन री यात्रा तांये कुछ मदद करैं।
15	25	पर मेरै तुसु बलै इणै थऊँ पैहलै मिन्जो यरूशलेम गाणा हा तैठिया रै विस्वासी री मदद तांये।
15	26	क्ओकि मकिदूनिया अतै अखया परदेस रै विस्वासी जो ऐह खरा लगा कि सो यरूशलेम रै गरीब विस्वासी तांयें कुछ दान इकट्ठा करन।
15	27	तिन्यै ऐह खुशी सोगी करू पर सो तंयारै कर्जदार भी हिन, क्ओकि अगर गैर यहूदी तंयारी आत्मिक गल्ला रै भागी भुए, ता तियां जो भी जरूरी हा कि अपणी धन दौलत सोगी तंयारी सेवा करन।
15	28	ठेरैतांये मूँ तियां जो ऐह दान सौंपी करी तुसु मितै भुन्दा स्पेन जो चली गाणा।
15	29	अतै मिन्जो पक्का पता हा कि जैहणै मूँ तुसु बलै इणा, ता मसीह असिओ इकट्ठै भूणै पुर आशीष दिणिआ।
15	30	हे विस्वासी भाइओ, इन्दै प्रभु यीशु मसीह रै अतै पवित्र आत्मा रै प्रेम री याद दुआई करी अऊँ तुसु सोगी विनती करदा कि मिन्जो तांयें प्रमात्मैं सितै प्रार्थना करनै मन्ज मिन्जो सोगी मिलीकरी लौलीन रेय्आ
15	31	प्रार्थना करदै रेय्आ कि अऊँ यहूदिया परदेस रै तिन्या मणु थऊँ बची रैऊ जैड़ै प्रमात्मैं री आज्ञा रा पालन ना करदै। ऐसा गल्ला तांये भी प्रार्थना करा कि तैड़ीआ रै विस्वासी ऐस दान जो खुशी सोगी ग्रहण करी सकन जैड़ा अऊँ यरूशलेम लेई करी चलुरा हा।
15	32	अऊँ प्रमात्मैं री इच्छा सितै तुसु बलै खुशी सोगी इच्ची करी आराम करू।
15	33	अऊँ प्रार्थना करदा हा कि प्रमात्मां जैड़ा शान्ती दिन्दा तुसु सवी सोगी रेय्आ। आमीन।
16	1	अऊँ तुसिओ बलदा कि, फीबे तांयें जैड़ी इन्दी विस्वासी बैहण अतै किंख्रेआ शहर री कलीसिया री सेविका हा, तुहै तसारा आदर करा।
16	2	तुहै तैहा बैहणी रा स्वागत करा जियां प्रभु रै विस्वासी सोगी करया गाणा चहिन्दा, अतै जेहा कसी गल्ला मन्ज तैहा जो तुन्दी जरूरत भोआ, तसारी मदद करा, क्ओकि सो मतै री बल्कि मेरी भी उपकार करनैवाळी रैई हा।
16	3	बैहण प्रिस्का अतै तसारै घरावाळा अक्‍विला जो जैड़ै मसीह यीशु मन्ज मेरै सहकर्मी हिन, नमस्कार।
16	4	तिन्ये मेरै प्राण तांयें अपणी हि जिन्दगी जोखिम मन्ज पाई दितुरी थी; अतै सिर्फ अऊँ ही ना, बल्कि गैर यहूदी री सब कलीसिया भी तंयारा धन्यवाद करदी हिन।
16	5	तैहा कलीसिया जो भी नमस्कार जैड़ी तंयारी घरा मन्ज हा। मेरै प्यारे इपैनितुस जो, जैडा मसीह तांयें आसिया रा पैहला विस्वासी हा, नमस्कार।
16	6	मरियम जो जैसै तुसु तांयें बडी मेहनत करी, नमस्कार।
16	7	अन्द्रुनीकुस अतै यूनियास जैड़ै मेरै साथी यहूदी हिन, अतै मिन्जो सोगी जेला मन्ज थियै अतै जैड़ै प्रेरिता मन्ज बड़ै आदर योग्य हिन, अतै मिन्जो थऊँ पैहलै विस्वासी बणै थियै, तिन्या जो मेरा नमस्कार।
16	8	अम्पलियातुस जो, जैडा प्रभु मन्ज मेरा प्यारा हा, नमस्कार।
16	9	उरबानुस जो, जैडा मसीह मन्ज सहकर्मी हा, अतै मेरै प्यारे इस्तखुस जो नमस्कार।
16	10	अपिल्लेस जो जैडा मिन्जो सोगी मुश्कला मन्ज भी विस्वास मन्ज पक्का रैऊ, नमस्कार। अरिस्तुबुलुस रै घरानै जो नमस्कार।
16	11	मेरी साथी यहूदी हेरोदियोन जो नमस्कार। नरकिस्सुस रै घरानै रै जैड़ै मणु प्रभु मन्ज हिन, तियां जो नमस्कार।
16	12	त्रूफेना अतै त्रूफोसा जो जैड़ी प्रभु मन्ज मेहनत करदी हिन, नमस्कार। प्यारी पिरसिस बैहण जो, जेहै प्रभु मन्ज बडी मेहनत करी, नमस्कार।
16	13	रूफुस जो जैडा प्रभु मन्ज चुनुरा हा अतै तसेरी माता जो, जैड़ी मेरी माता सांईयै हा, दूनी जो नमस्कार।
16	14	असुंक्रितुस अतै फिलगोन अतै हिर्मेस अतै पत्रुबास अतै हिर्मास अतै तियां सोगी बाकी सब विस्वासी भाई जो नमस्कार।
16	15	फिलुलुगुस अतै यूलिया अतै नेर्युस अतै तसेरी बैहणी, अतै उलुम्पास अतै तंयारै सोगी सब प्रमात्मैं रै मणु जो नमस्कार।
16	16	बैहण प्रिस्का अतै तसारै घरावाळा अक्‍विला जो जैड़ै मसीह यीशु मन्ज मेरै सहकर्मी हिन, नमस्कार।
16	17	अबै हे विस्वासी भाईओ, अऊँ तुसु सोगी विनती करदा कि जैड़ै मणु तैहा खरी शिक्षा रै उलटै, जैड़ी तुहै पाऊरी हा सो फूट पाणै अतै प्रमात्मैं थऊँ भटकाणै रा कारण भून्दै, तियां जो ताड़ी लैऊ करा अतै तियां थऊँ दूर रेय्आ।
16	18	क्ओकि ऐसै मणु इन्दै प्रभु मसीह री ना पर अपणी जिन्दगी री इच्छा जो पुरा करदै हिन; अतै चिकनी चुपड़ी गल्ला सितै सिधै-सादै मना रै मणु जो भकाई दिन्दै हिन।
16	19	सब मणु जाणी गै हिन कि तुहै प्रभु रै प्रति आज्ञाकारी हिन, ठेरैतांये अऊँ तुन्दै बारै मन्ज खुशी मनांदा, पर अऊँ ऐह चाहन्दा कि तुहै भलाई जो पच्छैणनै मन्ज बुद्धिमान पर बुराई करनै तांयें भोळै बणी रेय्आ।
16	20	अऊँ प्रार्थना करदा कि इन्दै प्रभु यीशु मसीह रा अनुग्रह तुसु सोगी बणी रेय्आ। आमीन।
16	21	मेरै सहकर्मी तीमुथियुस रा, अतै मेरै यहूदी साथी लूकियुस अतै यासोन अतै सोसिपत्रुस रा तुसु जो नमस्कार।
16	22	अऊँ तिरतियुस जैड़ा ऐसा पत्री जो पौलुस तांये लिखु करदा, प्रभु रा चेला भूणै रै नातै अऊँ भी तुसिओ नमस्कार करदा।
16	23	गयुस जैडा मेरी अतै कलीसिया री मेहमान नमाजी करनैवाळा हा, तसेरा तुसिओ नमस्कार। इरास्तुस जैडा नगरा रा भण्डारी हा, अतै भाई क्‍वारतुस रा तुसिओ नमस्कार।
16	24	अबै जैडा तुसु जो मेरै सुसमाचार अर्थात यीशु मसीह रै संदेश रै प्रचार रै अनुसार विस्वास मन्ज स्थिर करी सकदा हा, तैस भेदा रा प्रकाश जैड़ा जाति जाति तांये सनातन थऊँ छिपी रैऊरा,
16	25	पर अबै प्रकट भूच्ची करी सनातन प्रमात्मैं री आज्ञा सितै जैड़ी भविष्‍यवक्ता रै पवित्रग्रन्था मन्ज लिखुरा थू तठेरै द्धारा सब जाति जो हैदुरा हा कि सो विस्‍वासा सोगी आज्ञा मननैवाळै ही गान।
16	26	तैस ही एकमात्र बुद्धिमान प्रमात्मैं री यीशु मसीह रै द्धारा युगायुग महिमा भून्दी रेय्आ। आमीन।
