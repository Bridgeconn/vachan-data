1	1	ऐ चिट्ठी पौलुस होर सिलवानुस होर तीमुथियुसै री धिरै न, थिस्सलुनीकियै शैहरा री मण्डली रै नाँ न ज़ो परमेश्वर बापू होर प्रभु यीशु मसीह न सी, तिन्हां री तैंईंयैं लिखी सा। अनुग्रह होर शान्ति तुसाबै मिलदी लोड़ी रौही।
1	2	आसै आपणी प्रार्थना न तुसाबै हमेशा याद केरा सी होर लगातार तुसा सैभी रै बारै न परमेश्वरा रा धन्यवाद केरा सी।
1	3	ज़ैबै आसै आपणै परमेश्वर बापू न प्रार्थना केरा सी, बशाह री बजहा ज़ो कोम तुसै केरा सी, होर मुश्किल कोम विश्वासी री मज़त केरनै री तैंईंयैं केरा सी किबैकि तुसै तिन्हां सैंघै झ़ुरी डाआ सी होर प्रभु यीशु मसीह रै वापस ऐणै री आशा न तुसै सताव सौहा सी।	WRONG ALIGNMENT
1	4	होर हे विश्वासी भाइयो, परमेश्वरै रै प्यारे लोको, आसै जाँणा सी कि परमेश्वरै तुसै तेइरै लोका होंणै री तैंईंयैं चुनै सी।
1	5	किबैकि आसरा खुशी रा समाद यीशु रै बारै न तुसा हागै सिर्फ़ वचन मात्र ही नैंई, बल्कि पवित्र आत्मा री शक्ति होर बड़ै प्रमाणा सैंघै पुजू सा, ज़ैण्ढा तुसै जाँणा सी कि तुसरी भलाई री तैंईंयैं तुसरै बिच़ा न आसरा बर्ताव कैण्ढै ती।
1	6	होर तुसै बड़ै क्लेशा न पवित्र आत्मै री खुशी सैंघै वचना बै मैनिया आसरी होर प्रभु री च़ाल च़लदै लागै।
1	7	औखै तैंईंयैं कि मकिदुनिया होर अखायै प्रदेशा रै सैभी विश्वासी री तैंईंयैं तुसै आदर्श बैणै।
1	8	किबैकि तुसरै औखै न सिर्फ़ मकिदुनिया होर अखाया प्रदेशा न प्रभु रा वचन नी शुणाऊ बल्कि परमेश्वरा पैंधै ज़ो तुसरा विशवास सा तेथै री चर्चा हर ज़ैगा न ऐण्ढी फैली कि आसाबै तुसरै बारै न बोलणै री ज़रूरत नी ऑथि।
1	9	किबैकि ते आपु आसरै बारै न बोला सी कि तुसा हागै आसरा ऐणा कैण्ढा हुआ, किबैकि तुसै मूर्ति न परमेश्वरा धिरै बै फिरै ताकि ज़िन्दै होर सच़ै परमेश्वरै री सेवा केरलै।
1	10	होर तेइरै बेटै री स्वर्गा न दबारा वापस ऐणै री इंतज़ार केरदै रौहा, ज़ुण तेइयै मूँऐंदै न ज़िन्दा केरू मतलब यीशु ज़ो आसाबै ऐणु आल़ै प्रकोपा न बच़ा सा।
2	1	हे भाइयो तुसै आपु जाँणा सी कि आसरा तुसा हागै ऐणा बेकार नी हुआ।
2	2	वरन् तुसै आपु जाँणा सी कि आसै पैहलै फिलिप्पी शैहरा न दु:ख सौहणै होर उपद्रव सौहणै सैंघै बी आसरै परमेश्वरै आसाबै ऐण्ढी हिम्मत धिनी कि आसै परमेश्वरा रै खुशी रा समाद बरोध होंदै बी तुसाबै शुणालै।
2	3	किबैकि आसरा उपदेश धोखै न नी ऑथि होर न गलत इरादे होर न च़लाकी सैंघै सा।
2	4	पर ज़ैण्ढा परमेश्वरै आसै एथा काबिल समझ़ै होर खुशी रा समाद सौंपू, आसै तैण्ढाऐ दैसा सी होर ऊँई न आसै मांहणु बै नी बल्कि परमेश्वरा बै ज़ो आसरै मैना बै जाँचा सा, खुश केरा सी।
2	5	तुसै जाँणा सी कि आसै चापलूसी री गैला नी ती केरदै होर न लोभै री तैंईंयैं बहाना नी ती बणादै परमेश्वर गुआह सा कि आसै एण्ढै नी ती केरदै।
2	6	होर ज़ैबैकि आसै मसीह रै प्रेरित होंणै री बजहा न तुसा पैंधै बोझ पाई सका ती, पर तैबै बी आसै मांहणु रा आदर नी ती च़ाँहदै, न तुसा न होर न कौसी होरी न।
2	7	पर ज़ैण्ढै आमा आपणै शोहरू रा पालन पोषण केरा सा, तैण्ढाऐ आसै बी तुसरै बिच़ै रौहिया नम्र स्वभाव रिहाऊ सा।
2	8	होर तैण्ढाऐ आसै तुसरी इच्छा केरिया न सिर्फ़ परमेश्वरा रा खुशी रा समाद, बल्कि आपणै प्राण बी तुसाबै देणै बै त्यार ती किबैकि आसाबै तुसा बोहू सैंघै झ़ुरी हुई ती।
2	9	किबैकि हे विश्वासी भाइयो, तुसै आसरी मेहनत होर कष्टा बै याद रैखा सी कि आसै रात ध्याड़ कोम धँधा केरिया तुसाबै परमेश्वरै रै खुशी रै समादा रा प्रचार केरू कि तुसा पैंधै कौसी किस्मा रा भार नी लोड़ी पौड़ू।
2	10	तुसै आपु गुआह सी होर परमेश्वर बी कि तुसरै बिच़ा न ज़ो विश्वास रैखा सी, आसै कैण्ढी पवित्रता होर धार्मिकता होर निर्दोषता न रौहै।
2	11	ज़ैण्ढा तुसै जाँणा सी कि ज़ैण्ढा बापू आपणै शोहरू सैंघै बर्ताव केरा सा, तैण्ढाऐ आसै बी तुसा न हर एकी बै उपदेश केरा ती, हौंसला दैआ ती होर समझ़ा ती,
2	12	कि तुसै ऐण्ढी ज़िन्दगी ज़ीआ ज़ो परमेश्वरा बै खुश केरा सा। ज़ुण तुसाबै आपणै राज्य होर महिमा न शाधा सा।
2	13	तैबै आसै बी परमेश्वरा रा लगातार धन्यवाद केरा सी कि ज़ैबै तुसै आसरै ज़रियै परमेश्वरै खुशी रा समाद शुणु ता तुसै सौ मांहणु रा नी बल्कि परमेश्वरा रा वचन समझ़िया ग्रहण केरू। होर सौ ज़ो तुसै लोका यीशु मसीह न बशाह रखा सी, होर ऐ वचन तुसा न कोम केरा सा।
2	14	कि तुसै हे विश्वासी भाइयो, परमेश्वरै री तिन्हां मण्डली री च़ाल च़लदै लागै ज़ो यहूदिया प्रदेशा न मसीह यीशु न सी, किबैकि तुसै बी आपणै विश्वासी लोका न तैण्ढाऐ दु:ख पाऊ ज़ैण्ढा तिन्हां बै यहूदिया प्रदेशा न मिलू ती।
2	15	ज़ैण्ढै यहूदी लोकै प्रभु यीशु होर भविष्यवाणी केरनु आल़ै मारै होर आसै बी सताऐ, परमेश्वर तिन्हां न खुश नी ऑथि होर ते सैभी मांहणु रा बरोध केरा सी।
2	16	होर यहूदी लोका होरी ज़ाति सैंघै तिन्हरी मुक्ति री गैला केरनै न आसाबै रोका सी, कि हमेशा पापा पैंधै पाप केरा सी, पर तिन्हां पैंधै परमेश्वरा रा प्रकोप पौड़ना पक्का सा।
2	17	हे विश्वासी भाइयो, ज़ैबै आसै थोड़ी देरै री तैंईंयैं मना न नैंई पर देही न तुसा न दूर केरै ती, ता आसै बड़ी इच्छा सैंघै तुसा सैंघै मिलणै री कोशिश केरी।
2	18	तैबै आसै मतलब मैं पौलुसै एक बार नी बल्कि कई बार तुसा हागै ऐणा चाहू पर शैतान आसाबै रोकदा रौहू।
2	19	आसरी आशा, आनन्द होर सराउथी रा मुकट कुण सा? आसरै प्रभु यीशु सामनै तेइरै दबारा ऐणै रै बौगतै तुसै ही सराउथी रा मुकट सी ।
2	20	आसरी सराउथी होर खुशी तुसै ता सी।
3	1	तैबै ज़ैबै आसरै होर नी रौहुआ ता आसै ऐ सोच़ु कि अथेन शैहरा न केल्है रौहलै।
3	2	होर आसै तीमुथियुस ज़ो मसीह यीशु रै खुशी रै समादा न आसरा विश्वासी भाई होर परमेश्वरा रा सेवक सा तैबै भेज़ू कि तुसाबै स्थिर केरला होर तुसरै विश्वासै रै बारै न तुसाबै उत्साहित केरै।
3	3	कि कोई इन्हां दु:खै री बजहा न भटकला नी, किबैकि तुसै आपु जाँणा सी कि आसै बी दुःख सौहणै री तैंईंयैं शाधै सी ।
3	4	किबैकि पैहलै बी ज़ैबै आसै तुसरै औखै ती ता तुसै बोला ती कि आसाबै दु:ख सौहणै पौड़नै होर ऐण्ढाऐ हुआ होर तुसै जाँणा भी सी।
3	5	एसा बजहा न ज़ैबै मेरै नी रौहुआ ता तुसरै विश्वासा रा हाल ज़ाणनै री तैंईंयैं तिमुथियुसा भेज़ू कि ऐण्ढा नी लोड़ी हुआ कि शैतानै तुसरी परीक्षा केरी होली होर आसरी मेहनत बेकार होली।
3	6	पर ऐबै तीमुथियुसै ज़ो तुसा हागै न एज़िया तुसरै विश्वास हो झ़ुरी रा खुशी रा समाद शुणाऊ होर एसा गैलै रै बारै न बी दैसू कि तुसै हमेशा झ़ुरी सैंघै आसाबै याद केरा सी। होर आसाबै मिलणै री इच्छा रैखा सी, ज़ैण्ढा कि आसै बी तुसा न मिलणा चाहा सी।
3	7	तैबै हे विश्वासी भाइयो, आसै आपणै सारै दु:ख होर क्लेशा न तुसरै विश्वासा न तुसरै बारै ऐ समाद शुणिया कि तुसै बशाह न मजबूत सी आसाबै हौंसला मिलु।	WRONG ALIGNMENT
3	8	किबैकि ऐबै अगर तुसै प्रभु पैंधै पक्का बशाह रखा सी ता आसाबै हिम्मत मिला सा ।
3	9	ऐबै आसै तुसरै बारै न परमेश्वरा रा धन्यवाद केरा सी। होर ज़ैण्ढी खुशी आसाबै तुसरी बजहा न मिली सा तेथा री तैंईंयैं बी परमेश्वरा रा धन्यवाद केरा सी।
3	10	आसै हर रोज़ लगातार बड़ी प्रार्थना केरा सी कि तुसा सैंघै मिलै होर तुसाबै बशाह न होर बी मज़बूत केरलै।
3	11	ऐबै आसरी ऐ प्रार्थना सा कि आसरा बापू परमेश्वर होर प्रभु यीशु, मसीह तुसा हागै ऐणै री तैंईंयैं आसरी अगुवाई केरला।
3	12	होर प्रभु ऐण्ढै केरै, ज़ैण्ढा आसै तुसा न झ़ुरी रखा सी, तैण्ढाऐ तुसरी झ़ुरी एकी दुज़ै सैंघी झ़ुरी रखा सी होर तुसा सैभी मांहणु सैंघै बढ़लै होर उन्नति केरदा ज़ाला।
3	13	आसै प्रार्थना केरा सी कि प्रभु यीशु तुसरै मन बै स्थिर केरला, ज़ैबै सौ दबारा आपणै सैभी पवित्र लोका सैंघै ऐला ता ते आसरै परमेश्वर पिता सामनै पवित्रता न निर्दोष ठहरलै।
4	1	हे मेरै विश्वासी भाइयो, आसै तुसा हागै अर्ज़ केरा सी होर तुसाबै प्रभु यीशु मसीह न समझ़ा सी। ज़ैण्ढा तुसै आसा न शोभली च़ाल च़लणा सीखू होर परमेश्वरा बै खुश केरना सीखू सा होर तुसै च़ला भी सी, तैण्ढाऐ होर बी बढ़दै ज़ात्।
4	2	किबैकि तुसै जाँणा सी कि, आसै प्रभु यीशु रै अधिकारा न तुसाबै कुणा-कुणा हुक्म पजाऊ सा?
4	3	किबैकि परमेश्वरै री इच्छा ऐ सा कि तुसै पवित्र बैणा मतलब, व्यभिचारा न बच़िया रौहलै।
4	4	होर तुसा न हर एक मांहणु सिखै कि आपणै शरीरा बै कैण्ढै काबू न रखणा होर कैण्ढै पवित्रता होर आदर योग्य बनाणा।
4	5	तुसै आपणी इच्छा रै गुलाम मता बणा, ज़ैण्ढै होरी ज़ाति रै लोक शरीरा री इच्छा न लागी रौहा सी, ज़ो परमेश्वरा बै नी ज़ाणदै।
4	6	एसा गैला न कोई आपणै विश्वासी भाई रै बरोधा न पाप नी केरै होर न तेइरा गलत फायदा ले किबैकि प्रभु इन्हां सैभी गैला रा बदला लेणू आल़ा सा, ज़ैण्ढा कि आसै तुसाबै पैहलै बोलू होर याद बी दिलाई।
4	7	किबैकि परमेश्वरै आसै छ़ोतली ज़िन्दगी देणै री तैंईंयैं नैंई पर पवित्र ज़िन्दगी देणै री तैंईंयैं शाधै सी।
4	8	एस बजहा न ज़ो इन्हां नियमा रै मुताबक नाँह केरा सा, सौ मांहणु री शिक्षा रा नी पर परमेश्वरा रा नाँ केरा सा, ज़ुण आपणी पवित्र आत्मा तुसाबै देआ सा।
4	9	पर दुज़ै विश्वासी री झ़ुरी रै बारै न ऐ ज़रूरी नी ऑथि कि हांऊँ तुसाबै किछ़ लिखनू, किबैकि आपु न झ़ुरी रैखणा तुसै परमेश्वरा न आपै सीखू सा।
4	10	होर आसरै सारै मकिदुनियै प्रदेश रै सैभी भाई सैंघै ऐण्ढी झ़ुरी केरा बी सी, पर हे भाइयो आसै तुसाबै अर्ज़ केरा सी कि होर बी झ़ुरी न बढ़दै ज़ात्।
4	11	होर ज़ैण्ढा आसै तुसाबै हुक्म धिनी सा, तैण्ढाऐ कोई बै परेशान नी केरना, कोई रै कोमा बै दखल नी देणा होर आपणा-आपणा कोम काज़ केरनै होर आपणै-आपणै हौथै लाइया कमोणै री कोशिश केरा,
4	12	कि अविश्वासी सैंघै शोभला बर्ताव केरलै होर तुसाबै कौसी च़ीज़ै री कमी नी होली, ताकि तुसै कोई हागै हौथ न फैलाऐ।
4	13	हे मेरै विश्वासी भाइयो, आसै च़ाहा कि तुसै तिन्हां विश्वासी लोका रै बारै न जाँणा ज़ो मूँऐं सी, ऐण्ढा नी हो कि तुसै होर लोका सांही दुःख मनात्, ज़ुणिबै दबारा ज़िन्दै होंणै री आश नी ऑथि।
4	14	किबैकि आसै जाँणा सी कि, यीशु मूँआ होर ज़िन्दा बी हुआ ता, तैण्ढाऐ परमेश्वरा बी ज़ो यीशु मसीह पैंधै बशाह केरनै न बाद मूँऐं सी, तै बी यीशु हागै वापस आंणनै।
4	15	किबैकि आसै प्रभु रै वचनै रै मुताबक तुसाबै ऐ बोला सी कि, आसै ज़ो ज़िन्दै सी होर प्रभु रै ऐणै तैंईंयैं ज़िन्दै रौहलै ता मूँऐंदै विश्वासी न पैहलै नी जाँणा।
4	16	किबैकि प्रभु यीशु आपु स्वर्गा न उतरना, तेई बौगतै ललकार होर प्रधान स्वर्गदूता रा शब्द शुणिना होर परमेश्वरै री तुरही फुकरिनी होर ज़ुणा मसीह न मूँऐ सी तिन्हां सैभी पैहलै ज़िन्दै होंणा।
4	17	तैबै आसै ज़ो ज़िन्दै सी होर बच़िया रौहणा तिन्हां सैंघै स्वर्गा पैंधै च़किणा कि आसमाना न प्रभु न मिललै होर एसा रीतियै आसा हमेशा प्रभु सैंघै रौहणा।
4	18	इन्हां गैला सैंघै एकी दुज़ै बै उत्साहित केरदै रौहा।
5	1	पर हे विश्वासी भाइयो, ऊँईरी कोई जरूरी नी कि यीशु मसीह रै दबारा वापस ऐणै रै बौगता रै बारै न तुसरी तैंईंयैं किछ़ लिखलै।
5	2	किबैकि तुसै आपु ठीक जाँणा सी कि ज़ैण्ढा च़ोर राती च़ानक एज़ा सा, तैण्ढाऐ दसै बगैर प्रभु यीशु रा ध्याड़ा ऐणु आल़ा सा।
5	3	ज़ैबै लोका बोलदै होंणै कि ठीक सी होर किछ़ डौर नी ऑथि, ता तिन्हां पैंधै एकदम विनाश पौड़ना, ज़ैण्ढा कि सुज़दी बेटड़ी पैंधै पीड़ा एज़ा सी होर बच़ी नी सकदी; तैण्ढै तिन्हां लोका बी कौसी रीतियै नी बच़णा।	WRONG ALIGNMENT
5	4	पर हे विश्वासी भाइयो, तुसै ता निहारै न नी ऑथि कि प्रभु यीशु रा ध्याड़ा च़ोरा सांही तुसा पैंधै एज़िया पौड़ला।
5	5	किबैकि, तुसै सैभै ज्योति री औलाद सी होर ध्याड़ै री औलाद सी। आसै न ता राती रै होर न निहारै री औलाद ऑथि।
5	6	तैबै आसा अविश्वासी सांही सोंदै नी रौहणा, पर बिऊदै रौहणा होर होशियार रौहणा।
5	7	किबैकि ज़ुणा सोआ सी तै राती बै सोआ सी होर ज़ुणा मतवालै होआ सी ते राती बै मतवालै होआ सी।
5	8	पर आसै ज़ो ध्याड़कै सी। बशाह होर झ़ुरी रा कवच लाइया होर उद्धारै रै आशा रा टोप लाइया होशियार होर सुरक्षित रौहणा ।
5	9	किबैकि परमेश्वरै आसै आपणी झ़िकै री तैंईंयैं नी बल्कि एथै री तैंईंयैं ठहराऐ कि आसै आपणै प्रभु यीशु मसीह रै द्वारा उद्धार प्राप्त केरलै।
5	10	यीशु मसीह आसरी तैंईंयैं ऊँईरी तैंईंयैं मूँआ कि आसै चाहे ज़िन्दै होलै या मूँऐंदै होलै, ज़ैबै सौ दबारा एला, ता आसा सैभै मिलिया तेई सैंघै हमेशा री तैंईंयैं ज़ीलै।	WRONG ALIGNMENT
5	11	एसा बजहा न एकी दुज़ै बै उत्साहित केरा होर एकी दुज़ै री उन्नति री बजहा बणा, तुसै ऐण्ढा केरा बी सी।
5	12	हे विश्वासी भाइयो, आसै तुसा हागै अर्ज़ केरा सी कि, ज़ो तुसा न मेहनत केरा सी होर प्रभु न तुसरै स्याणै सी होर तुसाबै शिक्षा देआ सी, तिन्हरी मैना।
5	13	तै कोम ज़ो तुसरी तैंईंयैं केरा सी ता तुसै तिन्हां सैंघै झ़ुरी केरा होर तिन्हां बै बोहू आदरै रै लायक समझ़ा, आपु न मेल-मिलापा न रौहा।
5	14	हे विश्वासी भाइयो, आसै तुसाबै अर्ज़ केरा सी कि ज़ो ठीक च़ाल नी च़लदै, तिन्हां बै चेताऊणी देआ होर डरपोका बै हिम्मत दैआत्। कमज़ोर मांहणु बै सँभाला होर सैभी सैंघै सब्रा सैंघै रौहा।
5	15	होशियार रौहा, कोई कौसी सैंघै बुराई रै बदलै बुराई नी केरला, बल्कि हमेशा भलाई केरनै री तैंईंयैं त्यार रौहा। आपु सैभी न बी भलाई री कोशिश केरा।
5	16	हमेशा खुश रौहा।
5	17	लगातार प्रार्थना न लागी रौहा।
5	18	हर हालता न प्रभु रा धन्यवाद केरा। किबैकि तुसरी तैंईंयैं मसीह यीशु न परमेश्वरै री ऐण्ढी इच्छा सा।
5	19	परमेश्वरा री आत्मा बै आपणै आँध्रै कोम केरनै न मता रोका ।
5	20	ज़ो भविष्यवाणी परमेश्वरै लोका पैंधै केरी सा तिन्हां बै तुच्छ मता ज़ाणदै।
5	21	सैभी गैला बै परखा, ज़ो परमेश्वरा धिरै न सी होर ज़ो शोभली सी तिन्हरा पालन केरा।
5	22	सैभी किस्मै री बुराई न दूर रौहा।
5	23	शान्ति देणु आल़ा परमेश्वर आपु तुसाबै पूरी रीतियै पवित्र केरला; होर तुसरी आत्मा, प्राण होर देह आसरै प्रभु यीशु मसीह रै वापस ऐणै तैंईंयैं पूरै-पूरै निर्दोष होर सुरक्षित रौहलै।
5	24	तुसरा शाधणु आल़ै तुसै पवित्र होंणै री तैंईंयैं शाधु सा तैण्ढाऐ तुसाबै बी पवित्र बणिया रौहणै न मज़त केरला ।	WRONG ALIGNMENT
5	25	हे विश्वासी भाइयो, आसरी तैंईंयैं प्रार्थना केरा।
5	26	सैभी विश्वासी रा आदरा सैंघै स्वागत केरा।
5	27	हांऊँ तुसाबै प्रभु री कसम देआ सा कि ऐ चिट्ठी सैभी विश्वासी भाई बै पौढ़िआ शुणाइली।
5	28	आसरै प्रभु यीशु मसीह रा अनुग्रह तुसा पैंधै होंदा रौहला।
