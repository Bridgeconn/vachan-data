1	1	एह़ चिठ्ठी पौलुस कने अहां दे भाऊ तीमुथियुसे दे पास्से ते ऐ। मैं पौलुस परमात्मे दिया इच्छा ते यीशु मसीह दा प्रेरित ऐ।
1	2	मैं एह़ चिठ्ठी मसीह दे तिन्हां पवित्र कने सच्चे बसुआसी भाऊआं दे नांऐ पर लिखदा ऐ, जेह्ड़े कुलुस्से सैहरे च रैंह्दे हन। मैं प्रार्थना करदा ऐ, कि अहां दे पिता परमात्मे दिया तरफा ते तुहां जो अनुग्रह कने सांति मिलदी रैंह्।
1	3	जाह़लू अहां तुहां तांई प्रार्थना करदे हन, अहां अपणे प्रभु यीशु मसीह दे पिता मतलब परमात्मे दा धन्यावाद करदे हन।
1	4	क्जोकि अहां सुणेया ऐ, कि यीशु मसीह पर तुहां दा बसुआस ऐ, कने सारे परमात्मे दे लोकां नैं तुहां प्यार रखदे हन।
1	5	तुहां एह़ इसतांई करदे हन, क्जोकि बसुआस कने प्यारे दी बुनियाद सैह़ आसा ऐ, जेह्ड़ी तुहां तांई सुअर्गे च रखियो ऐ, जिसदे बारे च तुहां पैहल्ले ते ई तिस सुसमाचारे दे सच्चे वचने च सुणी चुकेयो हन,
1	6	जेह्ड़ा तुहां अल्ल पुज्जा ऐ। एह़ सुसमाचार सारे संसारे च फैला दा ऐ, कने मते सारे लोक बसुआसे च ओआ दे हन। जिस दिने ते तुहां इसियो सुणेया तधैड़ी ते तुहां भी परमात्मे दे अनुग्रह जो समझे।
1	7	तिसदी सिक्षा तुहां अहां दे प्यारे साथी इपफ्रासे ते सिखियो ऐ, जेह्ड़ा अहां सौगी मसीह च बसुआसे जोग्गा सेवक ऐ।
1	8	तिन्नी तुहां दे प्यारे जो जेह्ड़ा पवित्र आत्मा च ऐ, अहां पर प्रगट कित्या ऐ।
1	9	इसा बज़ाह ते जिस दिन ते एह़ सुणेया ऐ, अहां भी तुहां तांई एह़ प्रार्थना करणा नीं छड्डेया कने एह़ विणती करदे हन कि तुहां पूरे आत्मिक ज्ञान कने समझा च परमात्मे दी इच्छा दे सारे ज्ञाने च भरोंदे जा,
1	10	इस तरीके नैं तुहां प्रभु दे मताबक ज़िन्दगी जी करी सारियां गल्लां च तिसियो खुस करगे। कने हर किस्मां दे खरे कम्म करदे रैंह्गे कने परमात्मे दे ज्ञाने च फल़दे कने बधदे जांगे।
1	11	तां मैं प्रार्थना करदा ऐ, कि परमात्मा अपणी महिमा दी सामर्थी दा इस्तेमाल करी नैं तुहां जो मजबूत करैं। इसतांई तुहां बड़े हौंसले कने खुसिया सौगी अपणियां मुसीबतां जो झेली सकन।
1	12	तुहां लोक लगातार पिता परमात्मे दा धन्यावाद करदे रेह्आ, जिन्नी अहां जो इस जोग्गा बणाया, कि जोत्ती दे राज्जे च परमात्मे लोकां सौगी विरासता च हिस्सेदार होन।
1	13	क्जोकि परमात्मे अहां जो सैताने दे बसे ते छड्डाई करी अपणे प्यारे पुत्तरे दे राज्जे च लेई अंदा ऐ।
1	14	अपणे पुत्तरे दे बलिदाने दे जरिये अहां जो छड्डांदा ऐ, मतलब पापां ते माफी दिंदा ऐ।
1	15	कोई भी परमात्मे जो नीं दिक्खी सकदा, अपर जाह़लू तिसदा पुत्तर माणु दे रूपे च आया, ताह़लू तिन्नी अपणे आप्पे जो लोकां पर प्रगट कित्ता, कने सैह़ जेठा ऐ कने सारी सृष्टिया पर परम प्रधान ऐ।
1	16	क्जोकि एह़ सैई मसीह ऐ, जिन्नी सारी सृष्टिया दियां चीज्जां जो बणाणे तांई परमात्मे सौगी कम्म कित्या था, चां सुअर्गे दियां होन, या धरती दियां, दिक्खियां या अणदिखियां, क्या सिंहासण क्या राज्ज, क्या राज्ज करणे आल़े कने क्या हक्क, सारियां चीज्जां तिसदे जरिये तिसदिया सेवा तांई बणाईयां हन।
1	17	कने मसीह सारियां चीज्जां बणने ते पैहल्ले मजूद था, कने सारियां चीज्जां तिसदिया इच्छा मताबक कम्म करदियां हन।
1	18	कने मसीह ई ऐ जेह्ड़ा कलीसिया जो चलांदा ऐ। ठीक तिंआं ई जिंआं इक्क माणुये दा सिर तिसदे पूरे सरीरे जो चलांदा ऐ, सैई सुरू ऐ, कने मरेयां ते जिन्दे होणे आल़ेआं च जेठा ऐ, कि सैई सबना च परम प्रधान होयैं।
1	19	क्जोकि पिता परमात्मे दी खुसी इस च ऐ, कि तिसदा पूरा सभाव मसीह च वास करैं,
1	20	कने मसीयें सूल़िया पर जेह्ड़ा खून बाहया, तिसदे जरिये परमात्मे मेल जोल दी सुरुआत कित्ती, परमात्मे जो खरा लग्गा कि सैह़ मसीह दे जरिये सारियां चीज्जां दा चाहे सैह़ धरती दियां होन, चाहे सुअर्गे दियां होन, अप्पु सौगी मेल करी लैन।
1	21	तुहां लोक अपणे बुरे कम्मां दिया बज़ाह ते पैहल्ले परमात्मे ते दूर थे, कने तुहां दे मनां च बैर था।
1	22	अपर हुण परमात्मे मसीह दिया मौत्ती दे जरिये तुहां सौगी भी मेल-जोल करी लेआ, तांजे तुहां जो अपणे सामणै पवित्र कने बेदाग, कने बेकसूर बणाई करी खरेड़ें।
1	23	जे तुहां मसीह च बसुआस करदे हन, तां तुहां दा बसुआस तिस पर मजबूत रैहणा चाइदा, ठीक तिस घरे साइआं जेह्ड़ा मजबूत नीआं पर बणाया ऐ। कने अहां तिस सुसमाचारे जो सुणी करी जेह्ड़ी आसा अहां जो मिलदी ऐ तिसा जो मत छड्डा। जिसदा प्रचार इस संसारे दे लोकां च कित्ता गेआ, कने सुसमाचारे दा प्रचार करणे तांई मैं पौलुस सेवक बणेया ऐ।
1	24	हुण मैं तिन्हां दुखा दिया बज़ाह ते जेह्ड़े तुहां तांई झेला दा ऐ, खुसी मनांदा ऐ। कने मैं तिसदे सरीरे, मतलब कलीसिया तांई अपणे सरीरे च कने मसीह दे दुखां च बाक्कि रेई गेई कमियां जो पूरा करदे-करदे अपणी जिम्मेवारी निभा दा ऐ।
1	25	इसा कलीसिया तांई कने तुहां तांई मैं परमात्मे दे जरिये दित्तियो सेवा तांई सेवक चुणेया गेआ कि परमात्मे दे हुक्मां दा पूरे तरीके नैं प्रचार करी सकैं।
1	26	मतलब तिस रहस्य जो जेह्ड़ा सदियां ते कने पीढ़ियाँ ते गुप्त रेह्आ, अपर हुण परमात्मे दे लोकां पर प्रगट होएया ऐ।
1	27	परमात्मैं एह़ फैसला लेआ कि तिसदे लोक इस सानदार कने महिमा आल़े रहस्य जो जाणी सकन, जेह्ड़ा सारे लोकां तांई तिस अल्ल ऐ। एह़ रहस्य मसीह अप्पु ई ऐ जेह्ड़ा तुहां च रैंह्दा ऐ, सिर्फ सैई महिमा तांई अहां दी उम्मीद ऐ।
1	28	अहां मसीह दा प्रचार करी नैं हर इक्की माणुये जो परमात्मे दे तिस ज्ञाने दे जरिये चतौणी कने सिक्षा देई नैं समझांदे हन, तांजे अहां एह़ दिक्खी लैन कि हर इक्क बसुआसी परमात्मे सामणै खड़ोणे तांई मसीह च पक्का होई जां।
1	29	इसतांई मैं तिसा सामर्थी नैं तन मन लगाई नैं मेहनत करदा ऐ, जेह्ड़ी मिन्जो मसीह दे जरिये मिलदी ऐ, कने जेह्ड़ी मिन्जो च कम्म करदी ऐ।
2	1	मैं चांह़दा ऐ, कि तुहां जाणी लैन कि तुहां कने तिन्हां तांई जेह्ड़े लौदीकिया सैहरे च हन, कने तिन्हां सारेयां तांई जिन्हां मिन्जो नीं दिख्या, मैं कितणी मेहनत करदा ऐ,
2	2	मैं इसतांई मेहनत कित्ती, तांजे तिन्हां दा बसुआस मजबूत होई जां, कने सैह़ प्यारे नैं अप्पु च मिल्ली नैं रैह़न, मैं चांह़दा ऐ, सैह़ पूरा भरोसा रखन, क्जोकि तिन्हां अल्ल परमात्मे दे गुप्त रहस्य दी पूरी समझ ऐ, जेह्ड़ा यीशु मसीह अप्पु ऐ।
2	3	जिस च अक्ला दे कने ज्ञाने दे सारे खजाने छुपेयो हन।
2	4	एह़ मैं इसतांई ग्लादा ऐ, कि कोई माणु तुहां जो अपणी झूठी सिक्षां पर बसुआस करणे तांई राज्जी नीं करी लैं।
2	5	क्जोकि जे मैं तुहां ते दूर ऐ, तमी मैं तुहां दे बारे च सोचदा रैंह्दा ऐ, कने मैं खुश हुंदा ऐ, कि जिंआं तुहां जो जीणा चाइदा था, तिंआं ई तुहां ज़िन्दगी जींदे हन, कने तुहां दा बसुआस मसीह च पक्का ऐ।
2	6	कने जिंआं तुहां यीशु मसीह जो प्रभु मन्नी करी ग्रहण करी लेआ ऐ, तिंआं ई लगातार तिसदे पचांह़ चलदे रेह्आ।
2	7	कने तिस च जड़ पकड़दे कने बधदे भी जा। कने जिंआं तुहां सखाऐयो हन, तिंआं ई बसुआसे च मजबूत हुंदे जा, कने जादा ते जादा परमात्मे दा धन्यावाद करदे रेह्आ।
2	8	ध्यान रखा कि कोई तुहां लोकां जो तिन्हां बेकार गल्लां ते वेबकूफ ना बणा। एह़ बेकार गल्लां सुणने च तां ज्ञाने दियां लगदियां हन, क्जोकि एह़ गल्लां तां सिर्फ संसारे दे लोकां दे पास्से ते हन, अपर मसीह दे पास्से ते नीं।
2	9	क्जोकि मसीह दे सरीरे च परमात्मे दे सारे गुण पाये जांदे हन,
2	10	मसीह संसारे दे अधिकारियां कने हकुमता ऊपर राज्ज करदा ऐ, कने जे तुहां मसीह च हन, तां तुहां तिस च पूरे हन।
2	11	मसीयें भी तुहां दे पापे आल़िआं आदतां जो दूर कित्या ऐ। ठीक तिंआं ई जिंआं खतणा करदे बग्त थोड़ा देहया मास सरीरे ते हटाया जांदा ऐ।
2	12	जाह़लू तुहां बपतिस्मा लेआ, तां तुहां भी मसीह साइआं दब्बे गै, जिंआं मसीह मरेयां ते जिन्दा होएया, तिंआं तुहां भी नौये सभावे सौगी जिन्दे होये। एह़ इसतांई होएया कि तुहां परमात्मे पर बसुआस कित्ता, जिन्नी अपणिया सामर्थी दे जरिये मसीह जो मरेयां ते जिन्दा कित्ता।
2	13	तुहां जाह़लू अपणे अपराधां कने बगैर खतणे ते मतलब बपतिस्मे ते पैहल्ले तुहां दा खरा सभाव मरेया था, परमात्मे तुहां दे सारे अपराधां जो माफ करदे होये तुहां जो मसीह सौगी जिन्दा करी दित्या ऐ।
2	14	कने तिन्नी अहां दे अपराधां दा चिट्ठा सूल़िया पर मेखां नैं जड़ी करी सामणै ते हटाई दित्ता ऐ, जेह्ड़ा मूसा दिया व्यबस्था जो नीं मन्नणे दिया बज़ाह ते अहां दे नांऐ पर लगया था।
2	15	कने तिन्नी मसीह दे सूल़िया पर मरने दे जरिये संसारे दे अधिकारियां कने हकुमता जो हराई करी तिन्हां दा सारेयां सामणै तमासा बणाई दित्ता, कने तिन्हां पर जीत्त हासल करी नैं बड़ी खुसी मनाई।
2	16	इसतांई कोई भी तुहां दा एह़ ग्लाई नैं, कि तुहां जो क्या खाणा पीणा, या होर त्योहार मनाणे, या नौये चन्द्रमे दा त्योहार मनाणा, या बिस्रामे आल़े दिने दे बारे च फैसला ना करैं।
2	17	क्जोकि एह़ सारे नियम परछाईया साइआं हन, अपर सच्चाई तां मसीह च पाई जांदी ऐ।
2	18	कोई भी माणु, जेह्ड़ा दीनता दे ढोंग कने सुअर्गदूतां दी अराधना च लीन ऐ, तुहां जो तुहां दे इनामे ते दूर नीं करी सकैं। ऐदेया माणु इश्वरे दे दर्शन दिक्खणे च ढींगा मारदा ऐ। अपर एह़ सब बकबास ऐ क्जोकि तिन्हां दे दिमाग मतलबी इच्छां नैं भरोया ऐ।
2	19	कने सैह़ लोक यीशु मसीह सौगी बणी करी नीं रेई सकदे, जेह्ड़ा पूरे सरीरे दा सिर ऐ। जिंआं सरीरे दे सारे जोड़ कने नसां सरीरे सौगी बणी करी रैंह्दियां हन, तिंआं तुहां भी यीशु मसीह च मिल्ली जुली करी कने किठ्ठे रैह़न, क्जोकि सरीरे दे अंग परमात्मे दे पास्से ते बधदे जांदे हन।
2	20	जाह़लू ते तुहां दा पापी सभाव यीशु मसीह सौगी मरी गेआ ऐ, तां तुहां जो इस संसारे दे कायदे कानूना जो मन्नणे दी कोई जरूरत नीं ऐ। इसतांई हुण भी तुहां इस संसारे दे कायदे कानूना जो क्जो मनदे हन, जिसते लगदा ऐ कि तुहां हुण भी इस संसारे दे बसे च हन।
2	21	“ऐदिआं चीज्जां जो अपणे हत्थां च मत लेआ! कने ऐदेय खाणे जो मत खा! ऐत्थु तिकर कि ऐदिआं चीज्जां जो छुआ भी मत!”
2	22	क्जोकि एह़ सारे कायदे कानून बेकार कने कुसी कम्मे दी नीं, क्जोकि एह़ माणुआं दे हुक्मां कने सिक्षां दे मताबक हन।
2	23	एह़ कायदे कानून तां खरे रस्ते दे पास्से लेई जाणे आल़े लगदे हन, सैह़ एह़ हन, जेह्ड़े अपणे आप्पे जो जबरदस्ती परमात्मे दे भक्त बणने दे जरिये, कने दखावटी दीनता, कने अपणे सरीरां नैं बड़ा बुरा बर्ताब। अपर ऐत्थु तिकर कि जाह़लू लोक इन्हां कायदे कानूना जो मनदे हन, भिरी भी सैह़ अपणे पापे आल़े चाल-चलणे जो नीं रोकी सकदे।
3	1	इसतांई जाह़लू तुहां मसीह सौगी मरेयां ते जिन्दे कित्ते गै, तां तिन्हां चीज्जां दी इच्छा करदे रेह्आ, जेह्ड़ियां परमात्मे तुहां तांई सुअर्गे च रखियां हन, जित्थु मसीह अज्ज भी ऐ, कने परमात्मे दे सज्जे बक्खे बैठेया ऐ।
3	2	धरती दियां चीज्जां पर नीं, अपर तिन्हां चीज्जां दी इच्छा करदे रेह्आ, जेह्ड़ियां परमात्मे तुहां तांई सुअर्गे च रखियां हन।
3	3	क्जोकि तुहां तां अपणे पापी सभावे च मरी गियो थे, कने तुहां दी ज़िन्दगी मसीह सौगी परमात्मे च छुपियो ऐ।
3	4	जाह़लू मसीह, जेह्ड़ा तुहां जो नौई ज़िन्दगी दिंदा ऐ, जाह़लू इस संसारे च दुवारी बापस ओंगा, ताह़लू तुहां भी ओंगे, कने तिसदी महिमा च हिस्सेदार बणगे।
3	5	इसतांई बुरे कम्मां करणा छड्डी देआ, जेह्ड़े तुहां दे पापी सभावे सौगी जुड़ेयो हन, जेह्ड़े धरतिया पर हन, मतलब ब्यभिचार, मने च गंदगी, वासना, बुरी सोच। कने लालची मत बणा जेह्ड़ा मूर्तिपूजा दे साइआं ऐ।
3	6	क्जोकि लोक इन्हां बुरे कम्मां करदे हन, परमात्मा जरूर इन्हां लोकां जो कड़ी सज़ा दिंगा।
3	7	कने तुहां भी, जाह़लू इन्हां बुरे कम्मां च ज़िन्दगी बितांदे थे, तां तुहां भी ऐदई बुरे कम्मां जो करदे थे।
3	8	अपर हुण तुहां भी इन्हां सारेयां जो, मतलब गुस्सा, रोष, बैरभाव, निंदा कने मुँऐ ते गालियां बकणा, इन्हां सारियां गल्लां जो करणा छड्डी देआ।
3	9	इक्की दूये नैं झूठ मत ग्ला, क्जोकि तुहां अपणे पराणे पापी सभावे जो कने बुरे कम्मां जो छड्डी दित्या ऐ।
3	10	कने हुण तुहां नौये सभावे जो अपनाई लेआ ऐ, एह़ नौआं सभाव जादा ते जादा अपणे बणाणे आल़े साइआं बणदा जांदा ऐ, कने तिसियो खरे कित्ते समझगा।
3	11	इसा बज़ाह ते तिस च ना तां यूनानी रेह्आ ना यहूदी, ना खतणा ना बगैर खतणा ते, ना परदेसी ना स्कूती, ना दास कने ना अजाद माणु सिर्फ मसीह ई सबना ते म्हान ऐ, कने अहां सबना च जींदा ऐ।
3	12	इसतांई परमात्मे तुहां जो तिसदे पवित्र लोक होणे तांई चुणेयां, कने तुहां नैं प्यार करदा ऐ, बड़ी दया, कने बड़ी भलाई, बड़ी दीनता, कने बड़ा नरम सभाव, कने अपणे आप्पे च सेहनसक्ति रखा।
3	13	कने जे कुसी जो कुसी पर दोस लगाणे दी कोई बज़ाह होयैं, तां इक्की दूये दी झेली लेआ कने इक्की दूये दे अपराधां जो माफ करा; जिंआं प्रभुयैं तुहां दे अपराध माफ कित्ते, तिंआं ई तुहां भी करा।
3	14	अपर सबना ते बड्डी गल्ल एह़ ऐ, कि इक्की दूये नैं प्यार भाव बणाई रखा। इआं करणे नैं तुहां इक्क जुट होई जांगे।
3	15	जेह्ड़ा सांति मसीह दिंदा ऐ, तिसा जो अपणे मने च राज्ज करणा देआ। क्जोकि तुहां सारे इक्की सरीरे दे अंग हन, कने तुहां सबना जो इक्की दूये सौगी सांति च रैहणे तांई सद्देया ऐ, कने तुहां हमेसा धन्यावादी बणी रेह्आ।
3	16	हर बग्त तुहां मसीह दे वचने दे बारे च सोचदे रेह्आ, तांजे जेह्ड़ा कुच्छ करदे कने सोचदे हन, तिसियो काबू च रखा। कने बड़ी समझदारिया नैं इक्की दूये जो सखा कने सलाह देआ, कने अपणे-अपणे मने च धन्यावाद करी नैं परमात्मे तांई भजन कने स्तुति गीत कने आत्मिक गीत गा।
3	17	वचने च या कम्मे च जेह्ड़ा कुच्छ भी करा सब प्रभु यीशुये दे नांऐ नैं करा, कने प्रभु यीशुये दे जरिये पिता परमात्मा दा धन्यावाद करा।
3	18	हे लाड़ियो, तुहां जो अपणे लाड़े दे अधीन रैहणा चाइदा, क्जोकि प्रभु दे पचांह़ चलणे तांई ऐई ठीक ऐ।
3	19	हे लाड़ेयो, अपणिया-अपणिया लाड़िया नैं प्यार रखा, कने तिन्हां सौगी खरा बर्ताब करा।
3	20	हे जागतो, सारियां गल्लां च जेह्ड़ियां तुहां करदे हन, अपणे-अपणे मांऊ-बुढ़े दे हुक्मे दा पालण करा, क्जोकि प्रभु इसते खुस हुंदा ऐ।
3	21	हे बच्चे आल़ेयो, अपणे जागतां जो बार-बार झिड़की नैं तंग मत करा, इआं ना होयैं कि तिन्हां दी हिम्मत टूटी जां।
3	22	हे दासो, मेरी सलाह एह़ ऐ कि तुहां सारियां गल्लां च तिन्हां लोकां दा हुक्म मना, जेह्ड़े इसा धरतिया पर तुहां दे मालक हन। तिन्हां साइआं नीं, जेह्ड़े माणुआं जो खुस करणे तांई इआं करदे हन, अपर परमात्मे दे डरे च कने सच्चाईया च ।
3	23	जेह्ड़ा कुच्छ तुहां करदे हन, तिसियो पूरे मने नैं करा, एह़ समझी नैं कि माणुआं तांई नीं अपर प्रभु तांई करदे हन।
3	24	क्जोकि तुहां जाणदे हन, कि तुहां जो इसदे बदले प्रभुये ते इनाम मिलगा। तुहां प्रभु यीशु मसीह दी सेवा करदे हन।
3	25	क्जोकि जेह्ड़ा बुरा करदा ऐ, परमात्मा तिन्हां जो सज़ा दिंगा, परमात्मा तित्थु कुसी नैं पक्षपात नीं करगा।
4	1	हे सुआमियो, अपणे-अपणे दासां सौगी न्याय कने इक्क देहया बर्ताब करा, एह़ समझी करी कि सुअर्गे च तुहां दा भी इक्क मालक ऐ।
4	2	प्रार्थना च लगातार लग्गी रेह्आ, जाह़लू तुहां प्रार्थना करदे, तां हमेसा चौकनै कने परमात्मे दा धन्यावाद करदे रेह्आ;
4	3	कने इसदे सौगी-सौगी अहां तांई भी प्रार्थना करदे रेह्आ कि परमात्मे अहां तांई वचन सणाणे दा देहया मौका दैं, तांजे अहां मसीह दे तिस भेते जो समझाई सकन, जिसदिया बज़ाह ते मैं जेला च ऐ,
4	4	कने तुहां प्रार्थना करा, कि मसीह दे तिस भेते जो बड़े साफ कने खुले तरीके नैं समझाई सकैं, जिंआं मिन्जो करणा ठीक ऐ।
4	5	अपणे हर मौके जो जेह्ड़ा तुहां जो मिलदा ऐ कीमती समझी नैं संसारिक लोकां सौगी अक्लमंदिया नैं बर्ताब करा।
4	6	तुहां दे बोल हमेसा खरे कने मिठ्ठे होन, तांजे तुहां जो अपणे बसुआसे दे बारे च हर माणुये जो ठीक-ठीक जवाब दैणा आई जां।
4	7	प्यारा बसुआसी भाऊ कने बसुआसे जोग्गा सेवक तुखिकुस, जेह्ड़ा प्रभु च मेरे सौगी कम्म करणे आल़ा ऐ, मेरी सारियां गल्लां तुहां जो दस्सी दिंगा।
4	8	तिसियो मैं तुहां अल्ल इसतांई घल्लेया ऐ, कि तुहां जो अहां दी हालता दे बारे पता लग्गी जां, कने सैह़ तुहां दे बसुआसे जो मजबूत करैं।
4	9	तिस सौगी मैं उनेसिमुसे जो भी घल्लेया ऐ; जेह्ड़ा बसुआसे जोग्गा कने प्यारा बसुआसी भाऊ कने तुहां दे ग्रांऐ ते ऐ। एह़ तुहां जो ऐत्थु दियां सारियां गल्लां दस्सी दिंगे।
4	10	अरिस्तर्खुस, जेह्ड़ा मिन्जो सौगी कैदी ऐ, कने यूहन्ना मरकुस जेह्ड़ा बरनबासे दा भाऊ लगदा ऐ, (मैं जाणदा ऐ कि मरकुसे दे बारे च तुहां जो पैहल्ले ते दस्सी दित्या था कि जे सैह़ तुहां अल्ल औयें, तां तिस नैं ठीक ढंगे नैं बर्ताब करणा।)
4	11	कने यीशु जिसियो लोक यूस्तुस ग्लांदे हन, तुहां जो नमस्कार ग्लांदे हन। यहूदी बसुआसी लोकां च सिर्फ ऐई त्रै माणु परमात्मे दे राज्जे तांई मेरे साथी हन, जेह्ड़े मिन्जो हिम्मत दिंदे हन।
4	12	इपफ्रास जेह्ड़ा तुहां दे ग्रांऐ ते ऐ, कने यीशु मसीह दा दास ऐ, तुहां जो नमस्कार ग्लांदा ऐ। सैह़ हमेसा तुहां तांई मन लगाई नैं प्रार्थना करदा ऐ, जिसते तुहां लोक सारियां गल्लां सिद्ध होई नैं पूरे बसुआसे सौगी परमात्मे दी इच्छा पर मजबूत रेह्आ।
4	13	मैं तिसदा गवाह ऐ, कि सैह़ तुहां तांई कने लौदीकिया कने हियरापुलिस दे लोकां तांई मन लगाई नैं प्रार्थना करदा रैंह्दा ऐ।
4	14	प्यारे बैद लूका कने देमास तुहां जो नमस्कार ग्लांदे हन।
4	15	लौदीकिया सैहरे दे बसुआसी भाऊआं जो कने नुमफासे कने तिन्हां दी घरे दी कलीसिया जो नमस्कार ग्लायां।
4	16	जाह़लू एह़ चिठ्ठी तुहां बिच्च पढ़ी जां, तां इआं करणा कि लौदीकिया दे सैहरे च भी पढ़ी जां, कने सैह़ चिठ्ठी जेह्ड़ी लौदीकिया कलीसिया ते आई तिसायो तुहां भी पढ़नेयों।
4	17	कने अरखिप्पुसे नैं ग्लानेयों कि जेह्ड़ी सेवा प्रभु च तिज्जो दित्तियो ऐ, तिसायो ध्याने सौगी पूरी करेयां।
4	18	मैं पौलुस, अपणे हत्थे नैं इसा चिठ्ठिया च तुहां जो नमस्कार लिखदा ऐ। याद रखणा मैं जेला च ऐ, कने मिन्जो तांई प्रार्थना करा। तुहां पर परमात्मे दा अनुग्रह हुंदा रैंह्। आमीन।
