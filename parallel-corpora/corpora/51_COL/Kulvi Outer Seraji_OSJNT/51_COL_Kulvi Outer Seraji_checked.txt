1	1	अह च़िठी आसा पल़सी ज़ुंण परमेशरे मरज़ी करै मसीहा ईशूओ शधाणूं आसा और विश्वासा दी मेरै भाई तिमुतुसा बाखा।
1	2	हाम्हैं लिखा एता मसीहा दी तिन्नां पबित्र और भरोस्सैमंद भाई-बैहणी लै ज़ुंण कुलुस्स नगरी रहा। म्हारै बाप्पू परमेशर और प्रभू ईशू मसीहा का आसा मेरी एही अरज़ कि तम्हां सोभी लोल़ी झींण और शांती सदा हुई।
1	3	हाम्हैं करा हर धैल़ै तम्हां लै प्राथणां और आपणैं प्रभू ईशू मसीहे बाप्पू, परमेशरो शूकर।
1	4	किल्हैकि हाम्हैं शूणअ इहअ कि मसीहा ईशू दी आसा थारअ विश्वास और सोभी पबित्र लोगा संघै डाहा तम्हैं झ़ूरी।
1	5	तम्हैं करा एता तेसा च़िज़े आशा डाही करै ज़ुंण तम्हां लै स्वर्गै आसा डाही दी, ज़ेते बारै तम्हैं तेऊ खुशीए समादे शुचै बैणा दी तिन्नां का शूणीं आसा मुक्कै दै ज़ुंण तम्हां सेटा शुरू दी आऐ।
1	6	ज़ुंण अह खुशीओ समाद तम्हां सेटा पुजअ अह आसा तम्हां सेटा का सारै देशै कई ज़ैगा लागअ द पुजदअ। अह आसा संसारै पज़दी ज़िम्मीं ज़िहअ लोगे ज़िन्दगी बदल़दअ लागअ द ज़ेथ नाज़ बधिया बझ़ा और खास्सी फसल निखल़ा। ठीक तेही ई ज़ेही तम्हैं तैहा धैल़ी ओर्ही आपणीं ज़िन्दगी बदल़ी ज़धू तम्हैं पैहली बारी खुशीओ समाद शूणअ होर परमेशरे जशो सत्त बछ़ैणीं।
1	7	तेऊए ई शिक्षा शिखल़ी तम्हैं म्हारै पैरै ज़ोल़ीदार इपफ्रास भाई का, ज़ुंण हाम्हां लै मसीहो भरोस्सैमंद टैहलू आसा।
1	8	तेऊ ई खोज़अ हाम्हां का थारी होरी सोभी संघै झ़ूरी करने बारै ज़ुंण पबित्र आत्मां तम्हां लै आसा दैनी दी।
1	9	तैहीता ज़हा धैल़ी ओर्ही अह शूणअ द आसा, हाम्हैं करा हर बगत तम्हां लै प्राथणां कि परमेशरे आत्मां तम्हां लै बुधि और समझ़ दैए और तम्हैं एसा गल्ला समझ़े कि परमेशरे मरज़ी किज़ै आसा,
1	10	ताकि थारअ च़ाल च़लण प्रभू जोगी होए, और तम्हैं सोभी गल्ला दी परमेशरा खुश करी सके, और तम्हां दी सोभी रंगे भलै कामों फल़ लागे, और तम्हां का परमेशरे बारै होर बी खास्सअ थोघ लागे।
1	11	हुंह करा एही प्राथणां परमेशर तम्हां आपणीं शगती करै होर बी खास्सै जोधै बणांए, ताकि तम्हैं हर दुख तकलिफी सबर करी करै खुशी-खुशी ज़िरी सके।
1	12	हाम्हैं करा हर बगत बाप्पू परमेशरो शूकर, ज़ुंणी तम्हैं एता जोगी बणांऐं कि तम्हैं बी तेऊ प्रैशै दी पबित्र लोगे ज़ैदाता दी साझ़ू होए ज़ेते तेऊ आपणैं लोगा लै करार आसा की दी।
1	13	किल्हैकि तेऊ ई छ़ड़ैऊऐ हाम्हैं न्हैरै दी काम करनै आल़ी शैताने शगतीए बशा का और तेऊ पजैल़ै हाम्हैं आपणैं पैरै शोहरुए राज़ा दी।
1	14	आपणैं शोहरूओ बल़ीदान करी करै तेऊओ लोहू बहाऊई दैनअ तेऊ हाम्हां लै शैताने शगती का छ़ुटकारअ मतलब म्हारै पाप किऐ माफ।
1	15	हाम्हैं निं परमेशरा भाल़ी सकदै, पर ज़ांऊं मसीहा ईशू मणछ देही लई, तेऊ भाल़ी लागअ हाम्हां का थोघ कि परमेशर किहअ आसा किल्हैकि सह आसा तेऊ ई ज़िहअ। सह आसा सोभी का ज़ेठअ, तेऊ बाद ज़ेतरी बी गल्ला परमेशरै बणांईं सह आसा तिन्नां सोभिओ मालक।
1	16	किल्हैकि सह मसीहा ई त परमेशरा संघै सोभी गल्ला बणांणैं आल़अ, स्वर्गै या पृथूईए, भाल़ी दी होए या नांईं भाल़ी दी होए, कै राज़गादी, कै राज़, कै गुप्त संसारे शगती। सारी च़िज़ा आसा तेऊ करै और तेऊए ई अदर करना लै बणांईं दी।
1	17	सोभी च़िज़ा बणांणैं का पैहलै त मसीहा, () और सोभै च़िज़ा रहा तेऊ ई दी कठा काम।
1	18	मंडल़ी आसा देही ज़ेही, और मसीहा आसा तेतो मूंड। सह ई त सोभी का पैहलै और सह ई आसा मूंऐं दै मांझ़ै ज़िऊंदै हणैं आल़अ पैहलअ कि सोभी गल्ला दी सह ई प्रधान होए।
1	19	किल्हैकि बाप्पू परमेशरे खुशी आसा एता ई दी कि तेऊओ सारअ सभाब मसीहा दी बस्से
1	20	और मसीहा करै परमेशर सोभी आप्पू सेटा लै बापस आणे। तेऊ की मसीहे क्रूसा दी बहाऊऐ दै लोहू करै स्वर्ग और पृथूईए सोभी च़िज़ा दी शांती।
1	21	तेऊ किअ आपणीं सारी देही करै और मौता करै थारअ बी मेल़-ज़ोल़, ज़ुंण पैहलै पराऐ तै और बूरै कामां करै मना का परमेशरे दुशमण तै।
1	22	परमेशरै किअ मसीहे संसारे देही दी क्रूसा दी मरी करै थारअ बी मेल़-ज़ोल़ ताकि तम्हां आप्पू सेटा पबित्र और नर्दोश बणांईं करै हाज़र करे।
1	23	थारअ विश्वास लोल़ी मसीहा दी पाक्की आथरी प्रैंदै बणांऐं दै घरा ज़िहअ पाक्कअ हुअ, और तेसा आशा निं तम्हैं छ़ाडी ज़ुंण तम्हां तधू आसा भेटी दी ज़धू तम्हैं खुशीओ समाद शूणअ। ज़ुंण समाद सारै संसारै सोभी का खोज़अ और हुंह पल़सी आसा तेता खोज़णा लै परमेशरो टैहलू छ़ांटअ द।
1	24	मुंह हआ खुशी ज़ेभै हुंह थारी तैणीं आपणीं देही दी दाह-दुख ज़िरा। हुंह समझ़ा इहअ कि हुंह आसा मसीहे दाह-दुखा दी साझ़ू ज़ुंण कबल्लै तेऊए देही दी मतलब विश्वासी मंडल़ी दी आसा।
1	25	परमेशरै बणांअ हुंह आपणअ टैहलू और तेऊ सभाल़ी मुखा ज़रूरी कामें ज़िम्मैंबारी, सह काम आसा इहअ कि हुंह तम्हां ज़िहै लोग ज़ुंण यहूदी निं आथी तिन्नां का परमेशरो पूरअ समाद खोज़ूं।
1	26	मतलब सह भेद, ज़ुंण कई ज़मानैं ओर्ही गुप्त आसा त रहअ द पर ऐबै हुअ परमेशरे पबित्र लोगा दी प्रगट।
1	27	परमेशर च़ाहा इहअ कि तिन्नां का लोल़ी थोघ लागअ कि मसीहे ज़ैदात और महिमां आसा तम्हां होरी ज़ातीए लोगा लै बी। अह भेद आसा इहअ कि मसीहा रहा तम्हां दी। अह दैआ तम्हां लै परमेशरे महिमां दी साझ़ू हणें आशा।
1	28	ता हाम्हैं खोज़ा होरी का मसीहे बारै, हाम्हैं दैआ लोगा लै चतैनगी और लोगा सखाऊआ हाम्हैं तेसा बुधि करै ज़ुंण हाम्हां लै परमेशरै आसा दैनी दी। हाम्हैं च़ाहा तिन्नां परमेशरा सम्हनै मसीहा संघै तिन्नें पाक्कै रिश्तै संघै निंणअ।
1	29	तैही करा हुंह तन-मन लाई करै काम और हुंह करा खास्सी मैन्थ, किल्हैकि मसीहा दैआ मुल्है शगती ज़ुंण मुंह दी काम करा।
2	1	ज़ुंण लौदिकिया नगरी रहणैं आल़ै और तिन्नां सोभी विश्वासी लै ज़ुंणी हुंह अज़ी बी नांईं आथी भाल़अ द। हुंह च़ाहा इहअ कि तम्हां सोभी का लोल़ी थोघ लागअ कि हुंह थारी तैणीं केही मैन्थ करा।
2	2	हुंह करा खास्सी मैन्थ एते तैणीं कि तिन्नां दी एसा गल्ले बढोतरी करूं कि तम्हैं डाहा एकी दुजै संघै झ़ूरी और सोभ रहा मिल़ी-ज़ुल़ी करै कठा। हुंह च़ाहा इहअ कि तम्हां परमेशरो अह गुप्त भेद समझ़ एछे और अह कि सह गुप्त भेद आसा मसीहा।
2	3	परमेशरे बारै बुधि और ज्ञैन आसा गुप्त भढारा ज़िहअ। तेतो थोघ त सिधअ मसीहा का और तेऊ ई किअ सह सोभी लोगा लै प्रगट।
2	4	इहअ बोला हुंह तै कि कोई बी मणछ तम्हां लै झ़ुठी गल्ला करी करै तम्हां थारै विश्वासा का कबाता नां पाए।
2	5	किल्हैकि, एही ता आसा हुंह तम्हां का खास्सअ दूर पर दिला का रहा हुंह थारै बारै सोठदअ लागी। हुंह आसा खुश किल्हैकि तम्हैं हांढा मसीहा पिछ़ू इहै कि तम्हां निं कुंण रोक्की सकदअ और थारअ आसा मसीहा दी पाक्कअ विश्वास।
2	6	ज़िहअ तम्हैं विश्वास करी करै मसीहा ईशू आपणअ प्रभू मनअ, तिहै ई रहा तेऊ दी विश्वास डाही ज़िन्दगी ज़िऊंदै लागी।
2	7	ज़िहै डुघै नाठै दै ज़लैल़ै बूटा और डुघी आथरी घरा पाक्कै डाहा, तिहै ई हआ तम्हैं विश्वासा दी पाक्कै और कबल्लै रहा विश्वासा दी बझ़दै लागी ज़िहै तम्हैं सखाऊऐ दै आसा। ज़ेतरअ खास्सअ हई सका तेतरै रहा परमेशरो शूकर करदै लागी।
2	8	चतैन रहा कि कोई तम्हां तेऊ कथैया काहाणीं और बेकार गल्ले धोखै करै खतम नां करे, ज़ुंण मणछे रिती रबाज़ और एऊ संसारा बश करनै आल़ी आत्मिक शगती करै एछा, पर मसीहे साबै निं आथी।
2	9	इहअ निं हआ कि ईंयां लोग तम्हां कबाता पाए, मसीहा मणछे देही ता बान्हीं, तज़ी बी त सह सोभी साबै परमेशर।
2	10	ऐबै दैनी तम्हां लै परमेशरै सोभै गल्ला किल्हैकि तेऊ किअ मसीहा दी थारअ मेल़-ज़ोल़ सह करा हरेकी मणछा, आत्मां और स्वर्ग दूता प्रैंदै राज़।
2	11	ज़ेभै तम्हैं मसीहा दी विश्वास किअ, थारअ खतैर निं मणछे हाथै हुअ ज़िहै यहूदी करा पर थारअ खतैर हुअ मसीहा करै, ज़ुंण थारै पाप करनैओ सभाब पाआ काटी।
2	12	ज़ेभै तम्हैं पाणीं दी डुबकी लई, अह करा एसा गल्ला प्रगट कि थारअ पापी सभाब दाबअ मसीहा ज़िहअ, तम्हैं काढै पाणीं का उझै नऊंऐं सभाबा दी ज़िहअ मसीहा किअ ज़िऊंदअ। अह हुअ तै किल्हैकि तम्हैं करा तेऊ परमेशरा दी विश्वास ज़सरी शगती करै मसीहा मरी करै भी हुअ ज़िऊंदअ।	WRONG ALIGNMENT
2	13	तम्हैं तै मूंऐं दै किल्हैकि थारै पाप और पाप करनैओ सभाब निं अज़ी पोर्ही काढअ त। तेखअ किऐ परमेशरै तम्हैं मसीहा संघै ज़िऊंदै, ताकि सह म्हारै सारै पाप माफ करे।
2	14	म्हारै खलाफ ज़ुंण बधाना दी सज़ा ती लिखी दी तेऊ किअ सह खतम और क्रूसा दी टोकी करै की हाम्हां का सदा लै दूर।
2	15	इहअ करै पाई तेऊ संसारे लोगा दी राज़ करनै आल़ी आत्मिक शगती हारी और तिन्नों बणांअ सोभी सम्हनै तमास्सअ, और क्रूसा करै लागअ सोभी का थोघ कि संसार हेरअ शैताना का आज़ाद करी।
2	16	तैहीता खाणैं पिणें और तिह थैर और उआंस पुनूई या बशैघे धैल़ीए बारै तम्हां कबाता नां पाए और नां थारअ कुंण फैंसलअ करे।
2	17	किल्हैकि ईंयां सोभै बधान आसा एछणैं आल़ी गल्ले छ़ैल्ली ज़िहै, पर मूल़ देही आसा मसीहा।
2	18-19	सह आसा देहीओ मूंड और सह ई करा सारी देहीए हेर सभाल़ और सह डाहा सोभी आंगा एकी दुजै दी ज़ोल़ी। ताकि तिंयां इहै बझ़े ज़िहअ परमेशर च़ाहा। धैन डाहै कि कुंण मणछ तम्हां कबाता पाई स्वर्ग दूते भगती कराऊई करै तेसा ठुर्हे भागा का नभागै नां करे। इहअ मणछ बोला कि हाम्हां का रहैऊऐ परमेशरै दर्शण एता करै हआ तिंयां ऐडै ज़िहै घमंडा करै ज़ेही मणछे सोठ हआ। तिन्नैं हेरअ मसीहा छ़ाडी।
2	20	तम्हैं गऐ मसीहा संघै संसारा लै मरी ज़ेभै सह मूंअ ता तम्हैं किऐ एऊ संसारा बश करनै आल़ी आत्मिक शगती का आज़ाद। ऐबै किल्है काटा तम्हैं एते साबै ज़िन्दगी।
2	21	ऐबै किल्है रहा तम्हैं इहै बधाने बशै पल़ी? कि अह निं छुंहणअ, सह निं च़ाखणअ और एथ निं हाथ लाई!
2	22	किल्हैकि ईंयां सोभै बेकार बिधी हणीं कामां दी आणदी-आणदी बरैबाद किल्हैकि ईंयां गल्ला आसा मणछे आपणीं समझ़े साबै खोज़ी दी ईंयां निं परमेशरा बाखा आथी।
2	23	इना बिधीए साबै भगती करनी ता ज़ाण्हिंआं बधिया। पर ईंयां आसा मणछै एते तैणीं बणांईं दी कि तिंयां आपणैं साबै परमेशरे भगती करे। तैहीता तिंयां मानदार ता शुझिआ और तिंयां आपणीं देही लै दुख बी दैआ; पर असली दी निं इना बिधी करै तिन्नें मनैं पाप करने सोर मुकदी।
3	1	तै ज़ै ऐबै तम्हैं परमेशरै मसीहा संघै ज़िऊंदै किऐ, तै रहा तिन्नां गल्ला लोल़ै लागी ज़ुंण परमेशरै तम्हां लै स्वर्गै आसा डाही दी और ज़िधी मसीहा आप्पू परमेशरे दैहणीं बाखा सोभी का बडी पदबी दी आसा बेठअ द। ()
3	2	पृथूईए निं पर स्वर्गे गल्ला दी लाआ धैन।
3	3	किल्हैकि तम्हैं गऐ ऐबै संसारे पाप करने सभाबा लै मरी और थारी ज़िन्दगी आसा मसीहा संघै परमेशरा दी लुक्की दी।
3	4	मसीहा ज़ुंणी हाम्हां लै नऊंईं ज़िन्दगी दैनी ज़ेभै सह पृथूई लै फिरी एछणअ तेभै हणैं तम्हैं बी तेऊ संघै और तेऊए महिमां दी साझ़ू।
3	5	तैही निं तम्हैं ऐबै आपणैं पराणैं पाप करने सभाबे बशै रहा, मतलब-कंज़रैई, छ़ोता, बूरी सोठ, कंज़री आछ और लाल़च़ निं करा ज़ुंण मुर्ति पुजा बराबर हआ।
3	6	इना ई बूरी गल्ला करै पल़ा नभैऊशै परमेशरो प्रकोप तेऊ लै ज़ुंण हुकम नांईं मना।
3	7	तम्हैं बी ज़धू इना बूराई दी काटा तै आपणीं ज़िन्दगी, ता एते ई साबै काम बी करा तै।
3	8	पर ऐबै छ़ाडा तम्हैं बी इना सोभी गल्ला मतलब रोश, ज़ीद-मिश, निंदा, गाल़ी दैणैं ज़ेही इना सोभी बूरी गल्ला करने पाआ छ़ाड। ()
3	9	एकी दुजै का निं झ़ुठअ बोला, किल्हैकि तम्हैं हेरअ आपणअ पाप करनै आल़अ बूरअ सभाब और सोभै बूरै काम करनै छ़ाडी।
3	10	ऐबै आअ तम्हां दी नऊंअ भलअ सभाब और परमेशर रहा हर बगत तम्हां आप्पू ज़िहै भलै का भलै बणांदअ लागी ज़िहै तेऊ हाम्हैं आप्पू ज़िहै बणांऐं तै।
3	11	एसा नऊंईं ज़िन्दगी दी नां ता कुंण यूनानी रह, नां यहूदी, नां खतैर आल़अ नां खतैर किऐ बाझ़ी, नां ज़ंगली नां परदेसी, नां टैहलू, नां गुलाम, पर सिधअ मसीहा आसा सोभ किछ़ और सह आसा तम्हां सोभी दी ज़िऊंदअ।
3	12	तै आसा परमेशरै तम्हैं आपणैं पबित्र लोग हणां लै छ़ांटै दै और सह करा तम्हां लै झ़ूरी, बडी झींण, भलाई, शरीफ, मानदार, झ़ूरी और सबर करनै आल़ै।
3	13	ज़ै कसा कहा लै दोशा लाणैंओ किज़ै कारण होए ता तेता बी काढै ज़िरी और होरीए ज़ुल्म बी करा माफ, ज़िहै प्रभू थारै ज़ुल्म माफ किऐ, तिहै ई करा तम्हैं बी।
3	14	सोभी का ज़रूरी गल्ल आसा एही कि एकी दुजै संघै करनी झ़ूरी किल्हैकि एता करै हआ तम्हां सोभिओ कठा मेल़-ज़ोल़।
3	15	सह आसा मसीहा ई थारअ परमेशरा संघै और एकी दुजै संघै मेल़-ज़ोल़ करा, थारअ सभाब लोल़ी तिहअ शांती दी रहअ। तम्हैं आसा तेऊ एते ई तैणीं एक देही हणां लै शादै दै। कबल्लै रहा परमेशरो शूकर करदै लागी।
3	16	ज़ुंण तम्हैं मसीहा का आसा शिखल़अ द, तिन्नां हर गल्ला मनी ज़िऊआ आपणीं ज़िन्दगी परमेशरे मरज़ी दी। एकी दुजै लै दैआ आपणीं बुधि करै समझ़ाऊंणी और सखाऊंणी ज़ुंण तम्हां परमेशरा का आसा भेटी दी। भज़न, गाऊंण और आत्मिक गिहा करै रहा परमेशरे स्तोती और शूकर करदै लागी।
3	17	बैणा करै या कामां करै ज़ुंण बी तम्हैं करा, सोभै करा प्रभू ईशूए नांओंए, और प्रभू ईशू करै करा परमेशरो शूकर।
3	18	ओ बेटल़ीओ, आपणैं-आपणैं मर्धे डरा हेठै रहा किल्हैकि तम्हैं आसा प्रभू ईशू दी विश्वास करनै आल़ै। ()
3	19	ओ मर्धो, आपणीं-आपणीं लाल़ी संघै करा झ़ूरी और तिन्नां लै निं काठै रहा बणीं।
3	20	ओ शोहरूओ, सोभी गल्ला दी बणां आपणैं आम्मां-बाप्पूए शुणनै मनणै आल़ै ज़िहै तिंयां तम्हां लै बोला किल्हैकि प्रभू हआ तेता करै खुश।
3	21	हे लान्हैं आल़ैओ, आपणैं शोहरू-माठै निं हर गल्ला पिछ़ू कबल्लै च़िकदै-मारदै निं लागा, इहअ निं हआ कि तिंयां हिम्मत हारी तिन्नों दिल चुटे।
3	22	ए टैहलूओ, ज़ुंण पृथूई दी थारै मालक आसा तम्हैं करा तिहअ ई ज़िहअ तिंयां बोला। सिधअ तिन्नें मुंहां सम्हनै निं पर पिठी पिछ़ू बी मनणी तिन्नें हर गल्ला दिला का किल्हैकि तम्हैं करा प्रभू ईशूओ अदर।
3	23	ज़ुंण किछ़ बी तम्हैं करा, तेता करा तन मना संघै, इहअ समझ़ी करै कि अह निं मणछा लै लाई करी पर एता आसा हाम्हैं परमेशरा लै लागै दै करदै।
3	24	किल्हैकि तम्हां का आसा थोघ कि तम्हां भेटणअ एते बदल़ै प्रभू का खास फल; तम्हैं करा प्रभू मसीहे सेऊआ।
3	25	किल्हैकि ज़ुंण बूरअ करा, तेऊ भेटणीं परमेशरा का तेते सज़ा, परमेशरा सेटा निं कोही लै भेदभाब हंदअ। ()
4	1	ए मालको, आपणैं टैहलू लै करा न्याय और ठीक बर्ताअ, इहअ समझ़ी करै कि स्वर्गै आसा थारअ बी एक मालक। ()
4	2	ज़ेभै तम्हैं प्राथणां करे, कबल्लै रहणअ परमेशरो शूकर करी चतैन।
4	3	एता संघा-संघा रहा हाम्हां लै बी प्राथणां करदै लागी कि परमेशर हाम्हां लै बी बैणा खोज़णा लै इहअ दुआर खोल्हे कि हाम्हैं मसीहो सह भेद तम्हां का समझ़ाऊई सकूं। ज़ेऊ बैणा खोज़णैं पिछ़ू हुंह कैद आसा किअ द।
4	4	एही प्राथणां करा कि हुंह मसीहे तेऊ भेदा ठीक और सोभी सम्हनै खोज़ी सकूं।
4	5	तिन्नां लोगा मांझ़ै रही करै ज़िऊआ आपणीं ज़िन्दगी समझ़कार रही करै ज़ुंण विश्वासी निं आथी और हर मोक्कै समझ़ा किम्मती।
4	6	थारी गल्ला करनी लोल़ी सदा एही हुई ज़ेथ झींण होए और शुणनै आल़ैओ बी तेथ मन लागे, ताकि ज़ुंण तम्हैं विश्वास करा, तेते बारै तम्हैं सोभी मणछा लै राम्बल़ै करै ज़बाब दैणअ एछे।
4	7	विश्वासा दी मेरअ पैरअ भाई और भरोस्सैमंद टैहलू तुखिकुस, ज़ुंण प्रभू दी मुंह संघै काम करनै आल़अ आसा, तेऊ हेरनी मेरी गल्ला तम्हां का खोज़ी।
4	8	सह आसा मंऐं तम्हां सेटा लै एते तैणीं छ़ाडअ द कि तम्हां का म्हारी हालतो थोघ लागे और सह थारै दिला लै शांती दैए और तम्हां विश्वासा दी मज़बूत करे।
4	9	तेऊ संघै आसा उनेसिमुस बी छ़ाडअ द, ज़ुंण भरोस्सैमंद और विश्वासा दी पैरअ भाई और थारी ई नगरीओ आसा, इना हेरनी तम्हां का इधी म्हारै बारै सारी गल्ला खोज़ी।
4	10	अरिस्तर्खुस ज़ुंण मुंह संघै इधी कैदी आसा, और मरकुस ज़ुंण बरनबासो रिश्तै दी भाई लागा, ज़सरै बारै तम्हां का मरकुसै पैहलै ई आसा खोज़ी हेरअ द, ज़ै सह तम्हां सेटा लै एछे, तेऊ संघै करै शोभलअ बर्ताअ।
4	11	ईशू, ज़हा लै युस्तुस बोला, तिन्नैं बी आसा तम्हां लै राज़ी-खुशी दैनी दी। यहूदी विश्वासी मांझ़ै आसा सिधै ईंयां ई चअन परमेशरे राज़ा लै कामां करना लै मेरै साथी और मुल्है हिम्मत दैणैं आल़ै।
4	12	इपफ्रास ज़ुंण थारी नगरी का और मसीहा ईशूओ टैहलू आसा, सह बी बोला तम्हां लै राज़ी-खुशी। ताकि तम्हैं पाक्कै होए और विश्वास करे ज़ुंण परमेशरै हाम्हां का सखाऊई और ज़ेते तेऊ हाम्हां लै करार आसा की दी।
4	13	हुंह आसा तेऊओ गवाह कि सह करा तम्हां लै और लौदिकिया और हियरापुलिसा नगरी आल़ै लै हर धैल़ै प्राथणां।
4	14	पैरअ भाई बैईद लुका और भाई दमास बी दैआ तम्हां सोभी लै राज़ी-खुशी।
4	15	लौदिकिया नगरीए भाई-बैहणी लै और तुमफास और तिन्नें घरे विश्वासीए मंडल़ी लै बी खोज़ै राज़ी-खुशी।
4	16	ज़ेभै एसा च़िठी तम्हां सेटा पहल़े, ता इहअ करै कि लौदिकिया रहणैं आल़ै विश्वासीए मंडल़ी सेटा लऐ एसा च़िठी पहल़ी, और तेसा च़िठी ज़ुंण लौदिकिया का एछे, तम्हैं पहल़ै तेसा च़िठी मंडल़ी दी।
4	17	तेखअ बोलै अरखिप्पुस भाई लै इहअ कि ज़ुंण सेऊआ प्रभू ताखा सभाल़ी दी आसा, तेसा करै बडी धैन मन लाई करै पूरी।
4	18	हुंह पल़सी लिखा तम्हां सोभी लै आपणैं हाथै राज़ी-खुशी। मेरै इना शांघल़ी लोहै डाहै आद कि हुंह आसा कैद और मुल्है करै प्राथणां; तम्हां सोभी लै लोल़ी परमेशरो जश और शांती सदा हुई। तथास्तू।
