1	1	ऐह पत्री पौलुस री तरफा थऊँ हा जैड़ा प्रमात्मैं री इच्छा रै अनुसार यीशु मसीह रा प्रेरित भूणै तांयै चुणया गो। मिन्जो कई जगह भैजु ताकि तैसा अनन्त जिन्दगी रै बारै मन्ज होरी जो दसु जैड़ा तिनी यीशु मसीह मन्ज विस्वास रै द्धारा वायदा करूरा हा।
1	2	अऊँ तिमुथियुस जो ऐह लिखु करदा जैडा विस्वास मन्ज मेरा सचा आत्मिक पुत्र हा, अऊँ प्रार्थना करदा कि पिता प्रमात्मां अतै इन्दै मसीह यीशु री तरफा थऊँ तिजो अनुग्रह, दया अतै शान्ती मुळदी रेय्आ।
1	3	तिमुथियुस अऊँ तेरै तांये प्रमात्मैं रा धन्यवाद करदा हा, जैस प्रमात्मैं री अऊँ शुद्ध विवेक सोगी सेवा करदा हा जिन्या मेरै स्याणै करदै थियै। दिन रात अऊँ लगातार अपणी प्रार्थना मन्ज तिजो याद करदा रैहन्दा हा।
1	4	तिजो सोगी दोवारा मिलणै री मेरी बड़ी इच्छा हा, क्ओकि अऊँ तेरै तैस टैमैं रूणै जो याद करदा जैहणै अहै अलग भुऐ थियै। जैहणै असु दोवारा मिलणा असु खुशी सितै भरी गाणा।
1	5	मिन्जो तैस निष्‍कपट विस्‍वासा री याद इन्दी हा जैडा तेरी ननी लोइस अतै तेरी माँ यूनीके मन्ज थू अतै मिन्जो ऐसा गल्ला रा पक्का पता हा कि तिजो मन्ज भी सो ही विस्वास हा।
1	6	ठेरैतांये अऊँ तिजो याद दोआन्‍दा कि तू प्रमात्मैं रै तैस वरदान रा पुरा इस्तेमाल कर जैड़ा प्रमात्मैं तिजो दितुरा थू, जैहणै मैंई अपणा हत्थ तिजो पुर रखु थू।
1	7	क्ओकि प्रमात्मैं असिओ डरपोक ना बणाऊरा पर तसेरा पवित्र आत्मा इन्दै दिला जो ताकत दिन्दा हा; होरी जो प्रेम करनै तांये मदद करदा हा अतै असिओ संयम भी दिन्दा हा।
1	8	इन्दै प्रभु री गवाई दिणै थऊँ लज्जित मत भून्दै अतै मेरै बारै मन्ज भी लज्जित मत भून्दै क्ओकि अऊँ सेवा करनै री वजह थऊँ कैद मन्ज हा। तैस सामर्थ रा इस्तेमाल करा जैड़ा प्रमात्मैं थऊँ इन्दा हा अतै सुसमाचार जो हुणादै टैमैं दुखा जो झेलनै तांये मिन्जो सोगी सहभागी भोआ।
1	9	प्रमात्मैं इन्दा उद्धार करूरा हा अतै अक्क पवित्र जिन्दगी जिणै तांये असिओ हैदुरा हा। प्रमात्मैं ऐह ठेरैतांये ना करू कि अहै ठेरै काबल थियै पर ऐह तसेरी संसार रै पैहलै थऊँ ही ऐह योजना थी कि सो असिओ मसीह यीशु रै द्धारा अपणै अनुग्रह जो दसा।
1	10	पर अबै इन्दै उद्धारकर्ता यीशु मसीह प्रकट भूच्ची गो हा अतै तिनी अपणै अनुग्रह जो दसु हा। तिनी मौत री शक्ति जो हराई करी सुसमाचार रै द्धारा ऐह दसु कि तसेरै द्धारा अनन्त जिन्दगी तांये रस्ता हा।
1	11	ऐस सुसमाचार तांये ही प्रमात्मैं मिन्जो प्रचारक, प्रेरित अतै उपदेशक चुणुरा हा।
1	12	ठेरैतांये अऊँ जेला मन्ज दुखा जो सहू करदा हा, अऊँ ऐहा गल्ला थऊँ ना शर्मान्दा क्ओकि अऊँ तैस यीशु मसीह जो जैस पुर मैंई विस्वास करूरा जाणदा। मिन्जो पक्का पता हा कि यीशु मसीह तसेरी रक्षा करनी हा जैड़ा मैंई तैसिओ सौंपुरा हा तसेरै दोवारा इणै रै दिन तक।
1	13	जैड़ी खरी शिक्षा तैंई मिन्जो थऊँ हुणुरी हिन तियां जो तैस विस्‍वासा अतै प्यारा सितै यीशु मसीह मन्ज अपणा आदर्श बणाई करी रख।
1	14	पवित्र आत्मा री बजहा थऊँ जैडा कि असु मन्ज बसुरा ऐस किमती सच्चाई री रखवाली कर।
1	15	तू जाणदा कि आसिया परदेस रै कई विस्वासी मिन्जो छडी दितुरा हा जिआं मन्ज फूगिलुस अतै हिरमुगिनेस भाई भी हिन।
1	16	उनेसिफुरूस रै घरानै पुर प्रभु दया करा क्ओकि तिनी मती बरी मिन्जो सोगी मिलीकरी मिन्जो उत्साहित करू अतै सो ऐसा गल्ला थऊँ भी लज्जित ना थू कि अऊँ कैद मन्ज हा।
1	17	पर जैहणै सो रोम शहर मन्ज आ ता बड़ा ज‍तन करीके मिंजो सितै मुळु।
1	18	अऊँ प्रार्थना करदा कि प्रभु यीशु प्रमात्मैं सोगी विनती करा कि सो न्याय बाळै दिन उनेसिफुरूस पुर दया करै। तुहै जाणदै हिन कि तिनी मेरी इफिसुस शहर मन्ज कैतनी मदद करूरी हा।
2	1	तिमुथियुस विस्वास मन्ज मेरै सचै आत्मिक पुत्र; जैड़ा प्रमात्मां तिजो मसीह यीशु द्धारा अनुग्रह दिन्दा तू तैस मन्ज मजबुती सोगी बणी रैह।
2	2	तुहै मिन्जो कई बरी मतै मणु सामणै मसीह रा संदेश सखान्दै हुणुरा हा अबै अऊँ चाहन्दा कि तू इन्या गल्ला जो होरी विस्वासी जो सखा जैड़ै भरोसै रै योग्य हिन ताकि सो होरी जो भी सखान।
2	3	मसीह यीशु रै खरै योद्धा सांईं मिन्जो सोगी दुख झेल।
2	4	जैहणै कोई योद्धा लड़ाई लड़ना गाहन्‍दा ता सो अपणै भर्ती करनै बाळै जो खुश करना चाहन्दा हा ठेरैतांये सो अपणै आपा जो संसारा रै कमां मन्ज ना फसान्दा।
2	5	अगर कोई मणु कसी भी खेल मन्ज भाग लैन्दा हा सो तैहणै तक इनाम ना जीती सकदा जैहणै तक सो नियम रा सही पालन ना करदा।
2	6	जैड़ै किसान मेहनत करदै हिन तंयारा ही पैहला हक्क बणदा हा कि सो अपणी फसल री उपज जो सबी थऊँ पैहलै खान।
2	7	जिन्या उदाहरण जो मैंई सखाऊ हा तंयारै बारै मन्ज ध्याना सोगी सोचा अतै प्रभु मदद करनी हा कि तुहै इन्या गल्ला जो सही तरीकै समझी सकन।
2	8	यीशु मसीह जो याद करा कि सो कुण हा, सो राजा दाऊद रै वंशा थऊँ थू। प्रमात्मैं तैसिओ मरूरै थऊँ जिलाऊ अतै ऐह ही सो सुसमाचार हा जठेरा अऊँ प्रचार करदा हा।
2	9	अऊँ सुसमाचार रा प्रचार करदा ठेरैतांये अऊँ अपराधी सांईयै दुख झेलू करदा हा। एठी तक कि अऊँ कैदी भी हा पर कोई भी प्रमात्मैं रा सुसमाचार जो फैलणै थऊँ रोकी ना सकदा।
2	10	ठेरैतांये अऊँ चुणुरै मणु तांई सब कुछ सहन करदा ताकि सो भी मसीह यीशु पुर विस्वास करीके उद्धार पान अतै सो तैहा अनन्त महिमा जो पाई सकन जैड़ी सदा काल तक हा।
2	11	ऐह गप्‍प सच हा, कि अगर अहै मसीह सोगी मरी गान्दै हिन ता तैस सोगी जीणा भी हा।
2	12	अगर अहै तैस तांये धीरज सोगी दुख सैहन्दै रैहन ता तैस सोगी राज्य भी करना अगर अहै तसेरा इन्कार करलै ता तैस भी इन्दा इन्कार करना।
2	13	अगर अहै मसीह रै प्रति विस्वासयोग्य ना भोलै तांभी सो असु तांये विस्वासयोग्य बणी रहन्‍दा क्ओकि तैस तांये जरूरी हा कि सो अपणै स्वभाव रै अनुसार कम करा।
2	14	कसी जो भी इन्या गल्ला जो भूलनै तांये मौका मत दिन्दै। प्रमात्मैं जो अपणा गवाह मनी करी तिन्या जो चेतावनी दिन्यै कि सो शब्दा पुर तर्क-वितर्क ना करन, जैत थऊँ कोई फाईदा ना भुन्दा बल्कि हुणनैबाळै बिगड़ी गान्हदै हिन।
2	15	कठण मेहनत करा कि तुहै अपणै आपा जो प्रमात्मैं सामणै हाजिर करी सकन अतै तसेरै ग्रहण योग्य भूच्ची सकन। इन्‍नै खरै कम करनैवाळा बणनै री कोशिश करा जैसिओ लज्जित भूणै री जरूरत ना पेय्आ, अतै सो सच्चाई रै वचन रा अर्थ ठीक रीति सितै दसदा भोआ।
2	16	पर अशुद्ध वाद-विवाद थऊँ बची रैह क्ओकि इन्‍नै जिन्‍नै मणु होर भी अभक्‍ति मन्ज बददै गान्हदै हिन।
2	17	हुमिनयुस अतै फिलेतुस ऐसै उदाहरण हिन कि इन्या सांईये मणु री झूठी शिक्षा तेजी सोगी फैलदी गान्दी हा अतै मणु रै विस्वास जो कमजोर करदी हा, अक्क खुलै हडुरै फौड़ै सांईये जैड़ा तेजी सोगी फैलदा हा।	WRONG ALIGNMENT
2	18	ऐसै मणु सच्चाई रै रस्तै जो छड़ी दितुरा हा अतै ऐह बलदै हिन कि मरूरै रा दोवारा जीणा भुच्‍ची गछूरा हा अतै ऐस तरीकै कुछ मणु जो विस्वास थऊँ दूर भटकाई दिन्दै हिन।
2	19	फिरी भी प्रमात्मैं री सच्चाई अक्क निऊँ सांईयै पक्की बणी रैहन्‍दी है जैस पुर ऐह लिखुरा, “प्रमात्मां जाणदा हा कुण तसेरा अपणा हा” अतै “जैड़ै प्रमात्मैं रै हिन तिन्या जो बुराई थऊँ मुड़ी गाणा जरूरी हा।”
2	20	बड़े-बड़े घरा मन्ज ना सोनै-चान्दी रै बल्कि लकड़ी अतै चिक्का रै भाण्ड़ै भी भून्दै हिन, सोनै-चान्दी रै भाण्ड़ै खास मौके तांये अतै बाकी भाण्ड़ै हर रोज तांये इस्तेमाल भून्दै हिन। सोनै-चान्दी रै भाण्ड़ै सच्चै विस्वासी सांईये हिन अतै बाकी भाण्ड़ै झूठै शिक्षक जो दर्शान्दै हिन।
2	21	ऐस तरीकै ही हरेक विस्वासी जैड़ा अपणै आपा जो इन्या बुरी चिजा थऊँ दूर करला ता सो तैस किमती भाण्ड़ै सांईये भूणा जैड़ा खास मौके पुर इस्तेमाल भून्दा हा। जसेरी जिन्दगी पवित्र भुणीआ तैस मालका रै कमै ईणा।
2	22	जवानी री अभिलाषा थऊँ दूर रैह अतै जैड़ै शुद्व मनां सितै प्रभु रा नां लैन्दै हिन तियां सोगी पवित्रता, विस्वास, प्रेम अतै मेल-मिलाप सितै पिछा कर।
2	23	पर मूर्खता अतै वेकार विवादा थऊँ दूर रैह क्ओकि तू जाणदा कि इआं थऊँ झगड़ै पैदा भून्दै हिन।
2	24	अतै प्रभु रै दासा जो झगड़ालू ना भूणा चहिन्दा पर सबी सोगी नर्म अतै वचन री शिक्षा दिणै मन्ज निपुण अतै सहनशील भोआ।
2	25	सो सच्चाई रै विरोधी जो नर्म भूच्ची करी समंझा, भूच्ची सकदा हा कि प्रमात्मां तंयारै मना जो बदला अतै सो सच्चाई जो जाणी लैन।
2	26	तां तंयारै दमाग सही तरीकै कम करना अतै तिन्या शैतान रै जाल थऊँ बच्ची गाणा, क्ओकि शैतानै तिन्या जो अपणा बन्दी बणाई करी रखुरा हा ताकि सो जैड़ा चाह सो तिन्या थऊँ करवाई सका।
3	1	तिमुथियुस तू जरूर याद रखैं कि आखरी दिन मन्ज कठण टैमं ईणा।
3	2	कजो कि मणु स्‍वार्थी, लोभी, डींगमार, घमण्‍ड़ी, निन्दा करनै बाळै, मां पिता री आज्ञा जो टालनै बाळा, जैड़ा धन्यवादी निय्आ, अपवित्र,
3	3	दया रहित, ना माफ करनै बाळा, दोष लगाणै बाळै, असंयमी, कठोर, भलै रै बैरी,
3	4	विस्वासघाती, ढीठ, घमण्‍ड़ी अतै प्रमात्मैं जो चाहणैं बाळै ना पर सुख विलास जो चाहणैं बाळै भूणै।
3	5	ऐसा लगणा कि सो भक्त मणु हिन पर तिन्या तैहा सामर्थ जो ना मनणा जैत सोगी सो सच मन्ज भक्त बणी सकदै हिन, इन्‍नै जिन्‍नै मणु थऊँ दूर रैह।
3	6	ऐस तरह रै कुछ मणु पुरै परिवारा जो धोखा दिन्दै हिन अतै मुर्ख जनानी जो अपणै वशा मन्ज करी लैन्दै हिन, जंयारै दिल अपणै पापा रै दोष सोगी दबुरै अतै सबी किस्मा री बुरी अभिलाषा सोगी भरूरै हिन।
3	7	ऐसी जनानी कुछ ना कुछ नोई नोई गल्ला सखांदी ता रैहन्‍दी हिन पर मसीह री शिक्षा री सच्चाई जो ना सीखी पान्दी।
3	8	ऐसै झूठै शिक्षक मसीह रै संदेश री सच्चाई रा प्रचार करनै थऊँ रोकदै हिन जिआं दोई मणु यन्‍नेस अतै यम्‍ब्रेसे मूसा रा वरोध करूरा थू। तंयारा मन भ्रष्‍ट हा अतै सो मसीह पुर विस्वास ना करदै।
3	9	पर सो ज्यादा टैमैं तक मणु जो धोखा ना दी सकदै जिन्या मणुऐ पछैणी लैऊ कि यन्‍नेस अतै यम्‍ब्रेसे मुर्ख हिन तिन्या ही सबी जाणी लैणा कि ऐह मणु भी मुर्ख हिन।
3	10	पर अबै तू तिमुथियुस, ऐ जरूर जाणदा हा कि अऊँ कै सखान्‍दा, अऊँ किनी जिन्दगी जिन्दा अतै मेरी जिन्दगी रा मकसद कै है। तुहै मेरै विस्वास, मेरा धीरज, मेरा प्रेम अतै मेरी सहनशीलता जो जाणदै हिन।
3	11	तुहै जाणदै हिन मैंई कैतना सताव अतै दुखा रा सामना करू हा। तुहै सो सब जाणदै हिन कि किन्या अन्ताकिया, इकुनियुम अतै लुस्त्रा शहरा मन्ज मेरा सताव भूआ थू पर प्रभुऐ मिन्जो तिन्या सबी थऊँ छुड़ाई लैऊ।
3	12	पर जैतूणै भी मणु यीशु मसीह मन्ज भक्ति सितै अपणी जिन्दगी विताणा चाहन्दै हिन सो सब सताऐ गाणै हिन।
3	13	पर दुष्‍ट अतै भकाणै बाळै मणु फलदै-फूलदै रैहणा तिन्या होरी जो धोखा दिणा अतै अप्पु भी धोखा खान्दै गाणा।
3	14	पर तू तिमुथियुस इन्या गल्ला मन्ज बफादार रैह जैड़ी तैंई सिखुरी अतै जैत पुर तू विस्वास करदा हा। तू जाणदा हा कि कुणी तिजो इन्या सच्चाई जो दसुरा हा।
3	15	बचपना थऊँ ही तिजो पवित्रग्रन्था री सच्चाई सखाई गच्छुरी हा जैत सोगी तिजो सो अक्ल मुळुरी हा कि तु उद्धार पाई सकदा हा जैडा कि मसीह यीशु पुर विस्वास करनै थऊँ मिलदा हा।
3	16	पुरा पवित्रग्रन्थ प्रमात्मैं री प्रेरणा सितै रचुरा हा ऐह उपदेश दिणै, समझणै तांये, सुधारनै तांये अतै पवित्रता री शिक्षा दिणै तांये फायदैमन्‍द हा।
3	17	ताकि प्रमात्मैं रा भक्त सिद्व बणा अतै हरेक भलै कमां करनै तांये तैयार भूच्ची गच्छा।
4	1	जैहणै राजा यीशु मसीह इणा ता तैस सब जिन्दा अतै मरूरै मणु रा न्याय करना। ठेरैतांये प्रमात्मैं अतै यीशु मसीह जो गवाह मन्‍नी करी अऊँ तिजो ऐह आज्ञा दिन्दा कि तू प्रमात्मैं रै राज्य रै वचन रा प्रचार कर।
4	2	ऐस कमा जो अपणै मना सोगी कर चाहे मणु हुणना चाहन या ना चाहन। तुसिओ मणु जो सुधारना हा अतै तंयारै पापा रै बारै मन्ज दसणा हा पर तिन्या जो उत्साहित भी करा जैहणै तुहै तिन्या जो सखान्दै हिन अतै सदा धीरज सोगी भरी रेय्आ।
4	3	क्ओकि ईना टैमं ईणा कि जैहणै मणु खरा उपदेश ना हुणना चाहणा, पर तिन्या अपणी अभिलाषा रै मुताबक चलना अतै अपणै तांई ऐसै उपदेशका जो तोपणा जिन्या सो ही गल्ला कनैणी हिन जैड़ी सो हुणना चाहन्दै हिन।
4	4	तिन्या सच्चाई जो ना हुणना पर झूठी कथा-कहाणी हुणनी हिन।
4	5	पर तू सबी गल्ला मन्ज चौकन्‍ना रैह, दुख झेल, सुसमाचार प्रचार रा कम कर अतै अपणी सेवा जो पुरा कर।
4	6	मेरी जिन्दगी अतै प्रमात्मैं तांये मेरी सेवा अबै खत्म भूणैबाळी हा क्ओकि अऊँ जाणदा हा कि अबै मेरा मरनै रा टैमं चली आ।
4	7	अऊँ अपणी खरी कुश्‍ती लड़ी चुकुरा अतै अपणी दौड़ पूरी करी चुकुरा, मैंई बफादारी सोगी सुसमाचार रा प्रचार करूरा।
4	8	ठेरैतांये मिन्जो अक्क मुकुट दितिआ गाणा क्ओकि मैंई प्रभु जो खुश करू हा। तैस सही तरीकै न्याय करना अतै न्याय रै दिन मिन्जो ही ना पर तिन्या सबी जो भी मुकुट दिणा जैड़ै ऐह चाहन्दै हिन कि सो सामर्थ सोगी प्रकट भोआ।
4	9	तिमुथियुस मिन्जो बलै झट-फट इणै री कोशिश कर।
4	10	क्ओकि विस्वासी भाई देमास जो ऐस संसारा री चिजा प्यारी लगी अतै सो मिन्जो छड़ी करी थिस्सलुनीके शहर जो चली गछूरा। तिन्या ही विस्वासी भाई क्रैसकैंस भी गलातिआ परदेस जो अतै तीतुस दलमतिआ परदेस जो चली गै हिन।
4	11	मेरै सोगी सिर्फ विस्वासी भाई लूका ही हा, अतै जैहणै तुद इणा तू विस्वासी भाई मरकुस जो लैई करी अई क्ओकि सेवा तांई सो मेरै बड़ै कमां रा हा।
4	12	विस्वासी भाई तुखिकुस जो मैंई इफिसुस शहर जो भेजी दिता हा।
4	13	जैहणै तुद इणा ता जैडा चोळा अऊँ त्रोआस शहर मन्ज विस्वासी भाई करपुस रै घरै छड़ी छूरा थू, तैतिओ अतै कताबा खास करी चर्मपत्रा जो लैईन्दा अईयैं।
4	14	सिकन्दर जैड़ा लौहार थू तिनी मिन्जो बड़ी हानि पुजाई हा, प्रभु ही तसेरै कमां रै अनुसार तसेरा न्याय करा।
4	15	तू भी तैस थऊँ चौकन्‍ना रैह क्ओकि तिनी इन्दै संदेश रा बड़ा ही विरोध करूरा।
4	16	पैहली बरी जैहणै मिन्जो जजा बलै खडेरू ता कोई भी मिन्जो सोगी ना थू। सबीये मिन्जो छड़ी दिता अतै अऊँ प्रार्थना करदा कि प्रमात्मां तिन्या जो ऐहा गल्ला तांये माफ करा।
4	17	पर प्रभु मेरा साथी रैऊ अतै मिन्जो सामर्थ दिती ताकि अऊँ सुसमाचार जो सही तरीकै प्रचार करी सकूँ अतै तैहा कचैहरी मन्ज सब गैर यहूदी तैतिओ हुणी सकन। तिनी मिन्जो मौत थऊँ भी बचाऊ जिन्या कोई भूखै शेरा थऊँ बचान्‍दा हा।
4	18	अतै प्रभु मिन्जो हर अक्क बुरै कमां थऊँ छुड़ाला अतै अपणै स्वर्ग राज्य मन्ज उद्धार करीके पुजाला, तसेरी महिमा जुगा-जुगा तिकर भोआ। आमीन।
4	19	बैहण प्रिस्का अतै तसारा घरावाळा अक्‍विला अतै विस्वासी भाई उनेसिफुरूस रै घरानै जो नमस्कार।
4	20	विस्वासी भाई इरास्तुस कुरिन्थुस शहर मन्ज ही रैई गो अतै विस्वासी भाई त्रुफिमुस जो अऊँ मीलेतुस शहर मन्ज बीमार छड़ी छुरा।
4	21	तिमुथियुस तू सर्दी री रित लगणै थऊँ पैहलै ही चली ईणै री कोशिश करैं अतै यूबुलुस, पूदेंस, लिनुस, क्‍लौदिया अतै सब विस्वासी भाई तिजो नमस्कार करदै हिन।
4	22	अऊँ प्रार्थना करदा हा कि प्रभु अतै तसेरा अनुग्रह तिजो सोगी रेय्आ।
