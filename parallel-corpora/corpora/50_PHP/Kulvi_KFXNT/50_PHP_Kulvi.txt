1	1	हांऊँ पौलुस होर तीमुथियुस मसीह यीशु रै दासा री तरफा न सैभी पवित्र लोका रै नाँ, ज़ुण यीशु मसीह न होईया फिलिप्पी शैहरा न रौहा सी, रखवालै होर सेवका समेत,
1	2	आसरै पिता परमेश्वर होर प्रभु यीशु मसीह री तरफा न तुसाबै अनुग्रह होर शान्ति मिलदी रौहै।
1	3	हांऊँ ज़ैबै-ज़ैबै तुसाबै याद केरा सा, ता तैबै-तैबै परमेश्वरा रा धन्यवाद केरा सा।
1	4	होर ज़ैबै भी तुसा सैभी री तैंईंयैं अर्ज़ा केरा सा, होर हमेशा खुश होईया अर्ज़ा केरा सा।
1	5	किबैकि तुसै शुरूआती न लेइया ज़ैबै तुसै बशाह केरू, औज़ा तैंईंयैं यीशु रै बारै न खुशी रा समाद बोंडणै न मेरै साथी रौहै सी।
1	6	होर मुँभै एसा गैला रा बशाह सा, कि परमेश्वरै तुसा मौंझ़ै शोभला कोम शुरू केरू सा, सौहै तेइबै यीशु मसीह रै वापस ऐणै तैंईंयैं पुरा केरना।
1	7	किबैकि तुसै मेरै मना न बसेदें सी, मेरी तैंईंयैं ऐ भला सा, कि हांऊँ तुसरै बारै न ऐण्ढा सोच़नू, कि मेरै कैदा न होर खुशी रै समादा रा जवाब होर सबूत देणै रै बारै न तुसै सैभ मूँ सैंघै परमेश्वरा रै अनुग्रह न सैंघी होंणा।
1	8	एथा न परमेश्वर मेरा गुआह सा, कि हांऊँ मसीह यीशु सांही झ़ुरी केरिया तुसा सैभी री इच्छा केरा सा।
1	9	होर हांऊँ ऐ प्रार्थना केरा सा, कि तुसरा एकी दुज़ै री तैंईंयैं झ़ुरी, ज्ञान होर सैभी किस्मा री समझ़ भी बढ़दी रौहै।
1	10	औखै तेंई कि तुसै शोभली न शोभली गैला बै प्रिय मना, होर मसीह रै दबारा ऐणै रै ध्याड़ै तैंईंयैं पवित्र होर निर्दोष बणीया रौहा ।
1	11	होर तेसा धार्मिकता रै फला न ज़ुण यीशु मसीह री बजहा न होआ सा, भौरदै ज़ात, ज़ुणीन परमेश्वरै री महिमा होर स्तुति होंदै रौहै।
1	12	ओ विश्वासी भाइयो, हांऊँ तुसाबै दैसणा चाहा सा, कि ज़ो मूँ पैंधै बीती सा, तेसा बजहा न खुशी रै समादा बै बढ़ानै न मज़त मिली सा।
1	13	औखै तैंईंयैं कि महाराज़ै रै राज्य री सारी सेना होर बाकि सारै लोका न ऐ ता प्रगट हुआ सा, हांऊँ मसीह री तैंईंयैं कैद सा किबैकि हांऊँ मसीह रा दास सा।
1	14	होर प्रभु न ज़ुण भाई सा, तिन्हां मौंझ़ै बोहू मेरै कैद होंणै री बजहा न, हिम्मती सैंघै, परमेश्वरा रा वचन बेधड़क शुनाणै री होर भी हिम्मत केरा सी।
1	15	किछ़ लोक ता जलन, होर झ़गड़ै री बजहा न मसीह यीशु रै बारै न खुशी रा समाद प्रचार केरा सी, होर कई भलै मना न केरा सी।
1	16	ज़ो लोका ऐ सोचिया कि हांऊँ खुशी रै समादा रा ज़वाब देणे री तैंईंयैं ठहराऊ सा, झ़ुरी सैंघै प्रचार केरा सा।
1	17	ज़ो लोका जलन केरिया सच़ै मने नैंई पर बरोध केरिया मसीह रै बारै न प्रचार केरा सी, ऐ सोचिया कि ज़ैबै हांऊँ जेला न सा ता मुँभै होर दुःख मिलला।
1	18	ता कि हुआ? सिर्फ़ ऐ, कि हर तैरहै न चाहे बहाने न, चाहे सच़ाई न, मसीह रै बारै न खुशी रा समाद शुणा सी, होर हांऊँ एथा न खुश सा, होर मूँ खुश रौहणा भी।
1	19	किबैकि मुँभै पता सा, कि तुसै री प्रार्थना री बजहा न, होर यीशु मसीह रै पवित्र आत्मा री दाना री बजहा न, एथा रा प्रतिफल, मेरा छुटकारा होंणा।
1	20	हांऊँ ता दिला न इच्छा होर आशा रखा सा, कि मुँभै कोई गैला न शर्म नी लोड़ी हुई, पर मेरी बड़ी हिम्मतै री बजहा न मसीह री तारीफ़ मेरै शरीरा न होंदै रौहै, चाहे हांऊँ ज़िंदा रौहणु या मौरनु।
1	21	किबैकि मेरै तैंईंयैं ज़िंदा रौहणा मसीह सा, होर मौरना फायदा सा किबैकि मूँ मसीह सैंघै मिलणा।
1	22	होर अगर शरीरा न ज़िंदा रौहणा ऐ मसीह रै कोमा री तैंईंयैं मेरी तैंईंयैं फ़ायदा सा, ता मुँभै नी पता हांऊँ कुणी बै छाँटणु।
1	23	किबैकि हांऊँ ता दुई मौंझ़ै औधा लटकू सा, ज़ीऊ ता केरा सा हांऊँ मौरिया औखै न मसीह हागै ज़ानू, किबैकि सौ बोहू शोभला सा।
1	24	पर तुसरी तैंईंयैं ऐ बोहू जरूरी सा कि हांऊँ ज़िन्दा रौहणु।
1	25	तेबैता ता मुँभै एथा रा बशाह सा, होर मुँभै पता सा कि मूँ ज़िन्दै रौहणा, बल्कि तुसा सैभी सैंघै रौहणा कि तुसै बशाह न बढ़दे रौहा होर तेईन खुश रौहा।
1	26	ज़ैबै हांऊँ तुसा हागै दबारा एनु, होर तुसा हागै मसीह यीशु पैंधै घमण्ड केरनै री होर भी बजहा होंणी, ज़ो सौ मेरै ज़रियै केरदा लागा सा।
1	27	सिर्फ़ ऐतरा केरा कि तुसरा चाल-चलन मसीह रै खुशी रै समादा रै योग्य हो, चाहे हांऊँ एज़िया हेरणू, चाहे नैंई भी ऐनु, तुसा रै बारै न ऐ शुणनु, कि तुसै एकियै मकसदा न मजबूत सी, होर एक मन होईया खुशी रै समादा रै बशाह री तैंईंयैं मेहनत केरा सी।
1	28	होर कोई भी गैला न दुश्मना न नी डौरदै? तुसरा उत्साहित होंणा, ऐ तिन्हरी तैंईंयैं विनाशा री नशाणी सा, होर तुसा री तैंईंयैं उद्धारै री, होर ऐ परमेश्वरा री तरफा न सा।
1	29	किबैकि मसीह री बजहा न तुसा पैंधै ऐ अनुग्रह हुआ सा, कि न सिर्फ़ तेई पैंधै बशाह रखा, बल्कि पर तेइरी तैंईंयैं दुःख भी सौहा।
1	30	होर तुसाबै तैण्ढीऐ मेहनत केरनी सा, ज़ैण्ढा तुसै ज़ैबै हांऊँ फिलिप्पी शैहरा न केरदा हेरू सा, होर ऐबै भी शुणा सी कि हांऊँ हाज़ी भी तैण्ढाऐ कोम केरा सा।
2	1	मसीह तुसाबै शान्ति दैआ सा, होर तेइरा प्यार तुसाबै आराम दैआ सा। परमेश्वरा री आत्मा तुसाबै एकजुट केरा सा, होर तुसै दुज़ै री तैंईंयैं फ़िक्र केरा सी,
2	2	ता ऐबै मेरी ऐ खुशी पूरी केरा कि एक मन होईया रौहा होर ऐकै प्यार, एक मन, होर एक विचार रखा।
2	3	जलन केरनु आल़ै या घमण्डी मत बणा, पर दीन बणा होर एकी-दुज़ै बै आपु न बढ़िया समझा।
2	4	हर एक आपणै बारै न नैंई, पर दुज़ै रै बारै न भी फ़िक्र केरा।
2	5	ज़ैण्ढा मसीह यीशु रा स्वभाव ती तैण्ढाऐ तुसरा भी स्वभाव हो।
2	6	ज़ुणियै परमेश्वरा रै बराबर होईया भी परमेश्वरा रै बराबर होंणै बै आपु हागै रखणै री चीज नैंई बुझी।
2	7	बल्कि आपणै आपा बै ऐण्ढा शून्य केरू, होर दासा रा रूप धारण केरू, होर मांहणु रै बराबर बणु।
2	8	होर मांहणु रै रूपा न प्रगट होईया, आपणै आपा बै दीन केरू, होर औखै तैंईंयैं कि तेइयै हुक्म मैनू, कि तेइयै एक दोषी सांही क्रूसा री मौत भी सौही।
2	9	ऐसा बजहा न परमेश्वरै सौ सैभी न महान भी केरू, होर तेइबै सौ नाँ धिना ज़ुण सैभी नाँ न बड़ा सा।
2	10	कि ज़ुण स्वर्गा न होर धौरती पैंधै होर ज़ुण धौरती न बुनै सी, तिन्हां सैभ यीशु रै नाँ रा आदर केरनै री तैंईंयैं घुटनै टेकणै।
2	11	होर परमेश्वरै री महिमा री तैंईंयैं सैभ लोका स्वीकार केरना कि यीशु मसीह ही प्रभु सा।
2	12	तैबै ओ मेरै प्यारे विश्वासी भाइयो, ज़ैबै हांऊँ तुसा सैंघै ती, तैबै तुसै हमेशा हुक्म मैनू ती। ऐबै ज़ैबै हांऊँ दूर सा तुसाबै होर बी ज़ादा हुक्मा रा पालन केरना चेहिऐ। तैबै बच़ाऐ ज़ाणै रा सही मतलब कि सा ज़ाणनै री तैंईंयैं कोम केरा।
2	13	किबैकि परमेश्वर ही सा ज़ुणियै आपणी शोभली इच्छा सैंघै तुसा रै मना न इच्छा होर कोम, दुई गैला रै केरनै रा असर भौरु सा।
2	14	सैभ कोम बिना कुड़कुड़ाऐ होर बिना बैहस केरिया केरै केरा;
2	15	ताकि तुसै निर्दोष होर भोलै होईया टेढै होर हठीले लोक मौंझ़ै परमेश्वरा री निष्कलंक औलाद बणीया रौहा। ऐई दुनिया रै लोका मौंझ़ै तुसै ज़िन्दगी रा वचन लेइया आसमाना रै तारै सांही च़मका,
2	16	कि ज़ैबै मसीह दबारा वापस ऐला, ता मेरी घमण्ड केरनै री बजहा हो, कि मेरी कोशिश होर मेहनत बेकार नी हुई।
2	17	होर अगर मुँभै बशाह रै बलिदाना न होर सेवा न आपणा लोहू भी बहाणा पौड़ू ता तैबै भी हांऊँ खुश सा, होर तुसा सैभी सैंघै खुशी मना सा।
2	18	होर तैण्ढै तुसै भी खुश रौहा, होर मूँ सैंघै खुशी मनात्।
2	19	मुँभै प्रभु यीशु न आश सा, कि हांऊँ तीमुथियुसा बै बड़ी छ़ेकै तुसा हागै भेजणु, ताकि तुसरा हाल शुणिया हांऊँ उत्साहित होनू।
2	20	किबैकि मूँ हागै ऐण्ढै स्वभावा रा कोई नी ऑथि, ज़ुण च़ोखै मने तुसा री चिंता केरला।
2	21	किबैकि सैभ आपणै मतलबा री खोजा न रौहा सी, न कि यीशु मसीह री।
2	22	पर तीमुथियुस ता तुसै परखु होर जाणु सा, कि ज़ैण्ढा बेटा बापू सैंघै केरा सा, तैण्ढाऐ तीमुथियुसै खुशी रा समाद बोंडणै न मेरी मज़त केरी सा।
2	23	ऐबै मुँभै आशा सा, कि ज़ैण्ढै मुँभै पता लागला कि मेरी कि दशा होंणी, ता तैण्ढै मूँ सौ छ़ेकै भेज़णा।
2	24	होर मुँभै प्रभु न बशाह सा, कि मूँ आपु भी छ़ेकै ऐणा।
2	25	पर मैं इपफ्रुदीतुस ज़ुण मेरा विश्वासी भाई सा, होर सैंघी होर खुशी रै समादा री रक्षा री तैंईंयैं एक योद्धा होर तुसरा दूत, होर जरूरी गैला न मूँ सैंघै रौहणु आल़ा सा, तुसा हागै उत्साहित केरनै री तैंईंयैं भेजणा जरूरी सोचु।
2	26	किबैकि तेइरा मन तुसा सैभी न लागा ती, होर सौ चिन्ता न रौहा ती, किबैकि तुसै तेइरी बीमारी रा हाल शुणु ती।
2	27	सौ सच़िऐ बीमार ता हुआ ती, औखै तैंईंयैं कि मौरने पैंधै ती, पर परमेश्वरै तेई पैंधै दया केरी होर ठीक केरू, होर सिर्फ़ तेई पैंधै केल्है नैंई, पर मूँ पैंधै भी, कि मुँभै दुःखा पैंधै दुःख नी लोड़ी हुआ।
2	28	तैबै मैं तेइबै भेजणै री पूरी कोशिश केरी कि तुसै भी तेई सैंघै मिलिया खुश होआ होर मेरी भी फिक्र कम होली ।
2	29	होर ऐबै तुसै तेई सैंघै प्रभु न होईया बड़ी खुशी सैंघै मिलित, होर ऐण्ढै रा आदर केरिया केरा।
2	30	किबैकि सौ मसीह रै कोमा री तैंईंयैं आपणै प्राण भी मुश्किला न पाईआ मौरनु आल़ा ती, ताकि सौ तिन्हां तरीकै न मेरी मज़त केरी सकलै ज़ो तुसै नी केरी सकै किबैकि तुसै बोहू दूर सी।
3	1	तैबै, हे मेरै विश्वासी भाइयो, प्रभु न खुश रौहा, सोऐ गैला फिरी भी लिखणै न मुँभै ता कोई कष्ट नैंई होन्दा, ताकि तुसै झ़ूठै शिक्षा न बची सकलै।
3	2	जंगली कुतै सांही खतरनाक लोका न साबधान रौहा, तिन्हैं तुसरा ज़बरदस्ती खतना कराणा ताकि तुसै परमेश्वरा रै लोक बणी सकलै ।
3	3	किबैकि असली खतनै आल़ै ता आसै सी, ज़ुण परमेश्वरै री आत्मा री अगुवाई न पूजा केरा सी, होर मसीह यीशु पैंधै घमण्ड केरा सी, होर मांहणु रै कोमा पैंधै बशाह नैंई रखदै।
3	4	पर हांऊँ ता आपणै कोमा पैंधै भी बशाह केरी सका सा, अगर कोई होरी बै भी आपणै कोमा पैंधै बशाह रखणै रा विचार सा, ता हांऊँ तेईन भी ज़ादा बशाह रखी सका सा।
3	5	औठुऐ रोज मेरा खतना हुआ, इस्राइला रै खानदाना होर विन्यामिना रै गोत्रा रा सा, असली इब्रानी सा, मूसै री बिधाना रै बारै न बोला ता मैं फरीसी लोका सांही कठोरता सैंघै पालन केरू।
3	6	अगर जोशा रै बारै न बोला ता मण्डली बै दुःख देणु आल़ा, होर यहूदी रै बिधाना रै बारै न कोई बोला सी ता हांऊँ निर्दोष सा किबैकि मैं सैभ नियमा रा पालन केरू।
3	7	पैहलै ज़ुणी गैला बै हांऊँ कीमती बुझ़ा ती, ऐबै हांऊँ तिन्हां बै बेकार बुझ़ा सा किबैकि मसीहै मेरी ज़िन्दगी बदली।
3	8	बल्कि मेरै प्रभु यीशु मसीह बै ज़ाणनै न ज़ादा होर किछ़ बी नी ऑथि, ऐ सैभी गैला मैं छ़ौड़ी धिनी होर सैभी गैला बै बेकार बुझ़ी । सिर्फ़ हांऊँ मसीह बै चाहा सा।
3	9	होर हांऊँ तेईन बणीया रोहणु, न कि आपणी तेसा धार्मिकता सैंघै, ज़ुण बिधाना रा पालन केरनै न सा, बल्कि तेसा धर्मिकता सैंघै ज़ुण मसीह न बशाह केरनै री बजहा न सा, होर परमेश्वरा पैंधै बशाह केरनै न मिला सा।
3	10	हांऊँ मसीह होर तेइरै दबारा मूँऐंदै न ज़िन्दै होंणै री शक्ति बै ज़ाणना चाहा सा। ज़ैण्ढै तेइयै केरू तैण्ढै हांऊँ बी दुःखा सौहिया मौरना चाहा सा।
3	11	ताकि हांऊँ बी दबारा मूँएंदै न ज़िन्दै केरिना।
3	12	ऐ मतलब नैंई, हांऊँ तिन्हां गैला बै पाई सा, या सिद्ध सा, पर तेसा चिजा बै ढोकणै री तैंईंयैं हांऊँ बड़ी मेहनत केरदा लागा सा, ज़ुणिरी तैंईंयैं मसीह यीशुऐ हांऊँ ढौकू ती।
3	13	ओ विश्वासी भाइयो, मेरी इच्छा ऐ नैंई कि मैं पाऊ सा, सिर्फ़ एक ऐ कोम केरा सा, कि ज़ुण गैला पिछ़ै बिती, तिन्हां बै छ़ौड़िया, आगली गैला धिरै बढ़िया,
3	14	मसीह यीशु न परमेश्वरा री स्वर्गीय बुलाहटा न ईनाम पाणै री तैंईंयैं नशाणै धिरै बै दौड़ लानू।
3	15	तैबै आसा मौंझ़ै ज़ेतरै लोका बशाह न पक्के सी, ऐ विचार रखे, होर अगर कोई गैला न तुसरा कोई होर विचार होला, ता परमेश्वरा सौ भी तुसा पैंधै प्रगट केरना।
3	16	तैबै ज़ो सच़ाई परमेश्वरै पैहलै न प्रगट केरी सा तेथा रै मुताबक ज़िन्दगी, आगै बढ़ाणी सा।
3	17	ओ भाइयो, तुसै सैभ मिलिया मूँ सेंई चाल चला, होर तिन्हां बै पछ़ियाणिया रखा, ज़ुण ऐण्ढी रीति पैंधै चला सी ज़ुणिरा उदाहरण तुसै आसा न हेरा सी।
3	18	किबैकि बोहू लोका ऐण्ढी चाल चला सी, ज़ुणिरी चर्चा मैं तुसा सैंघै कई बार केरी सा, हाज़ी भी रौई-रौईया बोला सा, कि ते आपणी चाल-चलना न यीशु मसीह री मौऊती री कीमता बै क्रूसा पैंधै खत्म केरा सी।
3	19	तिन्हां रा अंत विनाश सा, तिन्हरी शारीरिक इच्छा परमेश्वर सा, ते आपणी शर्मा री गैला पैंधै घमण्ड केरा सी, होर एसा धौरती री चिजा पैंधै मन लाईया रखा सी।
3	20	पर आसरा देश ता स्वर्गा न सा, होर आसै एक उद्धारकर्ता प्रभु यीशु मसीह रै स्वर्गा न ऐणै रा बेसब्री सैंघै इंतज़ार केरा सी।
3	21	सौ आपणी शक्ति रै तेई प्रभावा रै मुताबक ज़ुणिरी बजहा न सौ सारी चिजा बै आपणै वशा न केरी सका सा, आसरै कमज़ोर शरीरा रा रूप बदलिया आपणी महिमा रै शरीरा रै मुताबक बणाई देला।
4	1	तैबै ओ मेरै प्यारे विश्वासी भाइयो बैहणियो, ज़ुणी लोका न हांऊँ बड़ी झ़ुरी केरा सा। तुसा सैंघै मिलणै री मेरी बड़ी इच्छा सा ज़ो मेरी खुशी होर घमण्डा री बजहा सा। प्यारे भाइयो प्रभु न एण्ढै बशाह न मज़बूत बणिया रौहा सी।
4	2	हांऊँ बैहण यूओदिया सैंघै अर्ज़ा केरा सा होर सुन्तुखे न बी अर्ज़ केरा सा कि प्रभु न एक मन होइया आपु न मेल-मिलाप केरा किबैकि तुसै प्रभु सैंघै जुड़े सी।
4	3	होर हे सच़ै सैंघी, हांऊँ तो न अर्ज़ा केरा सा, कि तू तिन्हां बेटड़ी री मज़द केर। किबैकि इन्हैं मूँ सैंघै खुशी रा समाद फेलाणै न, कलेमेंस होर मेरै तिन्हां सैंघी सैंघै मेहनत केरी सा, ज़ुणिरै नाँ ज़िन्दगी री कताबा न लिखै सी।
4	4	प्रभु न हमेशा खुश रौहा, हांऊँ फिरी बोला सा खुश रौहा।
4	5	तुसै री कोमलता तुसा सैभी मांहणु पैंधै प्रगट हो किबैकि प्रभु रा ऐणा नेड़ सा।
4	6	कोई भी गैला री फिक्र मता केरदै, पर हर गैला न तुसरी प्रार्थना होर अर्ज़ा री ज़रियै धन्यवाद सैंघै परमेश्वरा सामनै हाज़िर केरी लोड़ी।
4	7	तैबै परमेश्वरै री शान्ति ज़ुण समझा न बाहरै सा, तुसा रै दिला न होर तुसा रै विचारा बै मसीह यीशु न सुरक्षित रखली।
4	8	आखरी न ओ भाइयो, ज़ुण-ज़ुण गैला सच़ी, होर ज़ुण-ज़ुण गैला आदरा रै योग्य सा, होर ज़ो-ज़ो गैला ठीक सी, होर ज़ो-ज़ो गैला पवित्र सी, होर ज़ो-ज़ो गैला बाँकी सी, होर ज़ो-ज़ो गैला मना बै शोभली लगा सी, होर ज़ुण खरै गुणा आल़ी सी होर प्रशंसा री गैला सी, सिर्फ़ तिन्हां पैंधै मन लात्।
4	9	ज़ुण गैला तुसै मूँ न सिखी, होर ग्रहण केरी सा, होर शुणी, होर मूँ न हेरी सा, तिन्हां रा पालन केरै केरा, तैबै शान्ति रा परमेश्वरा तुसा सैंघै रौहणा।
4	10	हांऊँ प्रभु न बड़ा खुश सा कि ऐतरै रोज़ा बाद मेरी याद केरी सा होर मज़त केरी, जरुर शुरू न तुसाबै बी भी ऐ विचार ती, पर तुसाबै मेरी मज़त केरनै रा मौका नैंई मिलु।
4	11	ऐ नैंई कि मूँ हागै कोई च़ीज़ा री कमी सा, किबैकि मैं ऐ सिखु सा कि ज़ुणी दशा न हांऊँ सा, एथा न सन्तुष्ट रौहणु।
4	12	पर हांऊँ थोड़ी ज़ेहि च़ीज़ा न ज़ीणा जाँणा सा, होर बोहू च़ीज़ा न बी ज़ीणा जाँणा सा, हर गैला न होर हर दशा न रौज़णा होर भूखै रौहणा सिखु सा ।
4	13	मसीह ज़ुण मुँभै सैभी गैला न सामर्थ देआ सा, तेइन हांऊँ सैभ किछ़ केरी सका सा।
4	14	तैबै भी तुसै भला केरू, कि मेरै दुःखा न मेरै सैंघी बणै।
4	15	होर ओ फिलिप्पी शैहरा न रौहणु आल़ैओ, तुसाबै आपु भी पता सा कि खुशी रा समादा रै प्रचारा रै शुरुआता न ज़ैबै हांऊँ तुसरै प्रदेश मकिदुनिया न नौठा ता तैबै तुसाबै छ़ौड़िया होर कोई मण्डलीयै मेरी आर्थिक रूपा न मज़त नैंई केरी।
4	16	ऐण्ढी तैरहै ज़ैबै हांऊँ थिस्सलुनीकै शैहरा न ती, तैबै मेरी ज़रूरत बै पूरा केरनै री तैंईंयैं भी तुसै एक बार नैंई बल्कि कई बार मुँभै ढैबुऐ भेज़ै ती
4	17	ऐ नैंई कि हांऊँ दान चाहा सा, पर हांऊँ तुसरै भलै कोमा न एक होर कोम जोड़ना चाहा ती ताकि तुसाबै परमेश्वरा न होर ईनाम मिलै ।
4	18	मूँ हागै सैभ किछ़ सा, बल्कि उमीदा न भी ज़ादा सा ज़ुण चिजा तुसै इपफ्रुदीतुस भाई रै हौथा न भेजी ती, तिन्हां बै पाईआ हांऊँ रौज़ु, सौ ता खुशबूदार होर ग्रहण केरनै योग्य बलिदान सा, ज़ुण परमेश्वरा बै शोभला लागा सा
4	19	होर आसरा पिता परमेश्वर भी आपणै तेई धना रै मुताबक महिमा सैंघै मसीह यीशु न तुसरी सैभ घटी कमी बै पुरा केरला।
4	20	आसरै पिता होर परमेश्वरै री सराउथी होर आदर हमेशा होंदी रौहै। ऐण्ढाऐ हो।
4	21	यीशु न हर पवित्र मांहणु बै मेरा नमस्कार बोला, ज़ुणा विश्वासी भाई लोका मूँ सैंघै सी तुसाबै नमस्कार बोला सी।
4	22	सैभ पवित्र लोका खास केरिया ज़ुण महाराज़ै रै घरानै रै सी, तुसा सैभी बै नमस्कार बोला सी।
4	23	आसरै प्रभु यीशु मसीह रा अनुग्रह तुसा पैंधै बणिया रौहै।
