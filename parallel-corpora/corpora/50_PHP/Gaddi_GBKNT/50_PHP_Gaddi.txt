1	1	ऐह पत्री मसीह यीशु रा दास पौलुस लिखु करदा कि मेरी अतै तिमुथियुस री तरफा थऊँ सबी पवित्र मणु जो जैड़ै फिलिप्पी शहर मन्ज अध्यक्ष अतै सेवका समेत विस्वासी मणु हिन।
1	2	अहै प्रार्थना करदै कि ईन्दै पिता प्रमात्मां अतै प्रभु यीशु मसीह री तरफा थऊँ तुसु जो अनुग्रह अतै शान्ती मुळदी रेय्आ।
1	3	जैहणै थऊँ तुसै सुसमाचार हुणुरा हा तैस पैहलै दिन थऊँ लेई करी अजा तिकर सुसमाचार जो फैलाणै तांई तुहै मिन्जो सोगी रैह हिन।
1	4	अऊँ जैहणै-जैहणै तुसु जो याद करदा, तैहणै-तैहणै अपणै प्रमात्मैं रा धन्यवाद करदा।
1	5	जैहणै भी तुसु सबी तांई विनती करदा ता सदा खुशी सितै विनती करदा।
1	6	अतै मिन्जो ऐसा गल्ला रा भरोसा हा कि प्रमात्मैं तुसु मन्ज खरा कम सुरू करूरा हा। प्रमात्मैं ही ऐस कमां जो यीशु मसीह रै दोवारा फिरी करी इणै रै दिन तक पुरा करना।
1	7	ऐह ठीक हा कि, अऊँ तुसु सबी तांई इन्‍ना विचार करूं क्ओकि अऊँ तुसु सितै बड़ा प्‍यार करदा हा। तुहै सब मेरी कैदा मन्ज अतै सुसमाचार तांई समर्थन अतै सबूत दीणैं तांई मिन्जो सोगी अनुग्रह सितै सहभागी हिन।
1	8	ऐत मन्ज प्रमात्मां मेरा गवाह हा, कि अऊँ मसीह यीशु सांईं प्‍यार करीके तुसु सबी जो चाहन्दा।
1	9	अतै अऊँ ऐह प्रार्थना करदा कि, तुन्दा प्‍यार, सच्चाई री ज्ञान अतै सबी तरह री समझ सितै अक्की दूये तांयै होर भी बड़दा गच्छा।
1	10	एठी तिकर कि तुसै खरी थऊँ खरी गल्ला जो चुणी सकन अतै मसीह रै दोवारा फिरी करी इणै तक पवित्र अतै निर्दोष बणी रेय्आ।
1	11	अतै तैस धर्मी चरित्र सोगी तुहै बढ़दै रेय्आ जैड़ा कि यीशु मसीह री बजहा थऊँ तुन्दै अन्दर पैदा भुआ, ऐत थऊँ प्रमात्मैं री महिमा अतै स्तुति भुन्दी रेय्आ।
1	12	मेरै विस्वासी भाईओ अऊँ चाहन्दा कि तुसै ऐह जाणी लेय्आ कि मिन्जो पुर जैड़ी बीतुरी हा तैत सितै सुसमाचारा री ही बढ़ोतरी भच्छुरी हा।
1	13	एठी तिकर कि महाराजा कैसर री सारी फौज अतै बाकी मणु जो भी ऐह पता लगी गो हा कि अऊँ मसीह यीशु री सेवा करू करदा ठेरैतांये कैदा मन्ज हा।
1	14	अतै जैड़ै विस्वासी भाई हिन तियां मन्ज ज्यादातर मेरै कैद भूणै री बजहा थऊँ, हिम्मता सितै प्रमात्मैं रा वचन हुनाणै रा साहस रखदै हिन।
1	15	कुछ मणु ता जळणी अतै झगड़ालू भूणै री बजहा थऊँ मसीह रा प्रचार करदै हिन, पर कुछ मणु मिन्जो सोगी भली मनसा सितै प्रचार करदै।
1	16	जैड़ै भली मनसा सितै प्रेम रै द्धारा प्रचार करदै हिन सो जाणदै हिन कि अऊँ कैद मन्ज ठेरैतांये हा क्ओकि अऊँ सुसमाचार रा समर्थन करदा हा।
1	17	अतै जैड़ै जळणी सितै प्रचार करदै हिन सो अपणी स्‍वार्थी इच्छा सितै मसीह रा उदाहरण हुणादै हिन, ऐह समझी करी कि मेरी कैदा मन्ज मिन्जो तांई क्‍लेश पैदा करन।
1	18	ता कै भुआ? मात्र ऐह कि हर किस्‍मां सितै चाऐं गलत इरादै सितै ही सैई, चाऐं सच्चाई सितै, मसीह रा सुसमाचार हुणाया गाहन्‍दा हा अतै अऊँ ऐत थऊँ खुश हा अतै खुश रैहणा।
1	19	क्ओकि अऊँ जाणदा, कि तुन्दी प्रार्थना सितै अतै यीशु मसीह रै पवित्र आत्मा री मदद सोगी मेरा उद्धार भूणा।
1	20	अऊँ ता दिला थऊँ ऐह ही लालसा अतै उम्मीद रखदा हा, कि अऊँ कसी गल्ला मन्ज शर्मिन्दा ना भूच्छुं। जिआं मेरै जोशीलै हौंसलै सितै मसीह री बड़ाई मेरी जिन्दगी थऊँ हमेशा भुन्दी रैई हा, चाऐं अऊँ जिन्दा रैऊ या मरी गच्छुं।
1	21	क्ओकि अगर अऊँ जिन्दा रैऊँ ता मूँ मसीह तांयै जीणा अतै अगर मरी गाहणा फाईदा हा क्ओकि मूँ मसीह सोगी मिली गाणा।
1	22	पर अगर शरीर मन्ज जिन्दा रैहणै सोगी अऊँ मसीह तांयै कुछ करी सकदा ता फायदैमन्‍द हा, ता अऊँ ना जाणदा कि कसेरा चुनाव करू।
1	23	कजो कि अऊँ ता दोनों रै मन्जै लटकुरा, दिल ता करदा कि मरी करी यीशु मसीह बल्लै गिच्ची रैऊ, कजो कि ऐह ता बड़ा ही बांका हा।
1	24	पर जिन्दा रैहणा तुन्दी मदद करनै तांयै होर भी जरूरी हा।
1	25	अतै ऐह कि मिन्जो भरोसा हा अतै अऊँ जाणदा कि मूँ जिन्दै रैहणा बल्कि तुसु सबी सोगी रैहणा जैत थऊँ तुसै विस्‍वासा मन्ज होर भी पक्कै भून्दै गाहन अतै ऐसा गल्ला मन्ज खुश रेय्आ।
1	26	अतै जैडा घमण्ड़ तुसै मेरै बारै मन्ज करदै हिन, सो मेरै तुसु बल्लै फिरी ईणै थऊँ मसीह यीशु मन्ज होर भी बड़दा गच्छा।
1	27	तूणा करा कि तुन्दा चाल चलन मसीह यीशु रै सुसमाचारा रै मुताबक भोआ। अऊँ इच्ची करी हैरू चाहे ना हेरू तुन्दै बारै मन्ज बस ऐह हुणु कि तुसै अक्की ही मकसद मन्ज टिकुरै हिन अतै अक्क मन भूच्ची करी सुसमाचार तांई मेहनत करदै हिन।
1	28	कसी गल्ला मन्ज विरोधी थऊँ मत डरा अतै तुन्दी ऐह हिम्मत तियां तांई हार रा चिन्ह भूणा, पर तुसु तांई उद्धार प्रमात्मैं री तरफा थऊँ जीत भूणीआ।
1	29	मसीह री बजहा थऊँ तुसु पुर ऐसा अनुग्रह भूआ कि ना सिर्फ तैस पुर विस्वास करा, बल्कि तैस तांई दुख भी झेला।
1	30	अतै तुसु भी तिनी मेहनत करनी हा जियां तुहै मिन्जो फिलिप्पियों शहर मन्ज करदै हेरूरा हा, अतै अबै भी हुणदै हिन कि अऊँ तियां दुख सहू करदा हा।
2	1	मसीह मन्ज तुन्दी जिन्दगी तुसिओ मजबुत करदी हा अतै तसेरा प्‍यार तुसिओ तसल्ली दिन्दा हा। तुन्दी संगति पवित्र आत्मा सोगी हा अतै तुसै अक्की दूये पुर दया अतै तरस करदै हिन।
2	2	ठेरैतांये अऊँ तुसु सोगी विनती करदा कि मेरी ऐसा खुशी जो पूरी करा कि अक्क मन चित सोगी रेय्आ अतै अक्क ही प्‍यार, अतै अक्क ही इच्छा रखा।
2	3	स्वार्थ अतै झूठी प्रशंसा तांई कुछ मत करा पर दीन मनां सितै अक्की दुऐ जो अप्पु थऊँ खरा समझा।
2	4	हर कोई अपणै ही बारै मन्ज ना पर दुऐ रै बारै मन्ज भी चिन्ता करा।
2	5	जिन्‍ना मसीह यीशु रा स्वभाव थू तुन्दा स्वभाव भी तिनां ही भोआ।
2	6	यीशुऐ प्रमात्मैं रै बराबर भूणै रै बावजूद भी प्रमात्मैं रै बराबर भूणै जो अपणै वशा मन्ज रखणै री चीज ना समझू।
2	7	बल्कि अपणै ईश्वरीय अधिकारा जो छड़ी दिता अतै अक्क दासा सांईयै मणु बणी गो।
2	8	अतै मणु रै रूपा मन्ज पैदा भुच्‍ची करी अपणै आपा जो दीन करू अतै प्रमात्मैं रा ऐसा हुक्म मनणै बाळा बणु कि सब दुख सेहन्‍दा-सेहन्‍दा क्रूस पुर मौती जो गळै लाई लैऊँ।
2	9	ऐत तांई पिता प्रमात्मैं तैसिओ सबी थऊँ उच्चै पद पुर बहालु अतै तैस जो सो नां दिता जैडा कि सबी नां मन्ज महान हा।
2	10	अतै जैडा कि स्वर्गा मन्ज रैहन्दै हिन या धरती पुर रैहन्दै हिन अतै धरती रै थलै रैहन्दै हिन सो सब यीशु रै नां मन्ज अपणा हैर झुकान।
2	11	अतै प्रमात्मैं री महिमा तांई हर अक्क मणु अंगीकार करा कि यीशु मसीह ही प्रभु हा।
2	12	हे मेरै प्यारे मित्रो जिआं कि तुसै हमेशा प्रमात्मैं रै हुक्मा जो मन्दै आये हिन जैहणै अऊँ तुसु सोगी थू। अबै अऊँ दूर हा ता तियां कम्मा जो डरदै अतै कम्मदै करदै रेय्आ, जैड़ै प्रमात्मैं रा उद्धार पाऊरै मणु तांई सही हिन।
2	13	क्ओकि प्रमात्मां तुन्दै अन्दर कम करू करदा ताकि तुसिओ इच्छा अतै सामर्थ दी सका तियां कम्मा जो करनै तांई जैतै प्रमात्मां खुश भोआ।
2	14	सब कम बिना कुड़कुड़ अतै बिना विवाद करदै करू करा।
2	15	ताकि तुसै निर्दोष अतै भोळै-भाळै भुच्‍ची करी टेढै अतै हठिलै मणु मन्ज प्रमात्मैं री निष्कलंक औलाद बणी रैहण। क्ओकि तुसै जिन्दगी रा वचन लैई करी ऐसा दुनिया रै मणु मन्ज जग-मग करदै अम्बरा रै तारै सांईयै हिन।
2	16	ताकि मसीह यीशु रै दोवारा इणै पुर ऐह मेरा घमण्ड़ करनै री बजहा भोआ कि मेरी दौड़ अतै मेहनत व्यर्थ ना भूई।
2	17	अगर मिन्जो तुन्दै विस्वास री सेवा तांई अपणा खून भी वहाणा पेय्आ ता भी अऊँ खुश हा अतै तुसु सबी सोगी खुशी मन्दा।
2	18	तियां ही तुहै भी खुश भून अतै मिन्जो सोगी खुशी मना।
2	19	मिन्जो यीशु मसीह पुर उम्मीद हा, कि मूँ तिमुथियुस जो तुसु बल्लै जरूर भैजणा, ताकि तुन्दा हाल चाल हुणी करी मिन्जो शान्ती मुळा।
2	20	क्ओकि तिमुथियुस रै स्वभाव सांईयै कसी होरी रा स्वभाव निआं कि सो साफ मनां सितै तुन्दी चिन्ता करा।
2	21	क्ओकि सब अपणै-अपणै स्वार्थ मन्ज रैहन्दै हिन, सो यीशु मसीह रै कमां री चिन्ता ना करदै।
2	22	पर तुसै तिमुथियुस जो परखी अतै जाणी भी लैऊ हा, कि जिआं पिता पुत्रा सोगी कम करदा तियां ही तिनी असु सोगी सुसमाचार जो फैलाणै री मेहनत करीआ।
2	23	ता अऊँ उम्मीद करदा, कि जिआं हि मिन्जो पता लगला कि मेरी हालत किनी भूणी हा तियां ही अऊँ तैस जो झट भेजी दिला।
2	24	अतै मिन्जो प्रभु पर भरोसा कि मूँ भी जैतूणै जल्दी भूच्ची सका तैतूणैं जल्दी चली ईणा।
2	25	पर मैंई इफ्रदीतुस जो जैडा कि मेरा विस्वासी भाई हा अतै सोगी कम करनै बाळा अतै विस्वास री लड़ाई लड़नै बाळा हा। तैसिओ जैड़ा तुन्दा दूत अतै जरूरी गल्ला मन्ज मेरी सेवा टहल करनै बाळा भी हा तुसु बलै भैजणा जरूरी समझू।
2	26	तसेरा मन तुसु सबी मन्ज लगुरा थू, ठेरैतांये सो तुसु सोगी मिलणै जो व्याकुल रैहन्दा थू क्ओकि तुसै तसेरी बमारी रै बारै मन्ज हुणुरा थू।
2	27	अतै सो तूणा बमार थू कि मरनै बाळा थू पर प्रमात्मैं तैस जो ठीक करू अतै तैस पुर ही ना बल्कि मिन्जो पुर भी कि मिन्जो दुखा पुर होर दुखा ना भोआ।
2	28	ऐत तांई मैंई तैस जो भैजणै री होर भी कोशिश करी कि तुसै तैस सितै मुळी करी खुश भून अतै मेरी चिन्ता घट भुच्‍ची गच्छा।
2	29	ऐत तांई प्रभु यीशु रै नां सितै तुसै तैस सोगी खुशी सितै मुळै क्ओकि इन्‍नै-जिन्‍नै मणु रा आदर-मान करू करै।
2	30	क्ओकि सो भी यीशु मसीह रै सुसमाचार तांये अपणै प्राणा जो मुसकल मन्ज फसाई करी मौती रै नेड़ै पुज्‍जी गछूरा थू, ताकि जैड़ी जैड़ी मदद तुसु थऊँ मेरी सेवा मन्ज दूर रैहणै थऊँ ना भच्छुरी हा, तैसा जो पूरी करा।
3	1	ठेरैतांये, मेरै विस्वासी भाईओ प्रभु मन्ज खुश रेय्आ। सो ही गल्ला तुसिओ बार-बार लिखणै थऊँ मिन्जो कोई कष्‍ट ना भुन्दा ताकि तुहै झूठै शिक्षका थऊँ बची सकन।
3	2	जंगली कुत्रा सांईये खतरनाक मणु थऊँ चौकनै रेय्आ, ऐसै मणु थऊँ भी चौकनै रेय्आ जैड़ै दूये रै शरीरा जो कटदै हिन। तियां तुन्दा जवरदस्ती खतना करवाणा ताकि तुहै प्रमात्मैं रा जन वणी सकै।
3	3	क्ओकि असली खतना बाळै ता अहै ही हिन जैड़ै प्रमात्मैं री आत्मिक अगुवाई सितै भजन करदै हिन अतै मसीह यीशु पुर घमण्ड़ करदै हिन अतै मणु रै कर्मा पुर भरोसा ना रखदै हिन।
3	4	पर अऊँ ता अपणै कम्मा पुर भी भरोसा रखी सकदा अगर कसी जो अपणै कम्मा पुर भरोसा रखणै रा विचार भोआ ता अऊँ तैस थऊँ भी ज्यादा रखी सकदा।
3	5	मेरा अठुऐं दिन खतना भुआ, अऊँ इस्त्राएल रै वंश अतै बिन्यामीन रै गोत्रा रा हा अतै असल इब्रानी हा। अगर कोई मूसा री व्यवस्था रै बारै मन्ज पुछा ता मैंई फरीसी मणु सांईयै व्यवस्था रा कठोरता सोगी पालन करूरा हा।
3	6	अगर जोश रै बारै मन्ज कोई पुछा ता सबी थऊँ ज्यादा कलीसिया जो सताणै बाळा थू, अगर कोई मूसा री व्यवस्था रै पालन रै बारै मन्ज पुछा ता मैंई सब नियमा रा पालन करूरा हा।
3	7	पैहलै इन्या गल्ला जो अऊँ कीमती समझदा थू, अबै इन्या गल्ला जो वेकार समझदा क्ओकि मसीह मेरी जिन्दगी जो बदली दितुरा हा।
3	8	पर मैंई अपणै मसीह यीशु जो नजदीक थऊँ पछैणी लैऊ हा। मैंई इन्या सबी चीजा जो छडी दितुरा पर अबै इन्या सबी गल्ला जो वेकार अतै कूड्‍डा समझदा क्ओकि अऊँ मसीह जो जाणी गो हा।
3	9	ताकि अऊँ मसीह सोगी जुड़ी गच्छु; ना कि अपणी तैसा धार्मिकता सितै जैड़ी कि मूसा री व्यवस्था रा पालन करनै थऊँ हा पर तैसा धार्मिकता सितै जैड़ी कि मसीह पुर विस्वास करनै री बजहा थऊँ हा, अतै प्रमात्मां री तरफा थऊँ विस्वास करनै पुर मुळदी हा।
3	10	अऊँ ऐह चाहन्दा कि अऊँ मसीह जो जाणी लैऊँ। तसेरै दोवारा जी उठणै री सामर्थ जो महसुस करूं अतै तैस सोगी सबी दुखा मन्ज सामल भूणै रै दर्द जो जाणु अतै तसेरी मौती सांईं मौत हासल करू।
3	11	ताकि अऊँ भी मरी कर दोवारा जी भूणै तिकर पुजी सकूँ।
3	12	ऐह मतलब निआं कि अऊँ इन्या सबी गल्ला जो पाई चुकुरा या सिद्व भुच्‍ची चुकुरा पर तैसा चीजा जो पाणै तांयै कठण मेहनत करू करदा कि सो मिन्जो मुळी गच्छा जैत तांये यीशुऐ मिन्जो पकडुरा थू।
3	13	मेरै विस्वासी भाईओ, मेरा विचार ऐह निआं कि मैंई ऐह पाई लैऊरा, पर अऊँ मात्र ऐह अक्क कम करदा कि जैड़ी गल्ला पिचो रैई गई तियां जो भुल्‍ली करी अगो री गल्ला तांई चलदा गाहन्‍दा।
3	14	मसीह यीशु मन्ज प्रमात्मैं री स्वर्गीय बुलाहट रै इनाम जो पाणै तांये नशाने री कनारी बड़दा गान्दा हा।
3	15	ता असु मन्ज जैड़ै भी विस्वास मन्ज पक्कै हिन सो ऐह हि विचार रखन अतै जे कसी गल्ला मन्ज तुन्दा होर विचार भोआ ता प्रमात्मैं तैत जो भी तुसु पुर प्रकट करी दिणा।
3	16	ठेरैतांये जैड़ी सच्चाई प्रमात्मैं पैहलै थऊँ हि असिओ दसुरी हा तठेरै अनुसार ही जिन्दगी अगो बढ़ाणी हा।
3	17	मेरै विस्वासी भाईओ तुसै सब मिलीकरी मिन्जो सांईं ही चाल चला अतै तियां जो हमेशा याद रखा जैड़ै कि ऐसा रीति पुर चलदै हिन जठेरा उदाहरण तुसै असु मन्ज हेरदै हिन।
3	18	क्ओकि मतै सारै इन्‍नै मणु हिन जंयारी चर्चा मैंई तुसु सोगी कैई बरी करी हा अतै अबै फिरी रोई-रोई करदा कि सो अपणै चाल चलन री बजहा थऊँ क्रूस पुर मसीह यीशु री मौत री कीमत जो खत्म करदै हिन।
3	19	तआंरा अन्त विनाश हा, तआंरी शरीरी इच्छा ही तंयारा प्रमात्मां हा, सो अपणी लज्जा री गल्ला पुर घमण्ड़ करदै हिन अतै धरती री चीजा पुर अपणा मन लाई रखदै हिन।
3	20	पर इन्दा अपणा देश ता स्वर्ग हा अतै अहै अक्क उद्धारकर्ता प्रभु यीशु मसीह रा तैठी थऊँ ईणै री बेसब्री सोगी भाळ करू करदै हिन।
3	21	सो अपणी शक्ति रै तैस प्रभाव री बजहा थऊँ सब चीजा जो अपणै बसा मन्ज करी सकदा, तैस इन्दी कमजोर अतै मरनहार देह रा रूप बदली करी अपणी महिमा री देह रै मुताबक बणाई दिणा।
4	1	ऐत तांई मेरै विस्वासी भाईओ, तुसु सोगी अऊँ बड़ा प्‍यार करदा। तुसु सोगी मिलणै री मेरी बड़ी इच्छा हा जैड़ा मेरी खुशी अतै घमण्ड़ रा कारण हा। प्यारे भाईओ प्रभु पुर ईयां ही विस्वास मन्ज मजबुत अतै अज्ञाकारी रेय्आ।
4	2	अऊँ यूओदिया अतै सुन्‍तुखे दूनी बैहणी सोगी विनती करदा कि सो प्रभु मन्ज एक मन भूच्ची करी अप्पु मन्ज मेल-मिलाप करी लेय्आ, क्ओकि तुहै प्रभु सोगी जुडुरै हिन।
4	3	अतै मिन्जो सोगी सच्चाई सितै कम करनै बाळै साथी सोगी भी विनती करदा कि, तू तियां जनानी री मेल-मिलाप करनै मन्ज मदद कर। क्ओकि तिऐं मिन्जो सोगी सुसमाचार फैलाणै मन्ज, दुखा क्‍लेशा मन्ज अतै मेरै साथी कलेमेंस सोगी मेहनत करूरी हा, जिआंरै कि नां जिन्दगी री कताबा मन्ज लिखुरै हिन।
4	4	प्रभु मन्ज हमेशा खुश रेय्आ, अऊँ फिरी बल्‍दा कि खुश रेय्आ।
4	5	तुन्दा कोमल स्वभाव सबी पुर प्रकट भोआ कजो कि प्रभु रा दोवारा आगमन नेड़ै हा।
4	6	कसी भी गल्ला री चिन्‍द मत करा पर हर अक्क हालात मन्ज प्रार्थना करा। तुन्दी प्रार्थना अतै विनती धन्यवाद सोगी प्रमात्मैं रै सामणै हाजिर करै गाहन।
4	7	ता प्रमात्मैं री शान्ती जैड़ी कि मणु री समझ थऊँ बिलकुल बाहर हा, तुन्दै दिला अतै विचारा जो मसीह यीशु सम्भाळी करी रखा।
4	8	आखिर मन्ज, हे भाईओ, जैड़ी-जैड़ी गल्ला सच हिन, जैड़ी-जैड़ी गल्ला आदर-मान जोगी हिन, जैड़ी-जैड़ी गल्ला ठीक हिन, जैड़ी-जैड़ी गल्ला पवित्र हिन, जैड़ी-जैड़ी गल्ला छैळ हिन, जैड़ी-जैड़ी गल्ला मनां जो भान्‍दी हिन, आखरी, जैड़ी-जैड़ी खरै गुणा बाळी अतै प्रशंसा योग्य हिन तियां पुर ही मन लगाऊ करा।
4	9	जैड़ी गल्ला तुसै मिन्जो थऊँ सिखुरी हिन अतै मनुरी हिन अतै हुणुरी हिन अतै मिन्जो मन्ज हेरूरी हिन तियां जो ही मन्‍नु करा ता शान्ती रा प्रमात्मां तुसु सोगी रैहणा।
4	10	अऊँ प्रभु मन्ज बड़ा खुश हा कि अबै ऐतनै दिन बाद तुसिओ मेरी याद आई अतै तुहै मेरी आर्थिक मदद करी हा, जरूर तुसु जो शुरू मन्ज भी ठेरा विचार थू, पर तुसिओ मेरी मदद करनै रा मौका ना मुळू।
4	11	ऐह ना कि मिन्जो बल्लै कसी चिजा री कमी हा, क्ओकि मैंई ऐह सिखुरा कि जैस भी हालात मन्ज अऊँ हा तैत पुर सन्तुष्‍ट रैऊँ।
4	12	अगर मिन्जो बल्लै थोड़ी चिजा हिन तांभी या मती हिन तांभी, भूखा रैहणा अतै रजणा दूनी हालात मन्ज अऊँ जीणा जाणदा। हर अक्क गल्ला मन्ज अतै सबी हालात मन्ज तृप्त रैहणा मैंई सिखुरा हा।
4	13	मसीह जैडा मिन्जो सामर्थ दिन्दा हा तैस मन्ज अऊँ सब कुछ करी सकदा।
4	14	तांभी तुसै भला करु कि मेरै क्‍लेशा मन्ज मिन्जो सोगी रैह।
4	15	अतै हे फिलिप्पी शहर मन्ज रैहणै बाळैओ तुसै अप्पु ही जाणदै हिन, कि सुसमाचार प्रचार रै शुरूआत मन्ज जैहणै अऊँ तुन्दै मकिदुनिया परदेस थऊँ चली गो ता तुसिओ छड़ी करी होरी कसी भी कलीसिया मेरी आर्थिक रूप सोगी मदद ना करी।
4	16	इन्‍नी साहभै जैहणै अऊँ थिस्सलुनीके शहर मन्ज थू तांभी तुसै मेरी जरूरता जो पुरा करनै तांई कई बरी कुछ ना कुछ भेज्‍जू थू।
4	17	ऐह ना कि अऊँ दान चाहन्दा थू, पर अऊँ तुन्दै भलै कमा मन्ज अक्क कम होर जोड़ना चाहन्दा थू, ताकि तुसिओ प्रमात्मैं थऊँ इनाम मूळा।
4	18	मिन्जो बल्लै ता सब कुछ हा, बल्‍की उम्मीद थऊँ भी ज्यादा हा, जैड़ी चीजा तुहै भाई इफ्रदीतुस रै हथै भैजुरी थी तियां जो पाई करी अऊँ तृप्त भुच्‍ची गो हा, सो ता खुशबुदार अतै ग्रहण करनै योग्य बलिदान हा जैडा कि प्रमात्मैं जो खरा लगदा हा।
4	19	इन्दा पिता प्रमात्मां, अपणै अपार धन रै अनुसार मसीह यीशु मन्ज तुन्दी सब जरूरता जो पूरी करला।
4	20	इन्दै पिता प्रमात्मैं री महिमा जुगा-जुगा तिकर भुन्दी रेय्आ। आमीन।
4	21	यीशु मसीह मन्ज हरेक पवित्र मणु जो मेरी नमस्ते बल्ला, अतै जैड़ै विस्वासी भाई मिन्जो सोगी हिन, तुसु जो नमस्ते बल्‍दै हिन।
4	22	सब पवित्र मणु, खास करीके सो विस्वासी जैड़ै महाराजा कैसर रै घरानै रै हिन तुसु जो नमस्कार बल्‍दै हिन।
4	23	ईन्दै प्रभु यीशु मसीह रा अनुग्रह तुसु पुर बणी रेय्आ। आमीन।
