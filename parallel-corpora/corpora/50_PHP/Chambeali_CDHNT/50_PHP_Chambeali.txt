1	1	मसीह यीशु रे दास पौलुस ते तीमुथियुस रे पास्से का, सबणी पवित्र मणुआं जो, जे मसीह यीशु अन्दर होई करी फिलिप्पी शहर अन्दर रैह्णे वाले कलीसिया रे सारे मुखिया ते सेवक जो ए चिठ्ठी लिख्खेया करदे हिन।
1	2	असां रे पिता परमेश्‍वर ते प्रभु यीशु मसीह रे पास्से का तुसी जो अनुग्रह ते शांती मिलदी रेयो।
1	3	मै जिस बेल्ले भी तुसी जो याद करदा, तां-तां अपणे परमेश्‍वर रा शुक्रिया करदा।
1	4	ते जां भी कदी तुसी सबणी जणेया तांइ प्रार्थना करदा, तां हमेशा खुशी कने प्रार्थना करदा।
1	5	किजोकी तुसी रे मसीह यीशु बिच विश्वास करणे रे पैल्ले दिन का लेई करी अज्ज तांइ तुसी मसीह यीशु रा शुभ संदेश जो फलाणे अन्दर मेरे कने बराबर रे।
1	6	मेरे जो इस गल्ल रा भरोस्सा है कि जिस परमेश्‍वर ने तुसी अन्दर भला कम्म शुरू कित्ते रा है ते तिस्सी परमेश्‍वर ने ही तिस कम्म जो मसीह यीशु रे हटणे रे समय तीकर पूरा करणा।
1	7	खरा होणा कि मै तुसी सबणी तांइ इदेय सोच रख्खां, किजोकी मै तुसी कने बड़ा भारी प्यार रखदा, किजोकी तुसी मेरे कने ए सोभाग्य परमेश्‍वर रे अनुग्रह कने हासिल कित्ते रा है, अब्बे भी जां मै कैद बिच है ते मसीह रे शुभ संदेश पर उठणे वाले सवाल्लां रा जवाब दैणे ते तिसजो साबित करणे बिच भी।
1	8	इस अन्दर परमेश्‍वर मेरे गवाह हिन कि मै मसीह यीशु सांइ दाह करी के तुसी सबणी जणेया कने मिलणे री चाह करदा रेयां।
1	9	मै ए प्रार्थना करदा कि इक्क दुए तांइ तुसी रा प्यार बदधा जाए, ते जिन्दगी बिच सही चिज्जां जो चुनणे तांइ तुसी री ज्ञान ते सही ते गलत री समझ लगातार बदधी रेयो।
1	10	ताकी तुसी जिन्दगी बिच अप्पु तांइ सही चिज्जां जो चुणी सको ताकी तुसी मसीह यीशु रे हटणे रे दिन तांइ निर्मैल ते बेकसुर रेयो।
1	11	तुसी री जिन्दगी मसीह यीशु रे जरिए परमेश्‍वर री धार्मिकता रे कम्मां कने भरदी जाए जिस कने परमेश्‍वर री बड़ाई ते स्तुती हुंदी रे।
1	12	हे संगी विश्वासियों, मै चाह्‍ंदा कि तुसां जो ए पता लगी जाओ कि मेरे कने बित्ती, तिस कने शुभ संदेश लोक्कां बिच होर जादा फैल्लेया।
1	13	इत्ते तक कि सम्राट रे राजभवन री सारी सेना रे दल ते बाकी सबणी मणुआं अन्दर पता लगी गेया कि मै मसीह यीशु री सेवा करणे री वजह कने कैद है।
1	14	ते मेरे कैद होणे री वजह कने बाकी रे विश्वासियां की हिम्मत बधी गे री है। से निडर होई करी हिम्मत कने परमेश्‍वर रा संदेश सुणाया करदे हिन।
1	15	ए सच है कि किच्‍छ लोक जलन ते दुश्मणी री वजह कने मसीह रा संदेश सुणांदे। पर किच्‍छ लोक सही ईरादे कने मसीह रा संदेश सुणांदे।
1	16	से लोक इधेरे तांइ मसीह रा शुभ संदेश सुणांदे किजोकी से मेरे जो प्यार करदे ते से जाणदे कि मै मसीह रे संदेश पर उठणे वाले सवाल्लां रा जवाब दैणे तांइ चुणेया गे रा है।
1	17	पर जे लोक जलन रखदे, से अपणे फायदे तांइ मसीह रा संदेश सुणांदे, ताकी मेरे जो मेरी कैद बिच होर जादा तकलीफ देई सकण।
1	18	पर इस कने कोई फरक नी पैन्दा भले ही तिन्हेरे ईरादे ठीक होण या बुरे, मसीह रा शुभ संदेश कुसकी ना कुसकी तरिक्के कने सुणाया जांदा, ते मै इस बिच ही खुश है, ते मै इस गल्ल बिच इय्यां ही खुश रैह्णा।
1	19	किजोकी मै जाणदा कि तुसी जे मेरे तांइ प्रार्थना करेया करदे हिन, तिसेरे जरिए, ते मसीह यीशु री पवित्रात्मा री मदद कने मेरे जो छुटकारा मिलणा।
1	20	मेरी तां ए ही दिल का लालसा ते आस है कि मै कुसकी गल्ल अन्दर शर्मिंदा ना होआं, पर जिय्यां मेरे हिम्मत कने मसीह रा संदेश सुनाणे री वजह कने मसीह यीशु री बड़ाई मेरे जरिए हमेशा हुंदी आए री है, तिय्यां ही अब्बे भी हो, चाए मै जीयां या मरी जां।
1	21	किजोकी जे अगर मै जीयां तां से मसीह यीशु री बड़ाई करणे तांइ होणा, ते जे अगर मै मरी भी जां तां से भी फायदेमंद है किजोकी तां मै मसीह कने रैह्णा।
1	22	पर जे अगर मै जिन्दा रेयां तां मै मसीह यीशु तांइ होर भी कम्म करी सकदा, इधेरे तांइ नी जाणदा जीणा खरा है या मरणा?
1	23	किजोकी मै इन्हा दोन्नां इच्छा बिच उलझी गे रा है: मै तां चाह्‍ंदा कि मै इस जिन्दगी जो छड्डी करी मसीह यीशु कने रैह्णे तांइ चली जां,
1	24	पर तुसी री मदद करणे रे खातिर मेरा जीणा जरुरी है।
1	25	ते इधेरे तांइ मेरे जो भरोस्सा है ते मै जाणदा भी कि मै जीणा, बल्कि मै तुसी सारेयां कने भी रैह्णा ताकी मै तुसी जो विश्वास बिच मजबूत होणे ते तिस बिच खुश रैह्णे बिच मदद करी सकां।
1	26	ते जां मै तुसां का आणा तां तुसां का मसीह यीशु बिच तिस कम्म तांइ घमंड करणे रा होर भी वजह होणी जे से मेरे जरिए करेया करदे हिन।
1	27	सिर्फ इन्ना ही करो कि मसीह रे शुभ संदेश रे हिसाब कने जिन्दगी जियो। ते भले ही मै तुसी जो आई करी मिलां या ना भी मिलां, बस तुसी रे बारे बिच ए ही सुणेया कि तुसी इक्क-मन होई इक्क ही मकसद तांइ इकठ्ठे होई करी तिस विश्वास तांइ कड़ा संघर्ष करदे रैहन्दे जे मसीह यीशु रा शुभ संदेश है।
1	28	कुसकी भी तरिक्के कने अपणे दुश्मणा का मत डरो, तुसां री हिम्मत तिन्हेरे विनाश री निशानी है, पर ए तुसी तांइ छुटकारे री निशानी है ते ए परमेश्‍वर रे पास्से का है।
1	29	किजोकी मसीह यीशु री वजह कने तुसी पर ए दया होई कि नां सिर्फ तुसी तिन्हा पर विश्वास करो पर तिन्हा तांइ दुख भी सही सको।
1	30	ते तुसी जो तैसा ही संघर्ष करणा पैणा, जदेइ तुसी ने मेरे जो तां भी करदे दिख्खे रा है जां मै तुसी कने फिलिप्पी शहर बिच थिया, ते अब्बे भी सुणदे कि मै तिय्यां ही इत्ते कैद बिच संघर्ष करेया करदा।
2	1	हालांकी तुसी मसीह यीशु रे लोक होणे रे वजह कने उत्साहित, तुसी जो मसीह रे प्यार कने तसल्ली मिल्ले री है, तुसी जो पवित्रात्मा कने सहभागिता मिल्ले री है, ते मसीह तुसी तांइ करुणामयी ते दयावान रे,
2	2	तां मेरी ए गल्ल मन्नी करी मेरे जो खुश करी देयो कि अप्पु-मिते इक्क मन कने रेयो, इक्क-दुए कने प्यार रख्खो ते इक्क ही मकसद ते इक्क-मन होई करी रेयो।
2	3	मतलबीपन या झुठ्ठी बडाई तिकर किच्‍छ मत करो, पर दीनता कने इक्क दुजे जो अप्पु का बदिया समझो।
2	4	हर मणु जो अपणे ही फायदे तांइ नी पर दुज्जेयां रे फायदे तांइ भी सोचणा चाएदा।
2	5	जदेया प्रभु यीशु रा स्वभाव थिया तदेया तुसी रा भी स्वभाव हो।
2	6	जिनिये अप्पु परमेश्‍वर हुंदे होए भी, परमेश्‍वर रे बराबर होणे जो अपणे अधिकार बिच रखणे री चीज नी समझेया।
2	7	बल्कि, अपणी सारी इश्वरीय सहुलतां जो छड्डी करी, अप्पु जो इक्क दास रे बराबर निमता करी लित्ता, ते इक्क मणु रे रुप बिच जन्म लित्ता।
2	8	तिन्हा ने इन्सान रे रुप बिच जन्म लेई करी अप्पु जो इन्ना जादा निमता कित्ता कि परमेश्‍वर रे हुकमां जो मनदे होए से इक्क मुजरिम सांइ मरणे तांइ भी तयार थिये, ते हाँ, सुली पर अपणी जान देई भी दित्ती।
2	9	इस वजह कने परमेश्‍वर ने तिन्हा जो सबणी का बड्डे पद पर बिठाया ते तिन्हा जो इक्क इदेया नां दित्तेया जे हर नां का बड्डा है।
2	10	ते जे स्वर्ग अन्दर हिन, धरती पर या तिसेरे थल्ले तिन्हा सारे जणेया ने प्रभु यीशु रे अग्गे झुकणा,
2	11	ते पिता परमेश्‍वर री महिमा तांइ सारे जणेया ने ए मन्नी लेण कि मसीह यीशु ही प्रभु हिन।
2	12	इधेरे तांइ मेरे प्यारेयों, तुसी चाए मै तुसां कने रेयां या दूर रेयां पर तुसी हमेशा का मेरे हुकमां जो मनदे आए रे हिन। अवे तुसां बिच का हर इक्क जणे जो अपणे छुटकारे तांइ डरदे ते कमदे होए कम्म करदे रैह्णा चाएदा।
2	13	किजोकी परमेश्‍वर तुसां बिच कम्म करेया करदे हिन, ते तुसी जो इच्छा ते ताकत देया करदे हिन ताकी तुसी से कम्म करो जिस कने से खुश हुंदे।
2	14	सारे कम्म बगैर कुडकुडाए ते बगैर कुसकी बैसहबाजी रे करेया करो।
2	15	ताकी इस दुनिया रे बुरे ते भ्रष्ट लोक्कां बिच परमेश्‍वर रे बच्चेयां सांइ इक्क ठीक ते साफ जिन्दगी जियो। इस दुनिया रे लोक्कां बिच मझाटे जिन्दगी रे वचन बिच मजबूत होई करी आसमान रे तारेयां सांइ चमको।
2	16	ताकी जिस दिन मसीह यीशु ने हटी आणा तिस दिन मेरे जो ए घमंड होणा कि मेरी कोशीशां ते मेहनत फायदेमंद होई।
2	17	प्रभु बिच तुसी रा विश्वास ते तुसी री सेवा इक्क कुर्बानी सांइ प्रभु जो चढाया गे रे हिन, ते जे अगर मेरे जो तुसी रे विश्वास ते सेवा तांइ अपणी जान भी दैणा पये, तां भी मै खुश है।
2	18	तिय्यां ही तुसी भी खुश हो ते मेरे कने खुशी मनाओ।
2	19	मेरे जो मसीह यीशु बिच ए आस है कि मै तीमुथियुस जो तोले ही तुसी का भेजां, ताकी तुसी रा हालचाल जाणी के मेरे जो हिम्मत मिल्ले।
2	20	किजोकी मेरे का तीमुथियुस रे अलावा इदेय स्वभाव रा होर कोई मणु नी है कि से ठीक मन कने तुसी री चिन्ता करे।
2	21	किजोकी सारे अपणे-अपणे मतलब री चिज्जां रे पिच्छे पे रे हिन। ते तिन्हा गल्लां री फिकर नी करदे जे मसीह यीशु तांइ जरुरी हिन।
2	22	पर तुसी तां जाणदे कि तीमुथियुस ने किय्यां साबित कित्ते रा है कि से विश्वासयोग्य है। ते जिय्यां इक्क पुत्तर अपणे प्यो कने मेहनत करदा, तिय्यां ही तीमुथियुस ने शुभ संदेश फैलाणे अन्दर मेरे कने मेहनत किती है।
2	23	इधेरे तांइ जिय्यां ही मेरे जो पता चलणा कि मेरी अवे क्‍या हालत होणी, तिस्सी बेल्ले तिसजो तोले भेजी दैणा।
2	24	ते मेरे जो प्रभु जी अन्दर विश्वास है कि मै अप्पु भी तोले ही तुसी का आणा।
2	25	पर मै इपफ्रुदीतुस जो जे तुसी का भेजणा जरुरी समझेया, जे मेरा विश्वासी भाई, ते मसीह रा शुभ संदेश सुनाणे बिच मेरा साथी है। से इक्क सिपाही सांइ है जे मेरे कने तिन्हा लोक्कां रे खिलाफ खड़ित्तेया जे मसीह रे संदेश रे खिलाफ हिन, तुसी रा दूत भी है। जरुरी गल्लां बिच मेरी सेवा करणे वाला भी है।
2	26	किजोकी तिसेरा मन तुसी सबणी कने लगे रा थिया, इस वजह कने से बेचैन थिया, ते तुसी सबणी ने मेरी बीमारी रा हाल सुणेया थिया।
2	27	पक्का से मरने वाला थिया पर परमेश्‍वर ने तिस पर दया करी के तिसजो तिस बिमारी का खरा कित्तेया; ते सिर्फ तिस पर ही दया नी कित्ती पर मेरे पर दया कित्ती ताकी मेरे जो इक्क का बाद इक्क, घड़ी-घड़ी दुख ना झेलणा पेयो।
2	28	इधेरे तांइ मै तिसजो भेजणे री तोल किती ताकी तुसी खुश होई जाओ, ते मेरी फिकर भी घटी जाओ।
2	29	इधेरे तांइ तुसी प्रभु बिच तिस कने बडी खुशी कने मिलणा ते तिसेरा सम्मान करेयो ते तिसेरे जदेय लोक्कां रा सम्मान करेया करणा।
2	30	किजोकी से मसीह यीशु रे कम्म तांइ अपणी जान जो खतरे बिच पाई करी मरणे वाला ही थिया, ताकी तुसां रे दूर रैह्णे री वजह कने मेरी जे मदद नी करी सके से तिसेरी कमी पुरी करी सके।
3	1	ते हे मेरे संगी विश्वासियों, प्रभु री वजह कने खुश रेयो, तुसी जो से ही गल्लां घड़ी-घड़ी लिखणे बिच मेरे जो कोई तकलीफ नी है, ताकी इस कने गलत शिक्षकां का बची सको।
3	2	तिन्हा बुरे लोक्कां का बची रेयो जे कुत्तेयां सांइ हिन, ते तिन्हा लोक्कां का भी बचे रेयो जे तुसी जो बोलदे कि छुटकारा पाणे तांइ तुसी जो खतना करवाणे री जरुरत है।
3	3	हकिकत बिच तां असी परमेश्‍वर रे लोक हिन, ते परमेश्‍वर रे पवित्रात्मा रे दसणे रे हिसाब कने अराधना करदे, ते मसीह यीशु पर घमंड करदे ते असी अपणे इन्सानी कम्मां पर निर्भर नी हुंदे।
3	4	मै तां इन्सानी ताकत पर निर्भर होई सकदा थिया, जे कोई इन्सानी ताकत पर निर्भर होणे री सोच रखदा, तां मै उस का भी जादा इन्सानी ताकत पर निर्भर होई सकदा।
3	5	जां मेरे पैदा होणे रे अठमे दिन पर परमेश्‍वर रे हुकमां रे हिसाब कने मेरा खतना होया, मै पैदाईशी इस्राएली है ते बिन्यामीन गौत्र रा है, मेरे माँ-प्यो यहुदी हिन, ते मै इब्रानी है, ते मूसा रे कानून जो मनणे बिच मै फरीसी है।
3	6	ते मेरे अंदर इन्ना जोश थिया कि मै कलीसिया जो तंग करणे वाला मणु थिया, ते यहुदी नियमां रे हिसाब कने इक्क धार्मिक मणु थिया किजोकी मै हर कानून जो मनदा थिया।
3	7	पर इक्क समय पर मै तिन्हा सारी चिज्जां जो बड़ा जरुरी समझदा थिया पर अवे तिसजो मै मसीह रे तिन्हा कम्मां जो दिखणे रे बाद जे तिन्हा ने मेरे तांइ कित्ते री हिन, तिन्हा चिज्जां जो बेकार समझदा।
3	8	जे अगर मै मसीह यीशु जो अप्पु जानणे रे मुल री तुलना बाकी चिज्जां कने करां, तां मै बाकी सारी चिज्जां जो बेकार समझदा, ते इसी वजह कने मै हर तिस चीज जो छड्डी रख्खेया ते मै तिन्हा चिज्जां जो कचरा समझदा। ताकी मै मसीह यीशु रे हुकमां जो जादा ठीक तरिक्के कने मन्नी सकां।
3	9	अते मै मसीह यीशु कने इक्क-मन होई करी रेयां, मेरी धार्मिकता मूसा रे कानूनां जो मनणे रे आधार पर नी है, पर ए धार्मिकता से है जे परमेश्‍वर मेरे जो मसीह यीशु बिच विश्वास करणे री वजह कने दिंदे।
3	10	मै ए चाह्‍ंदा कि मै मसीह जो जाणी लेयां ते तिन्हेरी तिस मरे रे बिच का जी उठणे री ताकत रा अनुभव करां जिस कने से फिरी जिन्दे होई गे थिये, ते तिन्हेरे सांइ दुख सैह्णे ते तिन्हेरे सांइ बनणे ते तिस्सी तरिक्के कने मरणे रे जरिये जिय्यां से मरे थिये।
3	11	ताकी मै भी मरे रे लोक्कां बिच का वापिस फिरी जिन्दा कित्तेया जां।
3	12	मै ए नी बोलदा कि मै ए सारी चिज्जां पाई चुके रा है या मै सिद्व होई चुके रा है, पर मै पुरी कोशीश करदे होए अग्गे बधेया करदा है ताकी मै सिद्वता रे रस्ते पर बेहतर बणदा जां, जिस तांइ मसीह ने मेरे जो चुणेया थिया।
3	13	हे मेरे संगी विश्वासियों, मै ए नी सोचदा कि मै सिद्वता जो पाई चुके रा है, पर सिर्फ ए ही इक्क चीज करदा कि जे पिच्छे री गल्लां जो भुल्ली करी अपणी मंज़िल रे पास्से अग्गे जो बदधा रैहन्दा।
3	14	उस मंजिल तांइ लगातार कोशीश करदा कि मेरे परमेश्‍वर का स्वर्ग बिच जाणे रा से ईनाम मिल्लो जिस तांइ परमेश्‍वर ने असां जो मसीह यीशु रे कम्म री वजह कने चुणे रा है
3	15	अते असां बिच जिन्ने भी लोक आत्मिक तौर पर परिपक्व हिन, से इदेइ ही सोच रख्खे ते जे अगर तुसी रा होर गल्लां बिच किच्‍छ होर सोच-विचार हो तां परमेश्‍वर ने तुसी जो से गल्ल भी दस्सी दैणी।
3	16	असां जो तिस सच रे हिसाब कने जिन्दगी बिताणी चाएदी जे परमेश्‍वर ने असां पर ज़ाहिर कित्ते री है।
3	17	हे मेरे संगी विश्वासियों, तुसी सारे मेरे सांइ जिन्दगी जियो ते मसीह री सेवा करणे वाले असां रे साथियां का सिख्खो जे असां सांइ जिन्दगी जिया करदे हिन।
3	18	किजोकी मै तुसी जो मती बारी दस्से रा है, ते फिरी भी तुसी जो अपणी आक्खियां बिच आँसुआं कने दस्सेया करदा है कि इदेय मते लोक हिन जिन्हेरे बारे बिच मै तुसी जो घड़ी-घड़ी रोई-रोई करी दस्से रा है जिन्हेरी जिन्दगी जीणे रे तरिक्के कने मसीह री कुर्बानी रे मतलब जो बिगाड़ी दिंदे।
3	19	अग्गे चली करी तिन्हेरा खातमा होई जाणा, तिन्हेरा परमेश्‍वर तिन्हेरे शारीरिक इच्छा हिन, से अपणी बेशर्मी री गल्लां पर घमंड करदे, ते से लोक सिर्फ तिन्हा दुनियावी चिज्जां जो करणे रे बारे बिच सोचदे रैहन्दे जे इस दुनिया रे लोक करदे।
3	20	पर असी स्वर्ग रे लोक जित्ते असां रे छुटकारा दैणे वाले प्रभु यीशु मसीह रैहन्दे। ते असी बेसबरी कने तिन्हेरे हटणे रा उतालेपन कने इंतजार करेया करदे हिन।
3	21	तिन्हा ने अपणी तिस्सी ताकत कने जिस कने तिन्हा ने हर चीज पर अपणा काबू करी लैणा, असां रे कमजोर इन्सानी शरीरां जो बदली करी तिन्हा जो अपणे महीमामय शरीर सांइ बणाई दैणा।
4	1	इधेरे तांइ मेरे प्यारे संगी विश्वासियों, मै तुसी कने बड़ा भारी प्यार करदा ते मै तुसी कने मिलणे रा इंतजार करेया करदा है, जे मेरी खुशी ते मेरा ताज हिन। ते मेरे प्यारेयों, प्रभु बिच विश्वास करणे बिच इसी तरिक्के कने मजबूत हुंदे जाओ
4	2	मै यूओदिया रे ते सुन्तुखे रे भी छंदे करदा की से अप्पु-मिते सुलह करी के परमेश्‍वर बिच शांती कने रैह्‍ण।
4	3	ते मै मसीह री सेवा करणे वाले अपणे विश्वासी भ्याल सुजुगस का ए बिनती करदा, कि से तिन्हा जनानियां बिच भी सुलह कराई दये किजोकी तिन्हा जनानियां ने मसीह रा शुभ संदेश फैलाणे बिच मेरे, क्लेमेंस ते मेरे बाकी रे साथियां कने बराबर मेहनत कित्ते री है। ते तिन्हेरे नां जिन्दगी री कताब बिच लिख्खे गे रे हिन।
4	4	प्रभु री वजह कने खुश रेयो, मै फिरी बोलदा, खुश रेयो!
4	5	तुसी रा कौमल स्वभाव सारे लोक्कां पर प्रकट हो। मसीह यीशु रे हटणे रा दिन नेड़े है।
4	6	कुसकी भी गल्ल री फिकर मत करो पर हर हालात बिच तुसी री मिन्नतां, प्रार्थना ते याचिका रे जरिए, धनवाद कने परमेश्‍वर रे सामणे रख्खे जाण।
4	7	तां परमेश्‍वर री शांती जे सारी समझ का परे है, तुसी रे दिल ते तुसी री सोच्चां जो मसीह यीशु बिच बचाई करी रखगी।
4	8	इस तांइ हे संगी विश्वासियों, जे गल्लां सच हिन, ते जे गल्लां आदरणीय हिन, ते जे गल्लां सही हिन ते जे गल्लां पवित्र हिन ते, जे गल्लां सोह्णि हिन, ते जे गल्लां दिलां जो भाणे वाली हिन, ते आखिरकार जे ठीक गुण ते तारिफ रे जोग्गे हिन, तिन्हा पर ध्यान लाया करो।
4	9	जे गल्लां तुसी मेरे का सिख्खे री हिन, ते अपणाई ते सुणी, ते मेरे बिच दिख्खी, तिन्हेरे जो ही मन्नेयां करों, तां शांती रे परमेश्‍वर ने तुसी कने रैह्णा।
4	10	मै परमेश्‍वर री वजह कने बड़ा खुश है की अवे इन्ने दिनां रे बाद तुसी ने फिरी मेरे जो याद करी के मेरे तांइ दान भेज्जेया; पक्का ही तुसी जो शुरू बिच भी इसेरा अदांजा थिया, पर तुसी जो मौक्का नी मिल्लेया।
4	11	ए नी की मै अपणी जरुरतां री कमी री वजह कने ए बोलदा; पर मै ए सिख्खे रा है की मै जिस हालत बिच है; तिसी बिच संतोष करां।
4	12	मै अमीरी बिच भी जीणा जाणदा ते गरीब्बी बिच भी जीणा जाणदा; मै हर हालात बिच संतुष्ट रही सकदा, चाए मै भूखा हो या मै रजे रा हो, ते या चाए मेरे का सब किच्‍छ हो या किच्‍छ भी ना हो।
4	13	मसीह मेरे जो ताकत दिंदा ते तिस बिच मै सब किच्‍छ करी सकदा।
4	14	तां भी तुसी मेरी मुसीबत बिच मेरे जो दान देई करी मेरी मदद कित्ती, तुसां ने खरा कित्तेया।
4	15	हे फिलिप्पी शहर रे संगी विश्वासियों, तुसी अप्पु भी जाणदे की शुभ संदेश री शुरूआत बिच, जां मै मकिदुनिया प्रदेश का निकलेया, तां तुसी जो छड्डी करी होर कुसकी कलीसिया ने लैणे-दैणे रे मामले बिच मेरी मदद नी कित्ती।
4	16	इसी तरिक्के कने जां मै थिस्सलुनीके प्रदेश बिच थिया, तां भी तुसी मेरी जरुरतां री कमी पुरी करणे तांइ इक्क बाहर क्‍या पर दो बारी दान भेज्जेया थिया।
4	17	मै ए नी लिख्खेया करदा है कि मै तुसी का दान चाह्‍ंदा, पर मै चाह्‍ंदा कि ए भी तुसी रे भले कम्मां री सुची बिच जुड़ी जाए जिन्हा तांइ परमेश्‍वर ने तुसी जो ईनाम दैणा।
4	18	मेरे का सारा किच्‍छ है, बल्कि जरुरत का भी जादा है; जे चिज्जां तुसी इपफ्रुदीतुस रे हत्थां भेजी थी तिन्हा जो पाई करी मै रजी गे रा है, तुसी री भेज्जी री चिज्जां परमेश्‍वर जो चढ़ाए रे खुशबूदार दान ते कुर्बानी सांइ हिन। जे परमेश्‍वर जो मंजुर ते पसंद आणे वाली चिज्जां हिन।
4	19	मेरा परमेश्‍वर भी अपणे तिस धन्न रे हिसाब कने जे महिमा कने मसीह यीशु बिच है, तुसी री हर इक्क घटी जो पुरा करगा
4	20	असां रे परमेश्‍वर ते पिता री बड़ाई हमेशा-हमेशा तीकर हुंदी रे आमीन
4	21	मेरे पास्से का हर पवित्र मणु जो मसीह यीशु बिच मेरा नमस्कार बोल्लेयो।
4	22	सारे परमेश्‍वर रे लोक्कां जो, खासतौर पर जे लोक सम्राट रे घराने का विश्वास बिच आए रे हिन, तिन्हा जो नमस्कार बोल्लेयो।
4	23	असां रे प्रभु यीशु मसीह रा अनुग्रह तुसां री आत्‍मा कने रे।
