1	1	यीसू मसीह राजा दाऊदा रे होर अब्राहमा रे बंस रा था। यीसू मसीह रे बापदादेया रे नांऊँआं री सूची ये ई।
1	2	अब्राहमा रा मह्ठा इसहाक, इसहाका रा मह्ठा याकूब, होर याकूबा रा मह्ठे यहूदा होर तेसरे भाई।
1	3	यहूदा होर तामारा ले पेरेस, होर तेसरा भाई जोरह जम्मे, होर फिरिसा ले हिस्रोन, होर हिस्रोना ले एराम जम्मेया।
1	4	एरामा रा मह्ठा अम्मीनादाब, होर अम्मीनादाबा रा मह्ठा नहसोन होर नहसोना रा मह्ठा सलमोन।
1	5	सलमोन रा मह्ठा बोअज होर तेसरी माऊआ रा नाऊँ राहाब था। बोअज रा मह्ठा ओबेद होर तेसरी माऊआ रा नाऊँ रुत था। (राहब होर रुत यहूदी लोका मन्झ ले नी थे) होर ओबेदा रा मह्ठा यिसै,
1	6	होर यिसै रा मह्ठा राजा दाऊद, होर राजा दाऊदा ले सुलेमान जम्मेया, होर सुलेमाना री माऊ से जन्नानी थी, जेहड़ी दाऊदा किन्हें ब्याह करणे ले पैहले उरिय्याहा री लाड़ी थी।
1	7	सुलेमाना रा मह्ठा रहबाम, रहबामा रा मह्ठा अबिय्याह, होर अबिय्याहा रा मह्ठा आसा।
1	8	आसा रा मह्ठा यहोसाफात, होर यहोसाफाता रा मह्ठा योराम, होर योरामा रा मह्ठा उज्जियाह।
1	9	उज्जियाह रा मह्ठा योताम होर योतामा रा मह्ठा आहाज, होर आहाजा रा मह्ठा हिजकिय्याह।
1	10	हिजकिय्याह रा मह्ठा मनसिस्ह, मनसिस्हा रा मह्ठा आमोन, होर आमोना रा मह्ठा योसिय्याह।
1	11	योसिय्याहा रा पोत्रू यकुन्याहा होर तेसरे भाई, इस्राएला लोका जो बन्दी बनाई किन्हें बाबेल देसा मन्झ लेई जाणे रे पैहले जम्मी गईरे थे।
1	12	बंदी हुई किन्हें बाबेल देस पुज्हा ऐ जाणे ले बाद यीसू मसीह रे जन्मा तका री बापदादे री सूची इंहां ई: यकुन्याहा ले सलतियेल जम्मेया, होर सलतियेल रा मह्ठा जरुब्बाबिल।
1	13	जरुब्बाबिल रा मह्ठा अबीहूद, होर अबीहूदा रा मह्ठा एलयाकीम, होर एलयाकीम रा मह्ठा अजोर।
1	14	अजोरा रा मह्ठा सदोक, होर सदोका रा मह्ठा अखीम, होर अखीमा रा मह्ठा इलीहूद।
1	15	होर इलीहूदा ले एलीआजर जम्मेया, होर इलीयाजारा ले मत्तान जम्मेया, होर मत्ताना ले याकूब जम्मेया।
1	16	होर याकूबा ले युसुफ जम्मेया, जेह्ड़ा मरियमा रा लाड़ा था, होर युसुफा ले यीसू जम्मेया जेस जो जे मसीह बोल्हा ऐें।
1	17	इंहां करी किन्हें अब्राहमा ले राजा दाऊदा तक सारी चौदा पीढ़िया हुई, होर दाऊदा ले बाबेल देसा जो बंदी हुई किन्हें पहुँचाई जाणे तक चौदा पीढ़ी, होर बंदी हुई किन्हें बाबेल देसा जो पूजाए जाणे रे टैमा ले यीसू मसीह रे जमणे तक चौदा पीढ़िया हुई।
1	18	यूयाँ गल्ला यीसू मसीहा रा जन्म हूंणे रे पैहले हुई। जेबे तेसरी माऊ मरियमा री मांगणी युसुफा साऊगी हुई गई, ता तिन्हारा ब्याह हूणें ले पैहले मरियम पवित्र आत्मा री तरफा ले गर्भवती पाई गई जेबकि से हाल्ले भी कुआरी थी।
1	19	मरियमा रा बरेड़ युसुफ एक खरा माह्णुं था होर से सब लोका साम्हणें मरियमा जो बदनाम नी करणा चाहन्दा था (क्यूंकि से ब्याह हूणे ले पेहले गर्भवती थी), इधी कठे तिन्हें चुप चाप मांगणी तोड़णे रा फैसला कित्या।
1	20	जेबे से इन्हा गल्ला जो सोचदा लगिरा था, ता परमेसरा रे स्वर्गदूते तेस जो सुपणे मन्झ सुझ्ही किन्हें बोल्या, “हे युसुफ राजा दाऊदा रे बंस, तू मरियमा जो आपणी लाड़ी बनाणे ले मत डर, क्यूंकि जो तेस्सा रे गर्भा मन्झा आ, से पवित्र आत्मा री तरफा ले आ।
1	21	तेस्सा एक बच्चा जमणा होर तू तेसरा नांऊँ यीसू रख्या, क्यूंकि तेस आपणे लोका रा तिन्हारे पापा ले उद्धार करणा।”
1	22	ये सब कुछ इधी कठे हुआ ताकि जो बचन प्रभुऐ यसायाह नबिया रे ज्रीए तेस बच्चे रे जन्मा रे बारे मन्झ बोलिरा था, से पूरा हो। होर यसायाह नबिये ने एह्ड़ा लिख्या,
1	23	“कि देखा, एक कुआरिया गर्भ धारण करणा होर तेस्सा एक बच्चे जो जन्म देणा, होर तेसरा नांऊँ इम्मानुएल रख्या जाणा,” इम्मानुएल रा मतलब आ “परमेसर आस्सा साउगी।”
1	24	तेबे युसुफ निंद्रा ले जागी गया होर तिन्हें परमेसरा रे स्वर्गदूता रे हुक्मा रे मताबक मरियमा किन्हें ब्याह करी किन्हें तेस्सा जो आपणे घरा जो लई गया।
1	25	होर जेबे तक तेस्से बच्चे जो जन्म नी दितेया तेबे तक युसुफे मरियमा किन्हें कोई सबंध नी रख्या होर युसुफे तेस बच्चे रा नांऊँ यीसू रख्या।
2	1	हेरोदेस राजा जेबे यहूदिया ईलाके मन्झ राज करहा था तेबे तेस जिल्ले रे बैतलैहम गांऊँआं मन्झ यीसू रा जन्म हुआ। तिन्हा ध्याड़े मन्झ पूर्व देसा ले कई ज्ञानी लोक जेह्ड़े तारेया रे बारे जाणहां ऐें थे, स्यों यरुस्लेम सैहरा मन्झ आई किन्हें पुछदे लगे कि,
2	2	“से बच्चा केथिया, जो यहूदी लोका रा राजा बणने रे कठे जम्मिरा? क्यूंकि आस्से पूर्व दिसा मन्झ एक तारा निकल्दा देखिरा जो तेसरे जमणे रे बारे मन्झ दस्हा। होर आस्से तेस बच्चे री अराधना करदे आईरे।”
2	3	तेस यहूदी राजे रे जन्मा रे बारे मन्झ सुणी किन्हें हेरोदेस राजा होर यरुस्लेम सैहर रे कई लोक डरी गये।
2	4	होर हेरोदेस राजे लोका रे सभ मुख्य याजक होर व्यवस्था स्खाणे वाल्ऐ कठे करी किन्हें तिन्हा ले पूछेया कि, नबिये क्या बोलिरा कि मसीह रा जन्म केस जगहा हूणा?
2	5	तेबे तिन्हें राजे किन्हें बोल्या, मसीह रा जन्म यहूदिया ईलाके रे बैतलैहम गांऊँआं मन्झ हूंणा; क्यूंकि मीका नबिये एह्ड़ा लिखिरा जेह्ड़ा परमेसरे बोलिरा था:
2	6	“होर तू, यहूदा रे ईलाके रे बैतलैहम गांऊँआं मन्झ रैहणे वाले लोको, तुस्सा केसी भी तरीके ले यहूदा रे अधिकारिया मन्झा ले केसी ले छोटा नी आ; क्यूंकि तुध मन्झा ले एक राजा निकल्ना, जेस मेरी प्रजा इस्राएल देसा रे लोका री रखवाली करणी।”
2	7	हेरोदेस राजा जाणना चाहाँ था कि तेस बच्चे री उम्र कितनी ई, इधी कठे तिन्हें तिन्हा ज्ञानी लोक जेह्ड़े तारेया रे बारे जाणहां ऐें थे चुप चाप सादे होर तिन्हा ले पूछेया कि, तारा ठीक केस टैम सुझ्या था।
2	8	होर राजे ये बोली किन्हें स्यों लोक बैतलैहम गांऊँआं मन्झ भेजे कि, “जाई किन्हें तेस बच्चेया रे बारे मन्झ ठीक-ठीक पता करा होर जेबे से बच्चा मिली जाए ता मुंजो भी खबर करेया ताकि हांऊँ भी आई किन्हें तेसरी अराधना करी सकूं।”
2	9-10	ज्ञानी लोक जेह्ड़े तारेया रे बारे जाणहां ऐें थे राजे री गल सुणी किन्हें चली गये। होर चलदे-चलदे तिन्हें से तारा देख्या जो तिन्हें पूर्व दिसा मन्झ देखिरा था, तेस तारे जो देखी किन्हें स्यों बौह्त खुस हुई गये। होर से तारा अगे-अगे चली किन्हें तिन्हा जो रस्ता दसदा रैहया, जेबे तक कि स्यों तेस घरा तक नी पूजे जेथी जे से बच्चा था।
2	11	होर तेस घरा मन्झ पूजी किन्हें तिन्हें से बच्चा तेसरी माऊ मरियमा साऊगी देख्या, होर मुहां रे भारे पई किन्हें तिन्हें तेसरी अराधना किती, होर तिन्हें आपणा-आपणा झोला खोल्ही किन्हें तेस जो सोना, होर लोहबान, होर गन्धरसा री भेंट दिती।
2	12	होर तिन्हें सुपणे मन्झ ये च्तौनी पाई कि हेरोदेस राजे वाले दबारा देख्या जांदे, होर स्यों दूजे पैंडे ले हुई किन्हें आपणे देसा जो वापस चली गये, होर तिन्हें राजे जो कुछ नी दसेया।
2	13	ज्ञानी लोक जेह्ड़े तारेया रे बारे जाणहां ऐें थे तिन्हारे चले जाणे ले बाद, परमेसरा रे एक स्वर्गदूते सुपणे मन्झ युसुफा जो बोल्या, “उठ! तेस बच्चेया जो होर तेसरी माऊआ जो लई किन्हें मिस्र देसा जो भगी जा; होर जेबे तक हांऊँ तुजो नी बोलूं, तेबे तक तू तेथी रैंहयां; क्यूंकि हेरोदेस राजा एस बच्चे जो तोपेया करहा ताकि से एस जो मारी दे।”
2	14	तेबे युसुफ राती ऊठी किन्हें तेस बच्चेया जो होर तेसरी माऊ मरियमा जो लई किन्हें मिस्र देसा जो भगी गये।
2	15	तेबे से हेरोदेस राजे रे मरणे तक मिस्र देसा मन्झ रैहया, इधी कठे कि से बचन जो प्रभुए होसे नबिया रे ज्रीए बोलिरा था से पूरा हो कि “मैं आपणा मह्ठा मिस्रा ले सादेया।”
2	16	जेबे हेरोदेस राजे देख्या कि ज्ञानी लोक जेह्ड़े तारेया रे बारे जाणहां ऐें थे तिन्हें तेस जो धोखा दितेया, ता से गुस्से किन्हें भर्ही गया। होर तिन्हें बैतलैहम गांऊँआं होर तेसरे ओरली-परली जगहा रे सभ मह्ठे, जो दो साला रे, या तेता ले छोटे थे, स्यों सभ मरवाई दिते। राजे ये काम तिन्हा ज्ञानी लोका रे तारे जो पैहली बार देखणे री जानकारी मताबक कितेया था।
2	17	ये इधी कठे हुआ कि परमेसरे जो बचन यिर्मयाह नबी रे ज्रीए बोलिरा था, से पूरा हुई गया,
2	18	“रामाह मन्झ एक ज्नानिया री रोणे कर्लाणे री अवाज सुणह्या करहा ई, बड़ा भारी रोण होर पीटण, होर बड़ा विलाप हुएया करहा, राहेल आपणे मरिरे बच्चेया रे कठे रोया करहा ई थी; होर से सांत नी हूंणां चाहंदी थी, क्यूंकि ऐबे स्यों मरी चुकिरे।”
2	19	युसुफ, मरियम होर तिन्हारा बच्चा हाल्ले भी मिस्र देसा मन्झ थे, हेरोदेस राजे रे मरणे रे बाद प्रभु रे स्वर्गदूते मिस्रा मन्झ युसफा जो सूपणे मन्झ बोल्या,
2	20	“उठ, बच्चेया जो होर तेसरी माउआ जो लई किन्हें इस्राएल देसा जो चली जा; क्यूंकि हेरोदेस राजा होर तेसरे लोक जो बच्चे री जान लैणा चाहें थे, स्यों मरी गये।”
2	21	यूसुफ मिस्र देसा जो छाडी किन्हें तेस बच्चे जो होर तेसरी माऊआ जो साऊगी लई किन्हें इस्राएल देसा मन्झ आया।
2	22	युसूफ ये सुणी किन्हें कि अरिखलाऊस आपणे बापू हेरोदेस राजे री जगहा यहूदिया ईलाके पर राज करेया करहा, से तेथी जाणे ले डरया। होर सुपणे मन्झ परमेसरा ले च्तौनी पाई किन्हें से गलील जिल्ले जो चली गया।
2	23	होर स्यों जाई किन्हें नासरता रे गांऊँआं मन्झ रैहन्दे लगे। इधी कठे से बचन पूरा हुआ, जेह्ड़ा नबिये यीसू मसीहा रे बारे बोलिरा था कि: “तेस जो नासरत गांऊँआं रा बोल्या जाणा।”
3	1	जेबे यीसू नासरत गांऊँआं मन्झ था तिन्हा ध्याड़े यहून्ना बपतिस्मा देणे वाल्ऐ आई किन्हें यहूदिया ईलाके रे बियाबान जगहा मन्झ एह्ड़ा प्रचार करदा लग्या,
3	2	“पाप करणा छाडी देआ, क्यूंकि स्वर्गा रा राज नेडे आई गईरा।”
3	3	ये से ई आ जेसरी चर्चा यसायाह नबी रे ज्रीए कितिरी कि: “बियाबान जगहा मन्झ एक हाका पाणे वाल्ऐ री अवाज सुणह्या करहा ई, कि प्रभु रे कठे आपणे मन त्यार करा, होर तेसरी सड़का सीधी करा।”
3	4	ये यहून्ना बपतिस्मा देणे वाल्आ ऊंटा रे बाला रे बणिरे कपड़े पैहन्ना था, होर आपणी कमरा मन्झ चामड़े रा पट्टा बान्ही रख्हा था, होर टिटले होर जंगली म्खीर खाहां था।
3	5	तेबे यरुस्लेम सैहरा रे होर सारे यहूदिया ईलाके ले, होर यरदन दराऊआ रे ओरले परले सारे जगहा रे लोक तेस वाले आये।
3	6	होर तिन्हें आपणे-आपणे पापा जो मनी किन्हें यरदन दराऊआ मन्झ बपतिस्मा लया।
3	7	जेबे तिन्हें फरीसी लोक होर सदूकी लोक जो बपतिस्मा लेणे रे कठे आपणे वाले आऊंदे देख्या, तेबे यहून्ने तिन्हा किन्हें बोल्या कि, “तुस्से लोक जैहर्ले कीड़े रे बच्चे साहीं ऐें, तुस्सा जो कुने दसेया कि परमेसरा रे आऊणें वाल्ऐ गुस्से ले भगा।
3	8	एह्ड़ा काम करा कि जेता ले पता लगी सके कि तुस्से पाप करणा छाडी दितेया।
3	9	होर फेरी आपणे-आपणे मना मन्झ एह्ड़ा मत सोचा कि, ‘आस्सा रा बापू अब्राहम आ,’ क्यूंकि हांऊँ तुस्सा किन्हें बोल्हा कि, परमेसर इन्हा पात्थरा ले भी तुस्सा रे बदले अब्राहम रे कठे बच्चे पैदा करी सक्हा।”
3	10	होर एेबे ता छहू डाला री जड़ा पर रखी दितिरा, इधी कठे जो-जो डाल खरा फल नी देंदा तेस जो काटी किन्हें आगी मन्झ पाई किन्हें फुकी देहां ऐें।
3	11	“पाप करणा छाडी देआ तेबे मां तुस्सा जो पाणी किन्हें बपतिस्मा देणा, पर से जे मेरे बाद आऊणें वाल्आ आ, से मेरे ले भी ज्यादा सक्तिसाली आ, हांऊँ ता तेसरे बूट चकणे रे लायक भी नी हाया, तेस तुस्सा जो पवित्र आत्मा होर आगी किन्हें बपतिस्मा देणा।
3	12	से आपणा सूप हाथा मन्झ लई किन्हें त्यार आ, होर तेस आपणा खेत या डोर्ही ठीक ढंगा किन्हें साफ करणी, होर आपणी गाही री कणक ता तेस आपणे गोदामा मन्झ कठी करणी, पर भूह तेस आगी मन्झ फूकी देणा, जो आग कधी बूझणे वाली नी ई।”
3	13	तेस टैम यीसू गलील जिल्ले ले यरदन दराऊआ रे बाढे पर यहून्ना बपतिस्मा देणे वाल्ऐ वाले बपतिस्मा लेणे रे कठे आया।
3	14	पर यहून्ना बपतिस्मा देणे वाल्आ तेस जो ये बोली किन्हें रोक्दा लग्या कि, “मुंजो ता तेरे हाथा ले बपतिस्मा लैणे री ज्रूरत ई, होर तू मेरे वाले आईरा।”
3	15	यीसूए तेस जो ये जवाब दितेया कि, “एेबे ता तू एह्ड़ा ई हूंणे दे, क्यूंकि आस्सा जो इंहां करी किन्हें सब धार्मिकता पूरी करणी ठीक रैहणी।” तेबे यहून्ना बपतिस्मा देणे वाल्ऐ तेसरी गल मनी लई।
3	16	होर यीसू बपतिस्मा लई किन्हें झट पट पाणी ले बहार आया, होर तेसरे कठे आसमान खुल्ही गया; होर परमेसरा री आत्मा जो कबूतरा रे रूपा मन्झ आपणे गास उतरदे देख्या।
3	17	होर परमेसरे स्वर्गा ले बोल्या कि, “ये मेरा लाडला मह्ठा आ, हांऊँ तुध किन्हें बौह्त खुस आ।”
4	1	तेबे पवित्र आत्मा यीसू जो बियाबान जगहा मन्झ लई गया ताकि सैताना ले तेसरी परखणी हो।
4	2	से चाल्ई ध्याड़े, होर चाल्ई रात, बगैर खाधे पिते रैहया, बादा मन्झ तेस जो भूख लगी।
4	3	तेबे परखणे वाल्ऐ सैताने तेस वाले आई किन्हें बोल्या, “अगर तू परमेसरा रा मह्ठा आ, ता एतो साबित करणे रे कठे इन्हा पात्थरा जो रोटी बणने रा हुक्म दे ताकि तू खाई सके।”
4	4	यीसूए जवाब दितेया, “पवित्र सास्त्र मन्झ लिखिरा कि: ‘माह्णुं सिर्फ रोटीया ले ई नी, पर हर एक बचना ले जो परमेसरा रे मुंहा ले निकल्हा जिउंदा रैंह्णां।’”
4	5	तेबे सैताने यीसू पवित्र सैहरा यरुस्लेम मन्झ लई जाई किन्हें मन्दरा री चोटी पर खड़ा करी दितेया।
4	6	होर तिन्हें यीसू किन्हें बोल्या, “अगर तू परमेसरा रा मह्ठा आ, ता एतो साबित करणे रे कठे आपणे आपा जो एथी ले हेठा जो सट्टी दे होर तुजो चोट नी लगणी क्यूंकि, परमेसरे पवित्र सास्त्र मन्झ ये लिखिरा कि: ‘तेस तेरे बारे मन्झ आपणे स्वर्गदूता जो हुक्म देणा, होर तेस तुस्से हाथो-हाथ चकी लैणे; केते एह्ड़ा नी हो कि तेरे पैरा जो पात्थरा किन्हें चोट लगे।’”
4	7	यीसूए तेस किन्हें बोल्या, “पवित्र सास्त्र मन्झ ये भी लिखिरा आ कि, ‘तू प्रभु आपणे परमेसरा री परखणी मत कर।’”
4	8	फेरी सैतान तेस जो एक उचे प्हाड़ा पर लई गया होर तेस जो सारे संसारा रे सारे राज होर तिन्हारी सान दसी।
4	9	तेबे सैताने यीसू किन्हें बोल्या, “कि अगर तू मुंहा रे भारे पई किन्हें मेरी अराधना करहे, ता मां ये सब कुछ तुजो देई देणा।”
4	10	तेबे यीसूए तेस किन्हें बोल्या, “हे सैतान दूर हुई जा, क्यूंकि पवित्र सास्त्र मन्झ लिखिरा कि: ‘तू प्रभु आपणे परमेसरा री अराधना कर, होर सिर्फ तेसरी सेऊआ कर।’”
4	11	तेबे सैतान तेस वाले ले चली गया, होर स्वर्गदूत आई किन्हें तेसरी सेऊआ करदे लगे।
4	12	जेबे यीसूए ये सुणेया कि यहून्ना बपतिस्मा देणे वाल्आ गिरफ्तार करी लितिरा। ता से यहूदी जिल्ले जो छाडी किन्हें फेरी गलील जिल्ले जो चली गया।
4	13	होर यीसू पैहले नासरत गांऊँआं जो गया होर तेथी ले कफरनहूम सैहरा मन्झ जाई किन्हें रैहंदा लग्या, जो गलील समुद्रा रे बाढे पर आ, जेथी जबूलून होर नप्ताली गोत्रा रे लोक रैंहयां ऐें थे।
4	14	ताकि जेह्ड़ा जे यसायाह नबी रे ज्रीए बोल्या गईरा था, से पूरा हो।
4	15	“जबूलून होर नप्ताली गोत्रा रे ईलाके मन्झ रैहणे वाले लोक, जेह्ड़े गलील समुद्रा रे बाढे मन्झ, यरदन दराऊआ रे पारा, यानि गलील जिल्ले मन्झ रैहणे वाले गैर-यहूदी लोक।
4	16	जो लोक नह्यारे मन्झ रहें थे तिन्हें बडी ज्योति देखी; होर जो लोक तेस जगहा मन्झ रहें थे, जेथी हमेसा मौता रा खतरा हूंहां था, तिन्हा पर प्रयासा चमक्या।”
4	17	तेस टैमा ले यीसूए प्रचार करणा होर ये बोलणा सुर्हू कितेया कि, “पाप करणा छाडी देआ क्यूंकि स्वर्गा रा राज नेडे आई गईरा।”
4	18	तिन्हें गलील समुद्रा रे बाढे फिरदे हुए समौन जो, जेस्जो जे पतरस बी बोल्हा ऐें, होर तेसरे भाई अन्द्रियासा जो समुद्रा मन्झ जाल पांदे देख्या, क्यूंकि स्यों मछी पकड़ने वाल्ऐ थे।
4	19	होर यीसूए तिन्हा किन्हें बोल्या, “मेरे चेले बणा, होर आऊआ मां तुस्से स्खाणे कि चेले किहाँ बनाणे।”
4	20	होर स्यों झट पट जाल छाडी किन्हें तेसरे चेले बणने रे कठे तेस साउगी चली पये।
4	21	फेरी तिन्हें थोह्ड़ा अगे जाई किन्हें, जब्दी रे मह्ठे याकूब होर तेसरे भाई यहून्ना जो तेसरे बापू साउगी किस्तिया पर जाल ठीक करदे देख्या; होर तिन्हें स्यों भी सादे।
4	22	स्यों झट पट आपणा बापू होर किस्ती जो छाडी किन्हें यीसू साउगी चली गये।
4	23	होर यीसू सारे गलील जिल्ले मन्झ फिरदा हुआ तिन्हारी यहूदी सभा मन्झ उपदेस देंदा होर परमेसरा रे राजा री खुसी री खबर प्रचार करदा, होर लोका जो हर किस्मा री ब्मारी होर कम्जोरी जो दूर करदा रैहया।
4	24	होर गलील जिल्ले रे उत्तरा रे सीरिया ईलाके तक तेसरा नांऊँ फैल्ही गया; होर लोक सभ ब्मार माह्णुंआं जो जेह्ड़े कई किस्मा री ब्मारिया होर दुःखा मन्झ जकड़ीरे थे, होर जिन्हा मन्झ दुस्टात्मा थी होर मिर्गी वाल्ऐ होर अध्रन्गा रे ब्मार जो तेस वाले लई आये होर तिन्हें स्यों सभ ठीक करेया किते।
4	25	होर गलील जिल्ले, दिकापुलिस (दस सैहर), यरुस्लेम सैहर, यहूदिया ईलाके, होर यरदन दराऊआ रे पारा वखा री एक बडी भीड़ तेसरे साउगी चली पई।
5	1	यीसू तेस्सा भीड़ा जो कट्ठी हुईरी देखी, होर प्हाड़ा पर चली गया। होर जेबे से तेथी तिन्हा जो उपदेस देंदे बैठी गया ता तेसरे चेले तेस वाले आये।
5	2	होर यीसू तिन्हा जो किन्हें ये उपदेस देंदा लग्या:
5	3	“धन्य ऐें स्यों, जो जाणहां ऐें कि तिन्हा जो परमेसरा री जरूरत ई, क्यूंकि स्वर्गा रा राज तिन्हारा आ।
5	4	धन्य ऐें स्यों, जो दुःखी हुंहां ऐें, क्यूंकि परमेसरा तिन्हा जो सांति देणी।
5	5	धन्य ऐें स्यों, जो दीन ऐें, क्यूंकि परमेसरा स्यों धरती रे हकदार बनाणे।
5	6	धन्य ऐें स्यों, जो ईमानदारी किन्हें धार्मिकता मन्झ जीणा चाहे, परमेसरा स्यों रजाई देणे।
5	7	धन्य ऐें स्यों, जो दयालु ऐें, क्यूंकि परमेसरा तिन्हा पर दया करणी।
5	8	धन्य ऐें स्यों, जिन्हारे मन सुद्ध ऐें, क्यूंकि तिन्हा परमेसर देखणा।
5	9	धन्य ऐें स्यों, जो मेल कुराणे वाल्ऐ ऐें, क्यूंकि परमेसरा तिन्हा जो आपणे बच्चे बोलणा।
5	10	धन्य ऐें स्यों, जो धार्मिकता री जिन्दगी जीणे री वजहा ले स्ताए जाहें, क्यूंकि स्वर्गा रा राज तिन्हारा आ।”
5	11	धन्य ऐें तुस्से, जेबे मेरे चेले हूंणे री वजहा ले माह्णुं तुस्सा री बदनामी करहे होर स्ताये होर झूठ बोली-बोली किन्हें तुस्सा रे बरखलाफ कई किस्मा री बुरी गल्ला बोले।
5	12	तेबे खुस होर मगन हुएया, क्यूंकि तुस्सा रे कठे स्वर्गा मन्झ बौह्त बडा इनाम रखिरा, इधी कठे कि जो तुस्सा ले पुराणे ज्माने रे नबी थे तिन्हें स्यों भी इंहां करी किन्हें, स्ताईरे थे।
5	13	तुस्से धरती रे लोका रे कठे लूणां साहीं ऐें, अगर लूणा रा सुआद बिगड़ी जाए, ता से फेरी केस चीजा किन्हें लूणका बणाया जाणा? फेरी से केसी कामा रा नी आ, सिर्फ एता रे कि तेस जो बाहर सटी दितेया जाए होर माह्णुं रे पैरा हेठ जिकी दितेया जाए।
5	14	तुस्से पुरे संसारा रे लोका रे कठे ज्योति साहीं ऐें, जो सैहर प्हाड़ा पर बसिरा से नी ल्हुखी सक्दा
5	15	होर लोक दीऊया भ्खाई किन्हें टोकरी रे हेठ नी रख्दे पर दीवटा पर रख्हा ऐें, तेबे तेता ले तेस घरा रे सारे लोका जो प्रयासा पुज्हा।
5	16	इंहां करी किन्हें तुस्सा रा जीवन प्रयासा साहीं ऐें माह्णुं रे साम्हणें चम्के ताकि स्यों तुस्सा रे भले कामा जो देखी किन्हें तुस्सा रे बापू री जो स्वर्गा मन्झ आ, बड़ाई करहे।
5	17	ये ना समझा कि, हांऊँ मूसा री व्यवस्था या नबिया री लिखीरी गल्ला जो नास करदा आईरा, नास करणे रे कठे नी, पर पूरा करणे रे कठे आईरा।
5	18	क्यूंकि हांऊँ तुस्सा किन्हें सच्च-सच्च बोल्हा, जेबे तक आसमान होर धरती मिटी नी जाए, तेबे तक परमेसरा री व्यवस्था ले एक मात्रा या एक बिंदु भी बगैर पुरे हुई किन्हें नी मिटणा।
5	19	इधी कठे जो कोई इन्हा छोटे ले छोटे हुक्मा मन्झा ले केसी एकी जो टाल्ली दे होर तेह्ड़ा ई होरी लोका जो भी स्खाए ता तेस जो स्वर्गा रे राजा मन्झ सभी ले छोटा बोल्या जाणा; पर जो कोई इन्हा हुक्मा जो मन्नघा होर तिन्हा जो स्खाहन्घा, तेस जो ई स्वर्गा रे राजा मन्झ बडा बोल्या जाणा।
5	20	क्यूंकि हांऊँ तुस्सा किन्हें बोल्हा कि, जेबे तक तुस्सा री धार्मिकता व्यवस्था स्खाणे वाल्ऐ होर फरीसी लोका री धार्मिकता ले खरी नी हो तेबे तक तुस्सा कधी भी स्वर्गा रे राजा मन्झ नी पूजणा।
5	21	“तुस्से सुणी चुकिरे कि, परमेसरे पुराणे ज्माने रे लोका जो ये हुक्म दितिरा था, ‘हत्या देख्या करदे’, होर ‘जेह्ड़ा कोई हत्या करघा तेस कच्हरी मन्झ सजा रे लायक बणना।’
5	22	पर हांऊँ तुस्सा किन्हें बोल्हा कि, जेह्ड़ा कोई आपणे भाई पर गुस्सा करघा, ता तेस कच्हरी मन्झ सजा रे लायक हूंणां, होर जेह्ड़ा कोई आपणे भाई जो निकम्मा बोल्घा तेस महासभा मन्झ सजा रे लायक हूंणां; होर जो कोई आपणे भाई जो बोले ‘बेकार’ तेस नरका री आगा री सजा रे लायक हूंणां।
5	23	इधी कठे अगर तू आपणा दान मन्दरा री बेदी पर चढ़ाणे रे कठे ल्याए, होर तेथी तुजो याद आये कि, मेरे भाईया रे मना मन्झ मेरी कठे कुछ सिकायत ई, ता तेथी आपणा दान बेदी रे साम्हणें छाडी दे।
5	24	होर जाई किन्हें पैहले आपणे भाई किन्हें मेल मिलाप करी ले, तेबे आई किन्हें आपणा दान चढ़ा।
5	25	जेबे तक तू आपणे व्रोधी साउगी पैंडे मन्झ आ, तेस साउगी झट पट मेल मिलाप करी ले केते एह्ड़ा नी हो कि व्रोधी तुजो हाकमा जो सौंपी दे, होर हाकम तुजो स्पाहीया जो सौंपी दे होर तुजो जेल्हा मन्झ पाई दे।
5	26	हांऊँ तुस्सा किन्हें सच्च बोल्हा कि जेबे तक तू एक-एक पाई नी देई देह्न्गा तेबे तक तुध जेल्हा ले नी छुटणा।”
5	27	“तुस्से तेस हुक्मा जो सुणी चुकिरे जो ये बोल्हा कि, ‘व्यभिचार नी करणा।’
5	28	पर हांऊँ तुस्सा किन्हें ये बोल्हा कि, जो कोई केसी जन्नानी पर बुरी नजर पाए से आपणे मना मन्झ तेस्सा किन्हें व्यभिचार करी चुक्या।
5	29	अगर तेरी सीधा हाख तुजो पाप कुराणे जो त्यार हुई जाए, ता तेस हाखिया ले पाप करणा बंद करी दे, होर तेता जो काढी किन्हें आपणे वाले ले सट्टी दे, क्यूंकि तेरे कठे ये खरा की तेरे सरीरा मन्झ ले एक हिस्सा नास हुई जाये एता रे बजाय कि तेरा सारा सरीर नरका मन्झ पाई दितेया जाए।
5	30	अगर तेरा सीधा हाथ तेरे ले पाप कुराणे जो त्यार हुई जाए, ता तेस हाथा किन्हें पाप करणा बंद करी दे, होर तुजो से हाथ काटणा भी पई जाए ता तू एह्ड़ा ई कर, क्यूंकि तेरे कठे ये खरा कि तेरे सरीरा रे अंगा मन्झ ले एक नास हुई जाए एता रे बजाय कि पूरा सरीर नरका मन्झ पाई दितेया जाए।”
5	31	ये भी बोल्या गईरा था कि, “जो कोई आपणी लाड़ी जो तलाक दे से तेस्सा जो त्याग पत्र दे।
5	32	पर हांऊँ तुस्सा किन्हें बोल्हा कि जो कोई आपणी लाड़ी जो व्यभिचारा रे अलावा केसी होर वजहा ले तलाक देहां, ता से आपणी लाड़ी ले व्यभिचार कुराहां, होर जो कोई तेस्सा तलाकसुदा किन्हें ब्याह करहा, से भी व्यभिचार करहा।”
5	33	तुस्से ये भी सुणी चुकिरे कि, परमेसरे पुराणे ज्माने रे लोका जो ये हुक्म दितिरा था कि, झूठी कसम देख्या खांदे, पर प्रभु रे कठे आपणी कसम पूरी करेया।
5	34	पर हांऊँ तुस्सा किन्हें बोल्हा कि, कधी भी कसम देख्या खांदे; ना ता स्वर्गा री, क्यूंकि से ता परमेसरा री राजगद्दी ई।
5	35	ना ता धरती री, क्यूंकि से तेसरे पैरा री जगहा ई, होर ना यरुस्लेम सैहरा री, क्यूंकि से महाराजा रा सैहर आ।
5	36	होर आपणे मूंडा री कसम भी देख्या खान्दे क्यूंकि तू एक बाला जो ना चीटा, ना काला करी सक्हा।
5	37	पर तुस्सा री गल “हां री हां” हो, या “ना री ना” हो; क्यूंकि जो कुछ ऐता ले ज्यादा बढ़ी किन्हें हुंहां, से दुस्टा सैताना ले हुंहां।
5	38	तुस्से तेस हुक्मा जो सुणी चुकिरे जो ये बोल्हा कि, हाखिया रे बदले हाख, होर दान्दा रे बदले दान्द।
5	39	पर हांऊँ तुस्सा किन्हें ये बोल्हा कि, बुरे माह्णुंआं रा साम्हणां देख्या करदे; पर अगर कोई तेरे मुंहां रे सीधी तरफ तुजो चांडा मारे, ता तेस वखा जो आपणे मुंहां रा दूजा पासा भी फेरी दे।
5	40	होर अगर कोई मुकद्दमा करी किन्हें तेरा कुरता लैणा चाहे, ता तेस जो आपणा कोट भी लैणे ले नी रोक।
5	41	होर कोई स्पाही तुजो मजबूर करी किन्हें तेसरा समान एक किलोमीटर लई जाणे रे कठे बोले ता तेस साउगी दो किलोमीटर चली जा।
5	42	जो कोई तुध ले मांगे, तेस जो दे; होर जो कोई तुध ले धुआर लैणा चाहे, तेस जो नांह नी कर।
5	43	तुस्से तेस हुक्मा जो सुणी चुकिरे जो ये बोल्हा था; कि आपणे पड़ोसी किन्हें प्यार रखणा, होर आपणे दुस्मणा किन्हें बैर।
5	44	पर हांऊँ तुस्सा किन्हें ये बोल्हा कि, आपणे दुसमणा किन्हें प्यार रखा होर आपणे सताणे वाल्ऐ रे कठे प्रार्थना करा।
5	45	जेस ले तुस्सा आपणे स्वर्गीय बापू रे बच्चे बणना क्यूंकि से खरे होर बुरे लोको पर आपणा सूरज प्रयासा करहा। होर धर्मी होर पापी लोको पर आपणी बरखा देहां।
5	46	क्यूंकि अगर तुस्से आपणे प्यार रखणे वाल्ऐ किन्हें ई प्यार रखघे, ता परमेसरा तुस्सा जो क्या इनाम देणा? चुंगी लेणे वाल्ऐ भी एह्ड़ा ही करहा ऐें?
5	47	होर अगर तुस्से आपणे भाई बैहणा जो ही नमस्ते करघे, ता कुण जे बडा काम करहा ऐें? क्यूंकि गैर-यहूदी जो परमेसरा री व्यवस्था जो नी मन्नदे स्यों भी एह्ड़ा करहे?
5	48	इधी कठे कि तुस्से सिद्ध बणा, जेह्ड़ा तुस्सा रा स्वर्गीय बापू सिद्ध आ।
6	1	“चतन्न रहुआ! तुस्से माह्णुं जो दसणे रे कठे आपणे खरे काम नी करा, नी ता तुस्सा आपणे स्वर्गीय बापू ले कुछ भी इनाम नी पाणा।
6	2	इधी कठे जेबे तू दान करहे, ता बाजा बजाई के सब लोको मत दसा, जेह्ड़ा पाखंडी यहूदी सभा होर गल्हिया मन्झ करहा ऐें, ताकि लोक तिन्हारी बड़ाई करहे। हांऊँ तुस्सा किन्हें सच्च बोल्हा आ कि, स्यों आपणा इनाम पाई चुके जो तिन्हा जो लोका री बड़ाई करणे ते मिल्या।
6	3	पर जेबे तू दान करहे, ता जो तेरा सीधा हाथ करहा, तेता रा पता तेरे पुठा हाथा जो नी चलणे पाए।
6	4	ताकि तेरा दान परदे मन्झ रहे; होर तेबे तेरा बापू जेह्ड़ा परदे मन्झ देख्हा, तुजो इनाम देणा।”
6	5	“होर जेबे तू प्रार्थना करहे, ता पाखंडिया साहीं मत करदे क्यूंकि स्यों चाहे कि जेबे स्यों यहूदी सभा मन्झ होर सड़का रे मोड़ा पर खड़े हुई किन्हें प्रार्थना करहा ऐें ता लोक तिन्हा जो देखी किन्हें तिन्हारी बड़ाई करहे। हांऊँ तुस्सा किन्हें सच्च बोल्हा कि, स्यों आपणा इनाम पाई चुके, जो तिन्हा जो लोका री बड़ाई करणे ते मिल्या।
6	6	पर जेबे तू प्रार्थना करहे, तेबे आपणे कमरे मन्झ जा; होर दुराजा बंद करी किन्हें आपणे बापू किन्हें जो परदे मन्झ आ प्रार्थना कर; तेबे तेरा बापू जो परदे मन्झ देख्हा, तुजो इनाम देणा।
6	7	होर प्रार्थना करणे रे टैम होरी लोका साहीं बार-बार एक गल्ला जो नी बोला, क्यूंकि तिन्हारी ये समझ बणी गईरी कि तिन्हारे बार-बार एक गल्ला जो बोलणे ले तिन्हारी सुणी जाणी।
6	8	इधी कठे तुस्से तिन्हा साहीं नी बणां, क्यूंकि तुस्सा रा बापू तुस्सा रे मांगणे ले पैहले जाणहां कि, तुस्सा री क्या-क्या ज्रूरत ई।”
6	9	“इधी कठे, तुस्से इंहां करी किन्हें प्रार्थना करेया करा: ‘हे आस्सा रे बापू, तुस्से जो स्वर्गा मन्झ ऐें; तुस्सा रा नांऊँ पवित्र मन्या जाए।
6	10	तुस्सा रा राज्य आये, जिहां तुस्सा री इच्छा स्वर्गा मन्झ पूरी हुंहां ईं, तिहां ईं धरती पर भी पूरी हो।
6	11	आस्सा री ध्याड़ी भरा री रोटी आज आस्सा जो दे।
6	12	होर जिहां आस्से आपणे गुन्हेगारा जो माफ़ करहा ऐें, तिहां ईं तू भी आस्सा रे पापा जो माफ़ कर।
6	13	होर आस्सा री परखणी नी कर, पर आस्सा जो तेस दुस्ट सैताना ले बचा; क्यूंकि राज्य होर सामर्थ होर महिमा हमेसा तुस्सा रे ई ऐें।’ आमीन।”
6	14	“इधी कठे अगर तुस्से माह्णुंआं रे गलतिया जो माफ़ करघे, ता तुस्सा रे स्वर्गीय बापूआ भी तुस्सा रे पाप माफ़ करी देणे।
6	15	होर अगर तुस्से माह्णुंआं रे गलतिया माफ़ नी करघे, ता तुस्सा रे बापूआ भी तुस्सा रे पाप माफ़ नी करणे।”
6	16	“जेबे तुस्से ब्रत करो, ता पाखंडिया साहीं तुस्सा रे मुंहा पर दुआसी नी हूणीं चहिए, क्यूंकि स्यों आपणा मुंह फुलाई रख्हा ऐें, ताकि लोक तिन्हा जो ब्रत रखणे वाल्ऐ जाणें, हांऊँ तुस्सा किन्हें सच्च बोल्हा कि, स्यों आपणा इनाम पाई चुके, जो तिन्हा जो लोका री बड़ाई करणे ते मिल्या।
6	17	पर जेबे तू ब्रत करहे ता आपणे मूंडा पर तेल मल होर मुंह धोई ले।
6	18	ताकि तेरे ब्रता रे बारे मन्झ तेरे स्वर्गीय बापू रे सिवाए केसियो पता नी लगे, होर जो तू जो लुके छुपे करहा, तुस्सा रा बापू जो सब कुछ देख्हा तेस तुस्सा जो इनाम देणा।”
6	19	“आपणे कठे धरती पर ढब्बे कठे मत करा; जेथी कीड़े होर जंग नास करी देहां ऐें, होर जेथी चोर चोरी री ताका मन्झ रैंहयां ऐें।
6	20	पर आपणे खरे कामा किन्हें स्वर्गा मन्झ धन कठा करा, जेथी ना ता कीड़ा, होर ना जंग खराब करहा, होर जेथी ना ता चोर चोरी री ताका मन्झ रहें।
6	21	क्यूंकि जेथी तेरा धन आ तेथी तेरा मन भी लगी रैहणां।”
6	22	“सरीरा री हाखिया दिऊये साहीं ई, इधी कठे अगर तेरी हाखि बांकी हो, ता तेरे सारे सरीरा भी चमकदार हूंणां।
6	23	पर अगर तेरी हाखिया बुरी हुन्घी, ता तेरा सारा सरीर भी नह्यारे किन्हें भरी जाणा; इधी कठे से ज्योति जो तुध मन्झ ई अगर से नह्यारी हुई जाए, तेबे से न्हयारा कितणा बडा हूंणां!”
6	24	“कोई माह्णुं दो माल्का री सेऊआ एक ई टैमा पर नी करी सक्दा, क्यूंकि तेस एकी किन्हें दुस्मणी होर दूजे किन्हें प्यार रखणा, या तेस एकी किन्हें मिली किन्हें रैंह्णां होर दूजे जो तेस घटिया समझणा, तुस्से परमेसरा री होर ढब्बे री सेऊआ एक साउगी नी करी सकदे।
6	25	इधी कठे हांऊँ तुस्सा किन्हें सच्च बोल्हा कि, आपणे जीणे रे कठे खाणे-पीणे फिकर मत करा। होर आपणे सरीरा रे कठे कपड़े री फिकर छाडी देआ। क्यूंकि जिन्दगी खाणे ले होर सरीर कपड़े ले बढ़ी किन्हें हाया
6	26	आसमाना रे चिड़ुआ जो देखा! स्यों ना ता बाहें, होर ना काट्हा ऐें, होर ना पेड़ु मन्झ कठा करहा ऐें; फेरी भी तुस्सा रा स्वर्गीय बापू तिन्हा जो ख्वाहाँ, होर तुस्सा री कीमत तिन्हा ले बढ़ी किन्हें हाई।
6	27	तुस्सा मन्झा ले एह्ड़ा कुणहां, जेह्ड़ा फिकर करी किन्हें आपणी जिन्दगी री उम्रा मन्झ एक घड़ी भी बढ़ाई सक्हा?
6	28	होर कपड़े रे कठे किधियो फिकर करहा ऐें? जंगली फूला पर ध्यान देआ कि, स्यों किहाँ बढ़हा ऐें, स्यों ना ता मैहनत करहा ऐें, होर ना आपणे कठे कपड़े बणाहें।
6	29	फेरी भी हांऊँ तुस्सा किन्हें बोल्हा कि, सुलेमान राजे भी, आपणे सारी साना मन्झ तिन्हा मन्झा ले एक फूला साहीं भी नी सजी सकेया।
6	30	इधी कठे जेबे परमेसर मदाना रे घाह री परवाह करहा, जो आज हाया, होर जो काला आगी मन्झ फुकी देणा, हे! कम विस्वास रखणे वाल्यो, परमेसरा तुस्सा री परवाह एता ले भी बढ़ी किन्हें करणी।
6	31	इधी कठे तुस्से फिकर करी किन्हें एह्ड़ा देख्या बोल्दे कि, आस्सा क्या खाणा, या क्या पीणा या क्या पैन्ह्णा?
6	32	क्यूंकि होर सारे लोक इन्हा सभ चीजा जो तोप्दे रैंहयां ऐें, होर तुस्सा रा स्वर्गीय बापू जाणहां कि, तुस्सा जो केस चीजा री ज्रूरत ई।
6	33	पर सभ गल्ला ले पैहले तुस्से परमेसरा रे राज्या री होर तेसरी धार्मिकता जो तोप्हा, ता तेस ये सारी चीजा तुस्सा जो देणी जेता री तुस्सा जो ज्रूरत ई।
6	34	इधी कठे काला री फिकर मत करा, क्यूंकि काल्के ध्याड़ेया आपणी फिकर आपणे आप करी लैणी, आजके कठे आजा रा दुःख बौह्त आ।”
7	1	7 “न्याय मत करहा, ताकि तुस्सा रा भी न्याय नी हो।
7	2	क्यूंकि जिहां तुस्से न्याय करहे, तिहां ईं परमेसरा भी तुस्सा रा न्याय करणा, होर जेस नापा किन्हें तुस्से नाप्हा ऐें, तेस ई नापा किन्हें तुस्सा रे कठे भी नाप्या जाणा।”
7	3	“तू किधियो आपणे भाई री छोटी जे गलती जो देख्हा, होर आपणी बडी गलती तुजो नी सूझ्दी?
7	4	होर जेब्की तेरी आपणी गलतिया कितनी बडी ई, ता तू आपणे भाई जो किधियो बोल्हा कि ‘हाऊँ तेरी छोटी जे गलती ठीक करुं।’
7	5	ओ पाखंडी, पैहले आपणी छोटी जे गलती जो सुधार, तेबे तु तेसरी मदद करी सक्हा कि से आपणी गलतिया जो सुधारी सको।
7	6	पवित्र चीजा कुत्तेया जो नी देआ, होर आपणे मोती सुअरा रे अगे मत पाऊआ; एह्ड़ा नी हो कि स्यों तिन्हा जो पैरा थाले जिक्के होर हमला करी किन्हें तुस्सा जो फाड़ी दे।”
7	7	“मान्घगे, ता तुस्सा जो दितेया जाणा; तोप्घे, ता तुस्सा पाणा; खटखटान्घे, ता तुस्सा रे कठे खोल्ही दितेया जाणा।
7	8	क्यूंकि जो कोई मांघ्हा, तेस जो मिल्हा, होर जो तोप्हा, से पाहां; होर जो खटखटाहां, तेसरे कठे खोल्या जाणा।
7	9	तुस्सा मन्झ एह्ड़ा कुण माह्णुं हूंणां कि, अगर तेसरा मह्ठा तेस ले रोटी मांगे, ता से तेस जो पात्थर दे?
7	10	या मछि मांगे, होर तेस जो कीड़ा दे?
7	11	जेब्की तुस्से बुरे हुई किन्हें, आपणे बच्चेया जो खरी चीजा देणा जाणहां ऐें, ता तुस्सा रे स्वर्गीय बापू आपणे मांगणे वाल्ऐ जो खरी चीजा कि नी देणी!
7	12	इधी कठे जो कुछ तुस्से चाहें कि, माह्णुं तुस्सा साउगी करहे, तुस्से भी तिन्हा साउगी तेह्ड़ा ई करा; क्यूंकि मूसा री व्यवस्था होर नबिया री उपदेस रा मतलब ये ई आ।”
7	13	“संगड़े पैंडे ले हुई किन्हें तुस्से परमेसरा रे राज मन्झ जाई सके, क्यूंकि से फाटक चौड़ा, होर से पैंडा असान आ जो बरबादी री वखा जो लई जाहाँ, होर बौह्त एह्ड़े ऐें जो तेता ले हुई किन्हें अंदर जाहें।
7	14	क्यूंकि संगड़ा आ से फाटक होर संगड़ा आ से पैंडा जो अनंत जिन्दगी री तरफ लई जाहाँ, होर थोह्ड़े ई ऐें जो तेता जो पाई लैंहां ऐें।”
7	15	“झूठे नबिया ले चतन्न रहुआ, जो नुकसान पुजाणे वाली भेडा रे भेसा मन्झ छुपिरे, पर अंदरा ले स्यों नुकसान कुराणे वाल्ऐ भेड़िये साहीं ऐें,
7	16	तिन्हारे कामा ले तुस्सा स्यों पछ्याणी लैणे। क्या झाकड़ा ले अंगूर, या कांडे ले अंजीर तोड़े जाहें?
7	17	एथी तक कि हरेक डाल खरा फल ल्याहूंआं होर बेकार डाल बुरा फल ल्याहूंआं।
7	18	खरा डाल बुरा फल नी ल्याई सक्दा, होर ना बेकार डाल खरा फल ल्याई सक्दा।
7	19	जो-जो डाल खरा फल नी ल्याऊन्दा, तेस जो काट्या होर आगा मन्झा पाई दितेया जाहाँ, इंहां ही झूठे नबिया साउगी हूंणा।
7	20	इधी कठे तुस्सा झूठे नबिया जो तिन्हारे कामा ले तुस्सा स्यों पछ्याणी लैणे।”
7	21	“जो मेरे किन्हें, ‘हे प्रभु, हे प्रभु,’ बोल्हा ऐें, तिन्हा मन्झा ले हर एकिया स्वर्गा रे राजा रे अंदर नी जाणा, पर सिर्फ तेस ई जो मेरी इच्छा पर चल्हा।
7	22	न्याय रे ध्याड़े बौह्त लोका मेरे किन्हें बोलणा, ‘हे प्रभु, हे प्रभु, क्या आस्से तेरे अधिकारा ले भविस्यवाणी नी किती? होर तेरे अधिकारा ले दुस्टात्मा नी काढी? होर तेरे अधिकारा ले बौह्त बडे चमत्कारा रे काम नी किते?’
7	23	तेबे मां तिन्हा किन्हें खुल्ही किन्हें बोली देणा कि, ‘हांऊँ तुस्सा जो नी जाणदा, हे दुस्ट काम करणे वाल्यो, मेरे वाले ले चली जाऊआ।’”
7	24	“इधी कठे जो कोई मेरी ये गल्ला सुणी किन्हें तिन्हा जो मन्हां, तेस बुद्धिमान माह्णुं साहीं बणना जिन्हें जे आपणा घर चटाना री निंऊँआं पर बणाया।
7	25	होर बरखा हुई होर बाढ़ आई, होर आंधी चली, होर तेस घरा पर टक्कर लगी, पर से नी पया, क्यूंकि तेसरी निंऊँआं चटाना पर पाई गईरी थी।
7	26	पर जो कोई मेरी ये गल्ला सुणहां होर तिन्हा पर नी चल्दा, से तेस नर्क्कले माह्णुं साहीं बणना जिन्हें जे आपणा घर रेते री निंऊँआं प्रयाल्हे बणाया।
7	27	होर बरखा हुई, होर बाढ़ आई, होर आन्धी चली, होर तेस घरा किन्हें टक्कराई होर से पई किन्हें सत्यानास हुई गया।”
7	28	जेबे यीसू ये गल्ला बोली चुक्या, ता एह्ड़ा हुआ कि भीड़ तेसरे उपदेस सुणी किन्हें हरान हुई गई।
7	29	क्यूंकि से तिन्हारे व्यवस्था स्खाणे वाल्ऐ साहीं नी पर अधिकारा साउगी उपदेस देहां था।
8	1	जेबे यीसू उपदेस देई बैठेया ता से तेस प्हाड़ा ले उतरेया, ता एक बड़ी भारी भीड़ तेसरे पीछे हुई गई।
8	2	होर देखा, एक कोढ़ीये तेस वाले आई किन्हें तेस जो नमस्ते किती होर बोल्या कि, “हे प्रभु अगर तुस्से चाहो ता मुंजो ठीक करी सक्हा ऐें।”
8	3	यीसूए हाथ अगे करी किन्हें से छुही लया, होर बोल्या, “हांऊँ चाहां कि, तू ठीक हुई जा” होर से तिहां ईं कोढ़ा ले ठीक हुई गया।
8	4	यीसूए तेस किन्हें बोल्या, “देख, केसी किन्हें देख्या बोल्दा पर जाई किन्हें आपणे आपा जो याजका जो दस जो व्यवस्था मूसे दितिरी, तेता रे मताबक बलि चढ़ा, ताकि लोका जो पता लगे कि तू ठीक हुई गईरा।”
8	5	होर जेबे यीसू कफरनहूम सैहरा मन्झ आया ता एक सूबेदारे यीसू वाले आई किन्हें तेस ले अर्ज किती
8	6	कि, “हे प्रभु, मेरा सेऊआदार घरा मन्झ अध्रन्गा री वजहा ले बड़ा भारी दुःखी होर पीड़ा मन्झ पईरा।”
8	7	यीसूए तेस किन्हें बोल्या, “मां आई किन्हें से ठीक करी देणा।”
8	8	सुबेदारे जवाब दितेया कि, “हे प्रभु हांऊँ एस लायक नी हाया कि, तू मेरे घरा मन्झ आये, पर सिर्फ बोली दे ता मेरे सेऊआदारा ठीक हुई जाणा।
8	9	हांऊँ ये जाणा क्यूंकि हांऊँ भी केसी रे अधीन रैहणे वाल्आ माह्णुंआं, होर स्पाही मेरे अधीन ऐें, होर जेबे हांऊँ एकी जो बोल्हा, जा, ता से चली जाहाँ; होर दूजे जो बोल्हा कि आऊ, ता से आहूँआं; होर आपणे केसी सेऊआदारा जो बोल्हा कि, ये कर, होर से तेहड़ा ई करहा।”
8	10	ये सुणी किन्हें यीसू जो हरानी हुई, होर जो तेसरे साउगी चलिरे थे, यीसूए तिन्हा किन्हें बोल्या, “हांऊँ तुस्सा किन्हें सच्च बोल्हा कि, मुंजो एस गैर-यहूदी साहीं पूरे इस्राएल देसा मन्झ कोई एह्ड़ा माह्णुं नी मिल्या जो मेरे पर विस्वास करा।
8	11	होर हांऊँ तुस्सा किन्हें बोल्हा कि, पूर्व होर पस्चिमा ले कई गैर-यहूदी लोका आई किन्हें अब्राहम होर इसहाक होर याकूबा साउगी स्वर्गा रे राजा मन्झ धाम खाणी।
8	12	पर राज्या रे बच्चे जो कि यहूदी लोक एे, स्यों बाहर नह्यारे मन्झ पाई दिते जाणे। तेथी तिन्हा रोणा पीटणा होर दांद किर्ड़णें।”
8	13	होर यीसूए सूबेदारा किन्हें बोल्या, “जा आपणे घरा जो चली जा, जेह्ड़ा तेरा विस्वास आ, तेह्ड़ा ई तेरे कठे हुई जाए,” होर तेसरा सेऊआदार तेस ई टैम ठीक हुई गया।
8	14	होर जेबे यीसू पतरसा रे घरा आया तेबे तिन्हें देख्या कि पतरसा री सास तेज बुखारा किन्हें तड़फया करहा ई थी।
8	15	यीसूए समौना री सासा रा हाथ पकड़ेया होर तेस्सा रा बुखार उतरी गया; होर से उठी किन्हें तिन्हारी सेऊआ करदी लगी।
8	16	सांझ्के टैमा जेबे जे अरामा रा ध्याड़ा खत्म हुआ तेबे कई लोके बौह्त सारे लोक जो दुस्टात्मा रे दुखी थे, तेस वाले ल्यांदे, होर यीसूए सिर्फ हुक्म देई किन्हें तिन्हा दुस्टात्मा जो बाहर काढी दितेया, होर सभ ब्मार ठीक करी दिते।
8	17	ताकि जो बचन यसायाह नबी रे ज्रीए बोल्या गईरा था से पूरा हो कि: “तिन्हें आपणे आप आस्सा री कम्जोरिया लई ली होर आस्सा री ब्मारिया उठाई दिती।”
8	18	होर जेबे यीसूए आपणे चंहु पासे एक बड़ी भारी भीड़ देखी ता यीसूए चेलेया जो समुद्रा रे दूजे बाढे वखा जो चलने रा हुक्म दितेया।
8	19	होर जेबे स्यों जांदे ही लगिरे थे तेबे एक व्यवस्था स्खाणे वाल्ऐ तेस वाले आई किन्हें बोल्या, “हे गुरु, जेथी केथी तुध जाणा, मां तेरा चेले बणने रे कठे तेरे साउगी आऊंणा।”
8	20	यीसूए तेस किन्हें बोल्या, “लोमड़ीया रे डुआर होर आसमाना रे चिड़ुआ रे कोह्ल हुंहां ऐें; पर हांऊँ माह्णुं रे मह्ठे रे कठे सौणे जो घर बी नी हाया।”
8	21	एकी दूजे चेले तेस किन्हें बोल्या, “हे प्रभु, मुंजो पैहले जाणे दे। मेरे बापू रे मरणे रे बाद हांऊँ तेस जो दबाई दूं, तेबे मां तेरा चेले बणने रे कठे तेरे साउगी आऊंणा।”
8	22	यीसूए तेस किन्हें बोल्या, “तू मेरे चेला बणने रे कठे मेरे साउगी चल; होर मरिरे या जो आपणे मुर्दे आपु दबाणे दे।”
8	23	एता ले बाद जेबे यीसू किस्तिया पर चढ़ी गया, ता तेसरे चेले तेसरे साउगी चली गये।
8	24	होर समुद्रा मन्झ एक एह्ड़ा बड़ा तूफान आया कि किस्ती लैहरा किन्हें ढख्दी लगी; होर यीसू सया करहा था।
8	25	तेबे स्यों यीसू वाले आये होर तिन्हें से जगाया, होर बोल्या, हे प्रभु, आस्सा जो बचा, आस्से डूबी किन्हें मरणे वाल्ऐ।
8	26	यीसूए तिन्हा किन्हें बोल्या, “हे कम विस्वास रखणे वाल्ऐ लोको, तुस्से किधियो डरहा ऐें?” तेबे तिन्हें उठी किन्हें तूफान होर पाणी री लैहरा प्रुआची, होर तेथी सभ कुछ सांत हुई गया।
8	27	होर चेले हरान हुई किन्हें बोल्दे लगे कि, “ये केह्ड़ा माह्णुंआं कि, तूफान होर पाणी री लैहरा भी एसरा हुक्म मन्हां ऐें।”
8	28	होर जेबे यीसू तेस पार गदरेनियां रे ईलाके मन्झ पूजी गया, ता दो माह्णुं जिन्हा मन्झ जे दुस्टात्मा थी समसान घाटा ले निकल्दे हुए तेस किन्हें मिली, जो इतनी प्रचण्ड थी कि कोई भी तेस पैंडे ले हुई किन्हें नी जाई सक्दा था।
8	29	होर स्यों चिंगी किन्हें बोल्दे लगे, “हे परमेसरा रे मह्ठे, तेरा मेरे किन्हें क्या रिस्ता? क्या तू आस्सा जो टैमा ले पैहले दुःख देणे रे कठे एथी आईरा?”
8	30	होर तिन्हा ले थोह्ड़ी दूर एक सुअरा रा झुंड चरेया करहा था।
8	31	दुस्टात्मे तेस किन्हें ये बोली किन्हें अर्ज किती, “जे अगर तू आस्सा जो काढ़णा चाहां, ता तू आस्सा जो सुअरा रे झूंडा मन्झ भेजी दे।”
8	32	यीसूए तेस किन्हें बोल्या, “जाऊआ!” होर स्यों निकली किन्हें सुअरा रे अंदर चली गई, होर से झुंड प्रचण्ड हुई किन्हें ढलाना परा ले समुद्रा मन्झ पई गया, होर डूबी मरेया।
8	33	तिन्हारे पुहाल भगी गये होर गांऊँआं मन्झ जाई किन्हें तिन्हें ये सारी गल्ला होर जिन्हा मन्झ जे दुस्टात्मा थी, तिन्हारा भी सारा हाल सुणाया।
8	34	होर सारे गांऊँआं रे लोक निकली किन्हें यीसू किन्हें मिल्दे आये होर तेस जो देखी किन्हें तिन्हें अर्ज किती कि, आस्सा रे ईलाके ले बाहर चली जा।
9	1	फेरी यीसू होर तेसरे चेले वापस किस्ती पर बैठी किन्हें समुद्रा रे पारली वखा जो चली गये, से आपणे गांऊँ कफरनहूमा गांऊँआं जो आई गया।
9	2	होर कुछ लोके एक अध्रन्गा रा मरीज सण बिस्त्रे यीसू वाले ल्यान्देया, यीसूए तिन्हारा विस्वास देखी किन्हें अध्रन्गा रे मरीजा किन्हें बोल्या, हे “मेरे मह्ठे, हिम्मत रख; मैं तेरे पाप माफ़ करी दिते।”
9	3	होर कई व्यवस्था स्खाणे वाल्ऐ ये सोच्या कि, “ये ता परमेसरा री निंदा करेया करहा।”
9	4	यीसूए तिन्हारी मना री गल्ला जाणी किन्हें बोल्या कि, “तुस्से लोक आपणे-आपणे मना मन्झ बुरा विचार किधियो करेया करहा ऐें?
9	5	असान क्या आ, ये बोलणा कि, ‘तेरे पाप माफ़ हुई गये’ या ये बोलणा कि, ‘उठ आपणा बिस्त्रा चक होर हांडदा लग।’
9	6	ताकि हांऊँ तुस्सा जो साबित करी सकूं कि हांऊँ माह्णुं रा मह्ठा धरती पर पाप माफ़ करणे रा हक रख्हा आ।” यीसूए तेस अध्रन्गा रे मरीजा किन्हें बोल्या, “उठ, आपणा बिस्त्रा चक होर हांडदा लग, होर आपणे घरा जो चली जा।”
9	7	से माह्णुं उठी किन्हें आपणे घरा जो चली गया।
9	8	लोक ये देखी किन्हें डरी गये होर परमेसरा री महिमा करदे लगे कि कुने माह्णुंऐ एस जो एह्ड़ा करणे रा हक दितिरा।
9	9	तेथी ले अगे बढ़ी किन्हें यीसूए मत्ती नांऊँआं रे एक माह्णुं जो, चुंगी री चौकी पर बैठिरे देख्या, होर तिन्हें तेस किन्हें बोल्या, “मेरा चेला बण।” होर से उठी किन्हें, यीसू रा चेला बणने रे कठे तेस साउगी चली गया।
9	10	फेरी एह्ड़ा हुआ जेबे यीसू मती रे घरा मन्झ खाणा खांदे बैठिरा था, ता बौह्त चुंगी लैणे वाल्ऐ होर जिन्हा जो लोक पापी बोल्हा ऐें आई किन्हें यीसू होर तेसरे चेले साउगी खाणा खांदे लगे।
9	11	ये देखी किन्हें फरीसी लोके तेसरे चेले किन्हें बोल्या, “तुस्सा रा गुरू चुंगी लैणे वाल्ऐ होर पापिया साउगी खाहां पीहां!”
9	12	यीसूए ये सुणी किन्हें तिन्हा किन्हें बोल्या, “भले चंगे जो बैदा री ज्रूरत नी ई, पर ब्मारा जो बैदा री ज्रूरत ई।
9	13	इधी कठे तुस्से जाई किन्हें एता रा मतलब सीखी लऊआ कि, हांऊँ बलिदान नी पर अनुग्रह चाहां; क्यूंकि जो आपणे आपा जो धर्मी सोच्हा ऐें तिन्हा जो मेरी ज्रूरत नी ई, पर तिन्हा जो मेरी जरूरत ई स्यों जे आपणे आपा जो पापी मन्हां ऐें।”
9	14	होर एक ध्याड़े यहून्ना बपतिस्मा देणे वाल्ऐ रे चेले यीसू वाले आई किन्हें बोल्या, “क्या वजहा ई कि आस्से होर फरीसी लोक ब्रत करहा ऐें, पर तेरे चेले ब्रत नी करदे?”
9	15	यीसूए तिन्हा किन्हें बोल्या, “जेबे तक नंऊँआं लाड़ा बरातिया साउगी आ स्यों दुःखी बिलकुल नी हुई सक्दे। पर एह्ड़े ध्याड़े आऊणें कि, नंऊँआं लाड़ा तिन्हा ले लग कितेया जाणा, तेस टैम तिन्हा ब्रत रखणा।
9	16	नंऊँऐं कपड़े री टाल्ही पुराणे कपड़े पर कोई नी ल्गान्दा नी ता धोणे ले बाद नंऊँऐं कपड़े री टाल्हिया कठी हुई जाहीं, होर तेस कपड़े ज्यादा फटी जाणा।
9	17	होर कोई नंऊँआं अंगूरा रा रस पुराणे चामड़े रे थैलूया मन्झ नी भरदा, क्यूंकि एह्ड़ा करणे ले चामड़े रे थैलू फटी जाहाँ, होर अंगूरा रा रस खिंडही जाहाँ होर चामड़े रे थैलू रा भी नास हुई जाहाँ, पर नंऊँआं अंगूरा रा रस नौंईं चामड़े रे थैलू मन्झ भरहा ऐें होर स्यों दुहें बची रहें।”
9	18	यीसू तिन्हा किन्हें यूँआं गल्ला करेया ई करहा था कि, एक यहूदी सभा रे मुखिये आई किन्हें तेसरे पैरा पर पई गया होर बोल्या, “मेरी मह्ठी एेबे-एेबे मरी; पर तुस्से चली किन्हें तेस्सा जो छुही ले, ता तेस्सा जिउंदी हुई जाणा।”
9	19	यीसू उठी किन्हें आपणे चेले साउगी तेसरे पीछे चली गया।
9	20-21	होर एक ज्नाने जेस्सा जो बारा साला ले खून बैहणे री ब्मारी थी, से आपणे मना मन्झ बोल्हा ई थी कि, “अगर हांऊँ तेसरे कपड़े छुही लैन्घी, ता मां ठीक हुई जाणा।” होर तेस्से तेसरे पीछे आई किन्हें तेसरे कपड़े छुही लये।
9	22	यीसूए मुड़ी किन्हें से देखी होर बोल्या, मह्ठीऐ हिम्मत रख, तैं विस्वास कितेया कि हांऊँ तुजो ठीक करी सक्हा, इधी कठे तू ठीक हुई। होर से ज्नाने तेस ई टैम ठीक हुई गई।
9	23	जेबे यीसू तेस यहूदी सभा रे मुखिये रे घरा पूज्या ता तिन्हें बंसरी बजाणे वाल्ऐ होर हाला पाणे वाली भीड़ देखी।
9	24	तेबे यीसूए तिन्हा किन्हें बोल्या, “हटी जाऊआ, मह्ठी नी मरीरी, पर सुत्तिरी।” ये सुणी किन्हें तेथी बैठिरे रे लोक हास्दे लगे।
9	25	पर जेबे भीड़ बाहर निख्ली गई, ता यीसूए अंदर जाई किन्हें मह्ठी रा हाथ पकड़ेया, होर से जिउंदी हुई किन्हें बैठी गई।
9	26	ये गल सारे ईलाके मन्झ फैल्ही गई।
9	27	जेबे यीसू तेस म्ह्ठी रे घरा ले निकल्या, ता दो काणे तेसरे पीछे ये बोल्दे हुए चले कि, “हे राजा दाऊद रे मह्ठे (यीसू दाऊदा रे बंसा रा था), आस्सा पर दया कर।”
9	28	जेबे से घरा पूजी गया, ता स्यों काणे तेस वाले आये, होर यीसूए तिन्हा किन्हें बोल्या, “क्या तुस्सा जो विस्वास आ कि, हांऊँ तुस्सा जो ठीक करी सक्हा?” तिन्हें तेस किन्हें बोल्या, “हां प्रभु, आस्से विस्वास करहा ऐें कि तू आस्सा जो ठीक करी सक्हा।”
9	29	तेबे यीसूए तिन्हारी हाखिया छुही किन्हें बोल्या, “क्यूंकि तुस्से विस्वास कितेया इधी कठे तुस्सा ठीक हुई जाणा।”
9	30	होर स्यों झटपट देखदे लगे होर यीसूए तिन्हा जो खबरदार करी किन्हें बोल्या, “केसी के देख्या बोलदे कि मैं तुस्सा रे कठे क्या कितरा।”
9	31	पर तिन्हें निकली किन्हें सारे ईलाके मन्झ तेसरा नांऊँ फैल्हाई दितेया।
9	32	जेबे स्यों दो काणे घरा ले बाहर जाया करहा ऐें थे, ता लोके एक टाटा तेस वाले ल्यान्देया, जेस मन्झ जे दुस्टात्मा थी।
9	33	होर जेबे यीसूए दुस्टात्मा काढी दिती ता टाटा बोल्दा लगया, होर भीड़ हरान हुई किन्हें बोल्दी लगी कि, “इस्राएल देसा मन्झ कधी एह्ड़ा नी देख्या गया।”
9	34	पर फरीसी लोके बोल्या, “सैतान दुस्टात्मा रा मुखिया आ से तेसरे सहारे दुस्टात्मा काढा आ।”
9	35	तेबे यीसू होर तेसरे चेले गलील जिल्ले रे कई गांऊँआं ले हुई किन्हें गये होर यीसू यहूदी सभा मन्झ उपदेस देंदा, होर परमेसरा रे राजा री खुसी री खबर प्रचार करदा, होर कई किस्मा री ब्मारी होर कम्जोरी जो दूर करदा रैहया।
9	36	जेबे तिन्हें भीड़ देखी ता तेबे तेस जो लोका पर तरस आया, क्यूंकि स्यों तिन्हा भेडा साहीं थे जिन्हारा जे कोई पुहाल नी हुंदा, स्यों दुःखी होर भटकीरे थे।
9	37	तेबे यीसूए आपणे चेले किन्हें बोल्या, “पक्किरी फसल ता बौह्त ई पर काम करणे वाल्ऐ मजदूर थोह्ड़े ऐें।
9	38	इधी कठे फसला रे माल्का ले अर्ज करा कि स्यों फसल कटाई रे कठे मजदूर भेजी दे।”
10	1	तेबे यीसूए आपणे बारा चेले आपु वाले सादे, होर तिन्हा जो दुस्टात्मा काढणे रा हक दितेया, ताकि स्यों दुस्टात्मा जो काढे होर हर किस्मा री ब्मारिया होर कम्जोरिया जो ठीक करहे।
10	2	होर यीसू रे बारा चुणिरे चेले रे नांऊँ एह्ड़े ऐें, पैहला समौन, जेस जो पतरस भी बोल्हा ऐें, होर तेसरा भाई अन्द्रियास; जब्दी रा मह्ठा याकूब, होर तेसरा भाई यहून्ना;
10	3	फिलिप्पुस होर बरतुल्मै थोमा होर चुंगी लैणे वाल्आ मत्ती, हलफईसा रा मह्ठा याकूब होर तद्दै।
10	4	समौन कनानी, जेहड़ा जेलोतेस दला रा था, होर यहूदा इस्करयोति, जिन्हें जे से पकड़वाई भी दितेया।
10	5	जेबे यीसूए आपणे बारा चेले खुसी री खबर सूनाणे रे कठे लग-लग जगहा भेजे, तिन्हें तिन्हा जो ये बिधिया दिती, “एह्ड़ी जगहा देख्या जांदे जेथी गैर-यहूदी लोक रैंहयां ऐें, होर एह्ड़े गांऊँआं मन्झ देख्या जांदे जेथी सामरिया ईलाके रे लोक रैंहयां ऐें।
10	6	बल्कि इस्राएल देसा रे लोका वाले जा क्यूंकि स्यों तिन्हा भेडा साहीं ऐें जो पुहाला ले लग हुई गईरी।
10	7	होर जांदे-जांदे एह्ड़ा प्रचार करा कि स्वर्गा रा राज नेडे आई गईरा।
10	8	रोगिया जो ठीक करा; मरिरे या जो जिउंदा करा, कोढ़िया जो सुद्ध करा, दुस्टात्मा काढा। तुस्सा जो मुफ्त मिलिरा, तुस्से भी मुफ्त देआ।
10	9	आपणे बटुऐ मन्झ सोना, चाँदी, होर ताम्बा देख्या रखदे।
10	10	पैंडे रे कठे झोला देख्या रखदे, ना दो कुरते, ना बूट ना डंडा, क्यूंकि मजदूरा जो आपणा खाणा मिलणा चहिए।
10	11	जेस केसी गांऊँआं मन्झ तुस्से जान्घे ता पता करा कि तेथी कुण इज्जतदार माह्णुंआं? ता तेसरे ई घरा मन्झ रहुआ, जेबे तक कि तुस्से तेस गांऊँआं जो छाडी नी देंघे।
10	12	होर घरा अंदर जांदे हुए तेस जो आसीस देआ।
10	13	अगर तेस घरा रे लोक परमेसरा री आसीसा पाणे रे लायक हुन्घे ता तुस्सा री आसीसा रे कठे कितिरी प्रार्थना तेस घरा पर बणी रैंहणीं, पर अगर स्यों एस लायक नी हो ता तुस्सा री कितिरी प्रार्थना री वजहा ले तुस्सा जो आसीस मिलणी।
10	14	होर जो कोई तुस्सा जो नी मन्ने होर तुस्सा री गल्ला नी सुणें, ता तेस घरा या तेस गांऊँआं ले निकल्दे हुए आपणे पैरा री धूल झाड़ी देआ।
10	15	हांऊँ तुस्सा किन्हें सच्च बोल्हा कि, न्याय रे ध्याड़े तेस गांऊँआं रे लोका री हालत सदोम होर गमोरा रे सैहरा री हालत ले ज्यादा खराब हूणीं।”
10	16	“हांऊँ तुस्सा जो भेडा साहीं एह्ड़े लोका वाले भेज्या करहा जो भेड़िये साहीं खतरनाक ऐें, इधी कठे कीड़े साहीं बुद्धिमान होर कबूतरा साहीं भोले बणा।
10	17	पर तिन्हा लोका ले चतन्न रैहया, क्यूंकि तिन्हा तुस्से कच्हरी मन्झ लई जाणे, होर आपणी यहूदी सभा मन्झ तुस्सा जो कोड़े मारणे।
10	18	क्यूंकि तुस्से मेरे चेले हूंणे री वजहा ले मेरी गुआही देणे रे कठे हाकमा होर राजे होर अन्यजाति लोका रे साम्हणें पेस हूंणां पऊणा।
10	19	जेबे स्यों तुस्सा जो पकड़वाये ता ये फिकर मत करदे कि, आस्सा क्या होर क्या बोलणा; क्यूंकि जो कुछ तुस्सा जो बोलणा हुन्घा, से परमेसरा तुस्सा जो तेस ई टैम दसी दितेया जाणा।
10	20	क्यूंकि बोलणे वाल्ऐ तुस्से नी ऐें पर तुस्सा रे बापू री आत्मा तुस्सा मन्झ हुई किन्हें बोल्हा ई।”
10	21	“भाईया-बैहणीया आपणे भाई बैहण, होर कई माऊ-बापू आपणे बाल बच्चे धोखे किन्हें मुकाई देणे, होर बाल बच्चेया भी आपणे माऊ-बापू धोखे किन्हें मुकाई देणे।
10	22	होर तुस्से मेरे पर विस्वास रख्हा इधी कठे सभी लोका तुस्सा किन्हें बैर करणा; पर जो मरणे रे टैमा तक मेरे पर विस्वास करघा, तेसरा ई उद्धार हूंणां।
10	23	जेबे स्यों तुस्सा जो एक गांऊँआं मन्झ स्ताए, ता दूजे गांऊँआं जो भगी जाया। हांऊँ तुस्सा किन्हें सच्च बोल्हा, तुस्सा इस्राएल देसा रे सारे गांऊँआं मन्झ घूमणा पूरा नी करी पाणा कि मां माह्णुं रे मह्ठे आई जाणा।
10	24	चेला आपणे गुरु ले बडा नी हुन्दा, होर ना गुलाम आपणे माल्का ले।
10	25	चेले रा गुरु रे, होर गुलामा रे माल्का रे बराबर हूंणां ई बौह्त आ। जेबे इन्हें घरा रे माल्का जो सैतान बोल्या ता तेसरे घरवाल्या जो केस-केस नांऊँआं ले बोलणा?”
10	26	“इधी कठे तिन्हा लोका ले मत डरदे जो तुस्सा रे खिलाफ बुरा करहा ऐें। क्यूंकि हर एक चीज़ जेह्ड़ी ढख्ही री, से खोली दिती जाणी; होर जो कुछ लुख्ही रा, ता सब लोका से जाणी लेणा।
10	27	जेसरा मतलब ये आ जो हांऊँ तुस्सा किन्हें नह्यारे मन्झ बोल्हा, तुस्से एता जो बिना डरे सभिरे साम्हणें बोली सके; होर जो गल्ला तुस्सा किन्हें चुपके-चुपके बोलिरी, तेता जो घरा री छता प्रयाह्ले ले प्रचार करा।
10	28	जो सरीरा जो मारहा ऐें, पर आत्मा जो नी मारी सक्दे, तिन्हा ले मत डरदे, पर परमेसरा ले ई डरा; जो आत्मा होर सरीर दुंहीं जो नरका मन्झ नास करी सक्हा।
10	29	क्या दो छोटी चिड़िया इतनी सस्ती नी की एक पैसे मन्झ बिक्की जाई? फेरी भी जेबे स्यों जमीना पर पई जाई ता तुस्सा रे बापू जो एता रे बारे मन्झ पता लगी जाहाँ।
10	30	पर तुस्सा रे मूंडा रे सारे बाल भी गिणीरे।
10	31	इधी कठे, डरा नी; तुस्से बौह्त चिड़िया ले बढ़ी किन्हें ऐें।”
10	32	“इधी कठे जो कोई माह्णुं रे साम्हणें मुंजो मन्नी लैन्घा से मां भी आपणे स्वर्गीय बापू रे साम्हणें मन्नी लैणा।
10	33	पर जो कोई माह्णुं रे साम्हणें मुंजो नी मन्नघा, ता मां भी आपणे स्वर्गीय बापू रे साम्हणें से नी मनणा।”
10	34	“ये नी समझा कि हांऊँ धरती रे लोका रे बीचा मन्झ मेल मलाप करान्दा आईरा; हांऊँ मेल मलाप कराणे रे कठे नी! पर लोका जो एक दूजे रे बीचा बरखलाप करणे रे कठे आईरा।
10	35	हांऊँ ता आईरा कि, माह्णुं जो तेसरे बापूआ ले, होर मह्ठी जो तेस्सा री माऊआ ले, होर न्हुसा जो तेस्सा री सासा ले बरखलाप करी दूं।
10	36	माह्णुं रे दुस्मण तेसरे आपणे घरा रे ई लोक हूंणे।
10	37	जो आपणे माऊ-बापू जो मेरे ले ज्यादा प्यारा करहा से मेरे लायक नी आ, होर जो मह्ठे या मह्ठीया जो मेरे ले ज्यादा प्यारा करहा, से मेरा चेला बणने रे लायक नी हाया।
10	38	होर जो आपणा क्रूस लई किन्हें मेरे पीछे नी चलदा, से मेरा चेला बणने रे लायक नी हाया।
10	39	जो कोई आपणी जान बचाणा चाहां, तेस अनंतकाला री जिन्दगी खोई देणी, पर जो कोई मेरे वजहा ले आपणी जान गुआई देह्न्गा, तेस हमेसा री जिन्दगी पाणी।”
10	40	“जो तुस्सा जो अपनाहां, से मुंजो अपनाहां; होर जो मुंजो अपनाहां, से मेरे भेजणे वाल्ऐ परमेसरा जो अपनाहां।
10	41	जो नबिया जो नबी जाणी किन्हें मन्नी लेया, तेस जो नबिया जो मिलणे वाल्आ इनाम मिलणा; होर जो धर्मी जाणी किन्हें धर्मी जो मन्नी लेया, तेस धर्मीयो जो मिलणे वाल्आ इनाम मिलणा।
10	42	जो कोई इन्हा छोटेया मन्झा ले एकी जो मेरा चेला जाणी किन्हें सिर्फ एक ग्लास ठंडा पाणी प्याये, हांऊँ तुस्सा किन्हें सच्च बोल्हा कि, परमेसरा तिन्हा जो पक्का इनाम देणा।”
11	1	जेबे यीसू आपणे बारा चेले जो हुक्म देई चुक्या, ता से तिन्हारे गांऊँआं मन्झ उपदेस होर प्रचार करणे रे कठे तेथी ले चली गया।
11	2	यहून्ना बपतिस्मा देणे वाल्ऐ जेल्हा मन्झ मसीहा रे कामा री खबर सुणी किन्हें आपणे चेले जो तेस ले ये पूछणे रे कठे भेज्या।
11	3	“क्या तू से मसीहा जेस जो भेजणे रा वादा परमेसरे कितरा था, या आस्से केसी होरी जो न्हयािल्ए?”
11	4	यीसूए तिन्हो जबाब दितेया, “जो कुछ तुस्से देख्या होर सुणेया, जाई किन्हें यहून्ना बपतिस्मा देणे वाल्ऐ किन्हें बोली देआ;
11	5	कि काणे देख्हा ऐें, लंगड़े चल्हा फिरहा ऐें, कोढ़ी सुद्ध किते जाहें, होर टौणें सुणहां ऐें, मरिरे या जो जिउंदा कितेया जाहाँ, होर गरीबा जो खुसी री खबर सुणाई जाहीं।
11	6	होर धन्य ऐें स्यों, जो मेरे पर विस्वास करणा नी छाडदे।”
11	7	जेबे यहून्ना बपतिस्मा देणे वाल्ऐ रे चेले तेथी ले चली गये, ता यीसू यहून्ना रे बारे मन्झ लोका किन्हें बोल्दा लग्या, “तुस्से बियाबान जगहा मन्झ क्या देख्दे गईरे थे? क्या बागरा किन्हें हिल्दे लगिरे सरकंडे जो।
11	8	या तुस्से तेस आदमी जो देखदे गईरे थे जिन्हें मैहंगे कपड़े पैहनी रे थे? नीं, मैहंगे कपड़े पैन्ह्णे वाल्ऐ ता राजमहला मन्झ रैंहयां ऐें।
11	9	ता फेरी किधियो गईरे थे? क्या केसी नबी जो देखणे रे कठे? हां, हांऊँ तुस्सा किन्हें बोल्हा कि, ये से आ जो एक नबी ले भी बढ़ी किन्हें हाया।
11	10	ये यहुन्ना ही हाया, जेसरे बारे मन्झ लिखिरा कि: ‘देख, हांऊँ आपणे दूता जो तेरे अगे भेज्हा, जेस तेरे अगे तेरे कठे पैंडा त्यार करणा।’”
11	11	हांऊँ तुस्सा किन्हें सच्च बोल्हा कि, जितने भी लोका रा संसारा मन्झ जन्म हुईरा, तिन्हा मन्झा ले यहून्ना बपतिस्मा देणे वाल्ऐ ले कोई बडा नी हुआ; पर जो स्वर्गा रे राजा मन्झ छोटे ले छोटा आ से तेस ले बडा आ।
11	12	यहून्ना बपतिस्मा देणे वाल्ऐ रे प्रचार करणे रे टैमा ले एेबे तक स्वर्ग रे राज पुरे जोरा सोरा किन्हें फैल्या, होर ताकतवर लोक तेता पर हमला करदे लगिरे।
11	13	सारे नबिया री कताबा होर मूसा री व्यवस्था यहून्ना बपतिस्मा देणे वाल्ऐ रे आऊणें तक परमेसरा रे राज्य मन्झ दसदे रहे।
11	14	होर चाहे तुस्से मना या नी मना, एलिय्याह नबी जेसरे बारे मन्झ नबिये बोलिरा था जो आऊणें वाल्आ था, से ये ई आ।
11	15	होर यीसूए बोल्या, जो मेरी गल्ला सुणदा लगीरा, से बड़े ध्याना किन्हें सुणें।
11	16	“हांऊँ एस्सा पीढ़ी रे लोका री तुलना केस किन्हें करूं? स्यों तिन्हा बच्चेया साहीं ऐें, जो बजारा मन्झ बैठी किन्हें खेल्हा ऐें होर एक दूजे किन्हें सिकायत करहे,
11	17	कि आस्से तुस्सा रे कठे ब्याह रे गाणे गाये, होर तुस्से नी नाचे; आस्से मातम बणाया पर तुस्से नी रोये।
11	18	इंहां करी किन्हें तुस्से यहून्ना बपतिस्मा देणे वाल्ऐ रे कठे भी सिकायत करहे कि तिन्हें आपणा टैम खाणे-पीणे मन्झ नी लगाया, होर तुस्से बोल्हा ऐें कि तेस मन्झ दुस्टात्मा ई।
11	19	पर हांऊँ माह्णुं रा मह्ठा भी आम लोका साहीं खांहां पींहां, होर तुस्से बोल्हा ऐें कि से ता खाऊ होर पियक्कड़ माह्णुंआं, होर चुंगी लैणे वाल्आ होर पापिया रा दोस्त! पर माह्णुं रे काम एस गल्ला रा फैसला करहे कि बुद्धिमान कुणहां।”
11	20	तेबे यीसू तिन्हा गांऊँआं रे लोका जो धिकारदा लग्या, जिन्हारे बिचभरा मन्झ यीसूए भतेरे चमत्कारा रे काम कितिरे थे; क्यूंकि फेरी भी तिन्हें पाप करणा नी छाडीरा था।
11	21	“हे खुराजीन गांऊँआं, होर बैतसैदा गांऊँआं मन्झ रैहणे वाल्ऐ लोको! तुस्सा जो बौह्त सजा मिलणी। जो चमत्कारा रे काम तुस्सा मन्झ किते गये, अगर स्यों सुर होर सैदा रे सैहरा रे मन्झ किते जांदे, ता तेथी रे लोक बौह्त पैहले ही स्यों टाट ढखी किन्हें, होर सुआही मन्झ बैठी किन्हें, ये दसदे कि तिन्हें पाप करना छाडी दितिरा।
11	22	पर हांऊँ तुस्सा किन्हें बोल्हा; कि न्याया रे ध्याड़े तुस्सा री हालत सुर होर सैदा रे सैहरा रे लोका ले ज्यादा खराब हूणीं।
11	23	होर हे कफरनहूम सैहर रे लोको, क्या तुस्से स्वर्गा तक ऊँचा किते जाणे? तुस्से ता पताल लोका तक नीचे किते जाणे। क्यूंकि जो चमत्कारा रे काम तुस्सा मन्झ किते गईरे, अगर सदोम सैहरा मन्झ किते जांदे, ता से आजा तक सलामत बणी रैहन्दा।
11	24	पर हांऊँ तुस्सा किन्हें बोल्हा कि, न्याया रे ध्याड़े तेरी हालत ले सदोम सैहरा रे लोका ले ज्यादा खराब हूणीं।”
11	25	तेस ई टैम यीसूए ये प्रार्थना किती, “हे बापू, स्वर्गा होर धरती रे प्रभु, हांऊँ तेरा धन्यावाद करहा कि, तैं ये गल्ला बुद्धिमाना होर समझदारा लोका ले ल्कोई किन्हें रखी, होर छोटे बच्चेया साहीं लोका पर जाहिर किती।
11	26	हां, हे बापू, क्यूंकि तुस्सा जो ये ई खरा लग्या।
11	27	मेरे बापूए मुंजो सब कुछ दितिरा, होर कोई मह्ठे जो नी जाणदा, सिर्फ बापू जाणा; होर कोई बापू जो नी जाणदा, सिर्फ मह्ठा जाणा, होर जेस पर मह्ठा जाहिर करणा चाहे से बापू जो जाणा।
11	28	हे सभ मैहनत करणे वाल्ऐ ओ होर बोझा किन्हें दभीरे लोको, मेरे वाले आऊआ; मां तुस्सा जो अराम देणा।
11	29	मेरा जुआ आपणे गास चकी लऊआ; होर मेरे ले सिखा; क्यूंकि हांऊँ नम्र होर मना मन्झ दीन आ: होर तुस्सा आपणे मना मन्झ अराम पाणा।
11	30	क्यूंकि मेरा जुआ असान होर मेरा बोझ फाहूका आ।”
12	1	तेस टैम यीसू अरामा रे ध्याड़े नाजा री डोहर्रिया मन्झा ले हुई किन्हें जाया करहा था, होर तेसरे चेले जो भूख लगी, इधी कठे स्यों नाजा री सीरी तोड़ी-तोड़ी किन्हें खांदे लगे।
12	2	फरीसी लोके ये देखी किन्हें तेस किन्हें बोल्या, “तेरे चेले एह्ड़ा काम अरामा रे ध्याड़े करेया करहा ऐें, जो करणा मूसा रे व्यवस्था रे बरखलाफ ठीक नी आ।”
12	3	यीसूए तिन्हा किन्हें बोल्या, “क्या तुस्से पवित्र सास्त्रा मन्झ नी पढ़ेया कि, आस्सा रे बापदादे राजा दाऊदे, जेबे से होर तेसरे साथी भूखे थे तिन्हें क्या कितेया?
12	4	से परमेसरा रे घरा मन्झ किधियो गया, होर चढ़ाईरी रोटिया खाध्ही, तिन्हा जो खाणा तेसरे कठे होर तेसरे दोस्ता रे कठे व्यवस्था रे बरखलाफ था, होर सिर्फ याजका जो ही एतो खाणे रा हक था?
12	5	या तुस्से मूसा री व्यवस्था मन्झ नी पढ़ेया कि, याजक अरामा रे ध्याड़े मन्दरा मन्झ अरामा रे ध्याड़े री बिधि जो तोड़णे पर भी बेकसूर ठैहरा ऐें।
12	6	पर हांऊँ तुस्सा किन्हें सच्च बोल्हा कि, एथी एक एह्ड़ा, जो मन्दरा ले भी बडा आ।
12	7	तुस्से जाणहां ऐें कि पवित्र सास्त्रा मन्झ एता रा मतलब क्या आ, ‘हांऊँ चाहां कि तुस्से दूजेया पर दया करो एता रे बजाय कि तुस्से मेरे कठे बलिदान चढ़ाओ,’ जे तुस्से मेरे बेकसूर चेलेया जो दोसी नी मन्नदे।
12	8	होर हांऊँ माह्णुं रा मह्ठा अरामा रे ध्याड़े रा भी प्रभु आ।”
12	9	तेथी ले चली किन्हें यीसू तिन्हारी यहूदी सभा मन्झ आया।
12	10	होर तेथी एक माह्णुं था, जेसरा हाथ बेजान हुई चुकिरा था; होर यहूदी सभा रे लोके यीसू पर दोस ल्गाणे रे कठे तेस ले पूछेया कि, “व्यवस्था रे मताबक अरामा रे ध्याड़े तेस जो ठीक करणा सही आ की नी?”
12	11	यीसूए तिन्हा किन्हें बोल्या, “उदाहरणा कठे तुस्सा मन्झ ले केसी एकी वाले एक भेड हो, होर से अरामा रे ध्याड़े गढे मन्झ पई जाए, तुस्सा से पक्का बचाणी।
12	12	भला, माह्णुं री कीमत भेडा ले कितनी बढ़ी किन्हें ई, इधी कठे अरामा रे ध्याड़े भलाई करणा व्यवस्था रे मताबक ठीक आ।”
12	13	तेबे यीसूए तेस माह्णुं किन्हें बोल्या, “आपणा हाथ अगे कर।” तिन्हें आपणा हाथ अगे कितेया, होर से हाथ दूजे हाथा साहीं खरा हुई गया।
12	14	तेबे फरीसी लोके मिली किन्हें यीसू रे बरखलाफ कठा हुई किन्हें चर्चा करदे लगे कि, यीसू जो किहां खत्म करहे।
12	15	ये जाणी किन्हें यीसू तेथी ले चली गया, होर बौह्त सारे लोक तेसरे पीछे हुई गये, होर तिन्हें सभ ठीक करी दिते।
12	16	होर तिन्हा किन्हें बोल्या, “खबरदार केसियो देख्या दसदे कि हांऊँ कुणहां?”
12	17	ताकि जो बचन परमेसरे यसायाह नबी रे ज्रीए बोल्या गईरा था, से पूरा हो:
12	18	“देखा, ये मेरा सेऊआदार आ, जो मैं चुणिरा; मेरा प्यारा, जेस ले मेरा मन खुस आ: मां आपणा आत्मा तेस अंदर पाई देणा; होर तेस जाति-जाति रे लोका मन्झ न्याया रा प्रचार करणा।
12	19	तेस ना लड़ाई करणी, होर ना रौला पाणा; होर ना बजारा मन्झ केसिया तेसरी अवाज सुणनी।
12	20	तेस कुच्ली रे सरकंडे नी तोड़णे; होर धुँआ छाडदी हुई बत्ती नी बुझाणी, जेबे तक न्याय प्रबल नी हुई जाए।
12	21	होर जाति-जातिया रे लोका तेस पर आस रखणी।”
12	22	तेबे लोके एक आदमी जो काणा होर टाटा था जेस मन्झ जे दुस्टात्मा थी, यीसू वाले ल्यान्देया; होर यीसूए से ठीक कितेया; होर से आदमी बोल्दा होर देख्दा लग्या।
12	23	एता पर सभ लोक हरान हुई किन्हें बोल्दे लगे, “क्या ये राजे दाऊदा रा मह्ठा?”
12	24	पर फरीसी लोके ये सुणी किन्हें बोल्या, “सैतान दुस्टात्मा रा मुखिया आ से तेसरे सहारे दुस्टात्मा काढा आ।”
12	25	यीसूए तिन्हारे मना री गल्ला जाणी किन्हें तिन्हा किन्हें बोल्या, “जेस केसी राजा मन्झ फूट पई जाहीं, से उजड़ी जाहाँ, होर जेस केसी गांऊँआं या घराने मन्झ फूट पई जाहीं, तेस नी टिकणा।
12	26	होर अगर सैतान ई सैताना जो काढे, ता से आपणे ही बरखलाफ हुई गया, फेरी तेसरा राज किहाँ बणी रही सक्हा।
12	27	भला, अगर हांऊँ सैताना री मददा किन्हें दुस्टात्मा जो काढा, ता तुस्सा रे चेले केसरी मददा किन्हें दुस्टात्मा काढा ऐें? इधी कठे तिन्हा ई तुस्सा रा न्याय करणा।
12	28	पर अगर हांऊँ परमेसरा री आत्मा री सहायता ले दुस्टात्मा जो काढा, ता परमेसरा रा राज तुस्सा रे बीचा मन्झ आई पुजीरा।
12	29	या किहां कोई आदमी सैताना साहीं केसी पैहलवाना रे घरा मन्झ बड़ी किन्हें तेसरी चीजा जो चोरी सक्हा, जेबे तक कि से पैहले तेस पैहलवाना जो बान्ही नी ले? होर तेबे तेस तेसरा घरा लुटी लैणा।
12	30	जो मेरे साउगी नी आ, से मेरे व्रोधा मन्झ आ, होर जो मेरे साउगी काम नी करदा, से मेरे बरखलाफ काम करहा।
12	31	इधी कठे हांऊँ तुस्सा किन्हें बोल्हा कि, माह्णुं रा सब किस्मा रा पाप होर जो बदनामी स्यों करहे से माफ़ किती जाणी, पर पवित्र आत्मा री निंदा माफ़ नी किती जाणी।
12	32	जो कोई माह्णुं रे मह्ठे रे बारे मन्झ कोई गल बोल्घा, तेसरा ये अपराध माफ़ कितेया जाणा, पर जो कोई पवित्र आत्मा रे बरखलाफ मन्झ कुछ बोल्घा, तेसरा अपराध ना ता एस लोका मन्झ होर ना परलोका मन्झ माफ़ कितेया जाणा।”
12	33	“एक डाल फला ले ई पछ्याणया जाहाँ। अगर डाल खरा, ता तेसरे फल भी खरे हूंणे, अगर डाल बुरा, ता तेसरे फल भी बुरे हूंणे।
12	34	तुस्से लोक जैहर्ले कीड़े रे बच्चे साहीं ऐें, तुस्से बुरे हुई किन्हें किहाँ खरी गल्ला बोली सक्हा ऐें? क्यूंकि जो मना मन्झ भर्हीरा, से ई मुंहा पर आई जाहाँ।
12	35	खरा माह्णुं मना रे भण्डारा ले खरी गल्ला काढा; होर बुरा माह्णुं मना ले भण्डार ले बुरी गल्ला काढा।
12	36	होर हांऊँ तुस्सा किन्हें बोल्हा कि, जो-जो निकम्मी गल्ला माह्णुं बोल्घे, न्याय रे ध्याड़े तिन्हा हर एक गल्ला रा लेखा देणा।
12	37	क्यूंकि तुध आपणी गल्ला री वजहा ले ई धर्मी होर आपणी गल्ला री वजहा ले ई दोसी बणना।”
12	38	होर एक ध्याड़े कई व्यवस्था स्खाणे वाल्ऐ होर फरीसी लोके तेस किन्हें बोल्या, “हे गूरू, आस्से तेरे ले एक चिन्ह देखणा चाहें, ताकि आस्सा जो पता लगे कि तू परमेसरे ई भेजिरा।”
12	39	यीसूए तिन्हा जो जवाब दितेया कि, “एस युगा रे बुरे होर व्यभिचारी लोक चिन्ह तोप्हा ऐें, पर जेह्ड़ा योना नबी रे साउगी हुआ तेस चिन्हा जो छाडी किन्हें कोई होर चिन्ह तिन्हा जो नी दितेया जाणा।
12	40	योना नबी तीन रात होर तीन ध्याड़े बडी मछिया रे पेटा मन्झ रैहया, तिहां ईं मां माह्णुं रे मह्ठे भी तीन रात होर तीन ध्याड़े कब्रा रे अंदर रैंह्णां।
12	41	नीनवे रे लोका न्याय रे ध्याड़े एस्सा पीढ़ी रे लोका साउगी उठी किन्हें स्यों दोसी ठैहराणे। क्यूंकि तिन्हें योना नबी रा प्रचार सुणी किन्हें, पाप करणा छाडी दितेया। होर ऐथी से आ जो योना ले बडा आ, फेरी भी तुस्से पाप करणा नी छाडदे।
12	42	इस्राएल देसा री दक्षिण दिसा ले सेबा नांऊँआं री राणिया न्याय रे ध्याड़े एस्सा पीढ़ी रे लोका साउगी उठी किन्हें स्यों दोसी ठैहराणे, क्यूंकि से सेबा राणी सुलेमाना राजे रा ज्ञान सुणने रे कठे बड़े दुरा ले आई। होर एथी एक एह्ड़ा आ जो सुलेमान राजे ले भी बडा आ, पर फेरी भी तुस्से पाप करणा नी छाडेया।”
12	43	“जेबे दुस्टात्मा माह्णुं मन्झा ले निकली जाहीं, ता से सुक्की जगहा मन्झ अराम टोल्हा ई, होर अराम नी पांदी।
12	44	तेबे से आपु किन्हें बोल्हा ई कि, ‘मां तेस माह्णुं मन्झ जेथी ले हांऊँ निकली री थी, तेथी मां वापस चली जाणा,’ होर से आई किन्हें तेस माह्णुं री जिन्दगी जो खाली, साफ-सुथरी होर सजरी-धजरी कमरे साहीं पाहीं।
12	45	तेबे से दुस्टात्मा जाई किन्हें आपणे ले भी ज्यादा बुरी सात दुस्टात्मा जो आपणे साउगी ल्याहूंआं ईं, होर से तेस माह्णुं अंदर आई किन्हें तेथी रैंहयां ईं, होर तेस माह्णुं री पिछली हालत पैहले ले भी बुरी हुई जाहीं। एस्सा पीढ़ी रे बुरे लोका री हालत भी एह्ड़ी ई हूणीं।”
12	46	जेबे यीसू भीड़ा किन्हें गल्ला करदा ई लगीरा था, ता तेसरी माऊ होर भाई बाहर खड़ीरे थे, होर तेस किन्हें गलबात करणा चाहें थे।
12	47	केसिए यीसूए किन्हें बोल्या, “देख तेरी माऊ होर तेरे छोटे भाई बाहर खड़ीरे, होर तेरे साउगी गलबात करणा चाहें।”
12	48	तेबे यीसूए तेस बोलणे वाल्ऐ जो जवाब दितेया, “कुणहीं मेरी माऊ? होर कुणहें मेरे भाई?”
12	49	होर तिन्हें आपणे चेले वखा जो आपणे हाथ करी किन्हें बोल्या, “मेरी माऊ होर मेरे भाई ता यों ऐें।
12	50	क्यूंकि जो कोई मेरे स्वर्गीय बापू री इच्छा पर चले, से ई मेरा भाई, होर मेरी बैहण होर मेरी माऊ ई।”
13	1	कुछ टैमा बाद तेस ई ध्याड़े यीसू घरा ले निकली किन्हें गलील समुद्रा रे बाढे जाई किन्हें बैठी गया।
13	2	होर एह्ड़ी बडी भीड़ तेस वाले कठी हुई गयी होर से किस्ती पर चढ़ी किन्हें बैठी गया, होर सारी भीड़ बाढे खह्ड़िरी रही।
13	3	होर से तिन्हा जो उदाहरणा मन्झ बौह्त सारी गल्ला बोल्दा लगेया कि, “सुणा, एक किसान बेजा बाह्णे रे कठे डोर्हीया जो गया।
13	4	बाहन्दे टैम कुछ बेजा पैंडे रे बाढे पये होर चिड़ुऐ आई किन्हें स्यों बेजा चुगी लये।
13	5	कुछ पात्थरा वाली जमीना पर पये, जेथी तिन्हा जो भरपूर माटा नी मिल्या होर गैहराई मन्झ माटा नी मिलणे री वजहा ले स्यों छोड़े ई जम्मी गये।
13	6	पर सूरज निकल्दे ही स्यों फुख्ही गये, होर जड़ नी पकड़णे री वजहा ले स्यों सुक्की गये।
13	7	कुछ झाकड़ा मन्झ पई गये, होर झाकड़े बढ़ी किन्हें स्यों दबाई दिते।
13	8	पर कुछ बांकी जमीना पर पया, होर बौह्त फलेया, केसिए सौ गुणा, केसिए साठ गुणा, केसिए तीह गुणा।
13	9	होर यीसूए बोल्या, जो मेरी गल्ला सुणदा लगीरा, से बड़े ध्याना किन्हें सुणें।”
13	10	होर चेले यीसू वाले आई किन्हें बोल्या, “तू तिन्हा किन्हें उदाहरणा मन्झ किधियो गल्ला करहा?”
13	11	होर यीसूए बोल्या कि, “तुस्सा जो स्वर्गा रे राजा रे भेदा री समझ दितीरी, पर तिन्हा जो नी।
13	12	क्यूंकि जेह्ड़े मेरी गल्ला जो सुणे, तिन्हा जो ज्यादा समझ आऊणीं; पर जेह्ड़े लोक नी सुणदे लगिरे तिन्हा वाले जो भी ज्ञान आ; से तिन्हा ले लेई लितेया जाणा।
13	13	हांऊँ तिन्हा किन्हें उदाहरणा मन्झ इधी कठे गल्ला करहा, क्यूंकि स्यो मेरे कामा जो देख्दे हुये भी नी देख्दे; होर मेरी गल्ला जो सुणदे हुये भी नी सुणदे; होर नी समझ्दे।
13	14	होर तिन्हारे बारे मन्झ यसायाह नबी री ये भविस्यवाणी पूरी हुंहां ई: ‘कि तुस्सा काना ले ता सुणना, पर समझणा नी; होर हाखिया ले ता देखणा, पर तुस्सा जो नी सूझणा।
13	15	क्यूंकि इन्हा लोका रा मन सुस्त हुई गईरा, होर स्यों काना ले ऊँचा सुणहां ऐें, होर तिन्हें आपणी हाखिया बन्द करी लईरी; केथी एह्ड़ा नी हो कि स्यों हाखिया ले देखे, होर काना ले सुणे, होर मना ले समझे, होर फिरी जाए, होर हांऊँ तिन्हा जो ठीक करी देऊं।’
13	16	पर धन्य ई तुस्सा री हाखिया, इधी कठे स्यों देख्हा ई, होर तुस्सा रे कान, इधी कठे स्यों सुणहां ऐें।
13	17	क्यूंकि हांऊँ तुस्सा किन्हें सच्च बोल्हा कि, बौह्त नबिये होर धर्मिए चाहेया कि स्यों गल्ला देखे जो गल्ला तुस्से देख्हा ऐें, पर नी देखी सके; होर स्यों गल्ला सुणें, जो गल्ला तुस्से सुणहां ऐें; पर नी सुणी सके।”
13	18	“एता रे कठे तुस्से बेजा बाह्णे वाल्ऐ रा उदाहरण सुणा।
13	19	जो कोई राज्या रा बचन सुणी किन्हें नी समझ्दा, तेसरे मना मन्झ जो कुछ बाहिरा था, तेता जो से दुस्ट सैतान आई किन्हें लेई जाहाँ। ये एह्ड़े लोक ऐ जो पैंडे रे बाढे बाहिरे थे।
13	20	होर कुछ लोक तेस बेजे साहीं ऐें जेह्ड़े गट्टे वाली जमीना पर बाही जाये, यूं स्यों माह्णुं ऐें, जो परमेसरा रे बचना जो सुणी किन्हें झट पट खुसी किन्हें मन्हां ऐें।
13	21	पर आपणे अंदर जड़ नी पकड़णने री वजहा ले स्यों थोह्ड़े ही ध्याड़े तक विस्वास रख्हा ऐें, होर बचना री वजहा ले स्यों दुःखा रे टैमा बचना पर विस्वास करना छाडी देहां ऐें।
13	22	होर कुछ लोक तेस बेजे साहीं ऐें जेह्ड़े झाकड़ा मन्झ बाहिरे, यूं स्यों माह्णुं ऐें, जिन्हें परमेसरा रा बचन सुणेया, होर एस संसारा री चिन्ता, पैसे रे धोखा मन्झ फसी किन्हें बचना मन्झ बढ़ने ले रुकी गये, होर स्यों परमेसरा री इच्छा पर नी चली पांदे।
13	23	होर कुछ लोक तेस बेजे साहीं ऐें जो बढ़िया जमीना मन्झ बाहे, यूं स्यों माह्णुं ऐें, जो परमेसरा रे बचना जो सुणी किन्हें समझ्हे, होर परमेसरा री इच्छा रे मताबक करहा ऐें, यूं तेस फसला साहीं ऐें, जो सौ गुणा, साठ गुणा, होर तीह गुणा फल ल्याहूहाँ ऐें।”
13	24	यीसूए तिन्हा जो एक होर उदाहरण दसेया कि, “स्वर्गा रा राज एह्ड़ा आ।” केसी किसाने आपणी डोहर्रिया मन्झ बढ़िया बेजा बाह्या।
13	25	पर जेबे लोक निंद्रा मन्झ थे ता तेसरा दुस्मण आई किन्हें कणका रे बेजे मन्झ जंगली बेजा बाही किन्हें चली गया।
13	26	जेबे बेजे मन्झा ले टियूऐ फूटे होर सीरी लगी, ता जंगली बेजे रे दाणे भी बढ़े।
13	27	एता पर घर माल्का रे सेऊआदारे आई किन्हें तेस किन्हें बोल्या, “हे माल्का, क्या तुस्से आपणी डोहर्रिया मन्झ बढ़िया बेजा नी बाहिरा था? फेरी जंगली बेजे रा डाल तेता मन्झ केथी ले आये?”
13	28	माल्के तिन्हा किन्हें बोल्या, “ये केसी दुस्मणा रा काम आ। सेऊआदारे तेस किन्हें बोल्या, ‘क्या तुस्सा री इच्छा ई कि, आस्से जाई किन्हें तिन्हा जंगली दाणे जो पट्टी ले?’
13	29	तिन्हें बोल्या, ‘एह्ड़ा मत करा, केते एह्ड़ा नी हो कि जंगली बेजे रे डाल पट्टदे साउगी कणक भी पट्ठी जाए।
13	30	कटाई तक दुंहीं जो साउगी-साउगी बढ़ने देआ, होर कटाई रे टैमा मां कटाई करणे वाल्ऐ किन्हें बोलणा; पैहले जंगली बेजे रे डाल पट्टी किन्हें फुकणे रे कठे तिन्हारे भारे बान्ही लऊआ, होर कणका जो मेरे गोदामा मन्झ कठा करा।’”
13	31	यीसूए तिन्हा जो एक होर उदाहरण दितेया कि, “स्वर्गा रा राज राई रे एक दाणे साहीं आं, जेस जो केसी माह्णुंऐ लई किन्हें आपणी जमीना मन्झ बाही दितेया।
13	32	से राई रा दाणा सभ बेजे ले छोटा ता हाया पर जेबे से बाह्या जाहाँ तेबे से सभ छोटे बूटे ले बडा हुई जाहाँ; होर एह्ड़ा डाल बणी जाहाँ कि, आसमाना रे चिड़ुए आई किन्हें तेता रे पांगे पर बसेरा करहा ऐें।”
13	33	यीसूए एक होर उदाहरण तिन्हा जो दसेया कि, “स्वर्गा रा राज एह्ड़ा आ। केसी जनानिये स्जेड़ा लई किन्हें बौह्त सारे आटे मन्झ म्लाई दितेया, होर हुंदे-हुंदे से सारा आटा सीजी गया।”
13	34	यीसूए तिन्हा लोका जो उदाहरण बोली किन्हें सब कुछ स्खाया। जेबे भी यीसूए तिन्हा किन्हें बोल्या तिन्हें हमेसा एह्ड़े उदाहरण दिते।
13	35	ताकि जो बचन नबी रे ज्रीए बोल्या गईरा था, से पूरा हो कि: “मां तुस्सा किन्हें उदाहरणा मन्झ बोलणा, मां स्यों गल्ला जो संसारा री सुर्हूआता ले लुख्ही री रही स्यों जाहिर करणी।”
13	36	तेबे यीसू भीड़ा जो छाडी किन्हें घरा जो आया, होर तेसरे चेले तेस वाले आई किन्हें बोल्या, “डोहर्रिया रे जंगली बेजे रा उदाहरण आस्सा जो समझाई दे।”
13	37	यीसूए तिन्हा जो जवाब दितेया कि, “खरे बेजे रा बाह्णे वाल्आ माह्णुं रा मह्ठा जो बोल्हा ऐें, से हांऊँ आं।
13	38	डोहरिया संसार रे लोक ई, खरा बेजा परमेसरा रे राज्या रे लोक ऐें। होर जंगली बेजा स्यों लोक ऐें जो दुस्ट सैताना रे।
13	39	जिन्हें दुस्मणे जे स्यों बाहे से सैतान आ; कटाई तेस टैमा जो दसा जेबे संसारा रा अंत हूंणा आ: होर काटणे वाल्ऐ स्वर्गदूत ऐें।
13	40	इधी कठे जिहां जंगली बेजे रे दाणे कठे किते जाहें होर फुकी दिते जाहें तिहां ई संसारा रे आखरी मन्झ हूंणां।
13	41	मां माह्णुं रे मह्ठे आपणे स्वर्गदूत भेजणे, होर तिन्हा मेरे राजा मन्झा ले सभ पाप करणे वाल्ऐ होर गन्दे काम करणे वाल्ऐ काढी देणे।
13	42	होर स्वर्गदूता स्यों आगी रे गड्ढे मन्झ पाई देणे, तेथी रोणा होर दांत पिसणा हूंणां।
13	43	तेस टैम धर्मी माह्णुंआं आपणे बापू परमेसरा रे राजा मन्झ सूरजा साहीं चमकणा। होर यीसूए बोल्या, जो मेरी गल्ला सुणदा लगीरा, से बड़े ध्याना किन्हें सुणें।”
13	44	“फेरी स्वर्गा रा राज एह्ड़ा आ। एकी माह्णुं जो केसी डोर्ही मन्झ ल्कोई रा खजाना मिल्या, जेस जो तिन्हें माह्णुंऐ ल्कोई दितेया, होर खुसी रे मारे जाई किन्हें होर आपणा सब कुछ बेची किन्हें से डोर्ही खरीदी लई।”
13	45	“फेरी स्वर्गा रा राज एह्ड़ा आ। एक वपारी था जो खरे मोतिया री तोपा मन्झ था।
13	46	तेबे तेस जो एक कीमती मोती मिल्या होर तिन्हें जाई किन्हें आपणा सब कुछ बेची किन्हें से मोती खरीदी लया।”
13	47	“फेरी स्वर्गा रा राज तेस बडे जाला साहीं आं, जो समुद्रा मन्झ पाईरा था होर हर एक किस्मा री मछिया कठा करी किन्हें लई आया।
13	48	होर जेबे से जाल भर्ही गया, ता स्यों जाल खिन्जी किन्हें बाढे लई आये, होर तिन्हें बैठी किन्हें खरी-खरी मछिया ता भांडे मन्झ कठी किती, होर बेकार-बेकार सटी दिती।
13	49	संसारा रे आखरी मन्झ एह्ड़ा ही हूंणां; स्वर्गदूता आई किन्हें दुस्ट लोक धर्मी लोका ले लग करणे, होर दुस्ट लोक आगी रे गड्ढे मन्झ पाई देणे।
13	50	तेथी रोणा होर दांत पिसणा हूंणां।”
13	51	तेबे यीसूए चेले ले पूछ्या, “क्या तुस्से ये सब उदाहरण समझी गये?” चेले यीसू किन्हें बोल्या, “हां, आस्से समझी गये।”
13	52	यीसूए तिन्हा किन्हें बोल्या, “इधी कठे हर एक व्यवस्था स्खाणे वाल्ऐ जो स्वर्गा रे राज्या रा चेला बणी गईरा, से तेस घरा रे माल्का साहीं आं जो आपणे भण्डारा ले नौंईं होर पुराणी चीजा काढा।”
13	53	जेबे यीसू सभ उदाहरण बोली चुक्या, ता से तेथी ले चली गया।
13	54	होर आपणे देस नासरत गांऊँआं मन्झ आई किन्हें तिन्हारी यहूदी सभा मन्झ तिन्हा जो एह्ड़ा उपदेस देंदा लग्या, स्यों हरान हुई किन्हें बोल्दे लगे कि, “एस जो ये ज्ञान केथी ले मिल्या, होर ये सामर्था रे काम किहां करहा?
13	55	आस्से एस जो जाणहां ऐें कि ये सेई तरखाण आ। होर एसरी माऊआ रा नांऊँ मरियम होर एसरे भाईया रे नांऊँ याकूब होर यूसुफ होर समौन होर यहूदा ऐें।
13	56	होर एसरी सभ बैहणीया एथी आस्सा रे बीच भरा रैंहयां ईं, फेरी इन्हें ये सभ गल्ला केथी ले सीखी?”
13	57	एस तरीके किन्हें तिन्हें यीसू पर विस्वास नी कितेया, इधी कठे यीसूए तिन्हा किन्हें बोल्या, “नबी आपणा गांऊँ आपणे घरा जो छाडी किन्हें हर जगहा आदर पांहा।”
13	58	होर तिन्हें तेथी तिन्हारे विस्वास नी करणे री वजहा ले बौह्त सामर्था रे काम नी किते।
14	1	तेस टैम चौथाई देसा रे गलील जिल्ले रा राजा हेरोदेस राजे यीसू रे सामर्था रे कामा रे बारे मन्झ सुणेया।
14	2	होर तिन्हें आपणे सेऊआदारा किन्हें बोल्या कि, “यहून्ना बपतिस्मा देणे वाल्आ मरिरे मन्झा ले जिउंदा हुई गईरा, इधी कठे यीसू ले सामर्था रे काम हुंहां ऐें।”
14	3	हेरोदेस राजे ये इधी कठे सोच्या, क्यूंकि हेरोदेसे आपणे भाई फिलिप्पुसा री लाड़ी हेरोदियासा किन्हें ब्याह करी लईरा था, जेब्की तेसरा भाई फिलिप्पुस हल्ली तक जिउंदा था, होर यहून्ना बपतिस्मा देणे वाल्आ हमेसा ये गल हेरोदेसा जो बोल्दा रैंहयां था कि, जो तैं कितेया से परमेसरा री व्यवस्था ले बरखलाफ आ! तेबे, हेरोदियासा री खुसी री वजहा ले हेरोदेसे आपणे स्पाहीया जो यहून्ना जो गिरफ्तार करणे रा हुक्म दितेया, होर तिन्हें स्पाहिये से जंजीरा किन्हें बान्ह्या होर जेल्हा मन्झ पाई दितेया।
14	4	क्यूंकि यहून्ना तेस किन्हें बोल्या था कि, एसरी लाड़ी रखणा मूसा री व्यवस्था रे बरखलाप आ।
14	5	होर हेरोदेस यहून्ना बपतिस्मा देणे वाल्ऐ जो मारी देणा चाहां था, पर से लोका ले डरहा था, क्यूंकि स्यों तेस जो नबी मन्हां ऐें थे।
14	6	पर जेबे हेरोदेस राजे रा जन्म ध्याड़ा आया, ता हेरोदियासा री मह्ठीऐ समारोहा मन्झ नाच दसी किन्हें हेरोदेस राजा खुस करी दितेया।
14	7	इधी कठे तिन्हें कसम खाध्ही कि, “जो कुछ तू मेरे ले मान्घगी, मां तुजो देणा।”
14	8	आपणी माऊआ री सलाह मनी किन्हें तेस्से बोल्या, “यहून्ना बपतिस्मा देणे वाल्ऐ रा मूंड एक थाली मन्झ मंगवाई दे।”
14	9	राजा हेरोदेस दु:खी हुआ, पर आपणी कसमा री वजहा ले, होर साउगी बैठी किन्हें खाणा खाणे वाल्ऐ री वजहा ले तिन्हें हुक्म दितेया कि, तेस्सा मह्ठी री इच्छा पूरी करी दिती जाए।
14	10	होर जेल्हा मन्झ लोक भेजी किन्हें यहून्ना बपतिस्मा देणे वाल्आ रा मूंड कटवाई दितेया।
14	11	होर तिन्हें तेसरा मूंड थाली मन्झ ल्यान्देया, होर मह्ठी जो दितेया; होर मह्ठीये तेसरा मूंड आपणी माऊआ वाले लई गई।
14	12	होर यहून्ना रे चेले आई किन्हें तेसरी ल्हास लिती होर दबाई दिती, होर जाई किन्हें यीसू जो खबर दिती।
14	13	यहून्ना रे बारे मन्झ सुणने ले बाद यीसूए किस्तिया पर चढ़ी किन्हें तेथी ले केसी सुनसान जगहा मन्झ कल्हे रैहणे रे कठे चली गया। पर लोक ये सुणी किन्हें यीसू तेथी आ स्यों गांऊँआं ले पैदल चली किन्हें तेसरे साउगी चली पये।
14	14	यीसूए किस्ती ले निकली किन्हें एक बडी भीड़ देखी। तेस जो तिन्हा पर तरस आई, होर तिन्हें तिन्हारे ब्मार ठीक किते।
14	15	जेबे सांझ हुई, ता तेसरे चेले तेस वाले आई किन्हें बोल्दे लगे, “ये ता सुनसान जगहा ई होर देर हुएया करहा ई। लोका जो भेजी देआ कि स्यों बस्ती मन्झ जाई किन्हें आपणे कठे खाणा खरीदी ले।”
14	16	यीसू ये तिन्हा किन्हें बोल्या, “तिन्हारा जाणा जरूरी नी आ! तुस्से ई इन्हा जो खाणे जो देआ।”
14	17	तिन्हें तेस किन्हें बोल्या, “एथी आस्सा वाले पांज रोटी होर दो मछिया जो छाडी किन्हें होर कुछ नी हाया।”
14	18	होर तिन्हें बोल्या, “तिन्हा जो एथी मेरे वाले लई आऊआ।”
14	19	तेबे यीसूए लोका जो घाहा प्रयाल्हे बठयाल्णे जो बोल्या। होर तिन्हें पांज रोटिया होर दो मछिया लई किन्हें स्वर्गा वखा जो देखी किन्हें परमेसरा रा धन्यावाद कितेया, होर रोटिया तोड़ी-तोड़ी किन्हें चेले जो दिती होर चेले लोका जो बांडी।
14	20	होर सब खाई किन्हें रजी गये। होर खाणे ले बाद बी रोटी होर मछिया बची गई, होर तिन्हें बचीरे रोटिया री भर्हिरी बारा छड़ोल्लू चक्के।
14	21	होर तेथी खाणे वाल्ऐ स्यों पांज हज़ार मर्ध थे पर तिन्हें ज्नानिया होर बच्चे नी गिणीरे थे
14	22	होर यीसूए झट पट आपणे चेले जबरदस्ती किस्ती पर चढ़ाए, ताकि स्यों तेस ले पैहले गलील समुद्रा रे पारली तरफ चली जाए, जेबे तक की से लोका जो भेजी नी दे।
14	23	लोका जो भेजणे ले बाद यीसू प्रार्थना करणे रे कठे कल्हे जे प्हाड़ा पर चढ़ी गया। होर जेबे सांझ हुई ता से तेथी कल्हा ही था।
14	24	तेस टैम चेले जेस किस्ती पर थे से किस्ती समुद्रा रे बीच डगमगाया करहा ई थी, क्यूंकि बागरा रा असर तिन्हा पर भारी था।
14	25	होर से भ्यागा तीन बजे रे करीब से समुद्रा पर चली किन्हें तिन्हा वाले आया।
14	26	चेले तेस जो समुद्रा पर चल्दे हुए देखी किन्हें डरी गये! होर स्यों बोल्दे लगे कि, “से भूत आ,” होर डरा रे मारे स्यों चिंगा पान्दे लगे।
14	27	यीसूए झट पट तिन्हा किन्हें गल्ला किती, होर बोल्या, “हिम्मत रखा: हांऊँ यीसू आ, डरा मत।”
14	28	पतरसे यीसू जो जवाब दितेया, “हे प्रभु, अगर ये तुस्से ऐें, ता मुंजो आपणे वाले पाणी पर चली किन्हें आऊणें रा हुक्म देआ।”
14	29	यीसूए बोल्या, “आऊ!” तेबे पतरस किस्ती ले उतरी किन्हें यीसू वाले जाणे रे कठे पाणी पर चल्दा लग्या।
14	30	पर जेबे पतरसे तूफाना री वजहा ले उठदी तेज लैहरा देखी ता से बौह्त डरी गया, होर जेबे पतरस डुबदा लग्या, ता तिन्हें चिंगी किन्हें बोल्या, “हे प्रभु, मुंजो बचाई ले।”
14	31	यीसूए झट पट आपणा हाथ बढ़ाई किन्हें से पकड़ी लया, होर तेस किन्हें बोल्या, “हे कम विस्वास करणे वाल्ऐ, तैं किधियो सक कितेया?”
14	32	जेबे स्यों किस्ती पर चढ़ी गये, ता बागर रुकी गई।
14	33	होर जो किस्ती पर थे, तिन्हें तेस जो अराधना करी किन्हें बोल्या, “सच्चे, तू परमेसरा रा मह्ठा आ।”
14	34	होर यीसू समुद्रा रे पार करी किन्हें गन्नेसरत ईलाके मन्झ पूजी गया।
14	35	होर तेथी रे लोके यीसू पछयाणी लया, होर ओरले परले सारे ईलाके मन्झ खबर किती, होर सभ लोक आपणे-आपणे ब्मार ठीक करणे रे कठे तेस वाले ल्यांदे।
14	36	होर स्यों तेस ले अर्ज करहा ऐें थे कि, ब्मार लोका जो तेसरे कपड़े रा पल्लू ई छूह्णे दे। होर जितने तेस जो छुहां ऐें थे, स्यों सब ठीक हुई जाहें थे।
15	1	तेबे फरीसी लोक होर कुछ व्यवस्था स्खाणे वाल्ऐ जो यरुस्लेम सैहरा ले आईरे थे यीसू किन्हें बोल्दे लगे।
15	2	“तेरे चेले बापदादेया रे रूआजा जो नी मन्नदे, क्यूंकि स्यों बगैर हाथ धोये रोटी खाहें।”
15	3	यीसूए तिन्हा जो जवाब दितेया कि, “तुस्से भी आपणे रूआजा रे मन्ने रे कठे परमेसरा रे हुक्मा जो किधियो टाल्ही देहां ऐ?
15	4	क्यूंकि परमेसरे बोलिरा था कि, ‘आपणे माऊ-बापू री इज्जत करा। होर जो कोई आपणे माऊ बापू जो बुरा बोले, से मारी दितेया जाणा।’
15	5	पर तुस्से बोल्हा ऐें कि, अगर कोई आपणे माऊ-बापू किन्हें बोले कि, ‘जो कुछ मदद हांऊँ तुस्सा जो देई सक्हा था, से परमेसरा जो भेंट चढ़ाई जाई चुकिरा।’
15	6	एस तरहा तुस्से बोल्हे कि तेस जो आपणे माऊ-बापू रा आदर करणे री ज्रूरत नी हाई। इंहां करी किन्हें तुस्से आपणे रूआजा जो मन्ने रे कठे ले परमेसरा रा वचन टाल्ली देहां ऐें।
15	7	हे पाखंडी लोको, यसायाह नबिये तुस्सा रे बारे मन्झ बिलकुल ठीक भविस्यवाणी कितिरी कि,
15	8	‘ये लोक आपणे सब्दा किन्हें ता मेरा आदर करहा ऐें, पर तिन्हारा मन मेरे ले बौहत दूर आ।
15	9	होर स्यों बेकार मेरी अराधना करहा ऐें, क्यूंकि स्यों माह्णुंआं रे बणाईरे रुआजा जो परमेसरा रे हुक्म बोली किन्हें लोका जो स्खाहें।’”
15	10	होर यीसूए लोका जो आपणे वाले सादी किन्हें, तिन्हा किन्हें बोल्या, “सुणा, होर समझा।
15	11	जो मुंहा मन्झ जाहाँ, से माह्णुं जो बाहरा ले गन्दा करदा, पर माह्णुं रे मुहां ले जो गल्ला निकला ई, से ई माह्णुं जो गन्दा करही।”
15	12	तेबे चेले आई किन्हें तेस किन्हें बोल्या, “क्या तू जाणहां कि फरीसी लोके ये बचन सुणी किन्हें ठोकर खाध्ही?”
15	13	तिन्हें जवाब दितेया, “हर बूटा जो मेरे स्वर्गीय बापूए नी ल्गाया, से पटी दितेया जाणा।
15	14	तिन्हा जो जाणे देआ; स्यों काणे कलीसिया रे अगुवे ऐ: होर अगर काणा काणे जो पैंडा दसे, ता दुहिंआं गढे मन्झ पई जाणा।”
15	15	ये सुणी किन्हें, पतरसे यीसू किन्हें बोल्या, “एस उदाहरणा रा मतलब आस्सा जो समझाई दे।”
15	16	यीसूए तिन्हा ले पूछेया, “क्या तुस्से भी ऐहड़े नासमझ ऐें?
15	17	क्या तुस्से नी समझ्दे कि, जो कुछ मुंहा मन्झ जाहाँ, से पेटा मन्झ चली जाहाँ, होर संडासा ले हुई किन्हें निकली जाहाँ?
15	18	पर जो कुछ मुंहा ले बाहर निकल्हा, से मना ले निकल्हा, होर से ई माह्णुं जो गन्दा करहा।
15	19	क्यूंकि बुरे-बुरे सोच रखणा, खून करणा, नजायज रिस्ते रखणा, व्यभिचार करणा, चोरी करणा, झूठी गुआही देणा होर बदनामी करणा, जेह्ड़ी गल्ला मना ले बाहर निकल्हा ई।
15	20	ये ई चीजा ई, जो माह्णुं जो गन्दा करहा ई, पर बगैर हाथ धोए खाणा माह्णुं जो गन्दा नी करदा।”
15	21	तेबे यीसू गलील जिल्ले जो छाडी किन्हें सुर होर सैदा सैहरा वखा जो चली गया।
15	22	होर कनान देसा मन्झ रैहणे वाली एक जन्नानी आई होर से चिंगी किन्हें बोल्दी लगी, “हे प्रभु राजे दाऊदा रे मह्ठे, मेरे पर दया कर! मेरी मह्ठी जो दुस्टात्मा बड़ी भारी तंग करेया करहा ई।”
15	23	पर तिन्हें तेस्सा जो कोई जवाब नी दितेया, होर तेसरे चेले आई किन्हें तेस किन्हें अर्ज करी किन्हें बोल्या, “एस्सा जो भेजी दे; क्यूंकि ये आस्सा रे पीछे चिलान्दी-चिलान्दी आया करहा ई।”
15	24	यीसूए जवाब दितेया कि, “इस्राएल देसा रे घराने री गुआहिरी भेडा जो छाडी किन्हें मुंजो केसी वाले नी भेज्या गईरा।”
15	25	पर से आई होर जांढू रे भारे पई किन्हें तेस किन्हें बोल्दी लगी, “हे प्रभु, मेरी मदद करा।”
15	26	यीसूए तेस्सा जो परखणे रे कठे जवाब दितेया कि, “बच्चेया री रोटी लई किन्हें कुत्ते रे अगे नी रखदे।” (यहूदी लोक दूजी जातिया रे लोका जो कुत्ते साहीं समझ्हा ऐें थे)
15	27	पर तेस्से बोल्या, “सच्च आ प्रभु, पर कुत्ते भी रोटी रे टुकड़े खाई लैंहां ऐें, जो तिन्हारे माल्का री मेजा ले पहूंआं ऐें।”
15	28	एता पर यीसूए तेस्सा जो जवाब देई किन्हें बोल्या कि, “हे ज्नाने, तेरा विस्वास बडा आ; जेह्ड़ा तू चाहीं, तेरे कठे तेह्ड़ा ई हो।” होर तेस्सा री मह्ठी तेस ई टैम ठीक हुई गई।
15	29	यीसू तेथी ले चली किन्हें, गलील समुद्रा वाले आई गया, होर प्हाड़ा पर चढ़ी किन्हें तेथी बैठी गया।
15	30	होर तेस वाले बौह्त भीड़ कठी हुई गई, लंगड़े, काणे, टाटे, टुंडे होर बौह्त सारे तेस वाले आये; होर तिन्हें स्यों तेसरे पैरा वाले ल्यांदे, होर तिन्हें स्यों ठीक करी दिते।
15	31	जेबे लोके देख्या कि, गूंगे बोल्हा ऐें होर टूण्डे ठीक हुंहां ऐें होर लंगड़े चल्हा ऐें होर काणे देख्हा ऐें, ता तिन्हें हरान हुई किन्हें इस्राएल देसा रे परमेसरा री बड़ाई किती।
15	32	यीसूए आपणे चेले जो सादी किन्हें बोल्या, “मुंजो ऐस्सा भीड़ा पर तरस आया करहा आ, क्यूंकि ये त्राय ध्याड़े ले मेरे साउगी ऐें, होर ऐबे तिन्हा वाले खाणे रे कठे कुछ नी बचिरा। होर हांऊँ तिन्हा जो भूखा वापस नी भेजणा चाहन्दा, केते एह्ड़ा नी हो कि स्यों पैंडे मन्झ ई थकी किन्हें बेहोस हुई जाओ।”
15	33	यीसू रे चेले तेस जो जवाब दितेया कि, “एथी सुनसान जगहा मन्झ इतनी रोटिया केथी ले ल्याईये कि आस्से इतनी बडी भीड़ा जो रजाई सके?”
15	34	यीसूए तिन्हा ले पूछेया, “तुस्सा वाले कितनी रोटिया ई?” तिन्हें बोल्या, आसा वाले “सात रोटिया होर थोड़ी जे छोटी मछिया ई।”
15	35	तेबे यीसूए लोका जो जमीना पर बैठणे रा हुक्म दितेया।
15	36	होर तिन्हें सात रोटिया होर मछिया लिती होर परमेसरा रा धन्यावाद करी किन्हें तोड़ी होर बांडणे रे कठे आपणे चेले जो देंदा गया, होर चेले लोका जो बांडी।
15	37	सारे खाई किन्हें रजी गये होर रोटिया बची गई। तिन्हें बचिरे रोटिया रे भर्हिरे सात छड़ोल्लू चक्के।
15	38	होर खाणे वाल्ऐ ज्नानिया होर बच्चे रे अलावा लगभग चार हज़ार मर्ध थे।
15	39	फेरी यीसूए भीड़ वापस घरा भेजी दिती, होर आपु किस्ती पर बैठी गया, होर मगदन ईलाके तक गया।
16	1	होर फरीसी लोक होर सदूकी लोक नेडे आई किन्हें यीसू जो परखणे रे कठे तेस किन्हें बोल्या कि, “आसमाना रा कोई चिन्ह आस्सा जो दस, ताकि आस्सा जो पता लगे कि तू परमेसरे ई भेजिरा।”
16	2	यीसूए तिन्हा जो जवाब दितेया कि, “जेबे सांझ हुंहां ईं तुस्से बोल्हा ऐें कि आज मौसम साफ रैंह्णां क्यूंकि आसमान साफ आ।
16	3	होर भ्याग हुंदे बोल्हा ऐें कि, आज आंधी आऊणीं क्यूंकि आसमान लाल होर धुंधला आ। तुस्से आसमाना रा हाल देखी किन्हें भेद दसी सक्हा ऐें, पर परमेसर जो जमाने मन्झ जो करहा तेता रा भेद करणा कि नी जाणदे?
16	4	एस युगा रे बुरे होर व्यभिचारी लोक चिन्ह तोप्हा ऐें पर जेह्ड़ा योना नबी रे साउगी हुआ एस चिन्हा जो छाडी किन्हें कोई होर चिन्ह तिन्हा नी दितेया जाणा।” होर यीसू तिन्हा जो छाडी किन्हें समुद्रा रे पारली वखा जो चली गया।
16	5	होर जेबे यीसू होर चेले समुद्रा रे दूजे बाढे पूजी गये, तेबे चेलेया जो याद आई कि स्यों रोटी ल्याऊणा भूली गईरे थे।
16	6	यीसूए तिन्हा किन्हें बोल्या, “फरीसी लोक होर सदूकी लोका रे स्जेड़े ले चतन्न रैहया।”
16	7	चेले आपु मन्झ सोच विचार करदे लगे कि, “आस्सा वाले सभी रे कठे रोटिया नी हाई इधी कठे यीसूए एह्ड़ा बोल्या।”
16	8	ये जाणी किन्हें यीसूए तिन्हा किन्हें बोल्या, “हे कम विस्वास रखणे वाल्ऐ लोको, तुस्से रोटिया रे बारे मन्झ सोच विचार किधियो करेया करहा ऐें कि तुस्सा वाले रोटी नी हाई?
16	9	क्या हल्ली तक तुस्से जाणदे होर समझ्दे नी ऐें? जेबे मैं पांज हज़ार लोका रे कठे पांज रोटिया तोड़ी थी ता तुस्से बचीरे रोटिया रे कितने छड़ोल्लू भरी किन्हें चक्के थे?
16	10	होर जेबे मैं चार हज़ार लोका रे कठे सात रोटिया तोड़ी, ता तुस्से बचीरे रोटिया रे कितने छड़ोल्लू चक्के?
16	11	तुस्से कि नी समझ्दे कि मैं तुस्सा किन्हें रोटिया रे बारे मन्झ नी बोल्या? पर फरीसी होर सदूकी लोका री गलत उपदेस ले चतन्न रैहणे रे कठे बोलिरा था।”
16	12	तेबे तिन्हा जो समझ आई गया कि, तिन्हें रोटी रे स्जेड़े रे बारे मन्झ नी, पर फरीसी होर सदूकी लोका री उपदेस ले चतन्न रैहणे जो बोल्या था।
16	13	जेबे यीसू कैसरिया फिलिप्पी सैहरा मन्झ आया, तेबे आपणे चेले ले पूछदा लग्या कि, “हांऊँ माह्णुं रा मह्ठा आ, एता रे बारे मन्झ लोक मुंजो क्या बोल्हा ऐें की हांऊँ कुणहां?”
16	14	चेले बोल्या, “कई लोक बोल्हे कि यहून्ना बपतिस्मा देणे वाल्आ, होर कई लोक बोल्हे कि एलिय्याह नबी, होर कई लोक बोल्हे कि यिर्मयाह नबी या नबिया मन्झा ले कोई एक आ।”
16	15	यीसूए तिन्हा किन्हें बोल्या, “पर तुस्से मुंजो क्या बोल्हा ऐें की हांऊँ कुणहां?”
16	16	समौन पतरसे जवाब दितेया कि, “तू जिउंदे परमेसरा रा मह्ठा मसीह आ।”
16	17	यीसूए तेस जो जवाब दितेया कि, “हे समौन योना रे मह्ठे, तू धन्य आ; क्यूंकि मांस होर खूने नी, पर मेरे बापूए जो स्वर्गा मन्झा आ, ये गल तुध पर जाहिर किती।
16	18	होर हांऊँ भी तुध किन्हें बोल्हा कि, तू पतरस आ, होर मां एस पात्थरा पर आपणी कलीसिया बनाणी: होर मौता रा अधिकार भी तेसरे खिलाफ खड़ा नी हुणा।
16	19	मां तुजो स्वर्गा रे राजा री चाबिया देणी: होर जो कुछ तू धरती पर बानघा, तेस स्वर्गा मन्झ बझी जाणा होर जो कुछ तू धरती पर खोले, तेस स्वर्गा मन्झ खुल्ही जाणा।”
16	20	तेबे तिन्हें चेले खबरदार किते कि, “तुस्से मेरे बारे मन्झ केसी जो देख्या दस्दे कि हांऊँ मसीह आ।”
16	21	तेस टैमा ले यीसू आपणे चेले जो दस्दा लग्या कि, “मेरा यरुस्लेम सैहरा जो जाणा जरूरी आ, होर यहूदी मुखिये होर मुख्य याजक होर व्यवस्था स्खाणे वाल्ऐ रे हाथा ले बौह्त दुःख उठाऊँ, होर मारी दितेया जाऊं, होर हांऊँ त्रीजे ध्याड़े जिउंदा हुई जाऊँ।”
16	22	ये सुणी किन्हें पतरस यीसू जो लग जे लई जाई किन्हें झिड़क्दा लग्या कि, “हे प्रभु, परमेसर करे, तेरे साउगी एह्ड़ा कधी नी हो।”
16	23	यीसूए मुड़ी किन्हें पतरसा किन्हें बोल्या, “एह्ड़ा सोचणा बंद करी दे! सैतान तुध ले एह्ड़ी गल्ला बुलवाया करहा। तू मेरे पैंडे रा कांडा आ, क्यूंकि जेह्ड़ा परमेसर मेरे ले कुराणा चाहाँ तेहड़ा नी चाही किन्हें तू मेरे ले से कुराणा चाहाँ जेहड़ा लोक चाहें।”
16	24	तेबे यीसूए आपणे चेले किन्हें बोल्या, “जो कोई मेरा चेला बणना चाहां, से आपणी इच्छा पूरा करणे रे बजाए दुःखा रा क्रूस चकी किन्हें मेरा चेला बणे।
16	25	क्यूंकि जो कोई आपणी जान बचाणा चाहां, तेस अनंतकाला री जिन्दगी खोई देणी। पर जो कोई मेरे कठे आपणी जान गुआई देह्न्गा, तेस हमेसा री जिन्दगी पाणी।
16	26	होर अगर तुस्से पूरे संसारा री चीज़ा कठा करी ले, पर फेरी भी अनंत जिन्दगी नी पाई सके, ता तेता ले तुस्सा जो क्या फायदा? क्यूंकि कोई भी माह्णुं केसी चीजा री तुलना अनंत जिन्दगी किन्हें नी करी सक्दा।
16	27	क्यूंकि मां माह्णुं रे मह्ठे आपणे स्वर्गदूता साउगी आपणे बापू री महिमा मन्झ आऊंणा, होर तेस टैम तेस हर एकी जो तेसरे कामा रे मताबक इनाम देणा।
16	28	हांऊँ तुस्सा किन्हें सच्च बोल्हा कि एथी बौह्त लोक खड़ीरे कि जेबे तिन्हा हांऊँ माह्णुं रा मह्ठा तेसरे राजा मन्झ आऊंदे हुये देखी लैन्घे, तेबे ही तिन्हा मरणा।”
17	1	छेह ध्याड़े ले बाद यीसू पतरस होर याकूब होर तेसरे भाई यहून्ना जो आपणे साउगी प्हाड़ा पर लई गया, होर जेबे स्यों प्हाड़ा पर कल्हे थे,
17	2	तेबे तिन्हारे साम्हणें यीसू रा रूप बधली गया, होर तेसरा मुंह सूरजा साहीं चमक्या होर तेसरे कपड़े प्रयासे साहीं चीटे हुई गये।
17	3	तेबे तिन्हें मूसा होर एलिय्याह नबी यीसू साउगी गल्ला करदे हुये तिन्हा जो सुझ्हे।
17	4	एता पर पतरसे यीसू किन्हें बोल्या, “हे प्रभु, आस्सा रा एथी रैहणां ठीक आ। अगर तेरी इच्छा हो ता मां तीन तरपाला वाले डेरे बनाणे, एक तेरे कठे, एक मूसा नबी रे कठे, होर एक एलिय्याह नबी रे कठे।”
17	5	से बोल्या ई करहा था कि, देखा, एक उजले बादले स्यों ढखी दिते, होर तेस बादला मन्झा ले परमेसरे बोल्या कि, “ये मेरा लाडला मह्ठा आ, जेस ले हांऊँ बौह्त खुस आ, एसरी सुणां।”
17	6	चेले ये सुणी किन्हें मुंहा रे भारे पई गये होर बौह्त डरी गये।
17	7	यीसूए तिन्हा वाले आई किन्हें स्यों छुही लये, होर बोल्या, “उठा, डरा मत।”
17	8	होर जेबे तिन्हें देख्या ता तिन्हा जो यीसू जो छाडी किन्हें आपणे साउगी होर कोई नी सुझ्या।
17	9	होर जेबे चेले प्हाड़ा ले उतरेया करहा ऐें थे तेबे यीसूए तिन्हा जो ये हुक्म दितेया कि, “जेबे तक हांऊँ माह्णुं रा मह्ठा मरिरे मन्झा ले जिउंदा नी हूँगा तेबे तक जो कुछ तुस्से देख्या केसी किन्हें देख्या बोल्दे।”
17	10	होर चेले यीसू ले पूछेया, “फेरी व्यवस्था स्खाणे वाल्ऐ किधियो बोल्हा ऐें कि, मसीहा रा एलिय्याह नबी ले पैहले आऊंणा जरूरी आ?”
17	11	तिन्हें जवाब दितेया कि, “एलिय्याह नबीया पैहले आई किन्हें सब कुछ सुधारणा।
17	12	पर हांऊँ तुस्सा किन्हें बोल्हा कि, एलिय्याह नबी साहीं एक माह्णुं ता आई चुकिरा, होर तिन्हें से नी पछ्याणेया। पर जो चाहेया तेह्ड़ा ईं लोके तेस साउगी बुरा बर्ताव कितेया। इंहां करी किन्हें मां माह्णुं रे मह्ठे भी तिन्हारे हाथा ले दुःख उठाणा।”
17	13	तेबे चेले समझी गये कि तिन्हें आस्सा किन्हें यहून्ना बपतिस्मा देणे वाल्ऐ रे बारे मन्झ बोल्या।
17	14	यीसू होर तेसरे तीन चेले पहाड़ा रे हेठ पूजी गये। एक बौह्त बड़ी भीड़ा रे लोक तेस वाले पुज्हे, होर एक माह्णुं यीसू वाले आया, होर तेसरे साम्हणें घुटणे टेकी किन्हें बोल्दा लग्या।
17	15	“हे प्रभु, मेरे मह्ठे पर दया कर, क्यूंकि तेस जो मिर्गी आहूँआं ई: होर से बौह्त दुःख सैहन करेया करहा; होर से कधी आगी मन्झ होर कधी पाणी मन्झ पई जाहाँ।
17	16	होर मैं से तुस्सा रे चेले वाले ल्यान्दरा था, पर स्यों तेस जो ठीक नी करी सके।”
17	17	यीसू ये जवाब दितेया कि, “हे विस्वास नी करणे वाले होर जिद्दी लोको मां केभे तक तुस्सा साउगी रैंह्णां? होर कधी तक तुस्सा री सैहणी? तेस मह्ठे जो एथी मेरे वाले ल्याऊआ।”
17	18	तेबे यीसूए से दुस्टात्मा प्रुआची, होर दुस्टात्मा तेस मन्झा ले निकली गई, होर मह्ठा तेस ई टैम ठीक हुई गया।
17	19	तेबे चेले कल्हे जे यीसू वाले आई किन्हें बोल्या, “आस्से एस्सा दुस्टात्मा जो की नी काढी सके?”
17	20	यीसूए तिन्हा किन्हें बोल्या, “आपणे विस्वासा री कमी री वजहा ले। क्यूंकि हांऊँ तुस्सा किन्हें सच्च बोल्हा, अगर तुस्सा रा विस्वास राई रे एक दाणे रे बराबर भी हो, ता तुस्सा एस प्हाड़ा किन्हें बोलणा कि, एथी ले खिसकी किन्हें तेथी चली जा, ता तेस चली जाणा, होर कोई गल तुस्सा रे कठे नामुमकिन नी हूणीं।”
17	21	[पर ये जाति बगैर प्रार्थना होर उपवासा ले नी निकल्दी]
17	22	जेबे चेले गलील जिल्ले मन्झ कठे हुईरे थे, ता यीसूए तिन्हा किन्हें बोल्या, “हांऊँ माह्णुं रा मह्ठा, मेरे दुसमणा हांऊँ पकड़णा।
17	23	होर तिन्हा हांऊँ मारी देणा, होर मां त्रीजे ध्याड़े जिउंदे हुई जाणा।” पर ये सुणी किन्हें स्यों बौह्त दुःखी हुए।
17	24	जेबे यीसू होर तेसरे चेले कफरनहूम सैहरा मन्झ पूजी गये, ता मन्दरा रे कठे चुंगी लैणे वाल्ऐ, पतरसा वाले आई किन्हें पूछेया कि, “क्या तुस्सा रा गुरु मन्दरा रे कठे चुंगी नी देंदा? तिन्हें बोल्या, हां देहां।”
17	25	जेबे से घरा पुज्हेया, ता यीसूए तेसरे पूछणे ले पैहले तेस किन्हें बोल्या, “हे समौन तू क्या समझ्हा?” धरती रे राजा कर या चुंगी केस ले लैंहां ऐें? आपणे मह्ठे ले या बगाने ले? पतरसे तिन्हा किन्हें बोल्या, बगाने ले।
17	26	यीसूए तेस किन्हें बोल्या, “ता मह्ठे बची गये।
17	27	फेरी भी इधी कठे कि आस्से तिन्हा जो परेसानिया मन्झ नी पाये, तू समुद्रा रे बाढे जाई किन्हें मछि पकड़ने रा कांडा पाई दे, होर जो मछि पैहले निकले, तेता जो पकड़; तेस्सा मछिया रा मुंह खोल्ही किन्हें तुजो एक चांदी रा सिक्का मिलणा जेसरी कीमत चार ध्याड़े री कमाई रे बराबर ई, तेता जो लई किन्हें मेरे होर आपणे बदले तिन्हा जो देई देआ।”
18	1	तेस ई टैम चेले यीसू वाले आई किन्हें पुछदे लगे कि, “स्वर्गा रे राजा मन्झ बडा कुणहां?”
18	2	एता पर यीसूए एक बच्चा आपणे वाले सादेया होर तिन्हारे बीचा मन्झ खड़ा करी दितेया।
18	3	होर तिन्हें बोल्या, “हांऊँ तुस्सा किन्हें सच्च बोल्हा, अगर तुस्से नी बधल्गे होर एस बच्चे साहीं नम्र नी बणघे, ता स्वर्गा रे राजा मन्झ तुस्सा दाखल नी करी पाणा।
18	4	जो कोई आपणे आपा जो एस बच्चे साहीं नम्र करघा, तेस स्वर्गा रे राजा मन्झ बडे हूंणां।
18	5	होर जो कोई मेरे साउगी प्यार रखी किन्हें एक एह्ड़े बच्चे जो अपनाहां, से मुंजो अपनाहां।”
18	6	“जो कोई इन्हा छोटे मन्झा ले जो मेरे पर विस्वास करहा ऐें, तिन्हा मन्झ केसी एकी ले भी पाप कुराये ता तेसरे कठे खरा आ कि एक बड़ा चक्की रा पाट तेसरे गला मन्झ टांग्या जाए होर तेस जो समुद्रा मन्झ सट्टी दितेया जाए।
18	7	संसारा रे कठे ये डरावणी गल ई कि लोका आपणा विस्वास खोई देणा! एह्ड़ा ता हमेसा हुन्दा रैंह्णां; पर तिन्हा लोका जो बौह्त सजा मिलणी! जिन्हां माह्णुंआं री वजहा ले लोका आपणा विस्वास खोई देणा।”
18	8	“अगर तेरा हाथ या पैर तेरे ले पाप कुराणे जो त्यार हुई जाए ता तिन्हा किन्हें पाप करणा बंद करी दे एथी तक कि अगर तुजो आपणे हाथ पैर काटणे पई जाए ता तिन्हा जो तू काटी दे। ताकि तू पाप नी करहे, दो हाथ या दो पैर रैहन्दे हुए तूजो अनंत नरका मन्झ पाणे ले ता तेरे कठे ये खरा आ कि, तू टूण्डा या लंगड़ा हुई किन्हें अनंत जिन्दगी मन्झ दाखल करहे होर परमेसरा साउगी रहे।
18	9	होर अगर तेरी हाख तुजो पाप कुराणे जो त्यार हुई जाए ता तेस हाखिया ले पाप करणा बंद करी दे, होर तुजो से हाख काढणी भी पई जाए ता तू एह्ड़ा ई कर। दो हाखिया हुंदे हुए तूजो नरका री आगा मन्झ पाए जाणे ले ता ये खरा आ कि तू काणा हुई किन्हें अनंत जिन्दगी मन्झ दाखल करहे।”
18	10	“देखा, तुस्से इन्हा छोटे बच्चे मन्झा ले केसी जो बेकार देख्या जाणदे; क्यूंकि हांऊँ तुस्सा किन्हें सच्च बोल्हा कि, स्वर्गा मन्झ तिन्हारे स्वर्गदूत मेरे स्वर्गीय बापू रे साम्हणें हमेसा हाजिर रैंहयां ऐें।
18	11	क्यूंकि हांऊँ माह्णुंआं रा मह्ठा भटकिरे लोका जो बचाणे रे कठे आईरा।
18	12	तुस्से क्या समझ्हा ऐें? अगर केसी माह्णुं री सौ भेडा हो, होर तिन्हा मन्झा ले एक गुआई जाए, ता क्या तेस तिन्हा नड़िनूऐं जो प्हाड़ा पर छाडी किन्हें, तेस से गुआई री भेड नी तोप्णी?
18	13	होर अगर से गुआई री भेड तेस जो मिली जाए, ता हांऊँ तुस्सा किन्हें सच्च बोल्हा कि, तेस तिन्हा नड़िनूऐं भेडा रे कठे जो भटकीरी नी थी इतना खुस नी हूंणां, जितना कि एस्सा भेडा रे कठे खुस हूंणां।
18	14	एह्ड़ा ई तुस्सा रे बापू री जो स्वर्गा मन्झ आ ये इच्छा नी ई कि, इन्हा छोटे मन्झा ले एक भी नास हो।”
18	15	“अगर तेरा विस्वासी भाई तेरे बरखलाफ गुनाह करहे, ता जा होर कल्हे जे गलबात करी किन्हें तेस जो समझाई दे; अगर से तेरी सुणी किन्हें आपणे पापा जो मनी ले ता तैं आपणा भाई वापस जीती लेया।
18	16	होर अगर से तेरी नी सुणे, ता एक दो जणा जो आपणे साउगी लई जा, क्यूंकि मूसा री व्यवस्था रे मताबक हर एक सिकायत दो या तीन गुआहा रे ज्रीए सच्च साबित हूणा चहिए।
18	17	अगर से तिन्हारी भी नी सुणे, ता कलीसिया किन्हें बोली दे, पर अगर से कलीसिया री भी नी सुणे, ता तू तेसके एह्ड़ा व्यवहार करा जिहां तुस्से गैर-यहूदी होर चुंगी लैणे वाल्आ साहीं करहे।”
18	18	“हांऊँ तुस्सा किन्हें सच्च बोल्हा, जो कुछ तुस्से धरती पर बानघे, तेस स्वर्गा मन्झ बझी जाणा होर जो कुछ तुस्से धरती पर खोल्घे, तेस स्वर्गा मन्झ खुल्ही जाणा।
18	19	फेरी हांऊँ तुस्सा किन्हें बोल्हा, अगर तुस्सा मन्झा ले दो जण धरती पर केसी गल्ला जो एक मन हुई किन्हें मांगे, ता से मेरे बापू री तरफा ले जो स्वर्गा मन्झ आ तिन्हारे कठे हुई जाणी।
18	20	क्यूंकि जेथी केथी दो या तीन लोक मेरे चेले हूंणे रे नाते कठे हुंहां ऐें तेथी हांऊँ तिन्हारे बीचा मन्झ हुंहां।”
18	21	तेबे पतरसे नेडे आई किन्हें, यीसू किन्हें बोल्या, “हे प्रभु, अगर मेरा विस्वासी भाई गुनांह करदा रहे, ता हांऊँ कितनी बारी तेस जो माफ़ करुं, क्या सात बारी?”
18	22	यीसूए तेस किन्हें बोल्या, “हांऊँ तुध किन्हें ये नी बोल्दा कि, सात बारी, पर साता ले सत्तर गुणा तक तेस जो माफ़ करा।
18	23	इधी कठे स्वर्गा रा राज एस उदाहरणा साहीं आं। एक राजा था जिन्हें आपणे सेऊआदारा ले लेखा लैणा चाहेया।
18	24	जेबे से लेखा लैंदा लग्या, ता एक जण तेसरे साम्हणें ल्यान्देया जेस पर दस हजार तोड़े रा कर्ज था, जो से सेऊआदार कधी भी नी देई सक्दा था।
18	25	जेब्की चूकाणे रे कठे तेस वाले कुछ नी था, ता तेसरे राजे ये हुक्म दितेया कि ये होर एसरी लाड़ी होर एसरे बाल बच्चे होर एसरा सभ कुछ बेची दितेया जाए, होर से कर्जा चुकाई दितेया जाए।”
18	26	“तेबे तेसरे सेऊआदारे तेसरे पैरा पर पई किन्हें तेस ले अर्ज किती, होर बोल्या हे राजे, सब्र रख, मां सब कुछ चुकाई देणा।
18	27	तेबे सेऊआदारा रे राजे तेस पर तरस खाधी होर से छाडी दितेया, होर तेसरा कर्जा माफ़ करी दितेया।
18	28	पर जेबे से सेऊआदार बाहर निकल्या, ता तेसरे संगी सेऊआदारा मन्झा ले एक तेस जो मिल्या, जो तेसरा सौ ध्याड़े री मजदूरी रा कर्जदार था; तिन्हें से पकड़ेया होर तेसरा गला घुटेया, होर बोल्या, ‘जो कुछ तैं लईरा से मुंजो वापस देई दे।’
18	29	एस्सा गल्ला पर तेसरा संगी सेऊआदार झुकी किन्हें, तेस ले अर्ज करदा लग्या कि, सब्र रख मां सभ चुकाई देणा।
18	30	पर से नी मन्या, पर तिन्हें जाई किन्हें से जेल्हा मन्झ पाई दितेया; ताकि जेबे तक से कर्जा नी चुकाए, तेबे तक से तेथी रहे।
18	31	तेसरे संगी सेऊआदार ये देखी किन्हें बौह्त दुआस हुए, होर तिन्हें जाई किन्हें आपणे राजे जो पूरा हाल दसी दितेया।”
18	32	“तेबे तेसरे राजे तेस जो सादी किन्हें तेस किन्हें बोल्या, ‘हे दुस्ट सेऊआदार,’ तैं मेरे ले बिनती किती, होर मैं तेरा पूरा कर्जा माफ़ करी दितेया?
18	33	इधी कठे जिहां मैं तेरे पर दया किती, होर तेरा कर्ज माफ़ कितेया तिहां ईं तुजो भी आपणे संगी सेऊआदारा पर दया करी किन्हें तेसरा कर्ज माफ़ करणा चहिए था।
18	34	होर राजे गुस्से मन्झ आई किन्हें तेस सेऊआदारा जो सजा देणे वाल्ऐ रे हाथा मन्झ सौंपी दितेया, ताकि जेबे तक से सारा कर्जा चुकाई नी दे, तेबे तक से तेथी रहे।”
18	35	“इंहां ईं अगर तुस्सा मन्झा ले हर एक आपणे विस्वासी भाई रे पाप मना ले माफ़ नी करघे, ता मेरे बापू जो स्वर्गा मन्झ आ, तेस तुस्सा साउगी भी एह्ड़ा ही करणा।”
19	1	जेबे यीसू ये गल्ला बोली चुक्या, ता से गलील जिल्ले ले चली गया, होर यहूदिया ईलाके रे यरदन दराऊआ रे पारली तरफ आया।
19	2	होर बौह्त बडी भीड़ तेसरे साउगी चली पई, होर तिन्हें तिन्हारे ब्मार लोक ठीक करी दिते।
19	3	तेबे फरीसी लोक तेसरी परखणी करणे रे कठे तेस वाले आई किन्हें पुछदे लगे, “क्या मूसा री व्यवस्था रे मताबक ये ठीक आ कि मर्ध आपणी लाड़ी जो केसी भी वजहा ले तलाक देई सक्हा?”
19	4	तेबे यीसूए जवाब दितेया, “क्या तुस्से नी पढ़ेया कि, जिन्हें स्यों बणाये, तिन्हें सृस्टी रे सुर्हूआता ले ई स्यों मर्ध होर जनानी बणाई।”
19	5	“होर बोल्या, ‘एस वजहा ले माह्णुंआं आपणे माऊ-बापू ले लग हुई किन्हें आपणी लाड़ी साउगी रैंह्णां, होर तिन्हा एक ही हूंणां।’”
19	6	एता कठे स्यों ऐबे दो नी, पर एक हूंणे। इधी कठे जेस जो परमेसरे जोड़िरा हो, तेस जो माह्णुं लग नी करहे।
19	7	फरीसी लोके यीसू किन्हें बोल्या, “फेरी मूसे ये किधियो तय कितेया कि, त्याग पत्र देई किन्हें तेस्सा जो छाडी दे?”
19	8	यीसूए तिन्हा किन्हें बोल्या, “तुस्से जिद्दी ऐ, एस वजहा ले मूसे नबिये तुस्सा जो आपणी लाड़ी जो तलाक देणे रा इज्जाजत दिती, पर सुर्हूआता मन्झ एह्ड़ा नी था।
19	9	होर हांऊँ तुस्सा किन्हें बोल्हा कि, जो कोई व्यभिचारा रे अलावा केसी वजहा ले आपणी लाड़ी जो तलाक देई किन्हें दूजी किन्हें ब्याह करहा, से व्यभिचार करहा। होर जो कोई तेस्सा तलाकसुदा किन्हें ब्याह करहा, से भी व्यभिचार करहा।”
19	10	चेले यीसू किन्हें बोल्या, “अगर मर्धा रा ज्नाने साउगी एह्ड़ा रिस्ता आ, ता ब्याह करणा ठीक नी आ।”
19	11	यीसूए तिन्हा किन्हें बोल्या, “सभ ये इन्हा गल्ला जो ग्रैहण नी करी सक्दे, सिर्फ स्यों ईं जिन्हा जो परमेसरे एह्ड़े जीणे रा दान दितिरा।
19	12	क्यूंकि कुछ नपुंसक एह्ड़े ऐें जो माऊआ रे गर्भा ले ई एह्ड़े जम्मे; होर कुछ नपुंसक एह्ड़े ऐें, जिन्हा जो माह्णुंऐ नपुंसक बणाया: होर कुछ नपुंसक एह्ड़े ऐें, जिन्हें स्वर्गा रे राज्या रे कठे आपणे आपा जो नपुंसक बणाई दितेया। जो इन्हा गल्ला जो समझी सका, से ही समझे।”
19	13	एक ध्याड़े कुछ माऊ-बापू आपणे बच्चेया जो यीसू वाले ल्याउंदे लगे, ताकि से तिन्हा पर हाथ रखी किन्हें तिन्हारे कठे प्रार्थना करहे। पर चेले तिन्हा माऊ-बापू जो बक्कदे लगे ताकि स्यों यीसू जो परेसान नी करहे।
19	14	पर यीसूए बोल्या, “बच्चेया जो मेरे वाले आऊणें देआ, होर इन्हा जो नांह नी करा। क्यूंकि स्वर्गा रा राज ऐहड़े लोका रा आ, जो बच्चे साहीं नम्र ऐें।”
19	15	होर से तिन्हारे सिरा पर हाथ रखी किन्हें आसरीवाद दितेया, होर तेथी ले चली गया।
19	16	एक माह्णुंऐ यीसू वाले आई किन्हें तेस ले सुआल कितेया, “हे गुरु अनंत जिन्दगी पाणे रे कठे हांऊँ क्या खरा काम करूं?”
19	17	यीसूए तेस किन्हें बोल्या, “तू मुंजो खरे कामा रे बारे मन्झ किधियो पूछ्हा? खरा ता एक ई आ। पर अगर तू अनंत जिन्दगी मन्झ दाखल हूंणां चाहां, ता हुक्म मन्या कर।”
19	18	तिन्हें माह्णुंऐ यीसू किन्हें बोल्या, “केहड़े हुक्म?” यीसूए बोल्या, “ये कि हत्या नी करणा, व्यभिचार न करणा, चोरी नी करणा, झूठी गुआही नी देणा;
19	19	आपणे माऊ-बापू री इज्जत करणा, आपणे पड़ोसी साऊगी आपणे साहीं प्यार रखा। ”
19	20	तिन्हें जुआने माह्णुंऐ यीसू किन्हें बोल्या, “ये सभ हुक्म ता हांऊँ मन्हां, एेबे मेरे अंदर क्या कमी ई?”
19	21	यीसूए तेस किन्हें बोल्या, “अगर तू सिद्ध हूंणां चाहां; ता जा, आपणा सभ कुछ बेची किन्हें गरीबा जो बांडी दे, होर आई किन्हें मेरा चेला बण, तेबे तूजो स्वर्गा मन्झ धन मिलणा।”
19	22	पर से जुआन ये गल सुणी किन्हें दुआस हुई किन्हें चली गया, क्यूंकि से बौह्त अमीर था होर बेचणा नी चाहन्दा था।
19	23	तेबे यीसूए आपणे चेले किन्हें बोल्या, “हांऊँ तुस्सा किन्हें सच्च बोल्हा कि, अमीरा रा स्वर्गा रे राजा मन्झ दाखल हूंणां बौह्त कठण आ।
19	24	हांऊँ तुस्सा किन्हें दबारा बोल्हा, ऊंटा रा सुई रे नाके मन्झा ले निकल्ना असान हुई सक्हा पर परमेसरा रे राजा मन्झ अमीरा रा दाखल हूंणां बौह्त कठण आ।”
19	25	ये सुणी किन्हें, चेले बौह्त हरान हुई किन्हें बोल्या, “अगर अमीरा रा परमेसरा रे राजा मन्झ दाखल हूंणां बौह्त कठण आ, फेरी केसरा उद्धार हुई सक्हा?”
19	26	यीसूए तिन्हा जो देखी किन्हें, बोल्या, “माह्णुंआं ले ता ये हुई नी सक्दा, पर परमेसरा ले सभ कुछ हुई सक्हा”
19	27	एता पर पतरसे तेस किन्हें बोल्या कि, “आस्से ता सभ कुछ छाडी किन्हें तेरे चेले बणी गईरे, ता आस्सा जो क्या मिलणा?”
19	28	यीसूए चेले किन्हें बोल्या, “हांऊँ तुस्सा किन्हें सच्च बोल्हा कि, नौंईं सृस्टी मन्झ जेबे मां माह्णुं रे मह्ठे आपणी महिमा री राजगद्दी पर बैठणा, ता तुस्सा भी जो मेरे चेले बणिरे, तुस्सा बारा राजगद्दी पर बैठी किन्हें इस्राएल देसा रे बारा गोत्रा रा न्याय करणा।
19	29	होर जेस केसिए घर-बार या भाई-बैहण या माऊ-बापू या बाल बच्चे या डोर्हीया मेरे चेले हूंणे रे नाते छाडी दितिरे, तिन्हा जो सौ गुणा मिलणा, होर तेस अनंत जिन्दगी रा अधिकारी हूंणां।
19	30	पर बौह्त जो ऐबे खास हुन्घे तिन्हा बादा मन्झ खास नी हूंणां होर जो ऐबे खास नी ऐें तिन्हा बादा खास हूंणां।”
20	1	“स्वर्गा रा राज एस उदाहरणा साहीं आं, एक माल्क तड़के-तड़के बाहर निकल्या, ताकि आपणी अंगूरा रे बगीचे मन्झ मजदूर लगाए।
20	2	होर तिन्हें मजदूरा जो एक ध्याड़े री कमाई देणे रे बारे गल किती, होर तिन्हें स्यों आपणे अंगूरा रे बगीचे मन्झ काम करणे रे कठे भेजे।”
20	3	“होर से भ्यागा नाै बजे बाहर गया, होर तिन्हें कुछ मजदूरा जो बेकार खड़ीरे देख्या।
20	4	होर अंगूरा रे बगीचे रे माल्के मजदूरा किन्हें बोल्या, ‘तुस्से भी अंगूरा रे बगीचे मन्झ जाऊआ, मां तुस्सा जो ठीक मजदूरी देणी।’ होर स्यों भी जाई किन्हें बगीचे मन्झ काम करदे लगे।
20	5	होर से ध्याड़ीया रे तीन बजे दबारा बाहर गया, होर कुछ होर मजदूर भी तिहां ही कामा पर लगाये।
20	6	फेरी एक घंटा बाकि बचणे पर अंगूरा रे बगीचे रा माल्क पांज बजे दबारा बाहर गया। होर तिन्हें कुछ होर मजदूर भी बाहर खड़ीरे देखे। होर तिन्हें तिन्हा किन्हें बोल्या, ‘तूस्से पुरे ध्याड़े एथी बेकार किधियो खड़ीरे रहे?’
20	7	तिन्हें माल्का किन्हें बोल्या, क्यूंकि आस्सा जो केसिए मजदूरी पर नी ल्गाया। अंगूरा रे बगीचे रे माल्के तिन्हा किन्हें बोल्या, ‘तुस्से भी अंगूरा रे बगीचे मन्झ जाई किन्हें काम करा।’”	WRONG ALIGNMENT
20	8	“सांझ्के टैमा अंगूरा रे बगीचे रे माल्के आपणे भण्डारी किन्हें बोल्या, ‘मजदूरा जो साद होर जो बादा मन्झ आईरे मजदूर ये तिन्हा ले लई किन्हें पैहले वाल्ऐ मजदूरा तक सभी जो मजदूरी देआ।’
20	9	होर जो पांज बजे आई किन्हें एक घंटे रे भरा रे कठे मजदूरी कितरी थी, जेबे स्यों आये, ता तिन्हा हर एकी जो पूरी एक ध्याड़े री कमाई दिती।
20	10	जो तड़के-तड़के आईरे थे, तिन्हें ये समझ्या कि, आस्सा जो ज्यादा मिलणा; पर तिन्हा जो भी एक ही ध्याड़े री मजदूरी री कमाई मिली।
20	11	होर जेबे तिन्हा जो तिन्हारी कमाई मिली, ता स्यों माल्का के सिकायत करदे लगे,
20	12	‘जो पांज बजे आईरे थे तिन्हें सिर्फ एक ई घंटा काम कितेया। होर आस्से जे पूरी ध्याड़ी रा भार चक्या होर चुभती गर्मी सैहन किती, तुस्से इन्हा जो आस्सा रे बराबर कमाई दिती।’
20	13	पर बगीचे रे माल्के तिन्हा मन्झा ले एकी जो जवाब दितेया कि, ‘हे दोस्त, हांऊँ तुस्सा किन्हें कोई गलत नी कितेया; मैं तुस्सा साउगी एक पुरे ध्याड़े री मजदूरी री कमाई रे बारे मन्झ गल कितरी थी।
20	14	आपणी कमाई लेई किन्हें चली जा। मेरी इच्छा ये ई कि जितनी कमाई मैं तुजो दिती, तितनी ई कमाई मां तिन्हा जो भी देणी स्यों जे बादा मन्झ काम करणे रे कठे आईरे थे।
20	15	मेरे वाले हक आ कि जिहां हांऊँ चाहाँ तिहां ही आपणे पैसे जो इस्तेमाल करूं। तुस्सा जो मेरे किन्हें जलन नी रखणी चहिए कि हांऊँ दूजे रे कठे उदार आ।’
20	16	इधी कठे जेह्ड़े ऐबे खास हुन्घे तिन्हा बादा मन्झ खास नी हूंणां, होर जो ऐबे खास नी ऐें तिन्हा बादा मन्झ खास हूंणां।”
20	17	यीसू यरुस्लेम सैहरा जो जाणे रे टैमा बारा चेलेया जो सुनसान जगहा मन्झ लई गया, होर पैंडे मन्झ तिन्हा किन्हें बोल्दा लग्या।
20	18	“आस्से यरुस्लेम सैहरा जो जाहें, होर हाऊँ माह्णुं रा मह्ठा मुख्य याजका होर व्यवस्था स्खाणे वाल्ऐ रे हाथा पकड़ाई देणा, होर तिन्हा मुंजो मौता री सजा देणी।
20	19	होर तिन्हा हांऊँ अन्यजाति लोका रे हाथा मन्झ पकड़वाणा कि स्यों मेरा मजाक ड़ुआयें, होर मुंजो कोड़े मारणे, होर हांऊँ क्रूसा प्रयाल्हे चढ़ाई देणा, होर त्रीजे ध्याड़े मां मरिरे मन्झ ले जिउंदे हुई जाणा।”
20	20	तेबे जब्दी री लाड़ी आपणे मह्ठे याकूब होर यहून्ना साउगी यीसू वाले आई होर तेसरे साम्हणें जांढू टेके होर से तेस ले कुछ मांग्दी लगी।
20	21	यीसूए तेस्सा किन्हें बोल्या, “तू क्या चाहीं?” जब्दी री लाड़िए यीसू किन्हें बोल्या, “ये बोल कि, मेरे ये दो मह्ठे तेरे राज्या मन्झ एक तेरे ओरली वखा जो होर दूजा तेरी परली वखा जो बैठे।”
20	22	यीसूए जवाब दितेया, “तुस्से नी जाणदे कि क्या मान्घा ऐें। जो दुखा रा डोंगा हांऊँ पीणे वाल्आ आ, क्या तुस्से पी सक्हा ऐें?” तिन्हें तेस किन्हें बोल्या, “हाँ आस्से पी सक्हा ऐें।”
20	23	यीसूए तिन्हा किन्हें बोल्या, “जो दुखा रा डोंगा हांऊँ पीणे वाल्आ आ, तुस्सा भी पीणा। पर तुस्सा जो आपणे ओरली वखा जो होर परली वखा जो बठयाल्णा मेरा काम नी आ। पर जिन्हारे कठे से जगहा त्यार किती गईरी, से तिन्हारे कठे ई।”
20	24	ये सुणी किन्हें, दसा रे दस चेले तिन्हा दुंहीं भाईया याकूब होर यहून्ना पर गुस्सा हुए।
20	25	यीसूए स्यों सभ आपु वाले सादे, होर तिन्हा किन्हें बोल्या, “तुस्से जाणहां ऐें कि, अन्यजाति लोका रे हाकम तिन्हा पर राज करहा ऐें। होर जो बडे ऐें, स्यों तिन्हा पर हक जताहें।
20	26	पर तुस्सा मन्झ एह्ड़ा नी हूंणां; एता रे बजाय जो कोई तुस्सा मन्झ बडा हूंणां चाहां, से तुस्सा रा सेऊआदार बणे।
20	27	होर तुस्सा मन्झ जो कोई मुखिया बणना चाहे, तेस जो दूजे रा गुलाम बणना जरूरी आ।
20	28	हांऊँ माह्णुं रा मह्ठा इधी कठे नी आईरा कि, मेरी सेऊआ किती जाए, पर इधी कठे आईरा कि, हांऊँ आपु दूजे री सेऊआ करूं, होर कईया रे छुटकारे रे कठे आपणी जान देऊँ।”
20	29	जेबे यीसू होर तेसरे चेले यरीहो सैहरा ले निकल्या करहा ऐें थे, ता एक बडी भीड़ तेसरे साउगी चली पई।
20	30	होर दो काणे, जो सड़का रे बाढे बैठिरे थे, तिन्हें ये सुणी किन्हें कि यीसू जाया करहा, स्यों चिंगी किन्हें बोल्दे लगे कि, “हे प्रभु, राजा दाऊदा रे मह्ठे (यीसू दाऊदा रे बंसा रा था), आस्सा पर दया कर।”
20	31	लोके स्यों प्रुआचे कि, चुप चाप रह, पर से होर भी ज्यादा चिंगी किन्हें बोल्या, “हे प्रभु, राजे दाऊदा रे मह्ठे, आस्सा पर दया कर।”
20	32	तेबे यीसूए खड़े हुई किन्हें, स्यों सादे, होर बोल्या, “तू क्या चाहां कि हांऊँ तेरे कठे करूं?”
20	33	तिन्हें तेस किन्हें बोल्या, “हे प्रभु, आस्से बस इतना चाहां कि हांऊँ देख्दा लगी जाऊं।”
20	34	यीसूए तरस खाई किन्हें तिन्हारी हाखिया छुही, होर स्यों झट पट देख्दे लगे; होर स्यों तेस साउगी रस्ते मन्झ चली पए।
21	1	जेबे यीसू होर तेसरे चेले यरुस्लेम सैहरा रे नेडे जैतूना रे प्हाड़ा पर बैतफगे गांऊँआं वाले आये, तेबे यीसूए दो चेले ये बोली किन्हें भेजे कि,
21	2	“आपणे साम्हणें रे गांऊँआं मन्झ जाऊआ, तेथी पुज्दे ई तुस्सा जो एक गधी बझीरी होर तेस्सा रा बच्चा मिलणा; तिन्हा जो खोल्ही किन्हें, मेरे वाले लई आऊआ।
21	3	अगर कोई कुछ पूछे, ता तुस्से बोल्या कि, प्रभु जो एसरी ज्रूरत ई: तेबे तेस से जल्दी ई भेजी देणा।”
21	4	ये इधी कठे हुआ कि, जो बचन नबिया रे ज्रीए बोल्या गईरा था, से पूरा हो कि,
21	5	“सिय्योन सैहरा री बेटी किन्हें ये ग्लाऊआ, ‘देख, तेरा राजा तेरे वाले आहूँआं; से नम्र आ होर गधे पर बैठिरा; बल्कि गधे रे बच्चे पर बैठिरा।’”
21	6	चेले जाई किन्हें तेहड़ा ई कितेया, जो यीसूए तिन्हा किन्हें ग्लाईरा था।
21	7	होर गधी होर तेस्सा रे बच्चे जो ल्याई किन्हें, तिन्हा पर आपणे कपड़े ब्छ्याये, होर यीसू तिन्हा पर बैठी गया।
21	8	होर बौह्त लोके आपणे कपड़े पैंडे मन्झ ब्छ्याये, होर लोके यीसू रा स्वागत करणे रे कठे डाला रे पांगे काटी किन्हें पैंडे मन्झ ब्छ्याये।
21	9	होर जो भीड़ तेसरे अगे-अगे चल्या करहा ई थी होर पीछे-पीछे आया करहा ई थी, चिंगी -चिंगी किन्हें बोल्हा ई थी कि, “राजे दाऊदा रे मह्ठे रे कठे परमेसरा री बड़ाई हो; धन्य आ से जो प्रभु रे अधिकारा ले आहूँआं, स्वर्गा मन्झ परमेसरा री बड़ाई हो।”
21	10	जेबे यीसू यरुस्लेम सैहरा मन्झ आया, ता सारे गांऊँआं मन्झ हलचल मची गयी, होर लोक ग्लान्दे लगे, “ये कुणहां?”
21	11	लोके बोल्या, “ये गलील जिल्ले रे नासरत गांऊँआं रा नबी यीसू आ।”
21	12	यीसूए परमेसरा रे मन्दरा मन्झ जाई किन्हें, स्यों सभ काढी दिते, जो मन्दरा मन्झ व्य्पारिये रा काम करेया करहा ऐें थे, तिन्हें ढब्बे रे लेण-देण करणे वाले री पीढ़िया पलटी दिती, होर कबूतर बेचणे वालेया री चौकिया उलट दिती।
21	13	होर यीसूए तिन्हा किन्हें बोल्या, “पवित्र सास्त्रा मन्झ लिखिरा कि, मेरा मन्दर प्रार्थना रा घर बोल्या जाणा, पर तुस्से ता ये डाकुआ रा अडा बणाई दितिरा।”
21	14	होर काणे होर लंगड़े, मन्दरा मन्झ तेस वाले आये, होर तिन्हें स्यों ठीक किते।
21	15	पर जेबे मुख्य याजके होर व्यवस्था स्खाणे वाल्ऐ यूँ चमत्कार, जो तिन्हें किते, होर मह्ठे जो मन्दरा मन्झ राजे दाऊदा रे मह्ठे रे कठे परमेसरा री बड़ाई हो, बोल्दे हुए देख्या, ता स्यों गुस्सा हुई किन्हें तेस किन्हें ग्लान्दे लगे, “क्या तू सुणहां कि ये क्या ग्लाहें?”
21	16	यीसू ये तिन्हा किन्हें बोल्या, “हां; क्या तुस्से ये कधी नी पढ़ेया कि: ‘बच्चे होर दूध पिन्दे बच्चे रे मुंहा ले तैं बड़ाई कुराई?’”
21	17	तेबे से तिन्हा जो छाडी किन्हें गांऊँआं रे बाहर बैतनिय्याह गांऊँआं जो गया, होर तेथी तिन्हें रात काटी।
21	18	भ्यागा तड़के जेबे यीसू यरुस्लेम सैहरा जो वापस आया करहा था, ता तेस जो भूख लगी।
21	19	होर अंजीरा रा एक हरा भरा डाल पैंडे रे बाढे देखी किन्हें यीसू तेस वाले गया, पर पातरा जो छाडी किन्हें कुछ फल नी मिल्या, तिन्हें अंजीरा रे डाला किन्हें बोल्या, “एेबे ले तुध मन्झ फेरी कधी फल नी लगणे।” होर अंजीरा रा डाल झट पट सुक्की गया।
21	20	ये देखी किन्हें चेले जो हरानी हुई, होर तिन्हें बोल्या, “ये अंजीरा रा डाल झट पट किहाँ सुक्की गया?”
21	21	यीसूए तिन्हा जो जवाब दितेया कि, “हांऊँ तुस्सा किन्हें सच्च बोल्हा, अगर तुस्से विस्वास रख्घे, होर सक नी करघे; तेबे ना सिर्फ ये करणा, जो एस अंजीरा रे डाला किन्हें कितेया गया; पर अगर तुस्से एस प्हाड़ा किन्हें बोल्ह्गे कि पठ्ही जा, होर समुद्रा मन्झ पई जा, ता से हुई जाणा।
21	22	होर जो कुछ तुस्से प्रार्थना मन्झ विस्वास करी किन्हें मान्घगे से सभ तुस्सा जो मिलणा।”
21	23	यीसू मन्दरा जाई किन्हें उपदेस देई करेया करहा था कि मुख्य याजके होर लोका रे यहूदी मुखिये तेस वाले आई किन्हें पूछेया, “तू ये काम केस हका किन्हें करहा? होर तुजो ये हक कुने दितेया?”
21	24	यीसूए तिन्हा जो जवाब दितेया कि, “हांऊँ भी तुस्सा ले एक गल पूछ्हा; अगर से तुस्से मुंजो दस्घे, ता मां भी तुस्सा जो दसणा कि, ये काम हांऊँ केस हका ले करहा।
21	25	यहून्ना बपतिस्मा देणे वाल्ऐ जो बपतिस्मा देणे रा हक कुने दितेया? ये हक परमेसरा री वखा ले था या माह्णुं वखा ले था?” तेबे स्यों आपु मन्झ बैहस करदे लगे कि, “अगर आस्से बोलिए कि परमेसरा री वखा ले, तेबे तेस आस्सा किन्हें बोलणा कि तुस्से विस्वास कि नी कितेया?
21	26	होर अगर आस्से बोलिए कि, ‘माह्णुं वखा ले’ ता आस्सा जो भीड़ा रा डर आ, क्यूंकि स्यों सभ यहून्ना बपतिस्मा देणे वाल्ऐ जो नबी मन्हां ऐें थे।”
21	27	होर तिन्हें यीसू जो जवाब दितेया कि, “आस्से नी जाणदे।” तिन्हें भी तिन्हा किन्हें बोल्या, “ता मां भी तुस्सा जो नी दसणा कि, ये काम हांऊँ केस हका ले करहा।”
21	28	“तुस्से एस उदाहरणा ले क्या समझ्हा ऐें? केसी माह्णुं रे दो मह्ठे थे; तिन्हें पैहले माह्णुं वाले जाई किन्हें बोल्या, ‘मह्ठेया आज अंगूरा रे बगीचे मन्झ जाई किन्हें काम कर।’
21	29	तिन्हें जवाब दितेया, मां नी जाणा, पर बादा मन्झ से पछताई किन्हें चली गया।
21	30	फेरी दूजे माह्णुं वाले जाई किन्हें तिन्हें तेह्ड़ा ई बोल्या, तिन्हें जवाब दितेया, ‘ठीक आ, हांऊँ जाहाँ,’ पर से नी गया।
21	31	इन्हा दुंहीं मन्झा ले कुने बापू री इच्छा पूरी किती?” तिन्हें बोल्या, “पैहले माह्णुंऐ।” यीसूए तिन्हा किन्हें बोल्या, “हांऊँ तुस्सा किन्हें सच्च बोल्हा कि, चुंगी लैणे वाल्ऐ होर वेस्या तुस्सा ले पैहले परमेसरा रे राजा मन्झ दाखल हूंणां।
21	32	हांऊँ तुस्सा किन्हें इधी कठे बोल्हा क्यूंकि यहून्ना बपतिस्मा देणे वाल्ऐ जेबे तुस्सा जो दसेया कि कियां धार्मिकता री जिन्दगी जिणी, पर तुस्से तेसरा विस्वास नी कितेया। पर वेस्या होर चुंगी लैणे वाल्ऐ तेसरा विस्वास कितेया। होर तुस्से एतो देखदे हुए भी पाप करणा नी छाडे होर ना तेस पर विस्वास कितेया।”
21	33	“एक होर उदाहरण सुणां: एक जमीना रा माल्क था, जिन्हें अंगूरा रा बगीचा ल्गाया, होर तेता रे चारो तरफ बाड़ ल्गाया। होर अंगूरा रा रस काढणे रे कठे एक गड्ढा खणेया, होर उचा टापरा बणाया होर किसान जो तेता रा ठेका देई किन्हें परदेसा जो चली गया।
21	34	फेरी अंगूर काढणे रा टैम आया ता तिन्हें माल्के तेता रा फल काढणे रे कठे आपणा एक नौकर किसाना वाले भेज्या।
21	35	पर किसाने तेसरे नौकर पकड़े, कई पिटे, होर कई मारी दिते; होर कईया जो पात्थर मारे।
21	36	फेरी तिन्हें होर भी नौकर भेजे, जो पैहले ले ज्यादा थे; होर किसाने तिन्हा साउगी भी तेह्ड़ा ई कितेया।
21	37	पर बादा मन्झ तिन्हें आपणा बेटा तिन्हा वाले ये सोची किन्हें भेज्या कि, तिन्हा मेरे बेटे री इज्जत ज्रूर करणी।
21	38	पर किसाने मह्ठे जो देखी किन्हें आपु मन्झ बोल्या ये ता वारिस आ, आऊआ, आस्से एस जो मुकाई देहां ऐें, होर एसरी जमीन-जायदाद लई लैंहां ऐें।
21	39	होर तिन्हें से पकड़ेया होर अंगूरा रे बगीचे ले बाहर काढी किन्हें मारी दितेया।
21	40	इधी कठे जेबे अंगूरा रे बगीचे रे माल्का आऊंणा, ता तेस तिन्हा किसाना साउगी क्या करणा?”
21	41	तिन्हें तेस किन्हें बोल्या, “तेस स्यों बुरे लोक बुरी तरहा ले नास करी देणे; होर तेस अंगूरा रे बगीचा रे ठेका होरी किसाना जो देई देणा, जिन्हा टैमा पर तेस जो अंगूरा रा फल देआ करणा।”
21	42	यीसूए तिन्हा किन्हें बोल्या, “क्या तुस्से कधी पवित्र सास्त्रा मन्झ ये नी पढ़ेया कि: ‘जेस पात्थरा जो मिस्त्रिये बेकार जाणेया, से ई कुणे रा खास पात्थर बणी गया; ये प्रभु री तरफा ले हुएआ, होर ये देखी किन्हें आस्सा जो हरानी हूंहाँ ईं।’
21	43	इधी कठे हांऊँ तुस्सा किन्हें बोल्हा कि, परमेसरा रा राज तुस्सा मन्झा ले दूर करी दितेया जाणा; होर एह्ड़ी जाति रे लोका जो दितेया जाणा जो तेता रा फल ल्याए।
21	44	होर जेस एस पात्थरा पर पऊणा, तेस चकनाचूर हुई जाणा, होर जेस पर तेस पऊणा, तेस से पीसी किन्हें रखी देणा।”
21	45	मुख्य याजक होर फरीसी लोक तेसरे उदाहरणा जो सुणी किन्हें समझी गये कि से आस्सा रे बारे मन्झ बोल्हा।
21	46	होर तिन्हें से पकड़वाणा चाहेया, पर स्यों लोका ले डरी गये, क्यूंकि स्यों यीसू जो नबी मन्ना ऐें थे।
22	1	एता पर यीसू दबारा तिन्हा किन्हें उदाहरणा मन्झ बोल्दा लग्या।
22	2	“स्वर्गा रा राज एस उदाहरणा साहीं आं। एक राजे आपणे मह्ठे रा ब्याह कितेया।
22	3	होर तिन्हें आपणे सेऊआदार भेजे, ताकि स्यों सादिरे लोका जो ब्याहा री धामा मन्झ सादे, पर तिन्हें आऊंणा नी चाहेया।
22	4	फेरी तिन्हें होर कई सेऊआदार ये बोली किन्हें भेजे कि, सादिरे लोका किन्हें बोला, ‘हांऊँ धाम त्यार करी चुकिरा, होर मेरे बोल्ह्द होर पाली रे पसु धामा रे कठे काटी जाई चुकिरे, होर सभ कुछ त्यार आ, ब्याह री धामा मन्झ आऊआ।’
22	5	पर तिन्हें ब्याह मन्झ आऊंणा नी चाहेया। होर कोई आपणी डोहर्रिया जो चली गया, कोई आपणे व्यापारा जो चली गये।
22	6	होर बाकि बचिरे लोके राजे रे सेऊआदार पकड़े होर तिन्हारी बेज्जती किती होर स्यों मारी दिते।
22	7	तेबे राजे ये सुणेया ता राजे जो गुस्सा आया, होर तिन्हें आपणी सेना भेजी किन्हें तिन्हा हत्यारे रा नास करी दितेया, होर तिन्हारे गांऊँ फूकी दिते।
22	8	तेबे राजे आपणे बाकि सेऊआदार किन्हें बोल्या, ‘ब्याहा रा धामा ता त्यार आ, पर सादिरे रे लोक लायक नी ठैहरे।
22	9	इधी कठे चौराहे पर जाऊआ, होर जितने लोक तुस्सा जो मिले, सभी जो ब्याह री धामा मन्झ सादा।’
22	10	तेबे तिन्हें सेऊआदार सड़का पर जाई किन्हें बुरे लोक, खरे लोक, जितने लोक मिले, सभ कठ किते, होर ब्याहा रा घर प्रौह्णे किन्हें भर्ही गया।”
22	11	“जेबे राजा प्रौह्णे जो देखणे रे कठे अंदर आया, ता तिन्हें तेथी एक माह्णुं देख्या, जिन्हें स्यों कपड़े नी पैहनी रे थे जेह्ड़े ब्याह मन्झ आईरे प्रौह्णेया जो पैन्ह्णे रे कठे दितरे थे।
22	12	राजे तेस ले पूछेया, ‘हे दोस्त; तू ब्याहा रे कपड़े पैहने बगैर एथी किधियो आईरा?’ होर से चुप रेहा होर कुछ नी बोल्या।
22	13	तेबे राजे आपणे सेऊआदारा किन्हें बोल्या, ‘एसरे हाथ पैर बान्ही किन्हें एस जो बाहर नह्यारे मन्झ सट्टी देआ, तेथी रोणा होर दांत पिसणा हुणा।’
22	14	क्यूंकि सादे गईरे ता बौह्त ऐें पर चुनिरे थोह्ड़े ऐें।”
22	15	तेबे फरीसी लोके जाई किन्हें आपु मन्झ सलाह किती कि, तेस जो किहाँ गल्ला मन्झ फसाए।
22	16	होर तिन्हें राजा हेरोदेसा रा साथ देणे वाल्ऐ लोका साउगी आपणे कुछ चेले तेस वाले ये बोलणे रे कठे भेजे कि, “हे गुरु, आस्से जाणहां ऐें कि, तू सच्चा आ, होर परमेसरा री गल्ला सच्चाई किन्हें स्खाहां, होर केसी री परवाह नी करदा। क्यूंकि तू माह्णुं रा मुंह देखी किन्हें गल्ला नी करदा।
22	17	इधी कठे तू आस्सा जो दस कि तू क्या समझ्हा, महाराजे जो कर देणा ठीक आ कि नी?”
22	18	यीसूए तिन्हारी दुस्टता जाणी किन्हें बोल्या, “हे पाखंडियो, मुंजो किधियो परखदे लगिरे?
22	19	चुंगी देणे रा रोम देसा रा सिक्का मुंजो दसा।” तेबे स्यों तेस वाले एक सिक्का लई आये, जेसरी कीमत एक ध्याड़े री मजदूरी रे बराबर ई।
22	20	यीसूए तिन्हा किन्हें बोल्या, “ये सिक्के मन्झ रूप होर नांऊँ केसरा?”
22	21	तिन्हें यीसू किन्हें बोल्या, “ये रूप होर नांऊँ महाराजे रा।” तेबे यीसूए तिन्हा किन्हें बोल्या, “जो महाराजे रा आ, से महाराजे जो देआ, होर जो परमेसरा रा आ, से परमेसरा जो देआ।”
22	22	ये सुणी किन्हें स्यों हरान हुए, होर स्यों तेस जो छाडी किन्हें चली गये।
22	23	तेस ई ध्याड़े, कुछ सदूकी लोक बोल्हा ऐें कि मरणे वाल्ऐ रा जी उठणा नी हुंदा, स्यों यीसू वाले आये, होर तिन्हें तेस ले पूछेया कि,
22	24	“हे गुरु, मूसे नबिये बोलिरा था कि, अगर केसी रा भाई बगैर बच्चे मरी जाए, होर तेसरी लाड़ी पीछे रही जाए, ता तेसरा भाई तेसरी लाड़ी किन्हें ब्याह करी ले होर आपणे भाई रे कठे बच्चे पैदा करहे।
22	25	उदाहरणा रे कठे, सात भाई थे, पैहला भाई ब्याह करी किन्हें मरी गया, होर बच्चे नी हूंणे री वजहा ले तेसरे भाईये तेसरी लाड़ी किन्हें ब्याह करी लेया।
22	26	इंहां ईं दूजे होर त्रीजे भाईये भी कितेया, होर साता रे सात भाईया तक एह्ड़ा ई हुआ।
22	27	सभी ले बादा मन्झ से ज्नाने भी मरी गई।
22	28	मरिरे मन्झा ले जी उठणा ले बाद, से जन्नानी तिन्हा साता भाईया मन्झा ले केसरी लाड़ी हूणीं?”
22	29	यीसूए तिन्हा जो जवाब दितेया कि, “तुस्से पवित्र सास्त्र होर परमेसरा री सामर्थ नी जाणदे, होर ये ही तुस्सा री गलती ई।
22	30	क्यूंकि जिउंदे हूंणे पर ब्याह सादी नी हूणीं, पर तिन्हा स्वर्गा मन्झ परमेसरा रे स्वर्गदूता साहीं हूंणां।
22	31	पर मरिरे मन्झा ले जिउंदे हूंणे रे बारे मन्झ क्या तुस्से ये बचन नी पढ़ेया जो परमेसरे तुस्सा किन्हें बोल्या।
22	32	कि हांऊँ अब्राहमा रा परमेसर, होर इसहाका रा परमेसर, होर याकूबा रा परमेसर आ? से मरिरे या रा परमेसर नी आ, पर जिउंदेया रा परमेसर आ।”
22	33	ये सुणी किन्हें लोक तेसरे उपदेसा ले हरान हुए।
22	34	जेबे फरीसी लोके सुणेया कि, यीसूए सदूकी लोका रा मुंह बन्द करी दितेया; ता स्यों कठे हुये।
22	35	होर तिन्हा मन्झा ले एकी व्यवस्था स्खाणे वाल्ऐ परखणे रे कठे, तेस ले पूछेया।
22	36	“हे गुरु, मूसा री व्यवस्था मन्झ कुण जे हुक्म बडा आ?”
22	37	यीसूए तेस किन्हें बोल्या, “तू परमेसर आपणे प्रभु साउगी आपणे सारे मन होर आपणे सारे प्राण होर आपणे सारी बुद्धि किन्हें प्यार रख।
22	38	बडा होर खास हुक्म ता ये ई आ।
22	39	होर तेस साहीं ये दूजा हुक्म भी हाया कि, तू आपणे पड़ोसी किन्हें आपणे साहीं प्यार रख।
22	40	ये ई दो हुक्म सारी मूसा री व्यवस्था होर नबिया रा आधार आ।”
22	41	जेबे फरीसी लोक कठे थे, यीसूए तिन्हा ले पूछेया कि,
22	42	“मसीह रे बारे मन्झ तुस्से क्या समझ्हा ऐें? से केसरा मह्ठा?” तिन्हें तेस किन्हें बोल्या, “राजा दाऊदा रा मह्ठा।”
22	43	तिन्हें तिन्हा ले पूछेया, “ता राजा दाऊदे आत्मा मन्झ हुई किन्हें तेस जो प्रभु कि बोल्हा आ कि,
22	44	‘प्रभुए, मेरे प्रभु किन्हें बोल्या, मेरे सीधी तरफ बैठ, जेबे तक कि हांऊँ तेरे सभ दुस्मणा जो हराई नी दूं। तेबे तक तू मेरी सीधी तरफ बैठिरे रैह होर आदर पा।’
22	45	जेबे राजा दाऊद तेस जो प्रभु बोल्हा, ता से तेसरा मह्ठा किहाँ बणेयां?”
22	46	कोई भी तेसरे जवाबा मन्झ एक भी गल नी बोली सकेया, पर तेस ध्याड़े ले केसी जो तेस ले कुछ होर पूछणे री हिम्मत नी हुई।
23	1	यीसूए भीड़ा रे लोका होर आपणे चेले किन्हें बोल्या,
23	2	“व्यवस्था स्खाणे वाल्ऐ होर फरीसी लोक मूसा री व्यवस्था जो अधिकारा किन्हें स्खाणे रे कठे माहिर ये;
23	3	इधी कठे स्यों तुस्सा किन्हें जो कुछ बोले तेह्ड़ा ई करेया, होर मन्या। पर तिन्हा साहीं काम देख्या करदे, क्यूंकि स्यों बोल्हा ऐें ता जरुर ऐें पर करदे नी।
23	4	स्यों आपणे कई किस्मा रे हुकमा जो माह्णुं रे खऊये पर रख्हा ऐें जो तिन्हारे कठे गर्के बजना साहीं आ। पर स्यों आपु तेता जो मनणे रे कठे कोसिस भी नी करदे।
23	5	स्यों आपणे सारे काम लोका जो दसणे रे कठे करहा ऐ: स्यों आपणे ताबीज (स्यों पट्टिया पर पवित्र सास्त्र जो लिखी किन्हें आपणे माथे होर बाहिंयां पर बान्हा ऐें थे) चौड़े करहा ऐें, होर आपणे कपड़े री झालरा बडी करहा ऐें।
23	6	होर धामा मन्झ खास-खास जगहा, होर यहूदी सभा मन्झ खास-खास आसना मन्झ बैठणा पसंद करहा ऐें।
23	7	होर बजारा मन्झ नमस्कार होर माह्णुं रे बीचा मन्झ गुरु बणना तिन्हा जो खरा लग्हा।
23	8	पर, तुस्से गुरु देख्या बणदे, क्यूंकि तुस्सा रा एक ई गुरु आ: होर तुस्से सारे भाई बैहण एक ऐें।
23	9	होर धरती पर केसी जो आपणा बापू (लोक धार्मिक अगुवे जो होर महान गुरुआ जो बापू बोल्हा ऐें थे) देख्या बोल्दे, क्यूंकि तुस्सा रा एक ई बापू आ, होर जो स्वर्गा मन्झ परमेसर आ से ही तुस्सा रा आत्मिक बापू आ।
23	10	होर तुस्से माल्क भी देख्या कैहलांदे, क्यूंकि मसीह तुस्सा रा एक ई माल्क आ।
23	11	जो तुस्सा मन्झ बडा हो, से तुस्सा रा सेवक बणे।
23	12	जो कोई आपणे आपा जो बडा बणाहंगा, से छोटा कितेया जाणां। होर जो कोई आपणे आपा जो छोटा बणान्घा, से बडा कितेया जाणा।”
23	13	हे व्यवस्था स्खाणे वाल्ऐ होर फरीसी लोको तुस्से पाखंडी ऐें, तुस्सा जो बौह्त सजा मिलणी! तुस्से माह्णुं रे कठे स्वर्गा रे राजे रे दुराजे बन्द करहा ऐें। तुस्से ना ता आपु ई तेस मन्झ दाखल हुंहां ऐें, होर ना तेस मन्झ होरी जो दाखल हूंणां देहां ऐें।
23	14	हे पाखंडी व्यवस्था स्खाणे वाल्ऐ होर फरीसी लोको, तुस्सा जो बौह्त सजा मिलणी! तुस्से विधवा जो ठगी किन्हें तिन्हारे घर-बार होर जायदाद आपणे कठे लई लैंहां ऐें, होर दिखावे रे कठे बड़ी देरा तक प्रार्थना करदे रैंहयां ऐें। इधी कठे परमेसरा तुस्सा जो सजा देणी।
23	15	“हे पाखंडी व्यवस्था स्खाणे वाल्ऐ होर फरीसी लोको तुस्सा जो बौह्त सजा मिलणी! तुस्से एक आदमी जो आपणे पन्था मन्झ ल्याऊणे रे कठे समुद्र होर धरती जो पार करी किन्हें दूर-दूर चली जाहें, होर जेबे से तेस पन्था मन्झ आई जाहाँ, ता तुस्से तेस जो आपणे ले दो गुणा नरका रे भागी बणाई देहां ऐें।”
23	16	“हे काणे अगुवो, तुस्सा जो बौह्त सजा मिलणी, जो बोल्हा ऐें कि अगर कोई मन्दरा री कसम खाये ता कुछ नी आ, पर अगर कोई मन्दरा रे सोने री कसम खाए ता तेस कस्मा जो मनणा जरूरी आ।
23	17	हे नर्क्कलेयो, होर काणेयो, कुण बडा आ, सोना या से मन्दर जेस ले सोना पवित्र हुंहां?
23	18	फेरी बोल्हा ऐें कि अगर कोई बेदी री कसम खाए ता कुछ नी आ, पर जो भेंट बेदी पर ई, अगर कोई तेता री कसम खाए ता से आपणी कस्मा किन्हें बन्धी गया।
23	19	हे काणेयो, कुण बडा आ भेंट या बेदी, जेस ले भेंट पवित्र हुंहां ईं?
23	20	इधी कठे जो बेदी री कसम खाहां, से तेस्सा बेदी री, होर तेता पर रखिरी चीजा री कसम खाहां।
23	21	होर जो मन्दरा री कसम खाहां, से मन्दरा री होर मन्दरा मन्झ रैहणे वाली चीजा री भी कसम खाहां।
23	22	होर जो स्वर्गा री कसम खाहां, से परमेसरा री राजगद्दी री होर तेता पर बैठणे वाल्ऐ परमेसरा री भी कसम खाहां।”
23	23	“हे पाखंडी व्यवस्था स्खाणे वाल्ऐ, होर फरीसी लोको, तुस्सा जो बौह्त सजा मिलणी! तुस्से पदीने होर सूम्फ होर जीरे रा दस्वांस देहां ऐें। पर तुस्से मूसा री व्यवस्था री जरूरी गल्ला जिहां कि न्याय, दया होर विस्वास छाडी दितिरा। करणा ता एह्ड़ा चहिए था, तुस्सा जो दस्वांस ता देंदे रेहणा चहिए, पर तुस्से व्यवस्था री जरूरी गल्ला जो भी नजरअंदाज करी दे।
23	24	हे काणे अगुवो, तुस्से पाणी पींदे टैमा बड़े ध्याना किन्हें मच्छरा जो ता छाणी देहां ऐें केतकी तुस्से तेता जो निगली नी लो, पर परमेसरा री व्यवस्था री जरूरी गल्ला जो टाल्ई देहां ऐें जो तुस्सा रे कठे ऊंटा जो निगल्ने रे बराबर आ।”
23	25	“हे पाखंडी व्यवस्था स्खाणे वाल्ऐ, होर फरीसी लोको, तुस्सा जो बौह्त सजा मिलणी! तुस्से तिन्हा भांडेया साहीं ऐ, जो बाहरा ले साफ होर अंदरा ले गंदे। तुस्से लोका साम्हणें आपणे आपा जो ता धर्मी दस्हा ऐें, पर तुस्सा रा मन न्ह्यारे मन्झ आ, होर आपणे आपु पर काबू नी रखदे।
23	26	हे काणे फरीसी लोको, पैहले कौली होर थालू अंदरा ले मांजा ताकि स्यों बाहरा ले भी साफ हो।”
23	27	“हे पाखंडी व्यवस्था स्खाणे वाल्ऐ लोको, होर फरीसी लोको, तुस्सा जो बौह्त सजा मिलणी! तुस्से चुना कितरी कब्रा साहीं ऐें जो ऊपरा ले ता खरे सुझ्हा ऐें, पर अंदरा ले मरिरे रे हाड़के किन्हें होर सभ किस्मा री गंदगी किन्हें भर्हिरे।
23	28	इंहां ईं तुस्से भी तिन्हा कब्रा साहीं ऐें, जेबे लोक तुस्सा जो देख्हा ऐें, स्यों सोच्हा ऐें कि तुस्से धर्मी ऐें, पर अंदरा ले तुस्से पाखंडी होर परमेसरा रे हुक्म नी मनणे रा पाप करहा ऐें।”
23	29	“हे पाखंडी व्यवस्था स्खाणे वाल्ऐ ओ, होर फरीसी लोको, तुस्सा जो बौह्त सजा मिलणी, तुस्से नबिया री कब्र स्जाहें जिन्हा जो तुस्सा रे बापदादे मारी दितरा था होर धार्मिक लोका जो सम्मान देणे रे कठे कब्र बणाहें।
23	30	होर बोल्हा ऐें कि, अगर आस्से आपणे बापदादा रे टैमा मन्झ हुन्दे ता नबिया रा खून करणे मन्झ तिन्हारे साझीदार नी हुन्दे।
23	31	एता ले ता तुस्से आपणे खिलाफ ई गुआही देहां ऐें कि, होर तुस्से तिन्हारे बंस ऐें जिन्हें जे नबिया री हत्या कितरी।
23	32	होर हांऊँ जाणा कि तुस्से आपणे बापदादा रे पापा रा घड़े भरी देणे।
23	33	तुस्से लोक जैहर्ले कीड़े रे बच्चे साहीं ऐें, तुस्सा नरका रे दण्डा ले नी बचणा।
23	34	इधी कठे मां तुस्सा वाले नबी होर बुद्धिमान होर व्यवस्था स्खाणे वाल्ऐ भेजणे। होर तुस्सा तिन्हा मन्झा ले कुछ लोक मारी देणे, होर दूजे लोक क्रूसा प्रयाल्हे चढ़ाणें। होर कुछ लोका जो आपणी यहूदी सभा मन्झ कोड़े मारणे, होर एक गांऊँआं ले दूजे गांऊँआं तक तिन्हारा पीछा करदे रैंह्णां।
23	35	ताकि धर्मी माह्णुं हाबिला ले लई किन्हें बिरिक्याहा रे मह्ठे जकरयाह नबी तक, जेस जो तुस्से मन्दरा होर बेदी रे बीचा मन्झ मारी दितिरा था। होर जितने धर्मी लोका रा खून धरती पर बहाया गईरा, तुस्सा तिन्हारी मौता रे जिम्मेदार खुद हूंणां।
23	36	हांऊँ तुस्सा किन्हें सच्च बोल्हा, ये सारी खूना री सजा एस्सा पीढ़ी रे लोका पर आई जाणी।”
23	37	“हे यरुस्लेम सैहर रे लोको, हे यरुस्लेम सैहर रे लोको! तुस्से पैहल्के नबी मारी दिते, होर जो तुस्सा वाले भेजे गये, तिन्हा जो पत्थरवाह कितेया। कितनी बारी मैं चाहेया कि जिहां कुकड़ी आपणे बच्चे जो आपणे फान्खा हेठ कट्ठा करहा ई, तिहां ईं हांऊँ भी तेरे लोका जो बचाऊं, पर तुस्से एह्ड़ा नी चाहेया।
23	38	तुस्सा रा घर तुस्सा रे कठे पूरी तरहा ले उजड़ी जाणा।
23	39	इधी कठे हांऊँ तुस्सा किन्हें बोल्हा कि, एेबे ले जेबे तक तुस्सा नी बोलणा कि, धन्य आ से, जो प्रभु रे अधिकारा ले आहूँआं, तेबे तक तुस्सा हांऊँ दबारा नी देखणा।”
24	1	जेबे यीसू मन्दरा ले निकली किन्हें जाया करहा था, ता तेसरे चेले तेस जो मन्दरा री रचना दसणे रे कठे तेस वाले आये।
24	2	यीसूए तिन्हा किन्हें बोल्या, “क्या तुस्से ये सभ नी देखदे? हांऊँ तुस्सा किन्हें सच्च बोल्हा, एता मन्झ एक पात्थर भी नी बचणा, क्यूंकि एक-एक पात्थर ढाली दितेया जाणा होर सभ कुछ नास हुई जाणा।”
24	3	होर जेबे यीसू जैतूना रे प्हाड़ा पर बैठीरा था, ता चेले लग जे तेस वाले आई किन्हें बोल्या, “आस्सा किन्हें बोल कि ये गल्ला कधी हूणीं? होर तुस्सा रे आऊणें रा, होर संसारा रे खत्म हूंणे रा क्या चिन्ह हूंणां?”
24	4	यीसूए तिन्हा जो जवाब दितेया, “चतन्न रैहया! कि कोई तुस्सा जो ना भरमाए।
24	5	क्यूंकि बौह्त लोका एह्ड़ा करणा तिन्हा मेरे अधिकारा मन्झ आऊंणा, होर तिन्हा बोलणा कि, ‘हांऊँ मसीह आ,’ होर तिन्हा बौह्त लोक भरमाणे।
24	6	होर तुस्से लड़ाई, होर लड़ाईया री गल्ला सुणघे, डरदे देख्या क्यूंकि इन्हारा हूंणां जरूरी आ, पर तेस टैम अंत नी हूंणां।
24	7	क्यूंकि एक जातिया दूजी जाति रे बरखलाफ, होर एक राज्या दूजे राज्या रे बरखलाफ लड़ाई करणी, होर कई जगहा पर हिलण हूंणे, होर अकाल पौऊणे।
24	8	ये सभ गल्ला पीड़ा री सुर्हूआत हूणीं।
24	9	तेबे जेह्ड़े तुस्सा रे बरखलाप एे, दुःख देणे रे कठे तुस्से पकड़वाणे, होर तुस्से मारी देणे होर तुस्से मेरे पर विस्वास रख्हा ऐें इधी कठे सभी जातिया रे लोका तुस्सा किन्हें बैर करणा।
24	10	होर तेबे कईया विस्वास करना छाडी देणा, होर एक दूजे किन्हें बैर रखणा।
24	11	होर कई झूठे नबी आऊंणा, होर कई भरमाणे।
24	12	होर पाप बढ़ने ले कई लोका एक दूजे किन्हें प्यार करणा छाडी देणा।
24	13	पर जो आपणे मरणे रे टैमा तक धीरज रखघा, तेसरा ई उद्धार हूंणां।
24	14	होर राज्या री ये खुसी री खबर सारे संसारा मन्झ प्रचार कितेया जाणा, ताकि सब जातिया रे लोका तेस जो सुणी लैन्घे, तेबे संसारा रा अंत आई जाणा।”
24	15	“पढ़ने वाले एस चेतावनी पर ध्यान दे, जेह्ड़ा दानियल नबिये एता रे बारे मन्झ बोलिरा था कि जेबे तुस्से लोक तेस्सा उजाड़णे वाली दुस्ट चीजा पवित्रजगहा मन्झ खड़ीरे देखो।
24	16	तेबे जो यहूदिया ईलाके मन्झ हो स्यों प्हाड़ा पर भगी जाए।
24	17	जो लोक घरा री छता पर हो, स्यों आपणे घरा मंझा ले समान लेणे रे कठे टैम बर्बाद नी करहे।
24	18	होर जो डोहर्रिया मन्झ हो, स्यों आपणे कपड़े लेणे रे कठे वापस नी आये।”
24	19	“तिन्हा ध्याड़े मन्झ जो गर्भवती होर दूध प्याणे वाली ज्नानिया हूणीं, तिन्हारे कठे मुंजो बौह्त दुःख हुएआ करहा क्यूंकि तिन्हारे कठे भगणा बौह्त मुस्कल हूंणां।
24	20	होर प्रार्थना करा; कि तुस्सा जो ठंडे ध्याड़े मन्झ या अरामा रे ध्याड़े भगणा नी पई जाए।
24	21	क्यूंकि तेस टैम एह्ड़ा दुःख हूंणा, जिहां सृस्टी री सुरूआता ले जो ना ता आज तक कधी हुआ, होर ना फेरी दबारा कधी हूंणा।
24	22	होर अगर स्यों ध्याड़े नी घटाए जांदे, ता कोई भी प्राणी नी बचदा; पर चुणिरे लोका री वजहा ले स्यों ध्याड़े घटाये जाणे।
24	23	तेस टैम अगर कोई तुस्सा किन्हें बोले कि, मसीह एथी आ! या मसीह तेथी आ! ता विस्वास देख्या करदे।”
24	24	“क्यूंकि झूठे मसीह होर झूठे नबीया आऊंणा, होर तिन्हा बड़े चिन्ह होर चमत्कार दसणे, होर हुई सके ता परमेसरा रे चुणिरे लोक भी भरमाई देणे।
24	25	देखा, मैं तुस्सा जो ये सभ गल्ला हूंणे रे पैहले ई दसी दीतिरी।
24	26	इधी कठे अगर स्यों तुस्सा किन्हें बोले, देखा, से जंगला मन्झ आ, ता बाहर देख्या चली जांदे; देखा, से छता गास आ, ता विस्वास देख्या करदे।”
24	27	“क्यूंकि जिहां बिजली पूर्वा ले निकली किन्हें पस्चिमा तक चमक्हा ई, होर लोक एता जो देख्हा ऐें, तिहां ईं मां माह्णुं रे मह्ठे दबारा आऊंणा, होर सभिया हांऊँ देखणा।
24	28	जेह्ड़ा सभ जाणहां ऐें कि जेथी ईल्लणा कठ्ठा हुई तेथी ल्हासा भी हूणीं।”
24	29	“तिन्हा ध्याड़े दुःखा ले बाद एकदम सूरज काला हुई जाणा, होर चानणी रा प्रयासा चली जाणा, होर आसमाना ले तारे पऊंदे लगणे होर आसमाना री सक्तिया हिल्लाई जाणी।
24	30	तेबे माह्णुं रे मह्ठे रा चिन्ह आसमाना मन्झ सूझ्णा, होर तेबे धरती रे सभ कुला रे लोका छाती पिटणी; होर तिन्हा हांऊँ माह्णुं रे मह्ठा बड़ी सामर्थ होर महिमा साउगी आसमाना रे बादला पर आऊंदे देखणा।
24	31	होर तेस धरती पर आपणे स्वर्गदूत बड़ी तुरही री अवाज किन्हें भेजणे, ताकि स्यों धरती रे हर जगहा ले चुणिरे लोक कठे करहे।”
24	32	“अंजीरा रे डाला ले ये उदाहरण सीखा, जेबे तेसरे पांगे नरम हुई जाहें होर पातर निकल्दे लग्हा ऐें, ता तुस्से जाणी लैंहां ऐें कि, गर्मी रा मौसम नेडे आ।
24	33	इंहां ईं जेबे तुस्से इन्हा गल्ला जो हुंदे देखो, ता जाणी लया कि, मेरे आऊणें रा टैम नेडे आ, बल्कि बौह्त नेडे आ।
24	34	हांऊँ तुस्सा किन्हें सच्च बोल्हा कि, जेबे तक ये सभ गल्ला पूरी नी हुई ले, तेबे तक एस्सा पीढ़िया नी मरणा।
24	35	आसमान होर धरती टली जाणे, पर जो मैं बोली दितेया, से पूरा हुई किन्हें रैहणा।”
24	36	“तेस ध्याड़े होर तेस घड़ी रे बारे मन्झ कोई नी जाणदा, ना स्वर्गा रे स्वर्गदूत, होर ना मह्ठा, पर सिर्फ बापू।
24	37	जिहां नूहा रे ध्याड़े थे, तिहां ईं मां माह्णुं रे मह्ठे रा आऊंणा भी हूंणा।
24	38	क्यूंकि जिहां जल-प्रलया रे टैमा मन्झ पैहले, जेस ध्याड़े तक कि नूह जहाजा पर नी चढ़ेया, तेस ध्याड़े तक लोक खांदे पींदे रहे, होर तिन्हा मन्झ ब्याह हुन्दे रहे।
24	39	होर जेबे तक जल-प्रलय तिन्हा सभिया जो बहाई किन्हें नी लई गया; तेबे तक तिन्हा जो कुछ भी पत्ता नी लग्या, तिहां ईं मां माह्णुं रे मह्ठे भी आऊंणा।
24	40	तेस टैम दो लोक डोहर्रिया मन्झ हूंणे, एक लई लैणा होर दूजा छाडी दितेया जाणा।
24	41	दो ज्नानिया चक्की पिसदी लगिरी हूणीं, एक लई जाणी होर दूजी छाडी दिती जाणी।
24	42	इधी कठे जागदे रैहया, क्यूंकि तुस्से नी जाणदे कि तुस्सा रे प्रभु केस ध्याड़े आऊंणा।
24	43	पर ये जाणी लऊआ कि अगर घरा रा माल्क जाणदा कि, चोरा केस टैम आऊंणा, ता से त्यार रैहन्दा, होर आपणे घरा मन्झ चोरी नी हूणे देणी थी।
24	44	इधी कठे तुस्से मेरे दबारा वापस आऊणें रे कठे त्यार रहा, क्यूंकि जेस टैमा रे बारे मन्झ तुस्से सोच्दे भी नी, तेस ई टैम मां माह्णुं रा मह्ठे आई जाणा।”
24	45	“भरोसे रे लायक होर समझदार सेऊआदार से आ, जेस जो माल्के आपणे घर रे नौकर-चाकरा पर मुखिया बणाया, ताकि से तिन्हा जो टैमा पर खाणा दे।
24	46	धन्य आ, से सेऊआदार, जेस जो तेसरा माल्क आई किन्हें एह्ड़ा ई करदे पाये।
24	47	हांऊँ तुस्सा किन्हें सच्च बोल्हा, तेस से आपणी सारी जायदादा पर मुखिया बनाणा।
24	48	पर अगर से दुस्ट सेऊआदार सोच्दा लगे कि, आस्सा रे माल्क रे आऊणें मन्झ हली देर ई।
24	49	होर आपणे साउगी सेऊआदारा जो मारदा पिट्दा लगे, होर दारु पीणे वाल्ऐ लोका साउगी खाए पीए।
24	50	ता तेस सेऊआदारा रे माल्का ऐहड़े ध्याड़े आऊंणा, जेबे से तेस जो न्हयाल्या नी लगिरा हो, होर तेस एह्ड़े टैमा मन्झ वापस आऊ जेस जो से नी जाणदा हो।
24	51	होर तेस जो बड़ी भारी सजा देई किन्हें, से एह्ड़ी जगहा मन्झ रखणा जेथी पाखंडी रैहया ऐ। होर तेथी हमेसा रोणा होर दांत पिसणा हूंणां।”
25	1	“फेरी यीसूए आपणे चेले किन्हें बोल्या, स्वर्गा रा राज एस उदाहरणा साहीं आं। दस कुआरिया थी जो आपणी-आपणी म्साल लई किन्हें नंऊँऐं लाड़े किन्हें मिलणे होर तेसरे ब्याह जो जाणे रे कठे निकली।
25	2	तिन्हा मन्झा ले पांज नर्क्कलिया होर पांज समझदार थी।
25	3	स्यों जे नर्क्कलिया थी आपणी-आपणी म्साल ता लई ली, पर आपणे साऊगी ज्यादा तेल नी नितेया।
25	4	पर समझदारे कुआरिये आपणी-आपणी म्साल ता लई ली पर एता साऊगी तिन्हें आपणी कुप्पिया मन्झ ज्यादा तेल भी रखी लितेया।
25	5	जेबे नंऊँऐं लाड़े रे आऊणें मन्झ देर हुई गई, ता स्यों सभ निंद्रा रे मारे सुस्त हुई गई, होर सई गई।”
25	6	“आधी राती हाल्ला पया कि, देखा, लाड़ा आया करहा, तेस किन्हें मिलणे रे कठे चला।
25	7	तेबे स्यों सभ कुआरिया उठी किन्हें आपणी-आपणी म्साल ठीक करदी लगी।
25	8	होर नर्क्कली कुआरिये समझदारा किन्हें बोल्या आपणे तेला मन्झा ले कुछ आस्सा जो भी दे, क्यूंकि आस्सा री म्साल बुझी जाया करहा ई।
25	9	पर समझदारे जवाब दितेया कि हुई सक्हा कि आस्सा रे होर तुस्सा रे कठे ये तेल पूरा नी हो; खरा ता ये आ कि, तुस्से बेचणे वाल्ऐ वाले जाई किन्हें आपणे कठे तेल मूल्ले लई आऊआ।
25	10	जेबे स्यों तेल मुल्ले लैणे रे कठे जाया करहा ई थी, ता लाड़ा पूजी गया, होर जो त्यार थी, स्यों तेस साऊगी ब्याह रे घरा मन्झ चली गई होर दुराजा बन्द करी दितेया गया।
25	11	एता ले बाद स्यों दूजी कुआरिया भी वापस आई किन्हें बोल्दी लगी, हे माल्का, हे माल्का, आस्सा रे कठे दुराजा खोल्ही देआ।
25	12	पर तिन्हें जवाब दितेया कि, हांऊँ तुस्सा किन्हें सच्च बोल्हा, हांऊँ तुस्सा जो नी जाणदा।
25	13	इधी कठे जागदे रहा, क्यूंकि तुस्से मेरे वापस आऊणें रे ध्याड़े जो नी जाणदे होर ना ही तेस टैमा जो जाणहां ऐें।”
25	14	“फेरी मां दबारा वापस आऊंणा, तेबे स्वर्गा रा राज एस उदाहरणा साहीं हूंणा। एक माल्क परदेसा जो जाणे रे टैमा आपणे नौकर सादे, होर आपणी सारी जमीन जायदाद तिन्हो दिती, ताकि स्यों लेण देण करी किन्हें तेता जो बढ़ाई सके।
25	15	होर तिन्हें एक नौकरा जो पांज तोड़े (एक तोड़ा बी साला री मजदूरी रे बराबर) दिते, होर दूजे नौकरा जो दो तोड़े दिते, होर त्रीजे जो एक तोड़ा दितेया। हर एकी जो तेसरी योग्यता रे मताबक दितेया, होर तेबे से परदेसा जो चली गया।
25	16	तेबे जेस जो पांज तोड़े मिलिरे थे, तिन्हें झट पट जाई किन्हें तिन्हा किन्हें लेण देण कितेया, होर पांज तोड़े होर कमाए।
25	17	इंहां ईं जेस जो दो मिलिरे थे, तिन्हें भी दो होर कमाए।
25	18	पर जेस जो एक मिलिरा था, तिन्हें जाई किन्हें जमीना पर खोला खणेया, होर आपणे माल्का रा धन तेथी ल्कोई दिते।”
25	19	“बौह्त ध्याड़े ले बाद तिन्हा नौकरा रा माल्क ये पता लगाणे रे कठे स्यों सभ सादे कि तिन्हें पैसेया साउगी क्या कितेया।
25	20	जेस जो पांज तोड़े मिलीरे थे, तिन्हें पांज तोड़े होर ल्याई किन्हें बोल्या हे माल्क, तुस्से मुन्जो पांज तोड़े दितरे थे, देख मैं एता ले पांज तोड़े होर कमाए।
25	21	तेसरे माल्के तेस किन्हें बोल्या, ‘बौह्त बढ़िया, हे खरे होर भरोसे रे लायक नौकर, तू थोह्ड़े लेण देण संभाल्ने मन्झ भरोसे रे लायक रैहया, मां तुजो बौह्त सारी चीजा री जिम्मेदारिया देणी, आऊ मेरी खुसी मन्झ साझी बण।’
25	22	होर जेस जो दो तोड़े मिलिरे थे, तिन्हें भी आई किन्हें बोल्या, ‘हे माल्क तुस्से मुंजो दो तोड़े दितरे थे, देखा, मैं भी दो तोड़े होर कमाए।’
25	23	तेसरे माल्के तेस किन्हें बोल्या, ‘हे खरे होर भरोसे रे लायक नौकर, तू थोह्ड़े लेण देण संभाल्ने मन्झ भरोसे रे लायक रैहया, मां तुजो बौह्त सारी चीजा री जिम्मेदारिया देणी, आऊ मेरी खुसी मन्झ साझी बण।’
25	24	तेबे जेस जो एक तोड़ा मिलिरा था, तिन्हें आई किन्हें बोल्या, ‘हे माल्क, हांऊँ तुजो जाणहां था कि, तू कठोर आ। होर तू तेस माह्णुं साहीं आं जेह्ड़ा बेजा नी बान्ह्दा पर फसल काटणे री इच्छा रखा।’
25	25	इधी कठे हांऊँ डरी गया होर जाई किन्हें तुस्सा रा दितरा तोड़ा जमीना मन्झ ल्कोई दितेया होर ‘जो तुस्सा रा आ, से ये आ।’
25	26	तेसरे माल्के तेस जो जवाब दितेया कि, हे दुस्ट होर आलसी सेऊआदार, जेबे तू ये जाणहां था कि, हांऊँ जेथी बान्ह्दा नी, तेथी ले कठा करहा। होर जेथी हांऊँ बेजा नी बान्ह्दा पर फेरी भी तेथी फसल काटणे री इच्छा रखा।
25	27	ता तुजो मेरा पैसा सौहकारा वाले जम्हा कुराणा चहिए था, ताकि हांऊँ आई किन्हें आपणा पैसा ब्याजा समेत लई लैंदा।
25	28	तेबे तिन्हें माल्के दूजे नौकरा किन्हें बोल्या कि, से एक तोड़ा तेस ले लई लऊआ, होर जेस वाले दस तोड़े ऐें, तेस जो देई देआ।
25	29	क्यूंकि जेस केसी वाले जे हाया, तेस जो होर दितेया जाणा; होर तेस वाले बौह्त हुई जाणां। पर जेस वाले जे नी आ, तेस ले से भी लई लैणा जो कुछ तेस वाले हाया।
25	30	एस नकम्मे सेऊआदारा जो बाहर नह्यारे मन्झ सट्टी देआ, जेथी रोणा होर दांत किर्ड़णा हूंणां।”
25	31	“जेबे मां माह्णुं रे मह्ठे आपणी महिमा मन्झ आऊंणा, होर सारे स्वर्गदूता मेरे साऊगी आऊंणा। तेबे मां आपणी महिमा री राजगद्दी पर बैठ किन्हें लोका रा न्याय करणा।
25	32	होर सारी जातिया रे लोका मेरे साम्हणें कठी किती जाणी; होर जिहां पुहाल भेडा जो बकरिया ले लग करहा, तिहां ईं मां स्यों एक दूजे ले लग करणे।
25	33	होर मां भेडा जेह्ड़े धर्मी लोक एे, आपणी ओरली वखा होर बकरिया जेह्ड़े अधर्मी लोक एे, परली वखा जो खड़ी करणी।
25	34	तेबे मां राजे आपणी ओरली वखा वाली किन्हें बोलणा, हे मेरे बापू रे धन्य लोको, आऊआ, तेस राज्या रे अधिकारी हुई जाऊआ, जो संसारा री सुर्हूआता ले तुस्सा रे कठे त्यार कितिरा।
25	35	क्यूंकि हांऊँ भूखा था, होर तुस्से मुंजो खाणे जो दितेया; हांऊँ सोख्हा था, होर तुस्से मुंजो पाणी प्याया, हांऊँ परदेसी था, होर तुस्से हांऊँ आपणे घरा मन्झ रख्या;
25	36	हांऊँ नांगा था, तुस्से मुंजो कपड़े पन्ह्याए; हांऊँ ब्मार था, तुस्से मेरी खैर खबर लई, हांऊँ जेल्हा मन्झ था, तुस्से मेरे किन्हें मिल्दे आये।”
25	37	“तेबे धर्मिया तेस जो जवाब देणा कि हे प्रभु, आस्से केभे तुस्से भूखे देखे होर तुस्सा जो खाणा खुआया? या सोख्हा देख्या, होर पाणी प्याया?
25	38	आस्से केभे तुस्से परदेसी देखे होर आपणे घरा मन्झ ठैहराये या नांगे देखे, होर कपड़े पन्ह्याए?
25	39	आस्से केभे तुस्से ब्मार या जेल्हा मन्झ देखे होर तेरे किन्हें मिल्दे आये?
25	40	तेबे तेस मां राजे तिन्हा जो जवाब देणा, हांऊँ तुस्सा किन्हें सच्च बोल्हा कि, तुस्से जो मेरे इन्हा छोटे ले छोटे विस्वासी भाइया मन्झा ले केसी एकी साऊगी कितेया, से मेरे साउगी कितेया।”
25	41	“तेबे तेस परली वखा वाली किन्हें बोलणा, हे स्रापित लोको, मेरे साम्हणें ले तेस अनंत आगा मन्झ चली जाऊआ, जो परमेसरे सैतान होर तेसरे दूता रे कठे त्यार किती गईरी।
25	42	क्यूंकि हांऊँ भूखा था, होर तुस्से मुंजो खाणे जो नी दितेया, हांऊँ सोख्हा था, होर तुस्से मुंजो पाणी नी प्याया;
25	43	हांऊँ परदेसी था, होर तुस्से हांऊँ आपणे घरा मन्झ नी रख्या; हांऊँ नांगा था, होर तुस्से मुंजो कपड़े नी पन्ह्याए; हांऊँ ब्मार होर जेल्हा मन्झ था, होर तुस्से मेरी खैर खबर नी लई।”
25	44	“तेबे तिन्हा जवाब देणा कि, हे प्रभु, आस्से तुस्से केभे भूखे, या सोख्हे, या परदेसी, या नांगे, या ब्मार, या जेल्हा मन्झ देखे, होर तुस्सा री सेऊआ नी किती?
25	45	तेबे मां तुस्सा जो जवाब देणा, हांऊँ तुस्सा किन्हें सच्च बोल्हा कि, तुस्से जो इन्हा छोटे ले छोटे मन्झा ले केसी एकी किन्हें नी कितेया, से मेरे किन्हें भी नी कितेया।
25	46	होर जेह्ड़े परली वखा जो एे इन्हा अनंत दण्ड भोगणा पर धर्मी लोका अनंत जिन्दगी मन्झ दाखल हूंणां।”
26	1	जेबे यीसू ये सभ गल्ला बोली बैठ्या, ता से आपणे चेले किन्हें बोल्दा लग्या।
26	2	“तुस्से जाणहां ऐें कि दो ध्याड़े ले बाद फसहा रा साजा आ; होर माह्णुं रा मह्ठा क्रूसा प्रयाल्हे चढ़ाणे रे कठे पकड़ाया जाणा।”
26	3	तेबे मुख्य याजक होर प्रजा रे यहूदी मुखिये कैफा बडे याजका रे दरबारा मन्झ कठा हुए।
26	4	होर स्यों आपु मन्झ सोच विचार करदे लगे कि यीसू जो धोखे किन्हें पकड़े होर मारी दे।
26	5	पर स्यों बोल्हा ऐें थे कि, “साजे रे ध्याड़े नी पकड़णा; केते एह्ड़ा नी हो कि लोका मन्झ हाल्ला पई जाए।”
26	6	जेबे यीसू बैतनिय्याह गांऊँआं मन्झ समौन कोढ़ी रे घरा मन्झ था।
26	7	तेबे एक ज्नाने संगमरमरा रे भांडे मन्झ कीमती खुस्बूदार इत्र लई किन्हें तेस वाले आई, होर जेबे से खाणा खांदे बैठीरा था, ता तेस्से से कीमती खुस्बूदार इत्र तेसरे मूंडा पर दली दितेया।
26	8	ये देखी किन्हें, यीसू रे चेले जल्ही किन्हें बोल्दे लगे, “एस इत्रा री इतनी बरबादी किधियो किती?
26	9	ये कीमती खुस्बूदार इत्र ता खरी कीमता मन्झ बेची किन्हें गरीबा जो बांडी सक्हा ऐें थे।”
26	10	ये जाणी किन्हें यीसूए तिन्हा किन्हें बोल्या, “तुस्से एस्सा ज्नानिया जो किधियो परेसान करहा ऐें? तेस्से मेरे किन्हें भलाई किती।
26	11	गरीब ता तुस्सा साउगी हमेसा रैंहयां ऐें, पर मां तुस्सा साउगी हमेसा नी रैहणां।
26	12	तेस्से मेरे मरणे ले पैहले ई मेरे सरीरा पर इत्र मली दितेया होर मेरे दफनाणे री त्यारी करी दिती।
26	13	हांऊँ तुस्सा किन्हें सच्च बोल्हा कि, सारे संसारा मन्झ जेथी केथी ये खुसी री खबर प्रचार किती जाणी, तेथी तेस्सा रे एस कामा रा ब्खान भी तेस्सा री यादा मन्झ कितेया जाणा।”
26	14	तेबे यहूदा इस्करयोति जो बारा चेलेया मन्झा ले एक था, तिन्हें मुख्य याजका वाले जाई किन्हें बोल्या,
26	15	“अगर हांऊँ यीसू जो तुस्सा रे हाथा मन्झ पकड़वाई देऊँ, ता तुस्सा मुंजो क्या देणा?” तिन्हें तेस जो तीह चांदी रे सिक्के तोली किन्हें देई दिते।
26	16	होर से तेस ई टैमा ले तेस जो पकड़वाणे रा मौका तोप्दा लग्या।
26	17	अस्जेह्ड़ी रोटी रे साजे रे पैहले ध्याड़े चेले यीसू वाले आई किन्हें पुछदे लगे, “आस्से फसहा रे साजे रा खाणा केथी त्यार करहे?”
26	18	तिन्हें बोल्या, “गांऊँआं मन्झ फ्लाणे माह्णुं वाले जाई किन्हें तेस किन्हें बोला कि, गुरु बोल्हा कि, मेरा टैम नेडे आ, मां तेरे घरा आपणे चेले साउगी फसहा रा साजा मनाणा।”
26	19	होर चेले यीसू रा हुक्म मन्या होर तिन्हें फसहा रे साजे रे खाणे री त्यारी किती।
26	20	जेबे सांझ हुई, ता यीसू आपणे बारा चेलेया साउगी खाणा खांदे बैठ्या।
26	21	जेबे स्यों खाणा खाया करहा ऐें थे, तेबे यीसूए बोल्या, “हांऊँ तुस्सा किन्हें सच्च बोल्हा कि, तुस्सा मन्झा ले ऐकीया हांऊँ पकड़ वाणा।”
26	22	होर एता पर स्यों दुःखी हुई गये होर एक-एक करी किन्हें यीसू ले पूछदे लगे, “हे गुरु, क्या से हांऊँ आं?”
26	23	यीसूए जवाब दितेया कि, “जिन्हें मेरे साउगी थाली मन्झ हाथ पाईरा।
26	24	क्यूंकि हांऊँ माह्णुं रे मह्ठे रा मरणा ता पक्का आ, जेह्ड़ा नबिये मेरे बारे पवित्र सास्त्रा मन्झ लिखिरा आ। पर जेस हांऊँ पकड़वाणा तेस कठे ये कितना ड्राऊणा हुणा! होर अगर तेस माह्णुं रा जन्म नी हुन्दा ता तेसरे कठे खरा हुन्दा।”
26	25	तेबे तेसरे पकड़वाणे वाल्ऐ यहूदा इस्करयोतिए बोल्या, “हे गुरु, क्या से हांऊँ आं?” यीसूए तेस किन्हें बोल्या, “तैं आप्हुए मन्नी लया।”
26	26	जेबे स्यों खाया करहा ऐें थे तेबे यीसूए रोटी लई, होर परमेसरा रा धन्यावाद करी किन्हें तोड़ी, होर चेले जो देई किन्हें बोल्या, “लऊआ, खाऊआ; ये मेरा सरीर आ।”
26	27	फेरी तिन्हें अंगूरा रे रसा रा डोंगा लई किन्हें परमेसरा रा धन्यावाद कितेया, होर तिन्हा जो देई किन्हें बोल्या, “होर तिन्हें सभिऐ तेता मन्झा ले पितेया।
26	28	क्यूंकि ये वाचा रा मेरा से खून आ, जो सभी रे पापा री माफ़ी रे कठे बहाया जाहाँ।
26	29	हांऊँ तुस्सा किन्हें बोल्हा कि, ऐबे ये अंगूरा रा रस मां तेस ध्याड़े तक कधी नी पीणा, जेबे तक तुस्सा साउगी आपणे बापू रे राजा मन्झ नंऊँआं नी पिंऊँ।”
26	30	फेरी स्यों भजन गाई किन्हें जैतूना रे प्हाड़ा पर गये।
26	31	तेबे यीसूए तिन्हा किन्हें बोल्या, “जो मेरे साऊगी हूंणे वाल्आ तेस वजहा ले आज राती ही तुस्सा हाऊँ छाडी देणा; क्यूंकि लिखिरा कि, पुहाल मारी दितेया जाणा; होर झुंडा री भेडा तितर-बितर हुई जाणी।
26	32	पर मां आपणे जी उठणे ले बाद तुस्सा ले पैहले गलील जिल्ले जो जाणा।”
26	33	एता पर पतरसे तेस किन्हें बोल्या, “अगर सभ तुस्सा जो छाडी देह्ंगे तेबे भी मां तुस्से नी छाडणे।”
26	34	यीसूए तेस किन्हें बोल्या, “हांऊँ तेरे किन्हें सच्च बोल्हा कि, आज राती ई कुकड़ा रे बांग देणे ले पैहले, तुध त्राय बारी मुखरी जाणा।”
26	35	पतरसे तेस किन्हें बोल्या, “अगर मुंजो तेरे साउगी मरणा भी पई जाए, तेबे भी, मां कधी नी मुखरणा।” होर सभी चेले भी एह्ड़ा बोल्या।
26	36	तेबे यीसू आपणे चेले साउगी गतसमनी बगीचे मन्झ आये होर आपणे चेले किन्हें बोल्दा लग्या, “एथी बैठी रैहया, जेबे तक कि हांऊँ तेथी जाई किन्हें प्रार्थना करूं।”
26	37	होर से पतरस होर जब्दी रे दुंहें मह्ठे जो आपणे साउगी लई गया, होर दुआस होर परेसान हुँदा लग्या।
26	38	होर यीसूए तिन्हा किन्हें बोल्या, “मेरा मन बौह्त दुआस आ, एथी तक कि हांऊँ मरणे वाल्आ आ: तुस्से एथी रूका, होर मेरे साउगी जागदे रहूआ।”
26	39	फेरी से थोह्ड़ा जे अगे जाई किन्हें मुंहा रे भारे झुकी गया, होर ये प्रार्थना करदा लग्या कि, “कि अगर हुई सके ता दुःखा रा ये टैम मेरे वाले ले हट्टाई दे। तेबे भी जेह्ड़ा हांऊँ चाहां तेह्ड़ा नी, पर जेह्ड़ा तू चाहां तेह्ड़ा ई हो।”
26	40	फेरी यीसू चेले वाले आया होर तिन्हें स्यों सुतिरे देखे, होर तिन्हें पतरसा किन्हें बोल्या, “क्या तुस्से मेरे साउगी एक घड़ी भी जागी नी सके?
26	41	जागदे होर प्रार्थना करदे रैहया ताकि जेबे तुस्सा री परखणी हो तेबे तुस्से परखणी रा मुकाबला करी सको। तुस्सा रा मन ता परखणी रा मुकाबला करने कठे त्यार आ, पर सरीर कमजोर आ।”
26	42	फेरी तिन्हें दूजी बारी जाई किन्हें ये प्रार्थना किती, “हे मेरे बापू, अगर ये दुःख मेरे सहे बिना नी हटी सकदा ता तेरी इच्छा पूरी हो।”
26	43	होर यीसूए दबारा वापस आई किन्हें स्यों तीनो चेले सुत्तिरे देखे, क्यूंकि स्यों बौह्त निंद्रा मन्झ थे कि स्यों आपणी हाखिया नी घुआड़ी सके;
26	44	होर से तिन्हा जो छाडी किन्हें दबारा चली गया, होर से ई गल बोली किन्हें, तिन्हें त्रीजी बारी प्रार्थना किती।
26	45	तेबे से चेले वाले आया होर तिन्हा किन्हें बोल्या, “तुस्से हल्ली भी सौंदे होर अराम करदे लगिरे, सुणा से टैम आई गईरा होर हांऊँ माह्णुं रा मह्ठा पापिया रे हाथा पकड़वाया जाहाँ।
26	46	ऊठा, चला! देखा, मेरा पकड़वाणे वाल्आ नेडे आई गईरा।”
26	47	यीसू एह्ड़ा बोल्या ई करहा था कि, यहूदा इस्करयोति, जो बारा चेले मन्झा ले एक था, आया, होर आपणे साउगी मुख्य याजक होर लोका रे यहूदी मुखिये री तरफा ले एक बडी भीड़ तलवारा होर डंडे लई किन्हें आई।
26	48	तेसरे पकड़वाणे वाल्ऐ तिन्हा जो ये चिन्ह दस्सीरा था कि, जेस जो हांऊँ चूमी लू, से ई यीसू हूंणां, तेस जो तुस्से पकड़ी लया।
26	49	होर तिन्हें झट पट यीसू वाले आई किन्हें बोल्या, “हे गुरु नमस्ते!” होर यहूदे यीसू गले ल्गाई किन्हें चूमी लया।
26	50	यीसूए तिन्हा किन्हें बोल्या, “हे दोस्त, जेस कामा रे कठे तू आईरा, तेता जो करी ले।” तेबे तिन्हें तेस वाले आई किन्हें यीसू जो पकड़ी किन्हें गिरफ्तार करी लया।
26	51	तेबे यीसू रे चेलेया मन्झा ले एकिये तलवार काढी होर बडे याजका रे नौकरा पर चलाई, होर तेसरा कान टुकी दितेया।
26	52	तेबे यीसूए तेस किन्हें बोल्या, “आपणी तलवार म्याना मन्झ रखी ले क्यूंकि जो तलवार चलाहें, स्यों सभ तलवारा किन्हें नास किते जाणे।
26	53	क्या तू नी समझ्दा कि, हांऊँ आपणे बापू ले बिनती करी सक्हा, होर तेस स्वर्गदूता री बारा पलटना ले भी ज्यादा मेरे वाले एेबे हाजर करी देणे?
26	54	पर पवित्र सास्त्रा री गल्ला किहाँ पूरी हूणीं, जिहां इन्हारा हूंणां जरूरी आ?”
26	55	तेस टैम यीसूए भीड़ा किन्हें बोल्या, “क्या तुस्से डाकू समझी किन्हें मुंजो पकड़णे रे कठे तलवारा होर डंडे लई किन्हें निकली रे? हांऊँ हर ध्याड़े हर रोज मन्दरा मन्झ बैठी किन्हें उपदेस देहां था, तेबे तुस्से हांऊँ नी पकड़ेया।
26	56	पर ये सभ इधी कठे हुआ ताकि नबीया रे ज्रीए पवित्र सास्त्रा री मन्झ लिखीरी गल्ला पूरी हुई जाए।” तेबे सभ चेले यीसू जो छाडी किन्हें भगी गये।
26	57	तेबे यीसू रे पकड़ने वाल्ऐ तेस जो कैफा बडे याजका वाले लई गये, जेथी व्यवस्था स्खाणे वाल्ऐ होर यहूदी मुखिये कठे हुईरे थे।
26	58	पतरस दूरा-दूरा ले ई तेसरे पीछे-पीछे बडे याजका रे आंघणा रे अंदर तक गया, होर जाई किन्हें यीसू रा अंत देखणे रे कठे पैहरेदारा किन्हें बैठी गया।
26	59	एेबे मुख्य याजक होर सारी माहसभा यीसू जो मारणे रे कठे झूठी गुआहा रे तोप्हा मन्झ थे।
26	60	पर तिन्हो से मिलेया, होर कई झूठे गुआहे अगे आई किन्हें झूठ बोल्या।
26	61	आखरी मन्झ दो जण आये, होर बोल्दे लगे कि, “इन्हें बोलिरा कि, हांऊँ परमेसरा रा मन्दर तीन ध्याड़े मन्झ ढाई सक्हा होर एस जो तीन ध्याड़े मन्झ बणाई सक्हा।”
26	62	तेबे बडे याजके खड़े हुई किन्हें तेस किन्हें बोल्या, “तू कोई जवाब नी देंदा? ये लोक तेरे बरखलाफ गुआही देआ करहा ऐें?”
26	63	पर यीसू चुप रैहया। तेबे बडे याजके तेस किन्हें बोल्या, “हांऊँ तुजो जिन्दे परमेसरा री कसम देहां कि, अगर तू परमेसरा रा मह्ठा मसीह आ ता तू आस्सा किन्हें बोली दे।”
26	64	यीसूए तेस किन्हें बोल्या, “तैं आप्हुए बोली दितेया; पर हांऊँ तुस्सा किन्हें ये भी बोल्हा कि, एेबे ले तुस्सा हांऊँ माह्णुं रा मह्ठा सर्वसक्तिमान परमेसरा रे सीधी वखा जो बैठिरे, होर आसमाना रे बादला पर आऊंदे देखणा।”
26	65	यीसू जेबे एह्ड़ा बोल्दा लगीरा था ता ये सुणी किन्हें तेबे बडे याजके आपणा चोगा छेकी किन्हें बोल्या, “एेबे आस्सा जो होर गुआहा रा क्या काम आ? तुस्से सभ एस जो परमेसरा री निंदा करदे हुए सुणी करहा ऐें,
26	66	तुस्से क्या सोच्हा ऐें?” तिन्हें जवाब दितेया, “ये मौता री सजा रे लायक आ।”
26	67	तेबे तिन्हें तेसरे मुंहा पर थुक्या, होर तेस जो मुक्के मारे, होरिये थप्पड़ मारी किन्हें बोल्या।
26	68	“हे मसीह, भविस्यवाणी करी किन्हें बोल कि, तू कुने मारेया?”
26	69	होर पतरस बाहर आंघणा मन्झ था, ता बडे याजका री नौकराणिया मन्झा ले एक तेथी आई होर बोल्या, “तू भी यीसू साउगी था जेहड़ा गलील जिल्ले रा आ।”
26	70	तिन्हें सभी रे साम्हणें से मुखरी गया “होर बोल्या, हांऊँ नी जाणदा तू क्या लगरी बोल्दी।”
26	71	जेबे से डेहली ले बाहर चली गया, ता दूजी नौकराणिये तेस जो देखी किन्हें तिन्हा किन्हें जो तेथी थे बोल्या, “ये भी ता नासरता रे यीसू साउगी था।”
26	72	पतरसे कसम खाधी होर दबारा मुखरी गया कि, “हांऊँ तेस आदमी जो नी जाणदा।”
26	73	थोह्ड़ी देरा ले बाद, जो तेथी खड़ीरे थे, तिन्हें पतरसा वाले आई किन्हें बोल्या, “पक्का तू यीसू रे साउगी रैह्णे वालेया मन्झा ले एक आ; क्यूंकि तेरी बोली ले लग्या करहा कि तू गलील जिल्ले रा।”
26	74	पतरसे बोल्या हांऊँ कसम खाई किन्हें बोल्हा कि, “हांऊँ तेस माह्णुं जो नी जाणदा।” होर तेभे कुकड़े बांग दिती।
26	75	तेबे पतरसा जो यीसू री बोलिरी ये गल याद आई कि, “कुकड़ा रे बांग देणे ले पैहले तुध त्राय बारी मेरी नांह करणी।” होर से बाहर जाई किन्हें जोरा-जोरा किन्हें बड़ा भारी रोंदा लग्या।
27	1	भ्यागा तड़के ही सारे मुख्य याजक होर लोका रे यहूदी मुखिये यीसू जो मारणे री सलाह बनाणे रे कठे कठ्ठा हुए
27	2	तिन्हें से बान्ह्या होर लई जाई किन्हें पिलातुस हाकमा रे हाथा मन्झ सौंपी दितेया।
27	3	जेबे यीसू जो पकड़वाणे वाल्ऐ यहूदा इस्करयोति जो पता लगया कि यीसू जो मारे जाणे रा फैसला हुई चुकिरा ता यहूदा इस्करयोति पछताया होर तिन्हें स्यों चांदी रे तीह सिक्के मुख्य याजका होर यहूदी मुखिये जो वापस करी दिते।
27	4	होर तिन्हें बोल्या, “मैं एक बेकसूर माह्णुं जो मारणे रे कठे पकड़वाई किन्हें पाप कित्या।” एता पर तिन्हें लोके बोल्या, “आस्सा जो क्या? तू ई जाण।”
27	5	तेबे से तिन्हा सिक्के जो मन्दरा रे आंघणा मन्झ सट्टी किन्हें चली गया, होर तिन्हें जाई किन्हें आपणे आपा जो फांसी लगाई।
27	6	मुख्य याजके स्यों सिक्के लई किन्हें बोल्या, “ये सिक्के भण्डारा मन्झ रखणा व्यवस्था रे बरखलाफ आ, क्यूंकि इन्हा पैसे रा इस्तेमाल केसी रा खून कुराणे रे कठे कितेया गईरा।”
27	7	फेरी तिन्हें सलाह करी किन्हें तिन्हा सिक्के किन्हें परदेसिया जो दफनाणे रे कठे कुम्हारा रा खेत मूल्ले लई लया।
27	8	एस वजहा ले तेस खेता जो आजा तक खूना रा खेत बोल्या जाहाँ।
27	9	ये इधी कठे हुआ कि जो बचन यिर्मयाह नबी रे ज्रीए बोल्या गईरा था से पूरा हो। यिर्मयाह नबिये एह्ड़ा बोल्या कि: “तिन्हें स्यों तीह चांदी रे सिक्के, से तय कितिरी कीमत लई ली। जो इस्राएल देसा रे लोक मन्झा ले कईए तय कितिरा था।
27	10	होर प्रभु रे हुक्मा रे मताबक तेता किन्हें कुम्हारा रा खेत मुल्ले लई लया।”
27	11	जेबे यीसू हाकमा रे साम्हणें खड़ीरा था ता हाकमे तेस ले पूछेया कि, “क्या तू यहूदी लोका रा राजा आ?” यीसूए तेस किन्हें बोल्या, “तू आप्हुए बोल्या करहा।”
27	12	जेबे मुख्य याजक होर यहूदी मुखिये तेस पर दोस ल्गाया करहा ऐें थे, ता तिन्हें कोई जवाब नी दितेया।
27	13	एता पर पिलातुस हाकमे तेस किन्हें बोल्या, “क्या तू नी सुणदा कि, ये तेरे व्रोधा मन्झ कई गुआहिया देआ करहा ऐें?”
27	14	पर यीसूए तेस जो एक भी गल्ला रा जवाब नी दितेया, एथी तक कि पिलातुस हाकमा जो बड़ी हरानी हुई।
27	15	होर हाकमा रा ये रूआज था कि, तेस साजे मन्झ लोका रे कठे केसी एक कैदी जो जेस जो स्यों चाहें थे, छाडी देहां था।
27	16	तेस टैम तिन्हा मन्झ एक बरअब्बा नांऊँआं रा नामी कैदी था।
27	17	इधी कठे जेबे स्यों कठे हुए ता पिलातुस हाकमे तिन्हा किन्हें बोल्या, “तुस्से केस जो चाहें कि हांऊँ तुस्सा रे कठे छाडी देऊं? बरअब्बा जो, या यीसू जो, जेस जो मसीह बोल्या जाहाँ?”
27	18	क्यूंकि से जाणहां था कि तिन्हें से जलन रखणे री वजहा ले से पकड़वाईरा था।
27	19	जेबे से न्याया री गद्दी पर बैठीरा था ता तेसरी लाड़िए तेस वाले एक खबर भेजी कि, “तू तेस धर्मी रे मामले मन्झ हाथ देख्या पांदा; क्यूंकि मैं आज सुपणे मन्झ तेसरी वजहा ले बौह्त दुःख सैहन कितेया।”
27	20	मुख्य याजके होर यहूदी मुखिये लोक भड़काए, ताकि स्यों बरअब्बा जो मांगी ले, होर यीसू री मौत कुराये।
27	21	हाकमे तिन्हा ले पूछेया कि, “इन्हा दुंहीं मन्झा ले तुस्से केस जो चाहें कि हांऊँ तुस्सा रे कठे छाडी देऊं?” तिन्हें बोल्या, “बरअब्बा जो।”
27	22	पिलातुस हाकमे तिन्हा ले पूछेया, “फेरी यीसू जो, जेस जो मसीह बोल्या जाहाँ, तेसरा हांऊँ क्या करूं?” सभीए तेस किन्हें बोल्या, “एस जो क्रूसा प्रयाल्हे चढ़ाई देआ।”
27	23	हाकमे बोल्या, “किधियो, तिन्हें क्या बुराई कितिरी?” पर स्यों होर भी चिंगी-चिंगी किन्हें बोलदे लगे, “एस जो क्रूसा प्रयाल्हे चढ़ाई देआ।”
27	24	जेबे पिलातुस हाकमे देख्या कि कुछ नी लगीरा बणदा पर उल्टा हुल्लड़ हुएआ करहा। ता तिन्हें पाणी लई किन्हें भीड़ा रे साम्हणें आपणे हाथ धोये होर बोल्या, “हांऊँ एस धर्मी रे खूना ले बेकसूर आ; तुस्से ई जाणां।”
27	25	सभ लोके जवाब दितेया, “एसरे खूना रा दोस आस्सा पर होर आस्सा रे बंसा पर हो!”
27	26	तेबे तिन्हें तिन्हारे कठे बरअब्बा छाडी दितेया, होर यीसू जो कोड़े ल्गाई किन्हें सौंपी दितेया, ताकि तेस जो क्रूसा प्रयाल्हे चढ़ाई दितेया जाए।
27	27	तेबे हाकमा रे स्पाहिये यीसू जो किले मन्झ लई जाई किन्हें सारी पलटन तेसरे चहुँ वखा जो कट्ठा करी दिती।
27	28	होर तेसरा मजाक डुआणे रे कठे तेसरे कपड़े तुआरी किन्हें तेस जो चमकीले लाल रंगा रे कपड़े पन्ह्याये।
27	29	होर काण्डे रा ताज गुन्धी किन्हें तेसरे मूंडा पर रख्या; होर तेसरे दायें हाथा मन्झ सरकंडा पकड़ाई दितेया होर तेसरे अगे घुटणे टेकी किन्हें बोल्या, “हे यहूदी लोका रे राजे, नमस्कार।”
27	30	होर स्यों तेसरे मूंडा पर सरकंडे मारदे, होर तेस पर थुकदे लगे।
27	31	जेबे स्यों तेसरा मजाक डूआई बैठे ता तिन्हें से चोगा तेस प्रयाल्हे ले तुआरी किन्हें कपड़े पन्हयाई दिते, होर तेबे तेस जो क्रूसा प्रयाल्हे चढ़ाणे रे कठे यरुस्लेम सैहरा ले बाहर लई गये।
27	32	बाहर जांदे हुए तिन्हा जो समौन नांऊँआं रा एक कुरेनी सैहरा रा माह्णुं मिल्या, तिन्हें से बगारी मन्झ पकड़ेया ताकि से यीसू रा क्रूस चकी किन्हें लई चले।
27	33	तेबे स्यों गुलगुता नांऊँआं री जगहा पुज्हे, “जेस जगहा जो खोपड़ी री जगहा” बोल्या जाहाँ था।
27	34	तिन्हें यीसू जो सिरका मिलाईरा अंगूरा रा रस पीणे जो दितेया, पर तिन्हें से सुआदेया पर पितेया नी।
27	35	तेबे तिन्हें यीसू क्रूसा प्रयाल्हे चढ़ाई दितेया, होर चिट्ठिया पाई किन्हें तेसरे कपड़े आपु मन्झ बांडी लये।
27	36	होर तेथी बैठी किन्हें तेसरा पैहरा देंदे लगे।
27	37	होर तिन्हें यीसू रे मूंडा ले थोड़े जे गास तेसरे क्रूसा प्रयाल्हे एक दोष पत्र लगाया कि, “ये यहूदी लोका रा राजा यीसू आ।”
27	38	तेबे तेस साउगी क्रूसा प्रयाल्हे दो डाकू भी चढ़ाये गये एक ओरली वखो होर दूजे जो परली वखा जो।
27	39	होर आऊणें जाणे वाल्ऐ मूंड हिल्लाई-हिल्लाई किन्हें ये बोली किन्हें तेसरी निंदा करहा ऐें थे,
27	40	होर ये बोल्हा थे कि, “हे मन्दरा जो ढाणे वाल्ऐ होर तीन ध्याड़े मन्झ बनाणे वाल्ऐ, आपणे आपा जो बचा, अगर तू परमेसरा रा मह्ठा आ, ता क्रूसा प्रयाल्हे ले उतरी जा।”
27	41	इंहां ईं मुख्य याजक व्यवस्था स्खाणे वाल्ऐ होर यहूदी मुखिये ये बोली किन्हें मजाक डूआया करहा ऐें थे,
27	42	“इन्हें होर बचाए, होर आपणे आपा जो नी बचाई सक्दा। इस्राएल देसा रे राजा मसीह ऐबे क्रूसा प्रयाल्हे ले ऊतरी किन्हें आई जा कि, आस्से देखी किन्हें विस्वास करिये।”
27	43	इन्हें परमेसरा पर भरोसा रखिरा, अगर से एस जो चाहां, ता एेबे एस जो छुड़ाई ले, क्यूंकि इन्हें बोलिरा था कि, “हांऊँ परमेसरा रा मह्ठा आ।”
27	44	इंहां ईं डाकू भी जो तेसरे साउगी क्रूसा प्रयाल्हे चढ़ाए गईरे थे स्यों भी तेसरा मजाक डूआदें लगे।
27	45	दोपहरा ले लई किन्हें तीन बजे तक सारे देसा मन्झ न्हयारा हुई गया।
27	46	लगभग तीन बजे रे टैमा पर यीसूए जोरा किन्हें बोल्या, “एली, एली, लमा सबक्तनी? हे मेरे परमेसर, हे मेरे परमेसर, तुस्से हांऊँ किधियो छाडी दितेया?”
27	47	जो तेथी खड़ीरे थे, तिन्हा मन्झा ले कई लोका जो गलतफैह्मी हुई; की से एलिय्याह नबी जो सादेया करहा।
27	48	तिन्हा मन्झा ले एक झट पट दोड़ेया, होर स्पंज लई किन्हें सिरके मन्झ डूबोया, होर सरकंडे पर रखी किन्हें तेस जो चुसणे जो दितेया,
27	49	होरिये बोल्या, “रुकी जाऊआ; देख्हा ऐें, एलिय्याह नबी तेस जो बचाणे रे कठे आहूँआं कि नी।”
27	50	तेबे यीसूए फेरी जोरा किन्हें चिंगी किन्हें आपणे प्राण छाडी दिते।
27	51	होर देखा मन्दरा रा पर्दा ऊपरा ले लई किन्हें हेठा तक फटी किन्हें दो टुकड़े हुई गया। होर धरती हिली गई होर चट्टाना मन्झ दरार पई गई।
27	52	होर कब्रा खुल्ही गई, होर मरिरे परमेसरा रे पवित्र लोका री कई ल्हासा जिउंदी हुई गई।
27	53	होर तेसरे मरिरे मन्झा ले जी उठणा ले बाद स्यों कब्रा मन्झा ले निकली किन्हें पवित्र गांऊँआं मन्झ गये, होर कईया जो सुज्हे।
27	54	तेबे सूबेदार होर जो तेस साउगी यीसू रा पैहरा देंदे लगिरे थे, हिलण होर जो कुछ हुआ था, तेता जो देखी किन्हें स्यों बौह्त ज्यादा डरी गये, होर बोल्या, “सच्चे ये ता परमेसरा रा मह्ठा था!”
27	55	तेथी बौह्त सारी ज्नाने जो गलील जिल्ले ले यीसू री सेऊआ करदी हुई तेस साउगी आईरी थी, स्यों दूरा ले देख्या करहा ई थी।
27	56	तिन्हा मन्झ मगदल गांऊँआं री मरियम होर याकूब होर योसेसा री माऊ मरियम, होर जब्दी रे मह्ठे री माऊ थी।
27	57	जेबे सांझ हुई ता अरिमतियाह सैहरा रा रैहणे वाल्आ युसुफ आया जो एक सेठ माह्णुं था होर आपु भी से यीसू रा चेला था।
27	58	तिन्हें पिलातुस हाकमा वाले जाई किन्हें यीसू री ल्हास मांगी तेबे पिलातुस हाकमे हुक्म दितेया कि, ल्हास तेस जो देई देआ।
27	59	युसुफे यीसू री ल्हास लई होर साफ चादरा मन्झ लपेटी लई।
27	60	होर तिन्हें से ल्हास आपणे नंऊँऐं डुआरा मन्झ रखी, जो तिन्हें चटाना रे बीचा मन्झ खणीरी थी, तेबे से डुआरा रे दुराजे पर बड्डा पात्थर धकेली किन्हें चली गया।
27	61	मगदल गांऊँआं री मरियम होर दूजी मरियम तेथी डुआरा रे साम्हणें बैठीरी थी।
27	62	अगले ध्याड़े अरामा रे ध्याड़े था, जो त्यारी रे ध्याड़े रे बादका ध्याड़ा था, तेस ध्याड़े मुख्य याजके होर फरीसी लोके पिलातुस हाकमे वाले आई किन्हें बोल्या,
27	63	“हे माहराज, आस्सा जो याद आ कि तिन्हें धोखे देणे वाल्ऐ आपणे जिन्दे जी बोलिरा था कि, मेरे मरणे रे तीन ध्याड़े ले बाद मां जी उठणा।
27	64	इधी कठे हुक्म दे कि त्रीजे ध्याड़े तक डुआरा री रखवाली किती जाए। एह्ड़ा नी हो कि तेसरे चेले आई किन्हें तेसरी ल्हासा जो चोरी किन्हें लई जाए, होर लोका किन्हें बोल्दे लगे कि, यीसू मरिरे मन्झा ले जीउन्दा हुई गया। तेबे ये जी उठणे रा धोखा पैह्ल्के धोखे ले भी बुरा हूंणां जेथी यीसू आपणे आपा जो मसीहा बोलिरा था।”
27	65	पिलातुस हाकमे तिन्हा किन्हें बोल्या, “तुस्सा वाले स्पाही ता हाए, जाउआ आपणी समझा रे मताबक रखवाली करा।”
27	66	इधी कठे स्यों स्पाहीया जो आपणे साउगी लई गये, होर पात्थर पर मोहर ल्गाई किन्हें डुआरा री रखवाली किती।
28	1	अरामा रे ध्याड़े ले बाद तुआरा रे ध्याड़े तड़के ई मगदल गांऊँआं री मरियम होर दूजी मरियम डुआरा जो देख्दी आई।
28	2	होर एक बौह्त बड़ा हिलण हुआ, क्यूंकि प्रभु रा एक स्वर्गदूत उतरेया, होर नेडे आई किन्हें तिन्हें पात्थर धकेली दितेया, होर तेस पर बैठी गया।
28	3	तेसरा रूप बिजली साहीं चमकीला होर तेसरा कपड़ा बर्फा साहीं चीटा था।
28	4	स्यों स्पाही, जो कब्रा री रखवाली करेया करहा ऐें थे स्यों डरा री वजहा ले काम्मी गये, होर मरिरे साहीं पई गये।
28	5	स्वर्गदूते ज्नाने किन्हें बोल्या कि, “तुस्से मत डरा: हांऊँ जाणहां कि तुस्से जेस जो क्रूसा प्रयाल्हे चढ़ाईरा था, तेस जो तोप्हा ई; से जिउंदा हुई गईरा।
28	6	से एथी नी आ, पर जेह्ड़ा तिन्हें बोलिरा था तेता रे मताबक से जिउंदा हुई गईरा, आऊआ, ये जगहा देखा, जेथी प्रभु पइरा था।
28	7	होर जल्दी जाई किन्हें तेसरे चेले किन्हें बोला कि, से मरिरे मन्झा ले जिउंदा हुई गईरा। होर यीसूआ तुस्सा ले पैहले गलील जिल्ले जो जाणा, होर तेथी तुस्सा से देखणा, मैं तुस्सा किन्हें बोली दितेया।”
28	8	होर स्यों ज्नानिया डरी किन्हें होर बड़ी खुसी किन्हें डुआरा वाले ले जल्दी वापस आई किन्हें तेसरे चेले जो खबर देणे रे कठे दोड़ी गई।
28	9	होर यीसू तिन्हा जो मिल्या होर बोल्या, “नमस्ते” होर तिन्हें नेडे आई किन्हें होर तेसरे पैर पकड़ी किन्हें तेस जो अराधना कितेया।
28	10	तेबे यीसूए तिन्हा किन्हें बोल्या, “मत डरा; मेरे चेलेया वाले जाई किन्हें बोला कि, गलील जिल्ले जो चली जाए होर तिन्हा हांऊँ तेथी देखणा।”
28	11	जेबे चेलेया जो खबर सुनाणे रे कठे ज्नानिया जाया करहा ई थी, स्पाही जो डुआरा मन्झ रखवाली करदे लगिरे थे ता कईए गांऊँआं मन्झ आई किन्हें सारा गल्ला जो हुई थी मुख्य याजका किन्हें बोली दितेया।
28	12	तेबे मुख्य याजके यहूदी मुखिये साउगी कट्ठे हुई किन्हें सलाह किती। होर स्पाहीया जो बौह्त सारे ढब्बे देई किन्हें बोल्या,
28	13	“कि तुस्से सभ लोका के ये बोलणा कि, राती जेबे आस्से सभ सया करहा ऐें थे, ता यीसू रे चेले आई किन्हें तेसरी ल्हासा जो चोरी किन्हें लई गये।
28	14	होर अगर ये गल कि तुस्से सई गईरे थे, ये हाकमा रे काना तक पुज्ही, ता आस्सा से समझाई लैणा होर तुस्से खतरे ले बचाई लैणे।”
28	15	ता तिन्हें ढब्बे लई किन्हें तेह्ड़ा ई कितेया; जेह्ड़ा तिन्हा जो स्खाईरा था, होर ये गल आजा तक यहूदी लोका मन्झ मसहूर ई।
28	16	होर ग्यारा चेले गलील जिल्ले मन्झ तेस प्हाड़ा पर गये, जो यीसूए तिन्हा जो जाणे जो बोलिरा था।
28	17	होर तिन्हें तेसरे दर्सन पाई किन्हें तेस जो अराधना कितेया, पर केसी-केसी जो सक हुआ कि यीसू मरिरे मन्झ ले जी उठीरा।
28	18	यीसूए तिन्हा वाले आई किन्हें बोल्या कि, “स्वर्ग होर धरती रा सारा अधिकार मुंजो दितिरा।
28	19	इधी कठे तुस्से जाई किन्हें सारे जातिया रे लोका जो चेला बणाऊआ; होर तिन्हा जो बापू, मह्ठे होर पवित्र आत्मा रे नांऊँआं ले बपतिस्मा देआ।
28	20	होर इन्हा चेलेया जो, जो हुक्म मैं तुस्सा जो दितरे तिन्हारा पालन करणा सिखाऊआ: होर सूणां, हांऊँ संसारा रे खत्म हूंणे तक हमेसा तुस्सा साउगी आ।”
