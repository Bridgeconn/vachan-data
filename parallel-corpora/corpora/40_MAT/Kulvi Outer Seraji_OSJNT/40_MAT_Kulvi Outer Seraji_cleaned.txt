1	1	इधी आसा ईशू मसीहे खांनदानीए बारै आबराम त दाबेद राज़ैओ पित्तर और राज़अ दाबेद त ईशू मसीहो पित्तर
1	2	आबरामो शोहरू त इसहाक इसहाको हुअ आजू याकूब याकूबा का हुअ यहूदा और तेऊए होर भाई
1	3	यहूदा और तामारा का हुऐ आजू फिरिस और ज़ोरह फिरिसा का हुअ आजू हिरोन हिरोना का हुअ एराम
1	4	एरामो शोहरू त अमीनादाब अमीनादाब का हुअ आजू नहशोन तेऊ का हुअ आजू सलमोन
1	5	सलमोन और तेऊए लाल़ी राहाबा का हुअ आजू बोअज़ बोअज़ और तेऊए लाल़ी रूता का हुअ ओबेद रहाब और रूत नांईं तै यहूदी आथी तिंयां तै होरी ज़ातीए ओबेदो शोहरू त यिशै
1	6	यिशैओ शोहरू त दाबेद राज़अ दाबेद राज़ैओ शोहरू हुअ आजू सुलैमान तेसा बेटल़ी का ज़ुंण पैहलै उरियाह सैनापतिए लाल़ी आसा ती
1	7	सुलैमाना का हुअ रहबाम तेऊ का हुअ आजू अबियाह अबियाह का हुअ आजू असाप
1	8	असाप का हुअ आजू यहोशापात और तेऊओ हुअ आजू योराम तेऊओ हुअ आजू उज़ियाह
1	9	उज़ियाह का हुअ योताम योतामो हुअ आजू आहाज़ और तेऊओ हुअ आजू हिज़कियाह
1	10	हिज़कियाह का हुअ मनशिह मनशिह का हुअ आजू आमोन आमोनो आसा त आजू योशियाह
1	11	बाबेल देशे गुलामीं दी डेऊणैं का पैहलै हुअ योशियाहे पोचै यकुनया और तेऊए होर भाई
1	12	बाबेल देशे गुलामीं दी डेऊई करै हुअ यकुनया का आजू शालतिएल शालतिएलो हुअ जरूबाबिल
1	1314	जरूबाबिलो हुअ अबिहूद अबिहूदो हुअ आजू इल्याकिम इल्याकिमो हुअ अजोर तेऊओ त आजू सदोक और तेऊओ हुअ आजू अखीम
1	15	अखीमा का हुअ आजू इलीहूद और तेऊओ हुअ आजू इलियाजर इलियाजरो हुअ आजू मतान मतान आसा याकूबो बाप्पू
1	16	याकूबा का हुअ युसुफ ज़ुंण मरिअमो लाल़अ त मरिअमा का हुअ पबित्र आत्मां करै ईशू ज़ुंण मसीहा आसा
1	17	आबरामा का दाबेद राज़ै तैणीं हुई पठी च़ौदा पोस्ती ता दाबेद राज़ै का बाबेल देशे गुलाम हणैं तैणीं बी हुई च़ौदा पोस्ती और तिधा का मसीहा तैणीं बी हुई च़ौदा पोस्ती
1	18	ज़धू ईशू मसीहो ज़ल्म हुअ सह हुअ इहअ करै कि ज़ांऊं तेऊए आम्मां मरिअम कुंआरी आसा ती ता तेसे बरनीं लाई युसुफा संघै ता तिन्नें कठा सुत्तणैं का पैहलै हुई मरिअम पबित्र आत्मां करै पैरभारी
1	19	तेसो लाल़अ युसुफ त धर्मीं मणछ सह निं च़ाहंदअ त तेसा बदनाम करनअ और तेऊ किअ च़ुपच़ुपै तेसा छ़ाडणेंओ बच़ार
1	20	ज़ांऊं सह इना गल्ला सोठदअ त लागअ द ता परमेशरो एक स्वर्ग दूत शुझुअ तेऊ का सुपनै और तेऊ स्वर्ग दूतै बोलअ युसुफा लै इहअ राज़ै दाबेदे लुआद युसुफा तूह निं मरिअमा संघै बैहा करनै का निं डरी किल्हैकि ज़ुंण तेसे गर्भा दी आसा सह आसा पबित्र आत्मां करै तेसा भितरी
1	21	तेसो हणअ एक शोहरू और तूह डाहै तेऊ नांअ ईशू तेऊ दैणअ आपणैं लोगा लै तिन्नें पापा का बच़ाऊई करै उद्धार
1	22	इहअ हुअ तै कि ज़ुंण बैण परमेशरे गूरै याशायाह बोलअ त सह हणअ त पूरअ
1	23	हेरा एक कुंआरी हणीं पैरभारी तेसा दैणअ एकी शोहरू लै ज़ल्म और तेऊओ नांअ डाहणअ इम्मानुएल तेतो मतलब आसा इहअ कि परमेशर आसा हाम्हां संघै
1	24	युसुफ उझ़ुअ निंजा का खल़अ और ज़िहअ प्रभूए स्वर्ग दूतै तेऊ लै सुपनै बोलअ त तेसा गल्ला मनी करै किअ तेऊ मरिअमा संघै बैह
1	25	ज़ेभै तैणीं तेसो शोहरू नांईं हुअ तेभै तैणीं निं तेसा संघै कठा सुत्तअ आथी तेऊ डाहअ तेऊ शोहरूओ नांअ ईशू
2	1	ज़धू यहूदा लाक्कै बेतलेहम गराऊंऐं ईशूओ ज़ल्म हुअ ता तिन्नां धैल़ै त तेऊ देशै हेरोदेस राज़ैओ राज़ ता पुर्बा देशा बाखा का आऐ येरुशलेम नगरी लै जोतषी और तिधी पुजी करै लागै तिंयां इहअ पुछ़दै
2	2	एऊ देशै आसा हुअ द यहूदी लोगे राज़ैओ ज़ल्म सह किधी ज़िहअ हुअ हाम्हैं भाल़अ पुर्बा बाखा तेऊओ तारअ और हाम्हैं आसा आऐ दै तेऊ सेटा माथै टेकदै
2	3	तिन्नां जोतषी मणछे इना गल्ला शूणीं करै डरै हेरोदेस राज़अ और सारै येरुशलेम नगरीए लोग
2	4	हेरोदेस राज़ै बी किऐ तेभी सारै प्रधान परोहित शास्त्री कठा और तिन्नां का पुछ़अ थारै शास्त्रे साबै मसीहो ज़ल्म किधी सका हई
2	5	तिन्नैं सोभी बोलअ राज़ै लै शास्त्रा दी आसा परमेशरे गूर मीका इहअ बोलअ द कि मसीहो ज़ल्म हणअ एऊ यहूदा लाक्कै दी बेतलेहम गराऊंऐं एथ आसा इहअ लिखअ द
2	6	हे बेतलेहम ज़ुंण तूह यहूदा लाक्कै दी आसा तूह आसा सोभी का बडअ किल्हैकि तेरी नगरी का हणअ आजू एक मणछ राज़अ तेऊ करनी मेरी परज़ा इस्राएली लोगे हेरसभाल़
2	7	तेखअ हेरोदेस राज़ै तिंयां जोतषी च़ुपच़ुपै आप्पू सेटा लै शादै और तिन्नां लै बोलअ इहअ तम्हां तारअ ठीकठीक कसा घल़ी शुझुअ त
2	8	तेऊ छ़ाडै तिंयां जोतषी इहअ बोली बेतलेहम नगरी लै कि तिधी डेऊई करै तम्हैं ठीकठीक थोघ कि तेऊ शोहरूओ ज़ल्म किधी हुअ तेखअ ज़ांऊं सह भेटे ता मुल्है बी दैऐ समाद तै डेऊणअ मुंबी तेऊ सेटा लै माथै टेकदै
2	9	तिन्नैं जोतषी बी राज़ैए ईंयां गल्ला शूणीं और तिंयां लागै तेऊ सेटा का बेतलेहम नगरी गराऊंआं लै हांढदै ज़ुंण तारअ तिन्नैं पुर्बा दिशा दी भाल़अ त सह शुझुअ तिन्नां का भी तेऊ तारै भाल़ी हूऐ तिंयां बडै भारी खुशी
2	10	सह लागअ सरगै तिन्नां का आजूआजू हांढदअ ता तिंयां लागै तेऊ पिछ़ूपिछ़ू हांढदै और सह तारअ खल़्हुअ ठीक तेसा ज़ैगा प्रैंदै ज़िधी तेऊ शोहरूओ ज़ल्म त हुअ द
2	11	तिंयां नाठै तेसा ज़ैगा ज़िधी ईशूओ ज़ल्म त हुअ द तिन्नैं भाल़अ सह शोहरू तेऊए आम्मां मरिअमे कल़टी दी और तिन्नैं उटी बाखा पल़ी करै माथअ टेक्कअ और सोभ लागै तेऊए भगती करदै तेखअ खोल्ही तिन्नैं आपणींआपणीं बोझ़ल़ी और तेता का दैनी सुंन्नअ लोवान खुशबूदार किम्मती तेल और कई च़िज़ा भैंट
2	12	तेखअ दैनी तिन्नां लै परमेशरै सुपनै चतैनगी हेरोदेस राज़ै सेटा लै निं बापस डेऊई तिंयां बी तिधा का उझ़ुऐ और तिंयां नाठै होरी बाता आपणैं देशा लै
2	13	तिन्नां डेऊणैं का बाद आअ प्रभूओ एक स्वर्ग दूत युसुफे सुपनै तेऊ स्वर्ग दूतै बोलअ युसुफा लै इहअ हे युसुफ खल़अ उझ़ू एऊ शोहरू और एऊए आम्मां संघा निंईं करै डेओआ इधा का मिसर देशा लै और ज़ेभै तैणीं ताल्है हुंह आप्पै निं बोलूं तेभै तैणीं रहै तिधी किल्हैकि हेरोदेस राज़अ आसा लागअ द एऊ शोहरू लोल़अ और तेऊ आसा लाअ द अह मारी पाई
2	14	युसुफ बी इना गल्ला शूणीं राची भितरी उझ़ुअ और मरिअम और सह शोहरू संघा निंईं नाठै तिंयां तिधा का मिसर देशा लै
2	15	ज़ांऊं तैणीं हेरोदेस राज़अ मूंअ निं आथी तेभै तैणीं रहै तिंयां तिधी मिसर देशै अह हुअ तै कि शास्त्रा दी होशा गूरा का प्रभू बोलअ द बैण पूरअ होए मंऐं शादअ आपणअ शोहरू मिसर देशा लै
2	16	ज़ांऊं हेरोदेस राज़ै भाल़अ कि जोतषी दैनअ तेऊ लै धोखअ ता तेऊ आई बडी भारी रोशै और आपणीं फौज़ छ़ाडी करै तेऊ जोतषी खोज़ी दी ठीकठीक तेसा घल़ी हुऐ दै बेतलेहम नगरी और तेता ओरीपोरी गराऊंऐं हुऐ दै शोहरू ज़ुंण दूई साले और तेता का होछ़ै तै तिंयां पाऐ तेऊ सोभ मारी
2	17	तेखअ ज़ुंण बैण यिर्मयाह परमेशरे गूरै बोलअ त सह हुअ पूरअ
2	18	रामाह नगरी दी शुण्हुंअ मखाण पल़अ द लेरा लांदै और शोगा दी पल़ै दै ता तिन्नें पित्तर राहेल आसा लागी दी आपणैं मूंऐं दै शोहरूए तैणीं लेरा लांदी सह निस्सी केही शांत किल्हैकि तिंयां तै गऐ दै मरी
2	19	हेरोदेस राज़ै मरी करै आअ प्रभूओ स्वर्ग दूत भी मिसर देशै युसुफे सुपनै दी और तेऊ स्वर्ग दूतै बोलअ तेऊ लै
2	20	हे युसुफ खल़अ उझ़ू और एऊ शोहरू और एऊए आम्मां निंऊं इस्राएल देशा लै बापस ज़ुंण एऊ शोहरू मारनअ च़ाहा त सह गअ ऐबै मरी
2	21	सह बी तिधा का उझ़ुअ और तिन्नां संघा लई करै आअ इस्राएल देशा लै बापस
2	22	पर ज़ांऊं तेऊ इहअ शूणअ कि हेरोदेस राज़ै बाद आसा बणअ द तेऊओ शोहरू अखिलाउस यहूदा लाक्कै राज़अ ता युसुफ डरअ तिधा डेऊणैं का तेखअ दैनी परमेशरै युसुफा लै सुपनै चतैनगी संघा नाठअ सह तिधा का गलील लाक्कै लै
2	23	तिधी पुजी लागअ सह नासरत नांओंऐं एकी नगरी रहंदअ इहअ हुअ तै कि शास्त्रा दी परमेशरे गूरै बोलअ द बैण पूरअ होए तेऊ नांअ पल़णअ नासरी
3	1	ज़ेभै तैणीं ईशू नासरत नगरी त तिन्नां धैल़ै त युहन्ना डुबकी दैणैं आल़अ यहूदा लाक्कै बणैं उज़ल़ ज़ैगा दी रही करै इहअ प्रच़ारा करदअ लागअ द कि
3	2	पाप करनअ छ़ाडा आपणअ मन बदल़ा स्वर्गो राज़ गअ नेल़ एछी
3	3	अह आसा त सह ई ज़सरै बारै याशायाह परमेशरे गूरै इहअ बोलअ त उज़ल़ ज़ैगा का आसा लागअ द एक हाक्का लांदअ और इहअ बोलदअ तेसा धैल़ी लै रहा तैर्हुई ज़ेभै प्रभू एछणअ तेऊए सुआगत करना लै डाहा हर गल्ला तैर
3	4	अह युहन्ना बान्हां त घेरी ऊँटे ऊने झिकल़ै और आपणीं कुछी दी च़ाम्भल़ेओ गाचू और खाणां लै खाआ त रैट्टै और मखीर
3	5	तेखअ आऐ येरुशलेम नगरी यहूदा लाक्कै कई ज़ैगा और जरदण नदी ओरीपोरी रहणैं आल़ै कई ज़ैगा का लोग युहन्ना सेटा लै
3	6	तिन्नैं लई आपणैंआपणैं पाप मनी करै जरदण नदी दी तेऊ का डुबकी
3	7	युहन्ना भाल़ै कि कई फरीसी और सदुकी लोग आऐ तेऊ सेटा लै डुबकी लंदै एछदै ता तेऊ बोलअ तिन्नां लै इहअ तम्हैं लोग आसा झ़रीली दानुईंए शोहरू ज़िहै तम्हां का कोही निं खोज़अ कि ज़ुंण तम्हैं पाप किऐ परमेशरा दैणीं तम्हां सोभी लै तेते सज़ा इहअ निं सोठा कि तम्हैं जाणैं तेऊ का बच़ी
3	8	इहै काम ता करा ज़ेता करै थोघ लागे कि तम्हैं हेरअ पाप करनअ छ़ाडी
3	9	आपणैंआपणैं मनैं निं इहअ सोठा कि हाम्हैं आसा आबरामे खांनदानी का तै निं हाम्हां लै परमेशरा सज़ा दैणीं हुंह बोला तम्हां का इहअ कि परमेशर सका इना पात्थरा का बी आबरामा लै लुआद पैईदा करी
3	10	परमेशर आसा तम्हां लै सज़ा दैणें ताका बेठअ द ज़िहअ एक मणछ राम्बल़ै फल़ नांईं दैणैं आल़ै बूटा ज़लैल़ै संघी गोधी का पेच़ा तिहै ई पाणै तेऊ बी तिंयां सारै बूट गोधी का पेच़ी करै आगी जैंदरी
3	11	हुंह ता दैआ तम्हां लै पाणीं करै मना बदल़णें डुबकी पर ज़ुंण मुंह बाद एछणैं आल़अ आसा सह आसा सोभी का महान और इधी तैणीं कि हुंह निं तेऊ सेटा एता जोगी बी आथी कि हुंह तेऊए पोलल़ै खोल्हणैं ज़ेही च़ाकरी करनै आल़अ टैहलू बणीं सकूं तेऊ दैणीं तम्हां लै पबित्र आत्मां और आगी दी डुबकी
3	12	तेऊओ शूप आसा तेऊए हाथै तेऊ करनी आपणैं खहल़े राम्बल़ै करै सफाई और धर्मीं मणछ करनै तेऊ ज़ुदै ज़िहअ ज़िम्मींदार नाज़ खुडी करा कठा बूरै मणछ पाणै तेऊ भुखलै ज़िहै एही आगी जैंदरी दहई ज़ुंण आग कधि निं हिशदी आथी
3	13	संघा आअ ईशू बी गलील लाक्कै का युहन्ना सेटा लै जरदण नदीए बाढै डुबकी लंदअ
3	14	पर युहन्ना लागअ इहअ करै तेऊ रोकदअ हे प्रभू तूह किल्है आअ मुंह सेटा डुबकी लंदअ मुंह लागा हथू तेरै हाथै पै डुबकी लणी
3	15	ईशू दैनअ तेऊ लै ज़बाब मुल्है दै डुबकी हाम्हां दुही लागा परमेशरे मरज़ी दी सोभै गल्ला एऊ ई साबै पूरी करनी तेखअ हुअ युहन्ना डुबकी दैणा लै तैर
3	16	ज़ांऊं ईशू पाणीं दी डुबकी दैई करै पाणीं का उझै निखल़अ ता हेराहेरी युहन्ना भाल़अ इहअ कि तेऊ लै सरग खुल्हअ और परमेशरे पबित्र आत्मां भाल़ी एछदी कबूतरा ज़ेही तेऊ प्रैंदै
3	17	परमेशरै बोलअ स्वर्गा का इहअ अह आसा मेरअ शोहरू हुंह झ़ूरा एऊ लै सोभी का खास्सअ एऊ का आसा हुंह बडअ भारी खुशी
4	1	पबित्र आत्मां निंयं तेभी ईशू कराहणीं उज़ल़ ज़ैगा लै और तिधी रहअ शैतान तेऊ परखदअ लागी
4	2	ईशू रहअ च़ाल़्ही धैल़ै और च़ाल़्ही राची भुखअनचिशअ और च़ाल़्ही धैल़ै बाद आई तेऊ भुखै
4	3	तेखअ बोलअ शैतानै ईशू लै ज़ै तूह परमेशरो शोहरू आसा तै बोल तूह इना पात्थरा लै इहअ कि रोटी बण
4	4	ईशू दैनअ तेऊ लै ज़बाब पबित्र शास्त्रा दी आसा लिखअ द इहअ मणछ निं सिधअ रोटी करै ज़िऊंदअ पर परमेशरे बोली दी हरेक गल्ला मनी करै सका सह ज़िऊंदअ रही
4	5	तेखअ निंयं शैतानै सह पबित्र येरुशलेम नगरी लै और मांदरे पुंडरी दी खल़अ करी करै बोलअ तेऊ लै
4	6	ज़ै तूह परमेशरो शोहरू आसा तै पल़ इधा का ढेका किल्हैकि पबित्र शास्त्रा दी आसा इहअ बी लिखअ द तेऊ छ़ाडणैं स्वर्ग दूत तेरी सेऊआ टैहली करदै तिन्नां च़कणअ तूह हाथो हाथ ताकि तेरै च़रणैं ठोहल़ नां लागे
4	7	ईशू बोलअ तेऊ लै पबित्र शास्त्रा दी आसा इहअ बी लिखअ द कि तूह निं आपणैं बाप्पू परमेशरा परखदअ लागी
4	8	तेखअ निंयं शैतानै सह एकी उछ़टी धारा दी और तेऊ ईशू का सारै संसारो राज़ और सुख रहैऊई करै बोलअ
4	9	ज़ै तूह मुंह सेटा माथअ टेके तै हणीं ईंयां सोभै गल्ला तेरी
4	10	तेखअ बोलअ ईशू शैताना लै हे शैतान मेरी आछी का हअ दूर पबित्र शास्त्रा दी आसा लिखअ द तूह टेकै सिधअ आपणैं बाप्पू परमेशरा सेटा माथअ सिधी तेऊए ई भगती करै
4	11	तेखअ नाठअ शैतान ईशू सेटा का दूर और स्वर्ग दूत लागै ईशूए सेऊआ टैहली करदै
4	12	ज़ांऊं ईशू शूणअ कि युहन्ना डुबकी दैणैं आल़अ पाअ कैद खानै दी ता सह नाठअ यहूदा लाक्कै का गलील लाक्कै लै फिरी
4	13	तेखअ लागअ नासरत गराऊंआं छ़ाडी कफरनहूम नगरी समुंदरे बाढै ज़बलून और नप्तालीए लाक्कै रहंदअ
4	14	ताकि परमेशरे गूर याशायाह बोली दी गल्ला पूरी होए कि
4	15	ज़बलून और नप्तालीए लाक्कै समुंदरे बाढै जरदण नदी नेल़ गलील लाक्कै होरी ज़ातीए लोग
4	16	ज़ुंण न्हैरै दी तै बेठै दै तिन्नैं भाल़अ बडअ च़मकदअ प्रैशअ ज़ुंण लोग तेऊ देशै मौते छ़ैल्ली दी तै बेठै दै तिन्नां दी च़मकअ प्रैशअ
4	17	तधा पोर्ही की ईशू लोगा का एही गल्ला खोज़णीं शुरू पाप करनअ छ़ाडा आपणअ मन बदल़ा स्वर्गो राज़ गअ नेल़ एछी
4	18	एकी धैल़ी त ईशू गलील समुंदरे बाढै हांढदअ लागअ द तेऊ भाल़ै दूई मणछ शमौन ज़हा लै पतरस बोला और तेऊओ भाऊ आन्दरू तिंयां तै लागै दै पाणीं दी माह्छ़ली ढाकणा लै ज़ाल़ा पांदै किल्हैकि तिंयां करा तै माह्छ़ली ढाकणैं और बेच़णेंओ काम
4	19	ईशू बोलअ तिन्नां लै ज़ेही तम्हैं माह्छ़ली कठा करदै आसा लागै दै मुंह संघै च़ाल्ला हुंह सखाऊं तम्हां मेरै च़ेल्लै हणां लै मणछ कठा करनै
4	20	ता तिंयां बी लागै तेभी ज़ाल़ा छ़ाडी करै तेऊ संघै हांढदै
4	21	तिधा का आजू डेऊई करै भाल़ै ईशू दूई होर भाई याकूब और तेऊओ भाऊ युहन्ना तिंयां तै लागै दै आपणैं बाप्पू जबदी संघै किश्ती प्रैंदै बेशी ज़ाल़ा सोहरदै और तेऊ शादै तिंयां बी
4	22	ता तिंयां बी लागै तेभी आपणैं बाप्पू छ़ाडी तेऊ संघै हांढदै
4	23	तेखअ नाठअ ईशू गलील लाक्कै कई ज़ैगा सह रहअ आराधना सभा दी शिक्षा दैंदअ और स्वर्ग राज़े खुशीए समादा खोज़दअ लागी और सोभी रंगे दाहखिज़ा दूर करदअ लागी
4	24	ईशूए बारै ईंयां गल्ला पुजी सारै सिरीया लाक्कै तेखअ ज़ुंण लोग कई बमारी दी दुखा दी और कोई दी त भूत शाचअ द और मिर्गिए बमारी आल़ै तै तिंयां आऐ ईशू सेटा लै और ईशू किऐ तिंयां सोभ राम्बल़ै
4	25	बडै भारी खास्सै लोग आऐ गलील दिकापुलिस येरुशलेम नगरी यहूदा लाक्कै और जरदण नदी पारा बाखा का ईशू पिछ़ू
5	1	ईशू भाल़अ कि बडै भारी लोग आऐ ता सह नाठअ उझै धारठी प्रैंदा लै संघा बेठअ तिधी और च़ेल्लै बी बेठै तेऊ फेर शूणैं
5	2	तेखअ लागअ सह तिन्नां सोभी लै इहअ बोली शिक्षा दैंदअ
5	3	परमेशर हआ तिन्नां लै खुश ज़ुंण दिले भोल़ै आसा स्वर्गो राज़ आसा तिन्नों
5	4	परमेशर हआ तिन्नां लै खुश ज़ुंण शोग करा तिन्नां लै भेटणीं शांती
5	5	परमेशर हआ तिन्नां लै खुश ज़ुंण घमंड निं करदै तिंयां हणैं एसा पृथूईए हाकम
5	6	परमेशर हआ तिन्नां लै खुश धर्म करने भुख हआ तिंयां रज़ैऊंणै
5	7	परमेशर हआ तिन्नां लै खुश ज़ुंण झींण करा तिन्नां लै बी हणीं झींण
5	8	परमेशर हआ तिन्नां लै खुश ज़सरै मनैं कोई कपट निं आथी तिन्नां भेटणअ परमेशर
5	9	परमेशर हआ तिन्नां लै खुश ज़ुंण मेल़ज़ोल़ करा तिंयां हणैं परमेशरे लुआद
5	10	परमेशर हआ तिन्नां लै खुश ज़हा लै धर्म करी करै लोग दुख दैआ स्वर्गो राज़ आसा तिन्नां लै
5	11	परमेशर आसा तम्हां करै खुश ज़ेभै तम्हां लै लोग मुंह पिछ़ू हांढणें बज़्हा झ़ुठअ बोली करै थारै बरोधा दी हर रंगो बूरअ बर्ताअ करे
5	12	तेभै रहै तम्हैं खुशी दी मगन तम्हां लै आसा स्वर्गै बडअ फल़ किल्हैकि ज़ुंण तम्हां का पैहलै भलै मणछ परमेशरे गूर तै तिन्नैं दैनअ तिन्नां लै बी इहअ ई दाहदुख
5	13	ज़िहअ रोटी लै लूंण पाआ तिहै हणैं तम्हैं बी संसारा लै पर ज़ै लूंणो सुआद लूंणअ नांईं होए ता सह किज़ू करै करनअ लूंणअ तेखअ निं तेता ढेका शोटणै का सुआई किछ़ै काम रहंदअ
5	14	तम्हैं आसा संसारा लै प्रैशअ ज़ुंण गराअं धारा प्रैंदै बस्सअ द होए सह शुझिआ सोभी का
5	15	लोग निं लाटू ज़ाल़ी करै पाटल़ै हेठै दाबी डाहंदै तेता डाहा उछ़टै ताकि सारै घरै प्रैशअ होए
5	16	ठीक इहअ ई थारअ प्रैशअ बी लोल़ी होरी लोगा सम्हनै च़मकअ कि तिंयां थारै भलै कामां भाल़ी थारै बाप्पू परमेशरे ज़ुंण स्वर्गै आसा तेऊए बड़ाई करे
5	17	इहअ निं समझ़ा कि हुंह आसा आअ द परमेशरे गूरे बधाना और शास्त्रा बरैबाद करदअ पर हुंह आसा आअ द तिन्नां पूरै करदअ
5	18	हुंह खोज़ा तम्हां का सत्त कि ज़ेभै तैणीं अह सरग और पृथूई खतम नां होए तेभै तैणीं निं बधाना दी लिखी दी एक मात्रा और एक बिंदू बी पूरअ हणैं बाझ़ी टल़णअ
5	19	तैहीता ज़ुंण बी इना होछ़ै का होछ़ै हुकमा मनणा लै एकी दी बी गलती करे और तिहअ ई होरी का बी सखाओए सह हणअ स्वर्ग राज़ा दी सोभी का होछ़अ पर ज़ुंण बी तिन्नां हुकमा मनें और तिन्नां होरी का बी सखाओए सह हणअ स्वर्ग राज़ा दी सोभी का महान
5	20	पर हुंह खोज़ा तम्हां का सत्त कि ज़ै तम्हैं परमेशरे हर गल्ला मनणा लै इना शास्त्री और फरीसी लोगा का खास्सै धर्मीं होए तै सका तम्हैं स्वर्ग राज़ा दी डेऊई
5	21	तम्हैं आसा ईंयां गल्ला शूणीं दी कि बधाना दी बोला इहअ कि हत्या निं करनी और ज़ुंण हत्या करे तेऊ भेटणीं दालता दी सज़ा
5	22	पर हुंह खोज़ा तम्हां का सत्त ज़ुंण बी आपणैं भाई लै रोश करे सह आसा हत्या करनै आल़अ और तेऊ भेटणीं दालता दी सज़ा ज़ुंण आपणैं भाई लै नकाम्मअ बोले तेऊ भेटणीं माहा सभा दी सज़ा ज़ुंण इहअ बोले आरा ऐडैआ तेऊ भेटणीं नरके आगी जैंदरी सज़ा
5	23	तैही बोला हुंह ज़ै तूह परमेशरा लै आपणीं भैंट मांदरै बेदी दी आणे और तिधी फिरे ताह आद कि मेरै भाईए मनैं आसा मुल्है बरोध तै छ़ाड तूह आपणीं भैंट तिधी बेदी आजू
5	24	आपणैं भाई संघै कर पैहलै मेल़ज़ोल़ और तेखअ दै आपणीं भैंट बेदी दी
5	25	ज़ेभै तैणीं तूह आपणैं दुशमणा संघा बाता आसा तेभी कर तेऊ संघै मेल़ज़ोल़ इहअ निं हआ कि सह पजैल़ा ताह न्यायी सेटा और न्यायी दैआ ताह सपाही सेटा और सपाही पाए ताह कैद खानै दी
5	26	एसा गल्लो लऐ तूह समझ़ी कि ज़ेभै तैणीं तूह पाईपाई निं भरी मुक्के तेभै तैणीं निं तिधा का छ़ुटणअ
5	27	तम्हैं आसा ईंयां गल्ला शूणीं दी कि परमेशरै आसा म्हारै पित्तरा लै बोलअ द कि कंज़रै निं हणअ
5	28	पर हुंह बोला तम्हां लै इहअ ज़ुंण बी कसा बेटल़ी लै कंज़री आछी करै भाल़े बी सह गअ मनैं ई मनैं तेसा संघै कंझ़रूई
5	29	ज़ै तेरी आछी का कई गल्ला भाल़ी तूह पाप करा ता तिन्नां पापा दी पाणै आल़ी गल्ला भाल़णैं छ़ाड च़ाऐ ताह सह पोर्ही किल्है निं पल़े काढणीं किल्हैकि ताल्है आसा अहैई भलअ कि तेरी देही का हणअ एक्कै आंग बरैबाद इहअ करै निं तेरी सारी देही नरकै पाणीं
5	30	ज़ै तेरै हाथा करै पाप हआ तेता करै पाप करने पाआ छ़ाड च़ाऐ ताह सह काटणअ किल्है निं पल़े ताल्है आसा इहअ ई भलअ कि तेरअ एक्कै हाथ हणअ तेरी देही का बरैबाद ताकि तेरी सारी देही ता निं डेऊणीं नरका दी
5	31	तम्हैं इहअ बी आसा शूणअ द कि ज़ुंण आपणीं लाल़ी छ़ाडणअ च़ाहा ता सह दैआ तेसा लै बैईदाऊअ करी लिखी
5	32	पर हुंह बोला तम्हां लै इहअ कि ज़ुंण बी आपणीं बेटल़ी कंज़रै कामां का सुआई थोघै बाझ़ी किज़ू होरी कामां पिछ़ू छ़ाडे ता सह कराऊआ तेसा का कंज़रैई और ज़ुंण तेसा छ़ाडी दी बेटल़ी संघै बैह करा सह बी करा कंज़रैई
5	33	तम्हैं इहअ बी आसा हेरअ द शूणीं कि पराणैं ज़मानें लोग बोला तै इहअ कि झ़ुठै सोह निं काढणैं पर प्रभू लै करनै आपणैं सोह पूरै
5	34	पर हुंह बोला तम्हां लै इहअ कि सोह निं कधि काढणैं नांईं ता स्वर्गे किल्हैकि सह आसा परमेशरे राज़गादी
5	35	नां पृथूईए किल्हैकि सह आसा तेऊए खूरा डाहणें ज़ैगा नां ता येरुशलेम नगरीए किल्हैकि सह आसा माहा राज़े नगरी
5	36	आपणैं मुंडे सोह बी निं काढी किल्हैकि तूह नां ता एक शराल़ काल़अ और नां ता तूह शेतअ करी सकदअ
5	37	पर थारी हाँ करनैओ मतलब लोल़ी हाँ और थारी नांह करनैओ मतलब लोल़ी नांह हुअ किल्हैकि ज़ुंण बी एता का खास्सअ हआ सह हआ शैताना बाखा
5	38	तम्हैं आसा इहअ बी शूणअ द कि बधाना दी बोला इहअ कि आछिए बदल़ै आछ और दांदे बदल़ै दांद
5	39	पर हुंह बोला तम्हां लै इहअ कि बूरै करने बदल़ै बूरअ निं करी पर ज़ुंण तेरै दैहणै गलेटै च़ैंडै बाहे तेऊ बाखा फरेओऐ बाऊंअ गलेटअ बी
5	40	ज़ै कुंण तेरअ दाऊअ करी करै तेरी सज़ा भुगतणें बदल़ै कुर्तै दी कबज़अ करनअ च़ाहे तेऊ लै दैऐ आपणअ कोट बी खोल्ही च़ाऐ तेते ताह खास्सी ज़रुरत किल्है निं होए
5	41	ज़ुंण ताह थोघै बाझ़ी एक मील दूर निंए ता तेऊ संघै डेओऐ दूई मील बी
5	42	ज़ुंण ताखा किज़ै मांगे तेऊ लै दैऐ और ज़ुंण ताखा किज़ै धुआर मांगे तेऊ लै निं आपणीं पिठ फरेऊई
5	43	तम्हैं आसा इहअ बी शूणअ द कि इहअ बी बोला तै कि आपणैं लोगा संघै डाहै झ़ूरी और आपणैं दुशमणा संघै डाहै ज़ीद
5	44	पर हुंह बोला तम्हां लै इहअ कि आपणैं दुशमणा संघै डाहै झ़ूरी ज़ुंण ताल्है दुख तकलिफ दैआ तेऊ लै करै प्राथणां
5	45	इहअ करै हणैं तम्हैं आपणैं स्वर्गे बाप्पू परमेशरे लुआद किल्हैकि सह दैआ भलै और बूरै दुही लै सुरज़ो धुपअ और धर्मीं और पापी दुही लै बरशाऊआ पाणीं
5	46	किल्हैकि ज़ै तम्हैं आप्पू संघै झ़ूरी डाहणैं आल़ै संघै ई झ़ूरी डाहा तै तम्हां लै किज़ै फाईदअ हणअ होर लोग बी कै इहअ निं करदै
5	47	ज़ै तम्हैं आपणैं ई भाईबंधा लै अदर करा सह कै तम्हैं बडअ भारी बडअ काम करा इहअ कै होर लोग बी करदै निं आथी
5	48	तैही बोला हुंह कि तम्हैं बणां सिध्द ज़िहअ थारअ स्वर्गो बाप्पू परमेशर सिध्द आसा
6	1	एसा गल्लो डाहै धैन कि तम्हैं लोगा का रहैऊंणै तैणीं निं लागी धर्में काम करदै नांईं ता तम्हां निं तेतो स्वर्गे बाप्पू परमेशरा का कोई फल भेटणअ
6	2	तैहीता ज़ै तूह गरीबा लै दान करे सह निं सोभी का लागदअ खोज़णअ कि मंऐं किज़ै दैनअ ज़िहअ कपटी लोग आराधना सभा दी और बागै काढा रहैऊंणा लै ताकि लोग तिन्नां भाल़ी बड़ाई करे हुंह खोज़ा तम्हां का सत्त कि तिन्नां गअ तेतो फल भेटी
6	3	पर ज़ेभै तूह गरीबा लै दान करे तेभै निं होरी कोही लोगा का लागअ थोघ कि तंऐं किज़ै दैनअ
6	4	ताकि तेरअ गरीबा लै दैनअ द दान गुप्त रहे और परमेशर ज़ुंण गुप्त गल्ला भाल़ा तेऊ दैणअ ताल्है तेतो फल
6	5	ज़ेभै तूह प्राथणां करे तेता बी निं तूह कपटी लोगा ज़ेही करी ज़ेही तिंयां लोगा का रहैऊंणै तैणीं बडीबडी आराधना सभा और खुल्ही ज़ैगा दी तिन्नां भज़न प्राथणां करनैओ च़ाअ लागा हुंह खोज़ा तम्हां का सत्त कि तिन्नां गअ तेतो फल भेटी
6	6	पर ज़ेभै तूह प्राथणां भज़न करे तेभै डेओऐ आपणीं पांडा भितरी और दुआर बंद करी करै करनी तंऐं गुप्त प्राथणां तेरअ बाप्पू परमेशर ज़ुंण ताह गुप्त भाल़ा तेऊ दैणअ ताल्है तेतो फल
6	7	प्राथणां करदी बारी निं तूह होरी ज़िहअ एकी गल्ला लै भीभी लैल़ा पाई किल्हैकि तिंयां ज़ाणा इहअ कि ज़ै हाम्हैं खास्सी लैल़ा पाऐ तै शुणनी परमेशर म्हारी
6	8	तम्हैं निं तिन्नां ज़िहै बणीं किल्हैकि थारै स्वर्गै रहणैं आल़ै बाप्पू परमेशरा का आसा थारै मांगणैं का पैहलै ई थोघ कि तम्हां किज़ू गल्ले कामीं आसा
6	9	तम्हैं करै एऊ साबै प्राथणां हे परमेशर म्हारै बाप्पू तूह ज़ुंण स्वर्गै आसा सोभी लोल़ी तेरै पबित्र नांओंए कदर की
6	10	और तेरअ राज़ लोल़ी आअ तेरी मरज़ी ज़ेही स्वर्गै पूरी हआ तेही लोल़ी एऊ संसारै बी पूरी हुई
6	11	हे प्रभू हर धैल़ै दै हाम्हां लै बैल़ीक्लारी ज़ेते हाम्हां ज़रुरत आसा
6	12	ज़ै हाम्हां का किज़ै भूलच़ूक हुई होए तेता करै माफ ज़ेही हाम्हैं बी होरी लै माफी छ़ाडी ज़ुंणी हाम्हां लै ज़ुल्म किऐ
6	13	हाम्हां निं परखी आथी पर हर पाप करनै का और तेऊ कदुष्ट शैताना का डाहै हाम्हां बच़ाऊई किल्हैकि राज़ थलबल और जश आसा हाम्हां लै तेरअ ई
6	14	ज़ै तम्हैं होरी मणछे पाप माफ नांईं करे तै निं थारै पाप बी थारै स्वर्गै रहणैं आल़ै बाप्पू परमेशरा माफ करनै
6	15	ज़ै तम्हैं होरी मणछे पाप माफ करे तै करनै स्वर्गे बाप्पू परमेशरा बी थारै पाप माफ
6	16	ज़ेभै तम्हैं ब्रत करे तेभै निं तम्हैं कपटी लोगा ज़िहअ मुंह डाही छ़ड़ाऊई किल्हैकि तिंयां डाहा आपणअ मुंह शेऊई ताकि लोगा का इहअ थोघ च़ले कि अह आसा ब्रतू हुंह खोज़ा तम्हां का सत्त कि तिन्नां गअ तेतो फल भेटी
6	17	पर ज़ेभै तूह ब्रतू होए तेभै न्हैऊंणअधोऊणअ और मुंडै मल़ तेल
6	18	ताकि तेरअ ब्रतू हणैंओ थोघ निं लोगा का लोल़ी लागअ पर तेरअ बाप्पू परमेशर ज़ुंण ताह गुप्त भाल़ा सिधअ तेऊ का लोल़ी थोघ लागअ और तेऊ ई दैणअ ताल्है तेतो फल
6	19	आप्पू लै निं पृथूई दी धनमाया कठा करा ज़िधी किल़ै और खई लागा और च़ोर पाआ च़ोरी
6	20	पर तम्हैं करा आप्पू लै स्वर्गै धनमाया कठा ज़िधी नां ता किल़ै खांदै और खई लागदी और नां ता च़ोरी करदअ कोई च़ोर आथी
6	21	किल्हैकि ज़िधी तेरअ धन आसा तिधी रहणअ तेरअ मन बी लागी
6	22	एसा देहीओ प्रैशअ आसा आछ ज़ै तेरी आछ ठीक होए तै हणीं तेरी सारी देही प्रैशी
6	23	पर ज़ै तेरी आछ ई बूरी होए ता तेरी सारी देही हणीं न्हैरी इहअ करै ज़ुंण ताखा प्रैशअ आसा ज़ै सह न्हैरअ होए तै सोठा सह केतरअ बडअ हणअ
6	24	कोहै टैहलू निं दूई मालके सेऊआ करी सकदअ किल्हैकि एकी संघै ता डाहणीं तेऊ झ़ूरी और दुजै संघै हणीं तेऊ ज़ीद या एकी संघै रहणअ तेऊ मिली और दुजअ हणअ तेऊ लै नकाम्मअ परमेशर और धन दुहीए निं तम्हैं कठा सेऊआ करी सकदै
6	25	तैही बोला हुंह तम्हां लै इहअ कि आपणीं ज़िन्दगी लै इहअ फिकर निं करी कि किज़ै खाणअ किज़ै पिणअ नां आपणीं देही लै फिकर करी कि हाम्हां किज़ै बान्हणअ ज़िन्दगी आसा रोटी का और देही आसा झिकल़ै का खास्सी किम्मती
6	26	सरगै डैऊंदै पंछ़ी भाल़ा तिंयां नां बऊंदै नां लऊंदै आथी और नां ता तिंयां भढारा भरना लै कठा करदै तैबी दैआ थारअ स्वर्गै रहणैं आल़अ बाप्पू परमेशर तिन्नां लै खाणअपिणअ तम्हैं कै तिन्नां का खास्सै किम्मती निं आथी
6	27	तम्हां मांझ़ै इहअ कुंण आसा कि फिकर करी करै आपणीं अमर धख ज़ेही बी सका लाम्मी करी
6	28	झिकल़े तैणीं किल्है करा तम्हैं फिकर बणैं लागै दै होछ़ैहोछ़ै फूला दी दैआ धैन कि तिंयां किहअ करै बझ़ा तिंयां नां ता मैन्थ करदै और नां तिंयां ऊन काती करै आप्पू लै झिकल़ै बणांदै
6	29	तैबी बोला हुंह तम्हां लै कि सुलैमान राज़ै बी निं आपणैं सारै राज़पाठा दी तिन्नां कोही बराबर झिकल़ै बान्हैं
6	30	ज़ै परमेशर घैहणींए घाहा का बी इहै झिकल़ै बन्हैऊंआं ज़ुंण आझ़ आसा और काल्ला दहणअ सह आगी जैंदरी ता हे बैहम करनै आल़ै विश्वासीओ तम्हां लै कै सह झिकल़ै दैई निं सकदअ
6	31	इहअ करै तम्हैं इहअ फिकर निं करी और नां इहअ बोली कि हाम्हां किज़ै खाणअपिणअ और बान्हणां लै किज़ै हणअ
6	32	किल्हैकि होर लोग बी रहा इना च़िज़ा लोल़ै लागी पर थारअ स्वर्गै रहणैं आल़ै बाप्पू परमेशरा का आसा थोघ कि तम्हां आसा इना गल्ले ज़रुरत
6	33	तैही बोला हुंह तम्हां लै इहअ कि पैहलै करा बाप्पू परमेशरे धर्म और राज़े लोल़तोप और ईंयां सारी च़िज़ा जाणीं तम्हां भेटी
6	34	ऐबै काल्ला धैल़ीओ फिकर निं तम्हैं करी किल्हैकि काल्ला एछणैं आल़ी धैल़ी हेरनअ आपणअ फिकर आप्पै करी और आझ़ा लै आसा आझ़ो दुख ई बतेर्हअ
7	1	होरी लै दोश निं लाणअ तै निं तम्हां लै बी दोश लागणअ और नां तेते सज़ा पल़े भुगतणीं
7	2	किल्हैकि ज़िहअ करै तम्हैं दुजै लै दोशा लांदै लागा तिहअ ई दोश लागणअ तम्हां लै बी ज़ेऊ ढाल़ै तम्हैं होरी संघै बर्ताअ करा तेऊ ढाल़ै हणअ तम्हां संघै बी बर्ताअ और तम्हां भेटणअ होर बी खास्सअ
7	3	कसा होरी भाईए होछ़ीहोछ़ी गलती लोल़ै निं लागणअ सह हणीं दुजे आछी दी पल़ी दी धख ज़ेही घाहे कणीं भाल़णें बराबर पर आप्पू दैणीं भाल़णीं कि मुंह दी केतरी बडी गलती आसा किल्हैकि आपणीं आछी दी पल़अ द निं ताखा बडअ शेटू बी शुझदअ
7	4	ज़ै तेरी आपणीं आछी ई आसा शेटू पल़अ द तै किहअ करै सका तूह आपणैं भाई लै इहअ बोली कि एछ मेरै भाई हुंह काढूं तेरी आछी भितरी पल़ी दी घाहे कणीं पोर्ही
7	5	हे कपटी मणछा आपणीं आछी पल़अ द शेटू काढ पैहलै पोर्ही तेखअ सका तूह आपणैं भाईए आछी दी पल़ी दी घाहे कणीं काढी
7	6	परमेशरो समाद निं तिन्नां का खोज़णअ ज़ुंण शुणनअ निं च़ाहंदै ज़ै तम्हैं इहअ करे ता सह हणीं एही गल्ल कि पबित्र च़िज़ा शोटी कुत्तै आजू या मोती शोटै सुंगरा आजू तिन्नां पाणै तिंयां जैंटी और तेते बदल़ै एछणैं तिंयां तम्हां खांदै ठुर्ही
7	7	मांगदै रहा लागी तै जाणीं तम्हां सह गल्ल भेटी ज़ेता तम्हैं मांगा दुआरा रहा टोकदै लागी और सह दुआर जाणअ तम्हां लै खुल्ही
7	8	किल्हैकि ज़ुंण मांगा तेऊ भेटा और ज़ुंण लोल़अ लागा तेऊ बी भेटा और ज़ुंण दुआर टोका तेऊ लै खुल्हा दुआर
7	9	तम्हां मांझ़ै इहअ कुंण आसा कि तेऊओ शोहरू मांगा रोटी और सह दैआ आपणैं तेऊ शोहरू लै पात्थर
7	10	ज़ै तेऊओ शोहरू माह्छ़ली मांगा पर सह दैआ तेऊए हाथै दानअ
7	11	ज़ै तम्हैं बूरै हई करै बी आपणैं शोहरू लै राम्बल़ी च़िज़ा दैई सका तै थारअ स्वर्गे रहणैं आल़अ बाप्पू परमेशर आपणैं मांगणैं आल़ै लै राम्बल़ी च़िज़ा किल्है निं दैई सकदअ
7	12	ठीक इहअ ई ज़िहअ तम्हैं च़ाहा कि होर मणछ तम्हां संघै करे तम्हैं बी करा तिन्नां संघै तिहअ ई परमेशरे गूरै बी आसा बधाना दी ईंयां ई ज्ञैन खोज़ै दै
7	13	परमेशरा सेटा स्वर्गै डेऊणा लै आसा बडी सांगल़ी बात और सोभी लागा तेसा बाता डेऊणअ होर बात बी आसा ज़ेथ बडै भारी लोग डेओआ सह बात आसा खुल्ही तिंयां रहा तेसा बाता तेभै तैणीं हांढदै लागी ज़ेभै तैणीं तिंयां खुल्ही प्रऊल़ी सेटा निं पुजा पर सह पजैल़ा बनाश करी करै नरकै खास्सै लोग पेठा तेसा ई प्रऊल़ी बाती
7	14	सह प्रऊल़ आसा सांगल़ी और सह आसा बडी कठण बात ज़ुंण ज़िन्दगी दी पजैल़ा पर तेसी बाती डेओआ थोल़ै
7	15	झ़ुठै गूरा का रहै चतैन तिंयां एछा भेडे भेश बणांईं तम्हां सेटा लै पर भितरी हआ तिंयां धेल़णै च़िरनैं आल़ै भेड़ियै
7	16	तिन्नां सका तम्हैं तिन्नें कामां का बछ़ैणीं किल्हैकि कांडै का फेडू और झ़ाकल़ा का अंगूर निं कोहै चोल़दै
7	17	ठीक इहअ ई हर एक राम्बल़अ बूट दैआ राम्बल़अ फल़ और नकाम्मअ दैआ नकाम्मअ फल़
7	18	तिहअ ई राम्बल़अ बूट निं कधि नकाम्मअ फल़ दैंदअ नकाम्मअ बूट निं कधि राम्बल़अ फल़ दैई सकदअ
7	19	ज़ुंण बूट राम्बल़अ फल़ नांईं दैंदअ सह पाणअ काटी और सह दहणअ झ़ुका लै
7	20	इहअ करै सका तम्हैं तिन्नें फल़ा करै तिन्नां बछ़ैणीं
7	21	ज़ुंण मुल्है हे प्रभू हे प्रभू करा तिन्नां मांझ़ै निं हर कोई स्वर्गे राज़ा दी डेऊणअ पर स्वर्गै डेऊणअ सह ज़ुंण तिहअ करे ज़िहअ परमेशर च़ाहा
7	22	तेसा धैल़ी बोल़णअ कई लोगा मुल्है कि हे प्रभू हे प्रभू हाम्हैं कै तेरै नांओंऐं आजू हणैं आल़ी गल्ला प्रगट निं की हाम्हैं कै तेरै नांओंऐं भूत निं दरल़ाऊऐ और हाम्हैं तेरै नांओंऐं बडै भारी नछ़ैण च़मत्कार निं किऐ
7	23	तेभै बोल़णअ मुंह तिन्नां लै साफसाफ कि हुंह निं तम्हां कधि बछ़ैणदअ हे बूरै काम करनै आल़ै पापी मणछो मुंह सेटा का डेओआ दूर
7	24	तैहीता ज़ुंण मेरी गल्ला शूणीं करै तिन्नां मनें सह हणअ तेऊ समझ़कार मणछा ज़िहअ ज़ुंण आपणअ घर पाक्कै शाफल़ा प्रैंदै पाक्की ज़ैगा दी बणांआ
7	25	ज़ांऊं बरसात आई ढिश बागर च़ली पाणींए गाडानाल़ी आई तेऊ घरा दी लागै बडैबडै ढेसै पर सह घर निं ढूल़अ किल्हैकि तेते मैद आसा ती पाक्की ज़ैगा दी
7	26	पर ज़ुंण मेरी इना गल्ला शूणां और नांईं मंदअ आथी सह हणअ तेऊ ऐडै मणछा ज़िहअ ज़ुंणी आपणअ घर रेता प्रैंदै बणांअ
7	27	ज़ांऊं बरसात आई ढिश बागर च़ली और गाडानाल़ी आई ता तेऊ घरा दी लागी धख ज़ेही ढेस ता सह घर हुअ ढूल़ी करै बरैबाद
7	28	ज़ांऊं ईशू इना गल्ला बोली मुक्कअ ता तिधी तै बडै भारी लोग तिंयां हुऐ रहैन
7	29	किल्हैकि सह निं शास्त्री फरीसी लोगा ज़ेही शिक्षा दैंदअ ज़ुंण लोगा का बधाने तिन्नां गल्ला खोज़ा तै भीभी ज़ुंण पैहलै होरी आसा बोली दी पर सह दैआ त इहै गूरू ज़ेही शिक्षा ज़ेतो तेऊ हक और आप्पू का थोघ हआ त
8	1	ज़ांऊं सह तेसा धारा का उंधै होथअ ता लोगो लागअ तेऊ पिछ़ू दल्ह हांढदअ
8	2	तिन्नां मांझ़ा का आअ एक कोल़्हे बमारी आल़अ मणछ और तेऊ टेक्कअ ईशू सेटा माथअ और बोलअ हे प्रभू ज़ै तूह च़ाहे ता तूह सका मुंह एसा बमारी का ठीक करी
8	3	ईशू छ़ुंअ सह आपणैं हाथा करै और बोलअ कोल़्हे बमारी का हअ ठीक और सह हुअ तेभी ठीक
8	4	ईशू बोलअ तेऊ लै हेरे एसा गल्ला निं होरी कोही का खोज़ी हाँ परोहिता सेटा डेऊई एछ आप्पू रहैऊई और कोल़्हे बमारी का शुचै हणें बारै ज़ुंण बधान परमेशरे गूर मुसा आसा खोज़अ द तेऊ साबै दै भैंट ताकि तिंयां भाल़े कि तूह गअ कोल़्हे बमारी का शुचअ हई
8	5	तेखअ ज़ांऊं ईशू कफरनहूम नगरी आऐ तिधी आअ एक सुबैदार तेऊ सेटा लै संघा लागअ एही अरज़ करदअ
8	6	हे प्रभू मेरै आसा घरै एक टैहलू च़ैन्नै सुत्तअ द बडअ भारी दुखी तेऊ आसा दरंग हुअ द
8	7	ईशू बोलअ तेऊ लै इहअ हुंह आअ तेरै घरा लै और तेऊ दैंऊं ठीक करी
8	8	सुबैदारै बोलअ ईशू लै हे प्रभू हुंह निं एता जोगी आथी कि तूह मेरै घरै एछी सके पर आपणीं खाखा का बोल एक बैण मुंह आसा विश्वास कि सह जाणअ तेरै बोल़णैं करै ठीक हई
8	9	किल्हैकि हुंह आसा आप्पू बी सरकारी टैहलू और मुंह आसा आप्पू उंधै काम करनै आल़ै सपाही लै ढेऊआ करनैओ हक ज़ांऊं हुंह कसा लै पोर्ही डेऊणा लै बोला सह डेओआ पोर्ही और ज़हा लै ओर्ही एछणा लै बोला सह एछा ओर्ही और आपणैं टैहलू लै बोला हुंह कि इहअ कर सह करा तिहअ ई
8	10	ईशू बी हुअ तेऊए गल्ला शूणीं रहैन तेऊ बोलअ तिन्नां लै ज़ुंण तेऊ पिछ़ू हांढदै तै लागै दै हुंह खोज़ा तम्हां का सत्त कि मंऐं निं एऊ होरी ज़ातीए मणछा ज़िहअ विश्वास पूरै इस्राएला दी भाल़अ
8	11	हुंह बोला तम्हां लै इहअ कि च़ऊ दिशा का एछी बेशणै लोग आबराम याकूब और इसहाका संघै स्वर्गै राज़ा दी
8	12	पर ज़हा यहूदी लै परमेशरै राज़ किअ त दैणअ तिंयां काढणैं बागै नरकै न्हैरी ज़ैगा लै तिधी हणैं तिंयां दाह खिज़ा करै लैल़ापकारा लांदै और तिंयां हणैं तिधी दांदा किल्लदै किल्हैकि तिन्नां हणीं झोशा उझ़ुई दी
8	13	तेखअ बोलअ ईशू तेऊ सुबैदारा लै घरा लै डेऊ ज़िहअ तेरअ विश्वास आसा तिहअ ई लोल़ी ताल्है हुअ और तेऊओ टैहलू हुअ तेभी राम्बल़अ
8	14	तेखअ आअ ईशू पतरसे घरै और तिधी त पतरसे शाशुई ज़ौर आअ द
8	15	ईशू छ़ुंअ तेसो हाथ ता सह उझ़ुई तेभी खल़ी और सह लागी तिन्नें सेऊआ टैहली करदी
8	16	ज़ांऊं सान्ह पल़ी ता तेऊ सेटा लै आऐ बडै भारी बमार लोग तिन्नां दी तै भूत और कई रंगे बमारी और ईशू किऐ तिंयां सोभ ठीक और बमार लोग बी हुऐ राम्बल़ै
8	17	इहअ करै हुअ याशायाह परमेशरे गूरै बोलअ द बैण बी पूरअ तेऊ च़की म्हारी कमज़ोरी आप्पू दी और तेऊ की म्हारी दाह दूर
8	18	ईशू भाल़ै आप्पू फेर बडै भारी लोगो छ़ुंड और तेऊ बोलअ आपणैं च़ेल्लै लै कि समुंदरा पारा लै च़ाल्ला
8	19	ता तिधी आअ एक शास्त्री तेऊ ईशू सेटा एछी करै बोलअ हे गूरू ज़िधा लै बी तूह डेओए मुंबी लागणअ ताह पिछ़ू हांढदै
8	20	ईशू दैनअ तेऊ लै इहअ ज़बाब शैल़ीए हआ जुहल़ी और सरगै डैऊंदै पंछ़ीए हआ बसेरै पर हुंह मणछो शोहरू ज़ुंण स्वर्गा का आसा आअ द मुल्है निं कोऐ घर आथी ज़िधी हुंह सुत्ती सकूं
8	21	तेखअ बोलअ एकी होरी च़ेल्लै तेऊ लै हे प्रभू मेरै आसा घरै प्रोढै हुंह लऊं तिन्नें क्रिया कर्म हणैं तैणीं न्हैल़ी तेखअ एछणअ मुंह ताह संघै
8	22	ईशू बोलअ तेऊ लै ज़ुंण आत्मां दी मुल्दै आसा तिन्नां दै मुल्दै दाबणै तूह लाग मुंह पिछ़ू हांढदअ
8	23	ज़ांऊं ईशू किश्ती दी बेठअ तेऊए च़ेल्लै बी लागै तेऊ पिछ़ू हांढदै
8	24	और समुंदरा दी आई बडी भारी ढिश बागर और किश्ती लै उझ़ुई बडीबडी छ़ाली ता तेखअ तिंयां च़ाल्लै किश्ती संघी पाणीं दी डुबी और ईशू त पिछ़ू सुत्तअ द
8	25	तेखअ आऐ तिंयां ईशू सेटा लै और लैल़ापकारा पाई करै बोलअ हे प्रभू हाम्हां बच़ाऊ हाम्हैं च़ाल्लै खतम हई किश्ती च़ाल्ली डुबी
8	26	ईशू बोलअ तिन्नां लै तम्हैं विश्वास किल्है निं करदै तम्हैं किल्है डरा इहअ बोली ईशू उझ़ुअ और ढिश बागर और समुंदरे छ़ाली लै काढी झ़ाहल़ शांत हअ और सह हुअ तेभी शांत
8	27	ता च़ेल्लै हुऐ रहैन अह किहअ मणछ आसा कि एऊए गल्ला शूणां ढिश बागर और समुंदरे छ़ाली बी
8	28	तिंयां पुजै समुंदरा पार गरासेनी लाक्कै दी ता तिधी आऐ दूई मणछ मल्थाना का तिंयां तै भूता करे भर्हुऐ दै और ईशू सेटा पुजै तिंयां तै एतरै बूरै कि तिन्नां डरै निं तेसा बाता कोहै डेऊई सकदअ त
8	29	ज़ांऊं तिन्नां का ईशू शुझुअ ता तिन्नैं बडीबडी लैल़ा करै ईशू लै बोलअ हे परमेशरे शोहरूआ म्हारअ ताह संघै किज़ै मेल़ज़ोल़ तूह कै हाम्हां लै म्हारै बगता का पैहलै दुखा दैंदअ आअ
8	30	तिन्नां का दूर ज़िहअ त तिधी धारठी लागअ द एक सुंगरो बडअ छ़ुंड च़रदअ
8	31	तिन्नैं भूतै की ईशू का एही अरज़ ज़ै तंऐं हाम्हैं इना मणछा का पोर्ही लाई काढी तै दै हाम्हां इना सुंगरे छ़ुंडा दी डेऊणे ज़ाज़त
8	32	ईशू बोलअ तिन्नां लै डेओआ और तिंयां पेठी सुंगरे छ़ुंडा दी सह सुंगरो छ़ुंड हुअ बेगरअ और तिन्नैं दैनी समुंदरा लै छ़ाहल़ा इहअ करै सारअ सुंगरो छ़ुंड हुअ पाणीं मांझ़ै मरी करै खतम
8	33	तिंयां सुंगरा गुआल़ै तिधा का ठुर्है और घरै डेऊई खोज़ी तिन्नैं सारी नगरी तिन्नां भूता आल़ै मणछो हाल कि किहअकिहअ हुअ
8	34	इना गल्ला शूणीं आऐ सारी नगरीए लोग ईशू सेटा और तिंयां सोभ लोग लागै ईशू का एही अरज़ करदै म्हारै एऊ लाक्कै का डेऊ बागै
9	1	तेखअ नाठअ ईशू तिधा का किश्ती दी पार आपणीं नगरी लै
9	2	ता तिधी आऐ कई लोग तिन्नैं आणअ दरंगे बमारी आल़अ ईशू सेटा लै बछ़ाऊणैं प्रैंदै च़की ईशू बोलअ तिन्नों विश्वास भाल़ी करै तेऊ दरंगे मरीज़ा लै ज़ुआन मणछा हैल़अ निं करी तेरै पाप हुऐ माफ
9	3	इहअ शूणीं करै तिधी आऐ दै कई शास्त्री लागै सोठदै कि अह ता परमेशरे कदर बी निं करदअ
9	4	ईशू बी हेरी तिन्नें मनें गल्ल भुझ़ी और तिन्नां लै बोलअ तम्हैं लोग आपणैं मनैं बूरअ किल्है सोठा
9	5	सान गल्ल किज़ै आसा एऊ दरंगे मरीज़ा लै इहअ बोल़णअ कि तेरै पाप हुऐ माफ या एऊ लै इहअ बोल़णअ कि उझ़ू हांढदअ फिरदअ लाग
9	6	ज़िहअ करै तम्हां का थोघ लागे कि मुंह मणछे शोहरू लै आसा पृथूई दी पाप माफ करनैओ हक तेखअ बोलअ ईशू तेऊ दरंगे मरीज़ा लै हुंह बोला ताल्है उझ़ू आपणैं एऊ बछ़ाऊणैं च़क संघा डेऊ आपणैं घरा लै
9	7	सह मरीज़ उझ़ुअ तेभी खल़अ संघा नाठअ आपणीं ज़ांघा हांढी आपणैं घरा लै
9	8	एऊ च़मत्कारा भाल़ी करै फिरअ लोगा हैल़अ और तिंयां लागै सोभ तेऊ परमेशरे भज़ना करदै ज़ुंणी मणछा लै इहअ हक दैनअ
9	9	तिधा का आजू डेऊई करै भाल़अ ईशू एक मत्ती नांओं मणछ कारै गराहणें थल़्ही दी बेठअ सह करा त सरकारी कारै गराहणैओ काम ईशू बोलअ तेऊ लै मुंह पिछ़ू एछ सह बी लागअ ईशू पिछ़ू हांढदअ
9	10	ज़ांऊं ईशू घरा भितरी रोटी खांदअ बेठअ ता बडै भारी पापी लोग आऐ तेऊ सेटा लै और तेऊए च़ेल्लै संघै बेठै रोटी खांदै
9	11	इहअ भाल़ी करै बोलअ फरीसी और शास्त्री ईशूए च़ेल्लै लै थारअ गूरू पापी और कारै गराहणै आल़ै मणछा संघै किल्है खाआपिआ
9	12	इहअ शूणीं बोलअ ईशू तिन्नां लै बैईद निं राम्बल़ै मणछा लै एछदअ पर बमारा सेटा लागा तेऊ पुजणअ ज़रूरी
9	13	एता लै तम्हैं डेओआ और एतो मतलब शिखल़ा हुंह निं बल़ीदान च़ाहंदअ पर हुंह च़ाहा झींण किल्हैकि हुंह निं धर्मीं शधाणूं आथी आअ द पर हुंह आसा पापी शधाणूं आअ द
9	14	तेखअ आऐ युहन्ना डुबकी दैणैं आल़े च़ेल्लै ईशू सेटा लै संघा लागै इहअ बोलदै इहअ किल्है आसा कि हाम्हैं और फरीसी करा एतरअ ब्रत पर तेरै च़ेल्लै निं ब्रत करदै
9	15	ईशू दैनअ तिन्नां लै ज़बाब ज़ेभै तैणीं लाल़अ बरातू संघै रहा तेभै निं तिंयां ब्रत करदै एक बगत एछणअ इहअ बी कि लाल़अ करनअ तिन्नां का ज़ुदअ और तेभै करनअ तिन्नां ब्रत
9	16	नऊंऐं झिकल़ैओ शाटअ निं पराणैं झिकल़ै दी कोहै लांदअ किल्हैकि झिकल़ै धोंदी बारी धेल़ा सह नऊंअ शाटअ तेऊ पराणैं झिकल़ै होर बी खास्सअ
9	17	ठीक इहअ ई लोग निं नऊंअ अंगूरो रस पराणैं खाल्हल़ै दी डाहंदै किल्हैकि इहअ करी करै फुटा तिंयां खाल्हल़ै और अंगूरो रस और तिंयां हआ इहअ करै दुहै गल्ला बरैबाद पर नऊंअ अंगूरो रस भरा नऊंऐं खाल्हल़ै दी इहअ करै हआ तिन्नां दुही गल्लो बच़ाअ
9	18	ईशू त तिन्नां लोगा का इना गल्ला करदअ ई लागअ द कि हेरा तिधी आअ एक फौज़ो सरदार तेऊ टेक्कअ ईशू सेटा माथअ संघा बोलअ तेऊ इहअ हे प्रभू मेरी शोहरी गई एभैएभै बरैबाद पर तूह च़ाल्ल मेरै घरा लै और तेसा दी डाह आपणअ हाथ तै जाणीं सह ज़िऊंदी हई
9	19	ईशू बी उझ़ुअ और आपणैं च़ेल्लै संघी लागअ तेऊ पिछ़ू हांढदअ
9	20	बाता हांढदी आई एक बेटल़ी तेसा आसा ती बारा साला ओर्ही लोहू बगणें बमारी लागी दी तेसा पिछ़ू का एछी करै ईशूए झिकल़ैओ पाल्लअ छ़ुंअ
9	21	किल्हैकि सह सोठा ती आपणैं मनैं इहअ ज़ै हुंह ईशूए झिकल़ै बी छ़ुंईं सके तै जाणीं हुंह एसा बमारी का बच़ी
9	22	ईशू भाल़अ पिछ़ू फिरी करै तेसा बाखा लै और तेसा लै बोलअ डरै निं आथी तंऐं किअ विश्वास कि हुंह सका ताह ठीक करी और मंऐं हेरी तूह एसा बमारी का राम्बल़ी करी इहअ करै भेटअ तेसा बेटल़ी तेसा बमारी का छ़ुटकारअ
9	23	ज़ांऊं ईशू तेऊ सरदारे घरै पुजअ ता तिधी ज़ांऊं लोग लेरदैपकारदै और हाल्लैगोल्लै करदै भाल़ै तेखअ बोलअ ईशू तिन्नां लै
9	24	दूर हआ शोहरी निं मूंईं आथी पर अह आसा सुत्ती दी एसा गल्ला शूणीं लागै तिंयां ईशू लै हास्सदै
9	25	ईशू बोलअ तिधी कठा हुऐ दै लोगा लै घरा का बागै डेऊणा लै तेखअ नाठअ ईशू पांडा भितरा लै ज़िधी शोहरी आसा ती सताऊई डाही दी ईशू ढाकअ तेसा शोहरीओ हाथ और सह हुई तेभी ज़िऊंदी
9	26	ता अह गल्ल पुजी तेऊ सारै देशै कई ज़ैगा
9	27	ज़ांऊं ईशू तैहा शोहरीए घरा का आजू नाठअ ता दूई कांणै मणछ आऐ तेऊ पिछ़ू एही हाक्कापकारा लांदी हे दाबेदे लुआद ईशू हाम्हां लै बी कर झींण
9	28	ज़ांऊं सह घरै पुजअ ता तिंयां दूई कांणै बी आऐ तेऊ सेटा लै और ईशू बोलअ तिन्नां लै तम्हां कै इहअ विश्वास आसा कि हुंह सका इना ठीक करी तिन्नैं बोलअ तेऊ का इहअ हाँ प्रभू
9	29	तेखअ बोलअ तेऊ तिन्नें आछी छ़ुंईं करै ज़िहअ तम्हैं विश्वास किअ कि हुंह सका तम्हां राम्बल़ै करी तिहअ ई लोल़ी तम्हां लै हुअ
9	30	तिन्नें आछी का लागअ तेभी शुझदअ तेखअ बोलअ ईशू तिन्नां लै एही चतैनगी दैई हेरे धैन डाहै एसा गल्लो निं होरी कोही का लोल़ी थोघ लागअ
9	31	पर तिन्नैं खोज़ी तिधा बागै डेऊई करै ईशूए ईंयां गल्ला सारै लाक्कै कई ज़ैगा
9	32	ज़ांऊं तिंयां दूई मणछ ठीक हई बागै तै डेऊंदै लागै दै ता हेरा तिधी आणअ लोगै ईशू सेटा लै एक टाट्टअ मणछ तेऊ दी त भूत शाचअ द
9	33	ज़ांऊं तेऊ टाट्टै का भूत पोर्ही निखल़अ ता सह टाट्टअ लागअ गल्ला करदअ और तिधी सोभ लोग हुऐ रहैन कि इहअ च़मत्कार निं एऊ इस्राएल देशै आझ़ तैणीं कधि भाल़अ
9	34	पर फरीसी लागै इहअ बोलदै अह काढा भूते राज़ै शैताने शगती करै भूत
9	35	पर ईशू रहअ कई नगरी और गराऊंऐं डेऊई तिन्नें आराधना सभा दी शिक्षा दैंदअ और स्वर्ग राज़े खुशीए समादा खोज़दअ लागी और सोभी रंगे दाहखिज़ा दूर करदअ लागी
9	36	ज़ांऊं ईशू खास्सै लोग भाल़ै ता तेऊ फिरी तिन्नां लै बडी भारी झींण किल्हैकि तिंयां तै एही भेडा ज़िहै डरै दै और कबाता पेठै दै ज़सरअ कोई फुआल निं आथी
9	37	तेखअ बोलअ तेऊ आपणैं च़ेल्लै लै मुंह दी विश्वास करना लै आसा खास्सै लोग न्हैल़ै लागै दै पर तिन्नां सेटा खुशीए समादा पजैल़णैं आल़ै आसा थोल़ै तिंयां आसा एही खास्सी फसला ज़िहै ज़ुंण लऊंणा लै गई हई पर लऊंणै आल़ै आसा थोल़ै
9	38	एता लै करा खेचे मालका का अरज़ कि होर मज़दूर छ़ाड
10	1	ईशू आपणैं बारा च़ेल्लै आप्पू सेटा लै शादै और तिन्नां लै दैनअ भूता काढणेंओ हक और बल ताकि तिंयां लोगे हरेक दाहखिज़ा दूर करी सके
10	2	तिन्नां बारा शधाणूं नांअ तै इहै शमौन ज़हा लै पतरस बोला पतरसो भाऊ आन्दरू जबदीओ शोहरू याकूब और याकूबो भाऊ युहन्ना
10	3	फिलिप्पुस बरतुल्मैं थोमा कारै गराहणै आल़अ मत्ती हलफीओ शोहरू याकूब तदैई
10	4	शमौन कनानी और यहूदा इसकरोती ज़ुंणी ईशू लै छ़ल़ किअ त
10	5	ईंयां बारा च़ेल्लै छ़ाडै ईशू इहअ खोज़ी बोली करै कि यहूदी छ़ाडी होरी ज़ातीए लोगा सेटा निं डेऊई और सामरी नगरी लै बी निं डेऊई
10	6	इस्राएली लोगा सेटा डेओऐ तिंयां आसा एही भेडा ज़िहै ज़ुंण आपणैं फुआला का दूर आसा हुई दी
10	7	बाता हांढदी करै इहअ प्रच़ार कि स्वर्गो राज़ गअ नेल़ एछी
10	8	बमार मणछे बमारी करै दूर ता मूंऐं दै करै ज़िऊंदै और कोल़्हे बमारी आल़ै करै राम्बल़ै भूत काढै दूर तम्हां आसा मुफ्त भेटअ द और लोगा लै बी दैऐ एता मुफ्त
10	9	आपणीं गांठल़ी निं सुंन्नअ रुपअ और चाम्बअ डाही
10	10	बाता हांढणा लै नां झ़ोल़ी डाही नां ता दूई कुर्तै डाही नां ता पोलल़े ज़ोल़ी नां हाथै शोठअ किल्हैकि मज़दूरा लोल़ी तेऊए मज़दूरी भेटी
10	11	ज़हा नगरी और गराऊंऐं बी तम्हैं डेओए एसा गल्लो थोघ लणअ पैहलै करी कि तम्हां लै रहणैं जोगी घर कुंण आसा ज़ेभै तैणीं तम्हैं तिधा का नांईं निखल़े तेभै तैणीं रहै तम्हैं तिधी
10	12	घरा भितरी डेऊंदी दैऐ तम्हैं तेऊ लै बर्गत
10	13	ज़ै तेऊ घरे लोग थारी बर्गता जोगी होए तै पल़णीं थारी शांती तिन्नां लै पर ज़ै तिंयां तेता जोगी नांईं होए तै एछणी सह शांती तम्हां लै बापस फिरी
10	14	तेखअ ज़ुंण तम्हां नांईं मनें और थारी गल्ला नांईं शुणें तेऊ घरा या तेसा नगरी का निखल़दी बारी ठुल़्हकै आपणैं खूरा का धूल़अ बी पोर्ही
10	15	हुंह खोज़ा तम्हां का सत्त कि ज़ेभै परमेशरा सोभिओ न्याय करनअ तेभै दैणीं तेऊ सदोम और अमोरा नगरीए पापी लोगा लै सज़ा पर ज़ुंण लोग तम्हां नांईं मनें तिन्नें हणीं तेता का बी खास्सी बूरी दशा
10	16	हेरा मंऐं आसा लाऐ दै तम्हैं भेडा ज़िहै धेल़णै च़िरनैं आल़ै भेड़ियै ज़िहै लोगा मांझ़ा लै छ़ाडी तम्हैं रहै दानुईं ज़िहै च़लाक और कबूतरा ज़िहै भोल़ै
10	17	पर लोगा का रहै बच़दै किल्हैकि तिन्नां निंणै तम्हैं माहा सभा दी और आपणीं आराधना सभा दी च़िकणैं तम्हैं कोल़ै करै
10	18	तम्हैं निंणै मेरी तैणीं प्रधाना और राज़ैए सम्हनै तिन्नां लै और होरी ज़ाती लै गवाह हणें तैणीं
10	19	ज़ेभै तिंयां तम्हां ढाके तेभै निं तम्हैं एही फिकर करी कि हाम्हां किहअ करै बोल़णअ और किज़ै बोल़णअ ज़ुंण बी तम्हां तिधी बोल़णअ होए सह हेरनअ तम्हां लै तेसा ई घल़ी तम्हां का पबित्र आत्मां खोज़ी
10	20	किल्हैकि बोल़णैं आल़ै निं तम्हैं आथी पर बाप्पू परमेशरो पबित्र आत्मां बोला तम्हां बाती
10	21	कई भाईबैहणी पाणै आपणैं भाईबैहण धोखै करै मारी और बाप्पू दैणैं शोहरू मारना लै शोहरू हणैं आपणैं आम्मांबाप्पूए खलाफ खल़ै ताकि लोग तिन्नां मारी पाए
10	22	मेरै नांओंआं करै हणैं सोभ लोग थारै दुशमण पर ज़ुंण खिरी तैणीं सबर करे तेऊओ हणअ उद्धार
10	23	ज़ेभै तिंयां एकी नगरी दी तम्हां तंग करे ता तम्हैं ठुर्है दुजी नगरी लै हुंह खोज़ा तम्हां का सत्त कि तम्हैं निं इस्राएले सारी नगरी हांढी मुकणीं कि तेभै तैणीं जाणअ हुंह मणछो शोहरू एछी
10	24	च़ेल्लअ निं आपणैं गूरू का बडअ हंदअ और नां टैहलू आपणैं मालक का बडअ हंदअ
10	25	च़ेल्लेओ गूरू और टैहलूओ मालका बराबर हणअ आसा बडी भारी बडी गल्ल ज़ै तिन्नैं घर मालका लै शैतान बोलअ ता तिन्नां तेऊए घरा आल़ै लै किल्है निं बोल़णअ
10	26	पर तम्हैं निं तिन्नां का डरी इहअ बगत एछणअ ज़ेभै ढोपी डाही दी हर च़ीज़ सोभी का शुझणीं और गुप्त च़िज़ो लागणअ सोभी का थोघ
10	27	ज़ुंण हुंह तम्हां लै पिठी पिछ़ू बोला तेऊ बोलै तम्हैं सोभी नदरी और ज़ुंण तम्हैं काना पिछ़ू शूणां तेतो करै तम्हैं कोठी प्रैंदै उखल़ी करै प्रच़ार
10	28	तम्हैं निं तिन्नां का डरी आथी ज़ुंण थारी देही च़ाहा मारनअ तिंयां निं थारी आत्मां मारी सकदै पर डरनअ सिधअ तेऊ परमेशरा का ज़ुंण आत्मां और देही दुही सका नरकै बरैबाद करी
10	29	एकी चाम्बे ढबै करै कै दूई च़ेल्ली निं बिकदी ज़ै तिन्नां मांझ़ै एक बी पृथूई दी पल़ी करै मरे ता परमेशरा हआ तेतो बी थोघ किल्हैकि परमेशर आसा सोभी गल्ला ज़ाणनै आल़अ
10	30	इधी तैणीं कि तेऊ आसा थारै मुंडे शराल़ बी सोभ गिणैं दै
10	31	तैही बोला हुंह डरी निं आथी तम्हैं आसा तिन्नां च़ेल्ली का खास्सै किम्मती
10	32	हुंह बोला तम्हां का कि ज़ुंण मुंह मणछे सम्हनै मनें सह मनणअ मुंह स्वर्गै आपणैं बाप्पू परमेशरे सम्हनै
10	33	पर ज़ुंण मेरै बारै होरी मणछा मेरै बारै हुधिए तेऊ लै हुधणअ मुंह बी स्वर्गै आपणैं बाप्पू परमेशरा सम्हनै
10	34	इहअ निं समझ़ा कि हुंह आसा पृथूई दी मेल़ज़ोल़ करदअ आअ द हुंह निं मेल़ज़ोल़ करदअ आथी पर तिन्नां मांझ़ै ज़ुंण मुंह पिछ़ू एछे तिंयां करनै मुंह ज़ुदै
10	35	हुंह आसा आअ द एते तैणीं कि मणछ तेऊए बाप्पू का शोहरी तेसरी आम्मां का नुशा तेसरी शाशुई का ज़ुदी करी सकूं
10	36	मणछे दुशमण हणैं तेऊए घरा ई का
10	37	ज़ुंण आपणैं आम्मांबाप्पू लै मुखा खास्सी झ़ूरी करा सह निं मुंह जोगी आथी ज़ुंण आपणैं लान्हैं लै मुखा खास्सी झ़ूरी डाहा सह बी निं मुंह जोगी आथी
10	38	ज़ुंण बी आपणअ क्रूस आप्पै आपणीं कान्हा च़की मुंह पिछ़ू नांईं एछे सह निं मुंह जोगी आथी
10	39	ज़ुंण आपणअ प्राण बच़ाऊआ सह करा तेता बरैबाद और ज़ुंण मेरी बज़्हा आपणैं प्राण शोटे तेऊ भेटणअ सह
10	40	ज़ुंण थारी कदर करे सह करा मेरी कदर ज़ुंण मेरी कदर करा सह करा तेऊए कदर ज़ुंणी हुंह संसारा लै आसा छ़ाडअ द
10	41	परमेशरे गूरा ज़ुंण परमेशरो गूर समझ़ी करै अदर करे तेऊ भेटणअ तेतो तिहअ ई फल ज़ुंण धर्मीं समझ़ी करै धर्मीं मणछो अदर करे तेऊ भेटणअ धर्मीं मणछो फल
10	42	ज़ुंण बी इना होछ़ै मांझ़ै एकी बी मेरै च़ेल्लै समझ़ी करै एक गलास पाणींओ पणैंऊंए हुंह खोज़ा तम्हां का सत्त कि तेऊ भेटणअ परमेशरा का तेतो फल
11	1	ज़ांऊं ईशू आपणैं बारा च़ेल्लै का खोज़ी बोली करै नाठअ तिधा का ईशू तिन्नें नगरी लै शिक्षा दैंदअ और प्रच़ारा करदअ
11	2	युहन्ना डुबकी दैणैं आल़ै शूणअ मसीहे कामों समाद और आपणैं च़ेल्लै छ़ाडै तेऊ सेटा पुछ़दै
11	3	ज़ुंण सह एछणैं आल़अ त सह मसीहा तूह ई आसा कि अज़ी हाम्हैं कसा होरी न्हैल़ै रहूंमै लागी
11	4	ईशू दैनअ तिन्नां लै ज़बाब ज़ुंण बी तम्हैं भाल़अ और शूणअ तिन्नां गल्ला खोज़ा युहन्ना का कि
11	5	कांणै लागै भाल़ै लाट्टै लागै हांढदैफिरदै कोल़्हे बमारी आल़ै करा राम्बल़ै और टौणैं लागै शुणदै मुल्दै लागै ज़िऊंदै हंदै और दुखी दल़िदरा का खोज़ा खुशीओ समाद
11	6	परमेशरा दैणीं तेऊ लै बर्गत ज़ुंण मेरै काम भाल़ी और शिक्षा शूणीं मुंह दी भरोस्सअ करा और बैहम निं करे
11	7	ज़ांऊं युहन्ना छ़ाडै दै दूत तिधा का नाठै ता ईशू बोलअ तिधी कठा हुऐ लोगा का युहन्ने बारै इहअ तम्हैं बणैं उज़ल़ ज़ैगा युहन्ना सेटा किज़ू भाल़ै नाठै तै बागरी करै च़ुकदी नगाल़ै ज़िहै मणछा भाल़ै ज़ुंण आपणीं गल्ला तेभातेभी बदल़ा
11	8	तै तम्हैं किज़ू भाल़ै नाठै तै भाल़ा तम्हां का आसा राम्बल़ै करै थोघ ज़ुंण नरम झिकल़ै बान्हां तिंयां रहा राज़ मैहला दी
11	9	तै तम्हैं किज़ू भाल़ै नाठै तै कसा परमेशरे गूरा भाल़ै हाँ हुंह खोज़ा तम्हां का सत्त कि तम्हैं नाठै परमेशरे गूरा का बी बडै भाल़ै
11	10	अह आसा सह ई युहन्ना ज़सरै बारै शास्त्रा इहअ आसा लिखअ द भाल़ा मंऐं छ़ाडअ आपणअ दूत ताह आजूआजू ताकि सह ताल्है तेरै एछणें धैल़ी लै लोग तैर करे
11	11	हुंह खोज़ा तम्हां का सत्त कि ज़ुंण बेटल़ी का ज़ल्मैं दै आसा तिन्नां मांझ़ै निं युहन्ना डुबकी दैणैं आल़ै का बडअ कोहै आथी पर ज़ुंण स्वर्ग राज़ा दी होछ़ै का होछ़अ आसा सह आसा तेऊ का बडअ
11	12	युहन्ना डुबकी दैणैं आल़े ज़मानैं ओर्ही एभै तैणीं दैनअ स्वर्ग राज़ा दी डेऊणा लै बडअ भारी ज़ोर पर जोधै मणछ चुटा तेता छ़ड़ैऊंदै
11	13	युहन्ना तैणीं रहै परमेशरे सारै गूर और बधान आजू हणैं आल़ी गल्ला प्रगट करदै लागी
11	14	तम्हैं मना च़ाऐ नां मना अह युहन्ना आसा सह एलियाह ज़सरै बारै परमेशरे गूरै आसा बोलअ द कि सह एछणअ
11	15	ज़ै तम्हैं एता समझ़णअ च़ाहा तै दै एसा गल्ला दी धैन कि मंऐं एभै तम्हां का किज़ै बोलअ
11	16	एऊ जुगे लोगा हुंह किहै खोज़ूं कि किहै आसा तिंयां आसा तिन्नां शोहरूमाठै ज़िहै ज़ुंण बज़ारै बेशी करै एकी दुजै लै हाक्का लाई इहअ बोला
11	17	हाम्हैं बाज़ी तम्हां लै सरनाई और तम्हैं निं नाच़ै हाम्हैं किअ हिक्का पटाकी शोग पर तम्हैं निं लेरै
11	18	किल्हैकि युहन्ना डुबकी दैणैं आल़ै नां होरी लोग ज़ेही भांतीभांतीए रोटी खाई और नां अंगूरो रस झुटअ और तम्हैं बोलअ इहअ कि तेऊ दी आसा भूत
11	19	हुंह मणछो शोहरू आअ खांदीपिंदी तिंयां बोला इहअ भाल़ा छ़ाकू और साबा का बाधू अंगूरो रस झुटणैं आल़अ मणछ साबा का बाधू कारै मांगणैं आल़ै और पापी मणछो साथी पर तेऊओ थोघ लागा तेऊए कामां करै कि सह केतरअ सिध्द आसा
11	20	तेखअ बोलअ ईशू तिन्नां नगरीए लोगे बारै ज़ेथ तेऊ बडै भारी च़मत्कारे काम किऐ तै किल्हैकि तिन्नैं निं आपणअ मन अज़ी बी बदल़अ आथी
11	21	खुराजीन और बैतसैदा नगरीए लोगो तम्हां लै हणीं बडी खरी ज़ुंण शगतीए काम तम्हां दी किऐ ज़ै तिंयां काम सूर और सैदा नगरीए होरी ज़ातीए लोगा मांझ़ै किऐ हंदै तिन्नां छ़ाडणअ त खिंथल़ै पल़ेटी करै छ़ारे रूल़ी प्रैंदै बेशी पाप करनअ
11	22	पर हुंह खोज़ा तम्हां का सत्त कि ज़ेभै परमेशरा सोभिओ न्याय करनअ तेभै दैणीं तेऊ सूर और सैदा नगरीए पापी लोगा लै सज़ा पर थारी दशा हणीं तिन्नां का बी खास्सी बूरी
11	23	हे कफरनहूम नगरीए लोगो तम्हैं निं इहअ सोठा कि थारअ हणअ स्वर्गै होरी लोगा का खास्सअ अदर पर तम्हैं डेऊणैं उंधै नरका लै ज़िधी तम्हां सज़ा भेटणीं ज़ुंण नछ़ैण और च़मत्कार ताह सेटा किऐ दै आसा ज़ै तिंयां सदोम नगरी दी किऐ हंदै ता सह रहणअ त आझ़ तैणीं बणीं
11	24	पर हुंह खोज़ा तम्हां का सत्त ज़ेभै परमेशरा सोभिओ न्याय करनअ तेभै दैणीं तेऊ सदोम और अमोरा नगरीए पापी लोगा लै सज़ा पर तेरी हणीं तेता का बी खास्सी बूरी दशा
11	25	तेखअ बोलअ तेभी ईशू हे मेरै बाप्पू परमेशर स्वर्गै और पृथूईए मालक हुंह करा तेरअ शूकर कि तंऐं डाही ईंयां गल्ला ज्ञैनी और समझ़कार मणछा का च़ोरी और इना लान्हैं दी की तंऐं प्रगट
11	26	हाँ मेरै बाप्पू किल्हैकि ताह भाऊंआ इहअ ई
11	27	मेरै बाप्पू आसा सभाल़ी दी मुखा सोभ गल्ला शोहरू निं बाप्पू का सुआई कोहै बछ़ैणदअ बाप्पू बी निं कोहै बछ़ैणदअ पर शोहरू बछ़ैणा तेऊ और तिंयां बी बछ़ैणा ज़हा दी शोहरू प्रगट करनअ च़ाहे
11	28	तम्हैं सोभै एछा मुंह सेटा लै ज़ुंण शास्त्री और मुखियै खोज़ै दै बधाना मनणें भरपूर कोशिश करा ज़ुंण तम्हां प्रैंदै बोझ़ आसा हुंह दैंऊं तम्हां लै तिन्नां सोभी गल्ला का राआम
11	29	मेरअ जूँ च़का आपणीं कान्हा और मुखा शिखल़िया किल्हैकि हुंह आसा शरीफ और दिला का भोल़अ और तम्हां भेटणीं आपणैं प्राणा दी शांती
11	30	किल्हैकि मेरअ जूँ आसा सान और मेरअ बोझ़अ आसा हल़कअ
12	1	तेसा धैल़ी त ईशू बशैघे धैल़ी खेचा बाती लागअ द डेऊंदअ ता तेऊए च़ेल्लै ती आई दी भुखै तिंयां लागै सील चोल़ी करै और हाथै मरोक्की करै खांदै
12	2	तिन्नां च़ेल्लै इहअ करदै भाल़ी बोलअ फरीसी लोगै ईशू लै भाल़ तेरै च़ेल्लै आसा लागै दै बशैघे धैल़ी इहै कामां करदै ज़ुंण बधाने साबै एसा धैल़ी करनअ ठीक निं आथी
12	3	ईशू दैनअ तिन्नां लै ज़बाब तम्हैं कै कधू इहअ निं पहल़अ कि ज़धू दाबेद राज़ै ज़रुरत पल़ी और ज़ांऊं सह और तेऊए साथी भुखै तै तेभै तेऊ किज़ै किअ
12	4	सह किल्है नाठअ परमेशरे ताम्बू दी और तेऊ किल्है खाई बेदी दी भैंट दैनी दी रोटी ज़हा रोटी परोहिता का सुआई होर मणछ नां खाई सकदअ त और नां तेऊए साथी खाई सकदै तै
12	5	तम्हैं कै बधाना दी इहअ पहल़अ निं आथी कि परोहित हआ बशैघे धैल़ी मांदरा दी बधाना चोल़ी करै बी नर्दोश
12	6	पर हुंह खोज़ा तम्हां का सत्त कि इधी आसा सह ज़ुंण मांदरा का बी बडअ आसा
12	7	थारै बल़ीदाना करै निं हुंह खुश हंदअ हुंह हआ खुश ज़ै तम्हैं होरी लै झींण करे ज़ै तम्हां एसा गल्लो मतलब समझ़ै हंदै तै निं तम्हैं मेरै इना नर्दोश च़ेल्लै दोशी बणांदै तै
12	8	हुंह मणछो शोहरू आसा बशैघे धैल़ीओ बी मालक
12	9	तिधा का नाठअ सह तिन्नें सभा दी आराधना कोठी लै
12	10	ता तिधी त एक मणछ इहअ तेऊओ हाथ त मछैंअ द और तिन्नैं लोगै ईशू लै दोशा लाणें तैणीं ईशू का सुआल किअ बशैघे धैल़ी कै एऊ मणछो लाज़ करनअ ठीक आसा
12	11	तेखअ पुछ़अ ईशू तिन्नां का तम्हां मांझ़ै इहअ कुंण आसा कि ज़हा का एक्कै भेड़ होए और बशैघे धैल़ी पल़े सह भेड़ ढेका और सह निं तेसा बशैघे धैल़ी काढदअ
12	12	मणछो मोल भेडा का केतरअ खास्सअ आसा इहअ करै आसा बशैघे धैल़ी बमारी का ठीक करनै ज़िहअ भलअ करनअ ठीक
12	13	तेखअ बोलअ ईशू तेऊ मणछा लै आपणअ हाथ कर आजू तेऊ किअ आपणअ हाथ ईशू सेटा आजू और सह हाथ हुअ दुजै हाथा ज़िहअ ठीकठाक राम्बल़अ
12	14	तेखअ लागै फरीसी बागै डेऊई करै ईशूए खलाफ आप्पू मांझ़ै इहै जोगा करदै कि हाम्हां पाणअ त अह किहअ करै मारी
12	15	ईशू हेरी अह गल्ल भुझ़ी और सह लागअ तिधा का हांढदअ ता बडै भारी लोग लागै तेऊ पिछ़ू हांढदै ईशू किऐ तिंयां सोभ दाहखिज़ा का राम्बल़ै
12	16	ईशू बोलअ तिन्नां भूता लै चतैनगी दैई करै इहअ मेरै बारै निं कोही का खोज़ी कि हुंह कुंण आसा
12	17	ताकि ज़ुंण बैण याशायाह गूरा बाती परमेशरै बोलअ त सह पूरअ हई होए
12	18	भाल़ा अह आसा मेरअ टैहलू ज़ुंण मंऐं छ़ांटअ द आसा अह आसा सह ज़हा लै हुंह झ़ूरा और ज़सरी हर गल्ला करै हुंह खुश आसा मुंह पाणीं आपणीं आत्मां एऊ दी और तेऊ दैणअ होरी ज़ातीए सोभी लोगा लै न्याय हणैंओ समाद
12	19	तेऊ नां झांशा काढणीं और नां लोगा संघै झ़गल़अ करनअ और नां तेऊ लोगा मांझ़ै ज़ोरै गल्ला करनी
12	20	तेऊ करनी जैंटी दी नगाल़ै ज़िहै दुबल़ै मणछा लै झींण तेऊ निं हिशदी धूँआं दैंदी बाती ज़िहै खरी दी पल़ै दै मणछा मरनै दैंदअ तेऊ बणांणैं न्याय करी करै तिंयां नर्दोश
12	21	और होरी ज़ातीए सोभी लोगा डाहणीं तेऊ दी आशा
12	22	तेखअ आणअ तिधी लोगै एक मणछ सह त कांणअ बी और टाट्टअ बी तेऊ दी त भूत शाचअ द ईशू किअ सह राम्बल़अ ता सह लागअ तेभी भाल़अ और गल्ला करदअ
12	23	एता लै हुऐ सोभ लोग रहैन और तिंयां लागै बोलदै अह कै आजू राज़ै दाबेदे लुआद आसा
12	24	पर फरीसी बोलअ एसा गल्ला शूणीं करै ईशू लै इहअ अह काढा भूते राज़ै शैताने शगती करै भूत
12	25	ईशू बोलअ तिन्नें मनें गल्ल भुझ़ी करै तिन्नां लै ज़हा राईसी दी फूट पल़ा सह राईसी हआ बरैबाद कोई बी नगरी या खांनदान ज़हा दी फूट पल़ा सह बी हआ बरैबाद
12	26	इहअ करै ज़ै शैतान ई शैताना काढे तै हणअ सह इहअ करै आपणअ ई दुशमण तेखअ तेऊओ राज़ किहअ करै रहणअ बणीं
12	27	ज़ै अह तम्हैं मुल्है इहअ बोला कि हुंह काढा शैताना करै इना भूता दूर तै हुई अह गल्ल बी शुची कि थारै च़ेल्लै बी काढा भूत शैताने शगती करै मुखा बी आसा इहअ थोघ कि अह गल्ल आसा गलत एसा गल्लो न्याय हेरअ तिन्नैं करी कि तम्हैं बोला झ़ुठी गल्ला
12	28	पर ज़ै हुंह परमेशरे आत्मां करै भूत काढा तै गअ परमेशरो राज़ तम्हां सेटा पुजी
12	29	कोहै मणछ निं शैताना ज़िहै जोधै मणछे घरै पेशी करै तेऊओ धन तेभै तैणीं लुटी सकदअ ज़ेभै तैणीं की सह तेऊ जोधै मणछा बान्हीं नां लऐ और तेखअ सका सह तेऊओ धन लुटी
12	30	ज़ुंण मुंह संघै नांईं आथी सह आसा मेरै बरोधा दी ज़ुंण मुंह संघै नांईं झाल़दअ सह पाआ छिंगी
12	31	तैहीता हुंह खोज़ा तम्हां का सत्त मणछो सोभी रंगो पाप और निंदा हणैं माफ पर पबित्र आत्में निंदा करनी निं माफ हणीं
12	32	ज़ुंण बी मुंह मणछे शोहरूए खलाफ कोई गल्ला करे तेऊओ पाप सका माफ हई पर ज़ुंण बी पबित्र आत्में खलाफ किज़ै बोले तेऊओ ज़ुल्म एऊ संसारै ता कै च़ाल्लअ माफ हई पर आजू एछणैं आल़ै संसारै बी निं सह माफ हणअ
12	33	ज़ै बूट राम्बल़अ होए तै हणैं तेते फल़ बी राम्बल़ै ज़ै होए बूट नकाम्मअ तै हणैं तेते फल़ बी नकाम्मैं किल्हैकि बूट बछ़ैणियां तेते फल़ा करै
12	34	तम्हैं आसा झ़रीली दानुईंए शोहरू ज़िहै तम्हैं निं भली गल्ला करी ई सकदै किल्हैकि तम्हैं आसा बूरै ज़ुंण मनैं भरअ द हआ सह ई एछा खाखा दी
12	35	भलअ मणछ काढा आपणैं मनें भलै भढारा का भली गल्ला और बूरअ मणछ काढा आपणैं मनें बूरै भढारा का बूरी गल्ला
12	36	हुंह खोज़ा तम्हां का सत्त कि मणछा ज़ुंण नकाम्मीं गल्ला बोल़णीं तेभै भेटणीं तिन्नां तेते साबै सज़ा ज़ेभै परमेशरा न्याय करनअ कि तम्हैं खाखा का किज़ैकिज़ै बोलअ
12	37	किल्हैकि तूह हणअ आपणीं गल्ला करै ई शुचअ और आपणीं ई गल्ला करै हणअ तूह झ़ुठअ
12	38	एसा गल्ला लै बोलअ कई शास्त्री और फरीसी ईशू लै हे गूरू हाम्हैं च़ाहा ताखा सरगै एक नछ़ैण भाल़णअ ताकि हाम्हां इहअ भरोस्सअ होए कि तूह आसा परमेशरै हाम्हां सेटा लै छ़ाडअ द
12	39	ईशू दैनअ तिन्नां लै ज़बाब एऊ जुगे बूरै और विश्वास घात करनै आल़ै लोग लोल़ा नछ़ैण पर योना गूरे नछ़ैणां छ़ाडी निं तिन्नां लै होर किछ़ै भेटणअ आथी
12	40	ज़िहअ परमेशरो गूर योना रहअ चिई राची और चिई धैल़ी पाणीं जैंदरी माहाछ़े पेटा भितरी तिहअ ई रहणअ हुंह मणछो शोहरू बी चिई राची धैल़ी पृथूई भितरी
12	41	निनबे नगरीए लोगा बी लाणअ न्याय हणें धैल़ी एऊ ज़मानें लोगा लै दोश किल्हैकि योना गूरे प्रच़ारा शूणीं छ़ाडी तिन्नैं बूराई करनी पर तम्हैं निं आपणअ मन बदल़अ हेरा इधी आसा परमेशरे गूर योना का बी बडअ
12	42	दखण देशे राणीं बी लाणअ न्याय हणें धैल़ी एऊ ज़मानें लोगा संघै उझ़ुई करै तिन्नां लै दोश कि सह आई सुलैमाने ज्ञैना शुणदी पृथूईए दुजै बाढा का पर तम्हैं निं आपणअ मन बदल़अ हेरा इधी आसा सुलैमाना का बी बडअ
12	43	ज़ांऊं भूत मणछा का बागै निखल़ा सह लोल़ा शुक्की ज़ैगा दी आप्पू लै राआमा करना लै और ज़ांऊं तेऊ नांईं भेटा ता
12	44	तेखअ बोला सह आप्पू लै इहअ मुंह डेऊणअ तेऊ ई मणछा दी बस्सणा लै बापस ज़िधा का हुंह पैहलै आसा निखल़अ द बापस फिरी करै भाल़ा सह तेऊ मणछा शुन्नैं धोअशोअ और सज़ाऊऐ दै घरा ज़िहै
12	45	तेखअ आणा सह भूत आप्पू का बी बूरै सात होर भूत आप्पू संघै शादी और तिंयां बस्सा सोभ तेऊ दी तेऊ मणछे हआ तेखअ पैहलै का बी खास्सी बूरी दशा एऊ जुगे बूरै लोगे दशा बी हणीं एही
12	46	ज़ांऊं ईशू झाल़ै जैंदरी इना गल्ला करदअ लागअ द त ता तेऊए आम्मां और भाऊ तै बागै खल़्हुऐ दै और तिंयां च़ाहा तै तेऊ संघै गल्ला करनी
12	47	एकी बोलअ ईशू सेटा एछी करै इहअ भाल़ तेरी आम्मां और तेरै भाई आसा बागै खल़्हुऐ दै और ताह संघै च़ाहा तिंयां गल्लाबाता करनी
12	48	इहअ शूणीं करै ईशू दैनअ तेऊ लै ज़बाब मेरी आम्मां कुंण आसा कुंण आसा मेरअ भाई
12	49	मेरअ भाईबैहण कुंण आसा तेखअ ईशू आपणैं च़ेल्लै बाखा हाथ करी करै बोलअ ईंयां आसा मेरै आम्मां और भाईबैहण
12	50	किल्हैकि ज़ुंण मेरै स्वर्गै रहणैं आल़ै बाप्पू परमेशरो बैण शूणां और मना तिंयां ई आसा मेरै भाईबैहणी और आम्मां
13	1	तेसा ई धैल़ी बेठअ ईशू घरा का निखल़ी करै समुंदरे बाढै
13	2	ईशू सेटा हुअ एतरअ खास्सअ झाल़अ कठा कि सह बेठअ किश्ती दी और तिंयां सोभै लोग रहै समुंदरे बाढै खल़्हुई
13	3	ईशू बोली उदाहरणा दी बडी भारी गल्ला शूणां एकी बारी निखल़अ एक बेज़ै बऊंणैं आल़अ बेज़ै बऊंदअ
13	4	बेज़ै बऊंदी थोल़अ बेज़अ पल़अ बाते बाढै और सह च़ुंघअ च़ेल्लू पखीरू
13	5	धख बेज़अ पल़अ शकरीली ज़िम्मीं दी तेथ निं तेता खास्सअ माटअ भेटअ सह बेज़अ निं डुघै माटै दी पल़अ और इहअ करै टिप्पअ सह जाऊअ
13	6	ज़ांऊं सुरज़ो धुपअ टिपरू दी पल़अ ता तिंयां टिपरू शुक्कै किल्हैकि तेते ज़लैल़ै निं डुघै माटै दी आथी तै
13	7	इहअ ई धख बेज़अ पल़अ झ़ाकल़ै ता ज़ांऊं सह बेज़अ टिप्पअ ता सह दाभूअ कांडे झ़ाकल़ा जैंदरी
13	8	पर धख बेज़अ पल़अ रज़दीपज़दी ज़िम्मीं दी ता तिन्नां दी लागी खास्सी फसल कोई दी शौ गुणा कोई दी शाठ गुणा और कोई तिह गुणा पज़ैआ
13	9	तेखअ बोलअ ईशू तिन्नां लै ज़ै तम्हैं एता समझ़णअ च़ाहा तै दै एसा गल्ला दी धैन कि मंऐं एभै तम्हां का किज़ै बोलअ
13	10	ता च़ेल्लै पुछ़अ ईशू सेटा एछी करै तूह इना संघै उदाहरणा दी किल्है करा गल्ला
13	11	ईशू दैनअ तिन्नां लै ज़बाब तम्हैं सका स्वर्ग राज़ो भेद समझ़ी पर होरी लै ज़ुंण परमेशरे राज़ा दी नांईं आथी तिंयां निं समझ़दै
13	12	ज़ुंण मेरी शिक्षा शूणां तिन्नां लै दैणीं होर बी खास्सी समझ़ और तिन्नां का हणअ होर बी खास्सअ ज्ञैन पर ज़ुंण मेरी शिक्षा नांईं शूणां तिन्नां का निंणअ सह बी पोर्ही ज़ुंण तिन्नां का धख समझ़ होए बी
13	13	हुंह करा तिन्नां संघै उदाहरणा दी एते तैणीं गल्ला कि तिंयां निं मेरै मुंह भाल़ी करै शिखल़दै और मेरी गल्ला शूणीं करै निं समझ़दै
13	14	तिन्नें बारै आसा परमेशरे गूर याशायाह इहअ बोलअ द कि मेरी गल्ला ता हेरनी तम्हां शूणीं पर तम्हां समझ़ निं पल़णीं आछी का ता तम्हां भाल़णअ पर तम्हां का निं शुझणअ आथी
13	15	किल्हैकि इना लोगो मन आसा गअ द पात्थरा ज़िहअ काठअ हई ईंयां निं मेरी गल्ला शुणदै तिन्नैं आसा डाही दी आपणीं आछी मुंदरी इहअ निं हआ कि तिंयां आछी करै भाल़े और काना करै शुणें और मना का समझ़े और तिंयां बापस फिरे और हुंह तिन्नां राम्बल़ै करूं
13	16	पर परमेशरै दैनअ तम्हां लै इना गल्ला आपणीं आछी भाल़णेंओ मोक्कअ कि तम्हां का शुझिए और थारै कान बणांऐं परमेशरै इहै कि तेता का शुंणिए
13	17	किल्हैकि हुंह खोज़ा तम्हां का सत्त कि परमेशरे कई गूरै और धर्मीं मणछै बी च़ाहअ कि ज़ुंण गल्ला तम्हैं आझ़ भाल़ा तिंयां बी भाल़े पर तिंयां निं भाल़ी सकै और ज़ुंण गल्ला तम्हैं शूणां तिंयां बी शुणें पर तिंयां निं शूणीं सकै
13	18	बेज़ै बऊंणैं आल़अ ज़िम्मींदार आसा परमेशरे बैण खोज़णैं आल़ै ज़िहअ
13	19	ज़ुंण बी स्वर्ग राज़ो बैण शूणीं करै नांईं समझ़ा तेऊए मनैं ज़ुंण बी बऊअ द त तेऊ निंयां सह कदुष्ट शैतान छ़ड़ैऊई अह आसा सह ई बेज़अ ज़ुंण बाते बाढै त बऊअ द
13	20	तिहअ ई शकरीली ज़िम्मीं दी पल़अ द बेज़अ आसा तिन्नां लोगे बारै ज़ुंण परमेशरो बैण शूणां और तेभी खुशीखुशी संघै मना
13	21	पर आप्पू पाक्कअ विश्वास नांईं हणें बज़्हा रहा तिंयां थोल़ै ई धैल़ै लै बैण मनणें बज़्हा ज़ांऊं तिन्नां लै मसीबता एछा ता तिंयां छ़ाडा तेभै परमेशरा दी विश्वास करनअ
13	22	ज़ुंण बेज़अ झ़ाकल़ै पल़अ सह आसा तिन्नां मणछे बारै ज़ुंण बैण ता शूणां पर एऊ संसारे फिकर और धनमाये धोखै करै पाआ तेऊ बैणा बिसरी तिंयां निं तिहअ करदै ज़िहअ परमेशर च़ाहा कि तिंयां करे
13	23	ज़ुंण बेज़अ रज़दीपज़दी ज़िम्मीं दी पल़अ अह आसा तिन्नां लोगे बारै ज़ुंणी परमेशरो बैण शूणअ मनअ और विश्वास किअ तिन्नैं किअ तिहअ ई ज़िहअ परमेशर च़ाहा कि तिंयां करे तिंयां आसा एही बधिया फसला ज़ेथ तिह गुणा शाठ गुणा ता कोई दी शौ गुणा फसल हुई
13	24	तेखअ खोज़अ ईशू तिन्नां का एक होर उदाहरण स्वर्गो राज़ आसा तेऊ ज़िम्मींदारा ज़िहअ ज़ुंणी आपणैं खेचै बधिया बेज़अ बऊअ
13	25	पर ज़ांऊं लोग सुत्तै दै तै तिन्नैं दुशमणै डाहै नाज़ा जैंदरी ज़ंगली घाह लबहरै बऊई
13	26	ज़ांऊं टिपरू लागै और सील निखल़ै तेखअ लागै तिंयां ज़ंगली घाह लबहरे दाणैं बी शुझदै
13	27	एता भाल़ी बोलअ तेऊए घरे सोभी टैहलू तेऊ सेटा लै एछी करै हे मालक तंऐं कै आपणैं खेचै बधिया बेज़अ निं बऊअ त तै ईंयां ज़ंगली लबहरै किधा का आऐ
13	28	तेऊ बोलअ तिन्नां लै इहअ अह आसा कसा दुशमणो काम तिन्नैं टैहलू बोलअ तेऊ लै ऐबै तूह किज़ै बोला हाम्हैं लबहरै गिंहूं मांझ़ा का पेच़ी करै कठा करूंमैं
13	29	तेऊ बोलअ तिन्नां लै इहअ निं करी इहअ निं हआ कि ज़ंगली लबहरै कठा करदी बारी राम्बल़ै गिंहूंए दैणैंओ डाल़ बी झोठिआ
13	30	तम्हैं करा इहअ लऊंणै तैणीं दैआ इना दुही संघासंघा बझ़णै लऊंणे बगती बोल़णअ मुंह लऊंणै आल़ै लै कि इना ज़ंगली लबहरैओ लाऐ एकी ज़ैगा दहणा लै रूल़ और नाज़ करै मेरै भढारै कठा
13	31	तेखअ खोज़अ ईशू तिन्नां लै एक होर उदाहरण तेऊ बोलअ इहअ स्वर्गो राज़ आसा एक शाऊईए दाणैं ज़िहअ सह बऊअ एकी मणछ आपणैं खेचै
13	32	आसा ता शाऊईओ दाणअ सोभी बेज़ै का होछ़अ पर ज़ांऊं सह बझ़ा सह हआ सोभी शागपाचा का बडअ सह बणां इहअ बूट कि सरगे च़ेल्लूपखीरू बी करा तेते शाण्हटी दी बसेरअ
13	33	ईशू खोज़अ तिन्नां लै एक होर उदाहरण स्वर्गो राज़ आसा सज़ेल़ै ज़िहअ कि एकी बेटल़ी निंयं सह सज़ेल़अ और तेसा मुछ़अ सह खास्सै पिठै दी थोल़ी घल़ी बाद बणअ सह सारअ मुछ़अ द पिठअ सज़ेल़अ
13	34	ईंयां सोभ गल्ला खोज़ी ईशू उदाहरणा दी इना एही गल्ला समझ़ाऊंणा लै करा त सह उदाहरणा ई दी गल्ला
13	35	ज़ुंण बैण याशायाह परमेशरे गूरै बोलअ त सह लोल़ी पूरअ हुअ कि मुंह करनी उदाहरण दैई गल्ला और तिंयां गल्ला करनी मुंह प्रगट ज़ुंण संसारे उत्पति ओर्ही गुप्त आसा रही दी
13	36	तेखअ आअ ईशू तिन्नां लोगा मांझ़ा का घरा लै और तेऊए च़ेल्लै बोलअ तेऊ सेटा एछी करै खेचा दी ज़ंगली लबहरैओ उदाहरण समझ़ाऊ हाम्हां का
13	37	ईशू समझ़ाऊऐ तिंयां इहअ बोली बधिया बेज़ै बऊंणैं आल़अ आसा हुंह मणछो शोहरू
13	38	खेच आसा एऊ संसारे लोग बधिया बेज़अ आसा स्वर्ग राज़े लोग ज़हा प्रैंदै परमेशर राज़ करा ज़ंगली बेज़अ आसा तेऊ शैताने लोग ज़हा प्रैंदै सह शैतान करा राज़
13	39	गिंहूं मांझ़ै लबहरै बऊंणैं आल़अ दुशमण आसा सह शैतान लऊंणे बेल आसा एऊ संसारो अंत और काटणै आल़ै आसा स्वर्ग दूत
13	40	ज़िहै ज़ंगली लबहरै कठा करी करै दहई पाआ तिहअ ई हणअ तेभै बी ज़ेभै परमेशरा सोभी लोगो न्याय करी करै एऊ संसारो अंत हणअ
13	41	मुंह मणछे शोहरू छ़ाडणैं आपणैं स्वर्ग दूत तिन्नां करनै तेऊए राज़ा का सोभ पाप और बूरै काम करनै आल़ै कठा
13	42	स्वर्ग दूता पाणै तिंयां नरकै आगीए घैनै जैंदरी तिधी हणैं तिंयां लोग लेरा पकारा पांदै और घोर दाह करै झोशा उझ़ुई दी
13	43	तेभै च़मकणै धर्मीं आपणैं बाप्पू परमेशरे राज़ा दी सुरज़ा ज़िहै ज़ै तम्हैं एता समझ़णअ च़ाहा तै दै एसा गल्ला दी धैन कि मंऐं एभै तम्हां का किज़ै बोलअ
13	44	स्वर्गो राज़ आसा खेचै दाबी दी धनमाया ज़िहअ ज़ुंण माया एकी मणछा भेटी और सह डाही तिधी दाबी और खुशीए मारै लअ तेऊ आपणीं सोभ गल्ला बेच़ी करै सह खेच मोलै
13	45	स्वर्गो राज़ आसा एक बपारी ज़िहअ ज़ुंण सोभी का बधिया मोती लोल़अ त लागअ द
13	46	ज़ांऊं तेऊ एक किम्मती मोती भेटअ ता तेऊ पाअ मोती मोल लणें तैणीं आपणअ सोभ किछ़ बेच़ी
13	47	स्वर्गो राज़ आसा माह्छ़ली ढाकणें एकी बडै ज़ाल़ा ज़िहअ ज़ुंण समुंदरै पाअ और तेथ शाची सोभी रंगे माह्छ़ली
13	48	ज़ांऊं सह ज़ाल़ माह्छ़ली करै भर्हुअ ता सह आणअ समुंदरे बाढा लै खिंच़ी तेखअ भरी तेता मांझ़ै बधियाबधिया माह्छ़ली छ़ांटी करै च़ठै दी और बाकी शोटी पोर्ही
13	49	ज़ेभै संसार खतम हणअ तेभै हणीं एही गल्ला स्वर्ग दूता करनै स्वर्गा का एछी करै कदुष्ट लोग धर्मीं लोगा का ज़ुदै और तिंयां पाणै नरके कूंडा दी आगीए घैनै जैंदरी
13	50	तिधी हणैं तिंयां लोग लेरा पकारा पांदै और घोर दाह करै हणीं तिन्नां झोशा उझ़ुई दी
13	51	तम्हैं ईंयां गल्ला समझ़ी बी कि नांईं
13	52	तिन्नैं बोलअ ईशू लै हाँ ईशू बोलअ तिन्नां लै तैहीता हर शास्त्री ज़ुंण स्वर्ग राज़ो च़ेल्लअ आसा बणअ द सह आसा तेऊ भढारी ज़िहअ ज़ुंण आपणैं भढारा का नऊंईं पराणीं च़िज़ा काढा
13	53	ज़ांऊं ईशू इना सोभी उदाहरणा खोज़ी मुक्कअ ता तिधा का नाठअ ईशू आपणैं घर नासरत नगरी लै
13	54	तिधी पुजी करै लागअ तिन्नें आराधना सभा दी एही शिक्षा दैंदअ कि तिंयां हुऐ रहैन संघा लागै तिंयां इहअ बोलदै एऊ ईंयां ज्ञैन और शगतीए काम किधा का भेटै
13	55	अह कै मिस्त्री युसुफो शोहरू निं आथी एऊए आम्मां नांअ मरिअम निं आथी एऊए भाई नांअ याकूब और युसुफ शमौन और यहूदा निं आथी
13	56	एऊए सारी बैहणी कै हाम्हां मांझ़ै निं आथी तै एऊ ईंयां सोभै गल्ला किधा का भेटी
13	57	तिन्नैं च़ेती एसा गल्ले माल़ी और तिन्नैं निं तेऊ दी विश्वास किअ पर ईशू बोलअ तिन्नां लै परमेशरे गूरो हआ होरी सोभी ज़ैगा अदर पर आपणैं देशै रिश्तैदारा और टबरा मांझ़ै निं तेऊओ अदर हंदअ
13	58	तिंयां निस्सै विश्वास करी और ईशू निं तिधी किछ़ै बडै च़मत्कारे काम किऐ
14	1	तिन्नां धैल़ै शूणीं चौथाई देशै राज़ करनै आल़ै हेरोदेस राज़ै ईशूए बारै गल्ला तेऊ बोलअ आपणैं टैहलू लै इहअ कि
14	2	अह आसा युहन्ना डुबकी दैणैं आल़अ और सह हुअ मरी करै ज़िऊंदअ तैहीता एऊ का एतरै च़मत्कारे काम हआ प्रगट
14	3	किल्हैकि हेरोदेस राज़ै पाअ त युहन्ना आपणैं भाई फिलिप्पुसे लाल़ी हेरोदियासा पिछ़ू कैद खानै दी
14	4	इहअ किअ तेऊ तै कि युहन्ना बोलअ त राज़ै लै इहअ कि आपणैं भाईए बेटल़ी डाही करै किअ तंऐं परमेशरे आछी दी ज़ुल्म
14	5	हेरोदेस राज़अ ता च़ाहा त युहन्ना मारनअ पर सह डरा त लोगा का तै कि लोग मना तै युहन्ना परमेशरो गूर
14	6	पर ज़ांऊं हेरोदेस राज़ैओ ज़ल्म धैल़अ आअ ता हेरोदियासे शोहरी किअ राज़ तेऊ थैरा दी आपणअ नाच़ रहैऊई करै खुश
14	7	और राज़ै दैनअ तेसा लै बैण कि ज़ुंण किछ़ बी तूह मांगे मुंह दैणअ सह ताल्है
14	8	सह शोहरी ती तेसरी आम्मां डाही दी शकाऊई और तेसा बोलअ राज़ै लै इहअ की मुल्है आण युहन्ना डुबकी दैणैं आल़ैओ मूंड एभी काटी करै
14	9	राज़अ हेरोदेस पछ़ताअ हेरोदियासे शोहरी लै बैण दैई करै किल्हैकि तिधी बेठै दै सोभी पाहुंणैं बी शूणीं तेऊए तिंयां गल्ला और तेखअ पल़अ तेऊ तिहअ करनअ ज़िहअ तेऊ बोलअ त तेखअ दैनअ तेऊ आपणैं टैहलू लै हुकम कि ज़िहअ अह शोहरी बोला तिहअ ई करा
14	10	ता कैद खानै लै दैनअ आपणैं सपाही लै हुकम कि डेओआ तेऊओ मूंड आणा काटी करै एभी
14	11	सपाही आणअ थाल़ा भितरी तेऊओ मूंड संघा दैनअ तेसा शोहरीए हाथै और तेसा निंयं सह आपणीं आम्मां सेटा लै
14	12	तेखअ निंईं युहन्ने च़ेल्लै तिधा का तेऊए ल्हास संघा डाही तिन्नैं सह घोरी दाबी और तिन्नैं दैनअ इना हुई दी गल्लो समाद ईशू लै बी
14	13	ज़ांऊं ईशू इहअ शूणअ ता सह नाठअ किश्ती दी बेशी करै एकी कांगनरांगी ज़ैगा लै और इहअ शूणीं करै आऐ नगरी का बडै भारी खास्सै लोग ज़ांघा हांढी तेऊ पिछ़ू तेऊ सेटा लै
14	14	ईशू भाल़ै कि तिधी आऐ बडै भारी खास्सै लोग और तेऊ फिरी तिन्नां भाल़ी झींण और तेऊ किऐ तिन्नें बमार मणछ हर बमारी का दूर
14	15	ज़ांऊं सान्ह पल़ी ता तेऊए च़ेल्लै आऐ तेऊ सेटा लै और तिंयां लागै इहअ बोलदै अह आसा बडी कराहणीं ज़ैगा और सान्ह बी च़ाल्ली पल़ी इना लोगा लै बोल ऐबै डेऊणा लै ताकि ईंयां किधी गराऊंऐं आप्पू लै रोटीओ इंतज़ाम करी सके
14	16	ईशू बोलअ तिन्नां लै इनो डेऊणअ निं ज़रूरी आथी तम्हैं ई दैआ इना लै रोटी खाणां लै
14	17	तिन्नैं च़ेल्लै बोलअ ईशू लै हाम्हां सेटा निं इधी पांज़ रोटी और माह्छ़ली छ़ाडी होर किछ़ै आथी
14	18	ईशू बोलअ तिन्नां लै तिन्नां आणा मुंह सेटा लै
14	19	संघा बोलअ तेऊ तिन्नां लै इहअ सोभी लोगा बशैल़ा घेहल़ी दी धरनीं घाहा प्रैंदै तेखअ ढाकी पांज़ रोटी और दूई माह्छ़ली हाथै संघा स्वर्गा बाखा भाल़ी करै परमेशरो शूकर किअ और रोटी और माह्छ़ली दैनी चोल़ीचोल़ी करै च़ेल्लै हाथै ता तिंयां लागै घेहल़ी लोगा लै बांडदै
14	20	तिंयां सोभ लोग रज़ै खाई करै और बारा च़ठै भर्हुऐ तिन्नां रोटीए ज़ुंण पिछ़ू बच़ी
14	21	ता खाणैं आल़ै तै बेटल़ी और माठै छ़ाडी करै कोई पांज़ हज़ार मर्ध ई मर्ध
14	22	तेखअ बशैल़ै तेभी ईशू आपणैं च़ेल्लै किश्ती दी ज़ोराज़ोरी कि तम्हैं डेओआ पैहलै समुंदरा पार ज़ेभै तैणीं हुंह इना लोगा छ़ाडी निं लऊं
14	23	ईशू छ़ाडै तिंयां सोभ लोग घरा लै और आप्पू नाठअ सान्हां एक्कै ज़ण्हअ धारठी प्रैंदा लै प्राथणां करदअ
14	24	समुंदरै आअ ढिश बागर ता किश्ती लागी समुंदरा मांझ़ै बागरी करै ओरीपोरी ढुल़दी
14	25	ईशू आअ राचकै च़ौथै पहरै समुंदरे पाणीं प्रैंदै हांढी तिन्नां सेटा लै
14	26	च़ेल्लै तेऊ समुंदरा दी हांढदै भाल़ी करै डरै तिंयां लागै बोलदै कि अह आसा भूत ता तिन्नैं पाई डरै मारै लैल़ापकारा
14	27	ईशू की तेभी तिन्नां संघै गल्ला हैल़अ निं करा हुंह आसा डरा निं आथी
14	28	तेखअ बोलअ पतरसै ईशू लै प्रभू ज़ै तूह ई आसा तै दै मुल्है पाणीं प्रैंदै हांढी करै एछणें ज़ाज़त
14	29	ईशू बोलअ एछ पतरस किश्ती का होथी करै लागअ ईशू सेटा लै पाणीं प्रैंदै हांढदअ
14	30	पर पतरस डरअ ढिश बागरी करै और ज़ांऊं सह पाणीं दी डुबदअ लागअ ता तेऊ पाई लैल़ा हे प्रभू मुंह बच़ाऊ हुंह च़ाल्लअ डुबी मुंह बच़ाऊ
14	31	ईशू ढाकअ तेभी तेऊओ हाथ और तेऊ लै बोलअ हे बैहम करनै आल़ै मणछा तंऐं बैहम किल्है किअ
14	32	ज़ांऊं तिंयां किश्ती दी उखल़ै ता ढिश बागर मुक्की तेभी
14	33	एसा गल्ला भाल़ी ज़ुंण किश्ती दी तै बेठै दै तिन्नैं टेक्कअ ईशू सेटा माथअ और बोलअ तूह आसा सच्च़ी परमेशरो शोहरू
14	34	तिंयां सोभ पुजै गलील समुंदरा पार डेऊई करै गन्नेसरत समुंदरे बाढै
14	35	ता तिधे लोगै हेरअ ईशू तेभी बछ़ैणीं संघा दैनअ तिन्नैं लोगै ओरीपोरीए नगरीगराऊंआं दी डेऊई करै होरी सोभी लै समाद संघा आणै तिन्नैं सोभ बमार मणछ ईशू सेटा लै
14	36	तेखअ लागै तिंयां ईशू का एही अरज़ करदै तूह दै हाम्हां च़ाऐ झिकल़ैओ पाल्लअ ई छुंहणैं ताकि हाम्हैं इना बमारी का बच़े ज़ेतरै लोगै बी ईशू छ़ुंअ तिंयां सोभ छ़ुटै हर बमारी का
15	1	तेखअ आऐ येरुशलेम नगरी का फरीसी और शास्त्री ईशू सेटा संघा लागै तिंयां इहअ बोलदै
15	2	तेरै च़ेल्लै पित्तरे रितीरबाज़ किल्है निं मंदै नधोऐ हाथै किल्है खाआ ईंयां रोटी
15	3	ईशू दैनअ तिन्नां लै ज़बाब तम्हैं किल्है चोल़ा परमेशरो हुकम आपणैं रिती रबाज़ा करै
15	4	परमेशरै ता इहअ बोलअ त आपणैं आम्मांबाप्पूओ करै अदर ज़ुंण आपणैं आम्मांबाप्पू लै बूरअ बोले तेऊ पाऐ मारी
15	5	पर तम्हैं बोला इहअ ज़ै कुंण आपणैं आम्मांबाप्पू लै इहअ बोले कि ज़ुंण किछ़ हाम्हां तम्हां लै दैणअ त सह हेरअ हाम्हैं परमेशरा लै सकल़्प करी दैई ऐबै निं हाम्हैं थारी मज़त करी सकदै
15	6	इहअ करै बोला तम्हैं इहअ कि तेऊ निं आपणैं आम्मांबाप्पूए अदर करने ज़रुरत आथी इहअ करै निं तम्हैं आपणैं बधाने रिती रबाज़ा करै परमेशरो हुकम मनअ
15	7	हे कपटी मणछो याशायाह गूरै आसा तम्हां कपटी मणछे बारै बधाना दी पैहलै ई ठीक बोलअ द
15	8	ईंयां लोग होठा का ता करा मेरअ अदर पर इनो मन आसा मुखा दूर
15	9	ईंयां करा मेरी भगती थोघै बाझ़ी किल्हैकि ईंयां सखाऊआ लोगा का मणछे बधान धर्में शिक्षा बणांईं करै
15	10	तेखअ शादै ईशू तिंयां लोग आप्पू सेटा लै और बोलअ मेरी गल्ला शूणां और एसा गल्ला समझ़ा
15	11	ज़ुंण खाखा दी भितरी डेओआ तेता करै निं मणछा छ़ोत लागदी पर ज़ुंण खाखा का बागै निखल़ा तेता करै लागा तेऊ छ़ोत
15	12	तेखअ पुछ़अ च़ेल्लै ईशू का ताखा थोघ बी आसा कि तेरी इना गल्ला शूणीं आई फरीसी लोगा ताल्है बडी भारी रोशै
15	13	ईशू बोलअ तिन्नां लै हरेक बूट ज़ुंण मेरै स्वर्गे बाप्पू नांईं आथी लाअ द सह पेच़णअ तेऊ पोर्ही
15	14	फरीसी हेरै निं लागा ईंयां निं लोगा का खोज़दै कि परमेशर किज़ै च़ाहा ईंयां आसा कांणै मणछा ज़िहै कांणअ ज़ै कांणै का बात खोज़े ता तिंयां पल़णै दुहै खात्ती दी
15	15	एसा गल्ला शूणीं बोलअ पतरसै ईशू लै हाम्हां का समझ़ाऊ एसा गल्ला ठीकठीक
15	16	ईशू बोलअ तिन्नां लै तम्हैं बी अज़ी समझ़ै निं आथी
15	17	तम्हैं किज़ै निं समझ़ै कि ज़ुंण खाखा दी डेओआ सह पल़ा पेटै और दोती दिशा डेऊई करै निखल़ा बागा लै
15	18	पर ज़ुंण खाखा का निखल़ा सह निखल़ा मना का और तेता ई करै लागा मणछा छ़ोत
15	19	किल्हैकि निक्की सोठ हत्या पराई बेटल़ी सेटा डेऊणअ कंज़रैई च़ोरी झ़ुठी गवाही और निंदा निखल़ा मणछे मना का
15	20	इना ई गल्ला करै लागा मणछा छ़ोत हाथा धोऐ बाझ़ी रोटी खाई करै निं मणछा छ़ोत लागदी
15	21	ईशू लागअ तेखअ गलील लाक्कै का हांढदअ और संघा पुजअ सह सूर सैदा लाक्कै
15	22	तिधी आई एक कनानी बेटल़ी और सह लागी ज़ोरैज़ोरै बोलदी हे प्रभू दाबेदे लुआद मुल्है कर झींण मेरी शोहरीए लाऐ भूतै बूरै हाल करी
15	23	पर ईशू निं तेसा लै कोई बी ज़बाब दैनअ तेखअ की च़ेल्लै ईशू सेटा अरज़ हे प्रभू एसा लै बोल पोर्ही डेऊणा लै अह आसा लागी दी हाम्हां पिछ़ू लैल़ा लाई ठुहर्दी ऐहा लाऐ हाम्हैं तंग करी
15	24	ईशू बोलअ तेसा लै इहअ हुंह आसा परमेशरै सिधअ इस्राएली लोगा सेटा लै छ़ाडअ द किल्हैकि तिंयां आसा कबाता पेठी दी भेडा ज़िहै
15	25	पर सह आई तैबी और ईशू सेटा माथअ टेक्कअ और बोलअ हे प्रभू मेरी मज़त कर
15	26	तेऊ बोलअ तेसा लै इहअ अह निं ठीक हणअ कि ज़ुंण रोटी लान्हैं लै आसा डाही दी बणांईं तेता कुंण कुत्तै आजू शोटेकिल्हैकि यहूदी लोग समझ़ा तै आप्पू छ़ाडी होरी लोगा कुत्तै ज़िहै
15	27	तेसा बोलअ ईशू लै इहअ हाँ प्रभू अह गल्ल आसा ठीक पर हे प्रभू कुत्तै बी हआ लान्हैं खोल़ै शोटै दै ठोर म्हारा न्हैल़ै लागै दै
15	28	एसा गल्ला शूणीं बोलअ ईशू तेसा लै हे ज़नानी तेरअ विश्वास आसा पाक्कअ ज़िहअ तूह च़ाहा ताल्है लोल़ी तिहअ ई हुअ और तेसरी शोहरी हुई तेसा ई घल़ी राम्बल़ी
15	29	तेखअ नाठअ ईशू तिधा का गलील लाक्के समुंदरा सेटा और धारा प्रैंदै डेऊई करै तिधी बेठअ
15	30	ता लोगे छ़ुंडा प्रैंदै छ़ुंड लाट्टै कांणै टाट्टै टुंडै और कई दाहखिज़ा आल़ै आणै ईशू सेटा लै और तिंयां बशैल़ै ईशूए च़रणैं और ईशू किऐ तिंयां सोभ ठीक
15	31	ज़ांऊं लोगै भाल़अ कि टाट्टै लागै गल्ला करदै लाट्टै लागै हांढदै टुंडै हुऐ ठीक और कांणै का लागअ शुझदअ तै तिंयां हुऐ रहैन और इस्राएले परमेशरे ज़ैज़ैकार करदै
15	32	ईशू बोलअ आपणैं च़ेल्लै लै मुंह फिरा इना एतरै लोगा भाल़ी करै झींण किल्हैकि ईंयां आसा चिई धैल़ी ओर्ही मुंह संघै इना का खाणां लै बी निं बच़अ किछ़ै हुंह निं च़ाहंदअ इना भुखै घरा लै छ़ाडणअ इहअ निं हआ कि ईंयां बाता थकी करै रहे तेथै पल़ी
15	33	तेऊए च़ेल्लै बोलअ तेऊ लै इधी दूर बणैं हाम्हैं किधा का लाई एतरी रोटी काढी कि ईंयां एतरै लोग रज़े
15	34	ईशू पुछ़अ तिन्नां का तम्हां का केतरी रोटी आसा तिन्नैं बोलअ हाम्हां का आसा सात रोटी और धख ज़ेही होछ़ी माह्छ़ली
15	35	ईशू बोलअ तिन्नां सोभी लोगा लै धरनीं घेहल़ी दी बशैल़णा लै
15	36	तेखअ तेऊ सात रोटी और माह्छ़ली लै परमेशरो शूकर करी करै तिंयां चोल़ी तेखअ रहअ च़ेल्ले हाथै रहअ दैंदअ लागी और तिंयां रहै लोगा लै बांडदै लागी
15	37	इहअ करै रोटी खाई रज़ै तिंयां सोभ लोग ता च़ेल्लै भरै पिछ़ू बच़ी दी रोटीए सात च़ठै
15	38	खाणैं आल़ै तै तिधी बेटल़ी और माठै छ़ाडी च़ार हज़ार मर्ध ई मर्ध
15	39	तेखअ छ़ाडै ईशू तिंयां लोग घरा लै और आप्पू नाठअ च़ेल्लै संघै किश्ती दी बेशी करै मगदल़ लाक्कै लै
16	1	फरीसी और सदुकी लोग आऐ ईशू सेटा लै और तिन्नैं बोलअ ज़ै तूह असली दी परमेशरै आसा हाम्हां सेटा लै छ़ाडअ द तै रहैऊ सरगै हाम्हां का एक नछ़ैण ताकि हाम्हां भरोस्सअ होए
16	2	ईशू दैनअ तिन्नां लै ज़बाब सान्हां बोला तम्हैं कि सरग रहणअ बिझअ किल्हैकि सरग आसा लाल
16	3	दोती बोला इहअ कि आझ़ एछणी ढिश बागर किल्हैकि सरग आसा लाल और न्हैरअ तम्हैं हेरा सरगे लछ़ण भाल़ी करै तेतो भेद खोज़ी पर ज़ुंण एभै आसा हंदअ लागअ द सह किल्है निं तम्हां का शुझदअ तेता करै किल्है निं तम्हां समझ़ एछदी कि परमेशर किज़ू करदअ आसा लागअ द
16	4	एऊ जुगे बूरै और विश्वास घात करनै आल़ै लोग लोल़ा नछ़ैण पर योना गूरे नछ़ैणां छ़ाडी निं तिन्नां लै होर किछ़ै भेटणअ आथी तेखअ लागअ ईशू तिन्नां छ़ाडी तिधा का हांढदअ
16	5	च़ेल्लै बिसरूऐ गलील समुंदरा पार डेऊंदी रोटी संघा निंणै
16	6	ईशू बोलअ तिन्नां लै हेरे फरीसी और सदुकी लोगे सज़ेल़ै का रहै दूर
16	7	तिंयां लागै आप्पू मांझ़ै सोठदै कि हाम्हैं रोटी ता आणी निं तै आसा अह लागअ द हाम्हां लै एही गल्ला बोलदअ
16	8	ईशू हेरी तिन्नें मनें गल्ल भुझ़ी और तेऊ बोलअ तिन्नां लै इहअ हे बैहम करनै आल़ैओ तम्हैं आपणैं मनैं कै सोठा कि हाम्हां का रोटी निं आथी
16	9	तम्हैं कै अज़ी बी निं समझ़ै आथी तिन्नां पांज़ा हज़ारा लै मणछा लै रोटी खैऊई ती तिंयां बी निं तम्हां आद रही तम्हैं पिछ़ू बच़ै दै रोटीए केतरै च़ठै च़कै तै
16	10	तिंयां च़ार हज़ार मणछा लै सात रोटी बी बिसरूऐ तिधी बी बच़ी दी रोटीए केतरै च़ठै च़कै तै
16	11	तम्हैं किल्है निं समझ़ै कि मंऐं निं तम्हां लै रोटीए बारै कधि बोलअ आथी फरीसी और सदुकी लोगे सज़ेल़ै का रहै दूर
16	12	तेखअ आई तिन्नां समझ़ कि ईशू निं रोटीए सज़ेल़ै का दूर रहणा लै बोलअ पर तेऊ बोलअ फरीसी और सदुकी लोगे शिक्षा का दूर रहणा लै
16	13	ईशू आअ कैसरिया और फिलिप्पी नेल़ गराऊंऐं और सह लागअ आपणैं च़ेल्लै का पुछ़दअ लोग मुंह मणछे शोहरू लै किज़ै बोला कि हुंह कुंण आसा
16	14	तेखअ बोलअ तिन्नैं कोई बोला ताल्है युहन्ना डुबकी दैणैं आल़अ कई लोग बोला एलियाह कई लोग बोला कि अह आसा परमेशरो गूर यिर्मयाह या तिन्नां मांझ़ै कोई एक ज़ण्हअ
16	15	तेखअ पुछ़अ तेऊ तिन्नां का तम्हैं किज़ै बोला मुल्है हुंह कुंण आसा
16	16	शमौन पतरसै बोलअ तूह आसा ज़िऊंदै परमेशरो शोहरू मसीहा
16	17	ईशू बोलअ तेऊ लै शमौन योने शोहरूआ परमेशर आसा ताह करै खुश अह गल्ल निं लोहू और मासा करै हूई पर मेरअ बाप्पू ज़ुंण स्वर्गै आसा तेऊ की अह गल्ल ताह दी प्रगट
16	18	हुंबी बोला ताल्है इहअ कि तूह आसा पतरस मतलब ज़ानीं ज़िहअ तूह हणीं तेसा मंडल़ीए आथरी ज़ुंण मुंह बणांणी नरकै रहणैं आल़ै भूत बी निं मुंह तेता बणांणैं का रोक्की सकदै
16	19	मुंह दैणीं ताल्है स्वर्ग राज़े कुंज़ी और ज़ुंण बी तूह पृथूई दी तिन्नां लोगा लै रोके सह रोकणअ स्वर्गै और ज़ुंण बी तूह पृथूई दी ज़ाज़त दैए तेता लै भेटणीं स्वर्गै ज़ाज़त
16	20	तेखअ बोलअ ईशू आपणैं च़ेल्लै लै चतैनगी दैई इहअ निं कोही का खोज़ी कि हुंह आसा मसीहा
16	21	तेखअ लागअ होर बी ईशू आपणैं च़ेल्लै का खोज़दअ मुंह लागणअ येरुशलेम नगरी लै ज़रूर डेऊणअ कि मुखियै प्रधान परोहित और शास्त्री लोगे हाथै दुख ज़िरे और तिन्नें हाथै मरूं और हुंह चिऊथै धैल़ै ज़िऊंदअ होए
16	22	एसा गल्ला लै निंयं पतरसै सह ज़ुदअ ज़िहअ सह लागअ तेऊ लै इहअ बोलदअ हे प्रभू परमेशर नां करे कि ताह संघै कधि इहअ होए
16	23	ईशू बोलअ पतरसा बाखा फिरी करै हे शैतान मुंह सम्हनै का हट दूर ताखा करै लागअ द शैतान बोलदअ किल्हैकि तूह लाआ परमेशरे गल्ला छ़ाडी मणछे गल्ला दी मन
16	24	तेखअ बोलअ ईशू आपणैं च़ेल्लै लै ज़ुंण बी मेरअ च़ेल्लअ हणअ च़ाहे सह निं तिन्नां गल्ला करी सकदअ ज़ुंण तेऊओ दिल च़ाहा तेऊ लागणअ अपराधी ज़िहअ दाहदुख ज़िरी करै आपणअ क्रूस आपणीं कान्हा आप्पै च़कणअ
16	25 किल्हैकि ज़ुंण आपणअ प्राण बच़ाऊंणअ च़ाहे सह पाआ तेता बरैबाद ज़ुंण आपणैं प्राण मेरी तैणीं खोणैं च़ाहे तेऊ बच़ाऊंणअ सह
16	26	ज़ै मणछ सारै संसारा आपणैं बशै करी सोभी गल्ला दी सेठ बणें और आपणैं प्राण शोटे ता तेऊ लै कै फाईदअ हणअ या मणछा लै आपणीं ज़ानीं का ज़ादै किम्मती किज़ै आसा
16	27	हुंह मणछो शोहरू एछणअ आपणैं स्वर्ग दूता संघै आपणैं बाप्पूए महिमां करदअ और तैहा घल़ी भेटणअ हर एकी तेऊए कामें साबै फल
16	28	हुंह खोज़ा तम्हां का सत्त कि तम्हैं ज़ुंण इधी आसा तम्हां मांझ़ै आसा कई इहै बी तिन्नां लै निं तेभै तैणीं मौत एछणी ज़ेभै तैणीं मुंह मणछे शोहरू राज़ै बणीं फिरी एछदै भाल़ी नां हेरे
17	1	छ़हा धैल़ी बाद निंयैं ईशू पतरस याकूब और तेऊओ भाऊ युहन्ना सोभै ज़ण्हैं कांगनरांगै दी एकी धारा प्रैंदा लै संघा
17	2	तिधी बधल़ूई ईशूए काया तिन्नें सम्हनै एही कि ईशूओ मुंह लागअ सुरज़ा ज़िहअ च़मकदअ और झिकल़ै हुऐ प्रैशै ज़िहै शेतै
17	3	ता तिधी आऐ हेरे परमेशरो गूर मुसा और एलियाह संघा तिंयां शुझुऐ ईशू संघै गल्ला करदै
17	4	इहअ भाल़ी पतरसै ईशू लै बोलअ हे प्रभू अह हुअ ठीक कि हाम्हैं आसा इधी ज़ै तेरी ज़ाज़त आसा तै बणांणैं हाम्हां इधी चअन मंडप एक ताल्है एक परमेशरे गूर मुसा लै और एक एलियाह गूरा लै
17	5	पतरस त बोलदअ ई लागअ द कि शेतअ बादल़ घोर्हुअ तिन्नां प्रैंदै और बादल़ा पिछ़ू का शूणअ तिन्नैं परमेशर इहअ बोलदअ अह आसा मेरअ शोहरू हुंह झ़ूरा एऊ लै सोभी का खास्सअ एऊ करै आसा हुंह खुश एऊए शूणां ज़िहअ तम्हां लै बोले तिहअ
17	6	इहअ शूणीं करै पल़ै च़ेल्लै उटी बाखा और तिंयां डरै बडै भारी
17	7	ईशू तिन्नां सेटा एछी करै तिंयां छ़ूंऐं और बोलअ खल़ै उझ़िआ डरा निं आथी
17	8	तेखअ भाल़अ तिन्नैं उझै फेर और ईशू छ़ाडी निं तिन्नां आप्पू संघै होर कोहै शुझुअ
17	9	ज़ांऊं तिंयां धारा का उंधै तै होथदै लागै ता ईशू दैनअ तिन्नां लै बाताहांढदी इहअ हुकम ज़ेभै तैणीं मुंह मणछे शोहरू परमेशर मरी करै भी ज़िऊंदै निं करी हेरे तेभै तैणीं निं इना गल्ला कोही का खोज़ी ज़ुंण तम्हैं आझ़ धारा प्रैंदै भाल़ी
17	10	तेखअ पुछ़अ च़ेल्लै ईशू का तै ईंयां शास्त्री किल्है बोला इहअ कि एलियाह गूरो पैहलै एछणअ आसा ज़रूरी
17	11	ईशू बोलअ परमेशरै आसा आप्पै बोलअ द कि एलियाह एछणअ और तेऊ करनै कई लोग मसीहा एछणें धैल़ी लै तैर
17	12	पर हुंह खोज़ा तम्हां का सत्त कि एलियाह आसा मुक्कअ द एछी और तिन्नैं निं सह बछ़ैणअ ज़िहअ तिन्नें दिलै बोलअ तिहै किऐ तिन्नैं तेऊ लै ज़ुल्म इहै ई ज़िरनै मुंह मणछे शोहरू बी तिन्नें हाथै दुख
17	13	च़ेल्लै समझ़अ इहअ कि अह आसा लागअ द हाम्हां लै युहन्ना डुबकी दैणैं आल़े बारै बोलदअ
17	14	ज़ांऊं तिंयां बडै भारी खास्सै लोगा सेटा पुजै ता एक मणछ आअ तिन्नां सेटा और माथअ टेकी करै लागअ सह बोलदअ
17	15	हे प्रभू मेरै शोहरू लै कर झींण तेऊ उझ़िआ ती मिर्गिए दाह और तेऊ हआ बडी भारी तकलिफ सह पल़ा तेभातेभी पाणीं और आगी जैंदरी
17	16	मंऐं बोलअ तेरै च़ेल्लै का बी कि एऊ भूता काढा एऊ का पोर्ही पर तिंयां निं एऊ ठीक करी सकै
17	17	ईशू बोलअ तिन्नां लै हे बैहम करनै आल़ै हठी लोगो मुंह केभै तैणीं रहणअ तम्हां सेटा और केभै तैणीं रहणअ मुंह थारी ज़िरदै लागी ओर्ही आणा तेऊ मुंह सेटा लै
17	18	तेखअ काढी ईशू तेऊ लै एक झ़ाहल़ और भूत निखल़अ तेऊ का दूर और सह हुअ तेभी राम्बल़अ
17	19	तेखअ पुछ़अ च़ेल्लै ईशू का कांगनरांगै डेऊई करै हाम्हैं एऊ दी शाचै दै भूता किल्है निं काढी सकै
17	20	ईशू बोलअ तिन्नां लै तम्हैं निं परमेशरे शगती दी विश्वास करदै ज़ै थारअ विश्वास शाऊईए दाणैं बराबर बी होए ता ज़ै तम्हैं एसा धारा लै बी बोले कि इधा का पेछ़ुई करै डेऊ दुजी बाखा लै ता सह डेऊणीं और तम्हैं सका सोभै गल्ला करी
17	21	ज़ांऊं च़ेल्लै गलील लाक्कै तै कठा हुऐ दै ईशू बोलअ तिन्नां लै हुंह मणछो शोहरू ढाकणअ मणछे हाथै
17	22	तेखअ पाणअ तिन्नां हुंह मारी पर हुंह मणछो शोहरू हणअ चिऊथै धैल़ै भी ज़िऊंदअ
17	23	एसा गल्ला शूणीं हुऐ च़ेल्लै बडै भारी दुखी
17	24	ज़ांऊं तिंयां कफरनहूम नगरी पुजै तिधी पुछ़अ एकी लै कारै गराहणै आल़ै पतरसा का थारअ गूरू मांदरा लै कारअ दैआ कि नांईं तेऊ बोलअ हाँ दैआ ता दैआ
17	25	ज़ांऊं पतरस घरै पुजअ ता तेऊए पुछ़णै का पैहलै हेरअ ईशू तेऊ लै बोली शमौन तूह कै समझ़ा कि ईंयां पृथूईए राज़ै च़ंदअ या कारअ कसाकसा का मांगा आपणैं शोहरू या पराऐ का पतरसै बोलअ पराऐ का
17	26	ईशू बोलअ तेऊ लै एऊ साबै गऐ तै शोहरू बच़ी
17	27	तैबी इहअ करै निं हाम्हां तिन्नां लै ठोहल़ दैणीं तूह कर इहअ समुंदरे बाढै डेऊ और कांडअ पाआ माह्छ़ली लै ता ज़ुंण माह्छ़ली पैहलै तेथ शाचे तेसा आणै तेसे खाख खोल्ही भेटणअ ता एक च़ंदीओ सिक्कअ तेते किम्मत आसा च़ऊ धैल़ीए मज़दूरी बराबर और तेऊ निंईं करै दैऐ मेरै और आपणैं बदल़ै कारअ
18	1	तेभी नाठै च़ेल्लै ईशू सेटा लै पुछ़दै स्वर्ग राज़ा दी सोभी का बडअ कुंण आसा
18	2	एसा गल्ला शूणीं ईशू एक होछ़अ ज़िहअ लान्हअ आप्पू सेटा शादी करै तिन्नां मांझ़ै खल़अ किअ और बोलअ
18	3	हुंह खोज़ा तम्हां का सत्त कि ज़ै तम्हैं आपणीं ज़िन्दगी नांईं बदल़े और लान्हैं ज़िहै भोल़ै नांईं बणें तै निं तम्हैं स्वर्ग राज़ा डेऊई सकदै
18	4	ज़ुंण बी आपणैं आप एऊ लान्हैं ज़िहअ होछ़अ बणें सह हणअ स्वर्ग राज़ा दी बडअ
18	5	ज़ुंण बी मेरै नांओंआं करै एक इहै लान्हें कदर करा सह करा मेरी कदर
18	6	ज़ुंण मुंह दी विश्वास करनै आल़ै का पाप कराऊआ तेऊ लै दैणीं परमेशरा सज़ा च़ाऐ सह मणछ इना लान्हैं ज़िहअ किल्है निं होए तेऊ लै हणअ त इहअ ठीक कि तेऊए गल़ै बडी टोल्ह बान्हीं करै पाणअ त सह डुघै समुंदरै डबेऊई
18	7	तिन्नां लै एछणी बडी भारी खरी ज़ुंण दुजै का पाप कराऊआ परिक्षा रहा संसारा दी एछदी लागी पर तेऊ मणछा लै एछणी खरी ज़ुंण दुजै का बी पाप कराऊआ
18	8	ज़ै तूह आपणैं हाथा खूरा करै पाप करा ता तिन्नां कर आप्पू का दूर च़ाऐ ताह तिंयां काटणै किल्है निं पल़े टुंडअ लाट्टअ हई सदा रहणैं आल़ी ज़िन्दगी लै डेऊणअ आसा ताल्है एता का भलअ कि दुही हाथा और दुही खूरा संघै तूह नरके आगी दी पल़े
18	9	ज़ै तेरी आछी का कई गल्ला भाल़ी तूह पाप करा ता तिन्नां पापा दी पाणै आल़ी गल्ला भाल़णैं छ़ाड च़ाऐ ताह सह पोर्ही किल्है निं पल़े काढणीं कांणै हई करै आसा ज़िन्दगी लै डेऊणअ एता का राम्बल़अ कि दूई आछी रहंदी तूह नरके आगी दी पल़े
18	10	धैन डाहै तम्हैं निं इना होछ़ै लान्हैं मांझ़ै कोही बी नकाम्मअ समझ़ी किल्हैकि हुंह बोला तम्हां लै इहअ कि इने हेरसभाल़ करनै आल़ै स्वर्ग दूत रहा स्वर्गै हर बगत मेरै बाप्पू परमेशरा सेटा
18	11	किल्हैकि हुंह मणछो शोहरू आसा शोठुऐ दै बच़ाऊंदअ आअ द
18	12	तम्हैं किज़ै समझ़ा ज़ै कसा मणछे शौ भेडा होए और तिन्नां मांझ़ै एक भेड़ कबाता पेठे तै कै नडिनुंऐं भेडा छ़ाडी सह नाल़ैधारा हर ज़ैगा तेसा लुक्की दी भेडा लोल़अ निं डेऊणअ
18	13	ज़ांऊं सह भेड़ भेटी जाए ता हुंह खोज़ा तम्हां का सत्त कि सह निं तिन्नां नडिनुंऐं भेडा लै ज़ुंण तेऊ ई सेटा ती तेतरी खुशी निं तेऊ हणीं ज़ेतरअ कि एसा भेडा लै खुश हुअ
18	14	इहअ ई थारै बाप्पूए ज़ुंण स्वर्गै भेडा आसा सह निं इहअ च़ाहंदअ कि इना होछ़ै मांझ़ै एक बी बरैबाद होए
18	15	ज़ै तेरअ साथी भाई ताल्है ज़ुल्म करे ता कांगनरांगै डेऊई करै तेऊ संघै गल्ला संघा दैऐ तेऊ समझ़ाऊंणी ज़ै सह तेरी शुणें तै गअ ताह आपणअ भाई भेटी
18	16	ज़ै सह नांईं शुणें तै निंऊं दूई मणछ आप्पू संघै होर किल्हैकि बधाने साबै लोल़ी हरेक गल्ला दूई या चिई गवाहीए सम्हनै हूई
18	17	ज़ै सह तिन्नें बी नांईं शुणें तै खोज़ एसा गल्ला विश्वासीए मंडल़ी मांझ़ै पर ज़ै सह तिन्नें बी नांईं शुणें तै समझ़ै तेऊ तूह होरी ज़ातीओ कारै मांगणैं आल़ै मणछा ज़िहअ
18	18	हुंह खोज़ा तम्हां का सत्त कि ज़ुंण बी तूह पृथूई दी तिन्नां लोगा लै रोके सह रोकणअ स्वर्गै और ज़ुंण बी तूह पृथूई दी ज़ाज़त दैए तेता लै भेटणीं स्वर्गै ज़ाज़त
18	19	तेखअ बोला हुंह तम्हां लै इहअ बी कि ज़ै तम्हां मांझ़ै दूई ज़ण्हैं पृथूई दी कोई बी गल्ला लै ज़ुंण तिन्नां मांगणीं एकी मनें होए तिंयां गल्ला हेरनी स्वर्गै रहणैं आल़ै बाप्पू परमेशरा तिन्नां लै दैई
18	20	किल्हैकि ज़िधी दूई या चअन ज़ण्हैं मेरै नांओंऐं कठा हआ तिधी हआ हुंह आप्पू तिन्नां संघै
18	21	तेखअ बोलअ पतरसै हे प्रभू ज़ै मेरअ साथी भाई मुल्है ज़ुल्म करे तै हुंह केतरी बारी छ़ाडूं तेऊ लै माफी कै साता बारी तैणीं
18	22	ईशू दैनअ तेऊ लै ज़बाब हुंह निं ताल्है बोलदअ कि सात बारी कर तेऊ माफ पर साता बारीए सत्तर गुणा करी करै छ़ाडै तेऊ लै माफी
18	23	तैहीता स्वर्गो राज़ आसा तेऊ राज़ै ज़िहअ ज़ुंणी आपणैं टैहलू का साबकताब करनअ च़ाहअ
18	24	ज़ांऊं सह साबाकताबा लंदअ लागअ ता एक मणछ आअ तेऊ सेटा लै इहअ तेऊ त राज़ैओ दसा हज़ारा सुन्नें सिक्कैओ धुआर
18	25	पर तेऊ का नांईं त धुआर भरना लै एक धेल्लअ बी आथी तेखअ बोलअ तेऊए मालकै तेऊ लै इहअ अह और एऊए बेटल़ी और एऊए सारी ज़ैदात पाआ बेच़ी और तेता करै करा एऊओ धुआर पूरअ
18	26	इहअ शूणीं तेऊ टैहलू मालक सेटा माथअ टेक्कअ और धरनीं नाका करै रेखा दैनी और मालक सेटा की एही अरज़ हे मालक मन मार हुंह भरूं तेरअ सारअ धुआर
18	27	तेखअ फिरी तेऊ मालका तेऊ टैहलूए झींण और तेऊओ धुआर माफ करी करै छ़ाडअ सह तिधा का घरा लै
18	28	पर ज़ांऊं सह टैहलू बागै निखल़अ ता तेऊ भेटअ आपणअ साथी च़ाकरी करनै आल़ै मांझ़ै एक ज़ण्हअ ता तेऊ तै तेऊए शौ च़ंदीए सिक्कै धुआर दैनै दै ज़ेते किम्मत चिई भिन्नैं दसा धैल़ीए मज़दूरी बराबर हआ ती और तेऊ ढाकअ सह गल़ा का संघा बोलअ तेऊ लै इहअ ज़ुंण किछ़ बी ताह मेरअ धुआर आसा तेऊ दैऐ एभी मुल्है बापस
18	29	एसा गल्ला शूणीं लागअ तेऊओ साथी टैहलू तेऊ सेटा माथअ टेकी करै लेरा लाई अरज़ करदअ मन मार हुंह भरूं तेरअ सारअ धुआर
18	30	पर तेऊ निं तेऊए गल्ला मनी और सह किअ तेऊ इहअ बोली करै कैद खानै दी बंद ज़ेभै तैणीं तूह मेरअ धुआर नांईं भरे तेभै तैणीं रहणअ तूह इधी बंद
18	31	तेऊए होरी साथी टैहलू ज़ुंण तेऊ संघै हुअ त तेता भाल़ी करै हुऐ बडै भारी दुखी और तिन्नैं बी खोज़ी ईंयां सारी गल्ला आपणैं मालका का
18	32	तेखअ शादअ सह टैहलू तेऊए मालकै और तेऊ लै बोलअ हे कदुष्ट तंऐं ज़ेभै मुखा अरज़ की ती मंऐं ता तेभै तेरअ पूरअ धुआर माफ किअ
18	33	ता ज़ेही मंऐं ताल्है झींण की तंऐं बी त आपणैं साथी टैहलू संघै इहअ ई करनअ
18	34	मालका आई तेऊ लै बडी भारी रोशै और सह पाअ कैद खानै दी सज़ा दैणैं आल़े हाथै संघा डाहअ तिन्नां लै इहअ बोली कि ज़ेभै तैणीं अह पूरअ धुआर नांईं भरे तेभै तैणीं निं एऊ बागै छ़ाडी
18	35	ठीक इहअ ई करा तम्हैं बी आपणैं साथी भाई लै आपणैं दिला मना का पाप माफ ज़ुंण दिला मना का माफ नां करे ता मेरअ बाप्पू परमेशर ज़ुंण स्वर्गै आसा तेऊ बी करनअ तम्हां संघै इहअ ई
19	1	ज़ांऊं ईशू इना गल्ला करी मुक्कअ ता सह लागअ गलील लाक्कै का हांढदअ संघा पुजअ जरदण नदी पार यहूदा लाक्कै
19	2	ता ईशू पिछ़ू आऐ बडै भारी लोग और ईशू किऐ तिंयां हर दुख तकलिफी का दूर
19	3	तेखअ आऐ फरीसी बी ईशू परखदै संघा लागै तिंयां ईशू लै बोलदै हरेक गलती पिछ़ू कै मर्धा आपणीं बेटल़ी छ़ाडणीं ठीक आसा
19	4	ईशू दैनअ तिन्नां लै ज़बाब तम्हैं कै इहअ पहल़अ निं आथी कि ज़ुंणी तिंयां बणांऐं तेऊ बणांऐं तिंयां शुरू ई का मर्ध और बेटल़ी संघा बोलअ तिन्नां लै इहअ किउत्पति 127 मरकुस 106
19	5	एते ई बज़्हा रहणैं तिंयां आपणैं आम्मांबाप्पू का ज़ुदै ज़िहै आपणीं बेटल़ी संघै और तिंयां दूई हणैं एक देही
19	6	तैही निं तिंयां ऐबै दूई देही आथी पर तिंयां रहा एक देही बणीं इहअ करै ज़ुंण परमेशरै ज़ोल़ै दै आसा तिन्नां ज़ुदै करदै निं तम्हैं लागा
19	7	तेखअ बोलअ तिन्नैं ईशू लै तै परमेशरे गूर मुसा लिखै दै बधाना दी इहअ किल्है आसा लिखअ कि बैईदाऊअ लिखी करै सका आपणीं बेटल़ी छ़ाडी
19	8	ईशू बोलअ तिन्नां लै मुसा पल़अ एते तैणीं लिखणअ कि थारै मन तै काठै हुऐ दै ज़ै तम्हां मनणअ ई नांईं त आथी तै दैनअ तेऊ इहअ हुकम कि बेटल़ी लै दुखा दैणैं का दैआ तेसा बैईदाऊअ दैई करै छ़ाडी पर शुरू का निं इहअ बधान आथी त
19	9	पर हुंह बोला तम्हां लै इहअ कि ज़ुंण बी कंझ़रनै का सुआई किज़ू होरी गल्ला पिछ़ू आपणीं बेटल़ी छ़ाडी करै दुजी संघा बैह करे सह करा कंझ़रनेओ पाप ज़ुंण छ़ाडी दी बेटल़ी संघै बैह करा सह बी आसा कंज़रअ
19	10	तेखअ च़ेल्लै बोलअ ईशू लै ज़ै इहअ आसा तै आसा बैहा करनै का एही रहणअ ठीक
19	11	ईशू बोलअ तिन्नां लै सोभ निं एसा गल्ला मनी सकदै एता सका सिधै तिंयां मनी ज़हा लै परमेशरै एता मनणैंओ दान आसा दैनअ द
19	12	कई आसा हुऐ ज़ल्मां ओर्ही दपुर्षअ कई आसा इहै ज़ुंण मणछै आसा दपुर्षै बणांऐं दै पर कई आसा इहै ज़ुंण स्वर्ग राज़ा लै आसा दपुर्षै बणैं दै ज़ुंण एसा गल्ला मनी सका सह मनें
19	13	लोगै आणै लान्हैं ईशू सेटा कि तिन्नां दी हाथ डाही करै प्राथणां करे पर च़ेल्लै लागै तिन्नां पिछ़ू रहणा लै बोलदै
19	14	ईशू बोलअ तिन्नां लै लान्हैं दैआ मुंह सेटा लै एछणैं इना लै निं नांईं करा किल्हैकि इना लान्हैं ज़िहै लोगो ई आसा स्वर्गो राज़
19	15	तेखअ दैनी ईशू तिन्नां लान्हें मुंडै हाथ फेरी करै तिन्नां लै बर्गत तेखअ लागअ तिधा का हांढदअ
19	16	ता एकी मणछै बोलअ ईशू सेटा एछी करै हे गूरू हुंह इहअ किज़ै भलअ करूं ज़ेता करै हुंह सदा रहणैं आल़ी ज़िन्दगी लै डेऊई सके
19	17	ईशू बोलअ तेऊ लै तूह मुखा भलाईए बारै किल्है पुछ़ा परमेशरा सुआई निं होर कोहै बी भलअ आथी पर ज़ै तूह सदा रहणैं आल़ी ज़िन्दगी लै डेऊणअ च़ाहा तेता लै कर तेऊओ हुकम मनी
19	18	तेऊ बोलअ ईशू लै कुंण ज़िहअ हुकम ईशू बोलअ तेऊ लै हत्या निं करनी नां कंज़रै हणअ च़ोरी निं करनी झ़ुठी गवाही निं दैणीं
19	19	आपणैं आम्मांबाप्पूओ करनअ अदर और होरी लोगा लै बी करै आप्पू ज़ेही झ़ूरी
19	20	तेखअ बोलअ तेऊ ज़ुआन मणछै ईशू लै इना गल्ला मना हुंह होछ़ी उझै ऐबै मुंह दी कै कामीं आसा
19	21	ईशू बोलअ तेऊ लै ज़ै तूह सिध्द हणअ च़ाहा तै डेऊ और आपणीं धनमाया बेच़ी करै बांड गरीबा दुखी दल़िदरा लै ताह भेटणअ स्वर्गै धन संघा आप्पू लाग मुंह पिछ़ू हांढदअ
19	22	एसा गल्ला शूणीं हुअ सह ज़ुआन मणछ बडअ भारी दुखी किल्हैकि सह त बडअ भारी सेठ
19	23	तेखअ बोलअ ईशू आपणैं च़ेल्लै लै हुंह खोज़ा तम्हां का सत्त कि धनमाया आल़ै मणछो आसा स्वर्ग राज़ा दी डेऊणअ बडअ कठण
19	24	भी बोला हुंह तम्हां का इहअ परमेशरे राज़ा दी सेठा आल़ै मणछो डेऊणैं का सान आसा ऊँटो सिऊंणीए पाशी बाती निखल़णअ
19	25	इहअ शूणीं करै हुऐ च़ेल्लै रहैन एऊ साबै निं च़ाल्लअ कोहिओ उद्धार हई या तै कुंण सका स्वर्गै डेऊई
19	26	ईशू बोलअ तिन्नां बाखा भाल़ी करै ज़ुंण मणछे भलै नांईं हई सकदअ सह सका परमेशरे भलै हई
19	27	एता लै बोलअ पतरसै भाल़ हाम्हैं ता आसा गऐ दै सोभ गल्ला छ़ाडी करै ताह पिछ़ू एछी तै हाम्हां किज़ै भेटणअ
19	28	ईशू बोलअ तिन्नां लै हुंह खोज़ा तम्हां का सत्त कि नऊंईं पोस्ती दी ज़ेभै हुंह मणछो शोहरू आपणीं महिमें राज़गादी दी बेशणअ ता तम्हैं बी ज़ुंण मुंह संघै रहै तम्हां बी करनअ बारा राज़गादी दी बेशी करै इस्राएले बारा गोत्रो न्याय
19	29	ज़ुंणी बी मेरी तैणीं आपणैं घरबण भाईबैहण आम्मांबाप्पू शोहरूमाठै खेचखहल़ मेरै नांओंऐं छ़ाडे तेऊ भेटणअ शौ गुणा और तेऊ लै हणअ सदा रहणैं आल़ी ज़िन्दगीओ हक
19	30	पर बडै भारी आसा ज़ुंण आजू आसा तिंयां हणैं पिछ़ू ज़ुंण पिछ़ू आसा तिंयां हणैं आजू
20	1	स्वर्गो राज़ आसा एकी इहै घर मालका ज़िहअ सह निखल़अ दोती दोथी च़फै लै कि सह आपणैं अंगूरे बगिच़ै दी मज़दूर कामां करदै मज़दूर लाई सके
20	2	संघा छ़ाडै तेऊ मज़दूर इहअ खोज़ी करै कि पूरी धैल़ीए केतरी मज़दूरी भेटणीं तेते साबै बगिच़ै लै कामां करदै
20	3	तेखअ भाल़ै एकी पहरा बाद तेऊ च़फै कई होर बी रित्तै खल़्हुऐ दै
20	4	तेऊ बोलअ तिन्नां लै बी डेओआ तम्हैं बी करा मेरै अंगूरे बगिच़ै दी काम ज़ुंण मुंह मेरै दिलै ठीक लागे तेऊ साबै दैंऊं हुंह तम्हां धैल़ीए मज़दूरी तिंयां बी नाठै बगिच़ै दी कामां करदै
20	5	तेखअ तेऊ दुजै और चिऊथै पहरा नेल़ बी किअ तिहअ ई
20	6	खिरी च़ाल्ली ती सान्ह पल़ी ता तेऊ भाल़ै होर मज़दूर बी रित्तै खल़्हुऐ दै तेऊ बोलअ तिन्नां लै बी तम्हैं किल्है आसा इधी सारी धैल़ी रित्तै खल़्हुऐ दै तिन्नैं बोलअ इहअ कि हाम्हां निस्सी किधी बी मज़दूरी खटणा लै भेटी
20	7	तेऊ बोलअ तम्हैं बी करा मेरै अंगूरे बगिच़ै दी काम
20	8	तेखअ बोलअ तेऊ धैल़अ उडी करै आपणैं भढारी लै इहअ सोभी कामां करनै आल़ै शाद और पिछ़लै का पैहलै तैणीं दैऐ सोभी लै बराबर मज़दूरी
20	9	ता ज़ांऊं तिंयां सोभ कामां आल़ै आऐ ता खिरी ज़ुंण उडै बी कामां करदै आऐ तै तिन्नां बी भेटी पूरी धैल़ीए होरी बराबर मज़दूरी
20	10	ज़ुंण दोती पैहलै आऐ तै तिन्नैं ज़ाणअ इहअ कि हाम्हां भेटणीं इना होरी का खास्सी धैल़ी पर तिन्नां बी भेटी पूरी धैल़ीए तेतरी ई मज़दूरी ज़ुंण तिन्नां संघै बाहिदअ त हुअ द
20	11	ज़ांऊं तिन्नां मज़दूरी भेटी ता तिंयां हुऐ तेऊ मालका का नराज़ और तेऊ लै लागै इहअ बोलदै कि
20	12	ज़ुंण ईंयां खिरी उडै आऐ तै इनै ता सिधअ एकी कहरै किअ काम पर तंऐं दैनी इना लै हाम्हां बराबर मज़दूरी ज़ुंणी सारी धैल़ी बोझ़अ च़कअ और चटाक धुपैओ जाम्ह ज़िरअ
20	13	तेऊ दैनअ तिन्नां मांझ़ै एकी लै ज़बाब भाल़ भाई मंऐं निं ताह संघै किछ़ै ज़ुल्म किअ ज़ेऊ साबै तूह दोती कामां करना लै राज़ी हुअ त तेतरी मज़दूरी ता ताल्है पूरी दैनी
20	14	ज़ुंण तेरअ आसा तेऊ च़क संघा लाग हांढदअ अह आसा मेरी मरज़ी कि ज़ेतरअ मंऐं ताल्है दैनअ तेतरअ दैणअ मुंह इना होरी लै बी ज़ुंण ताखा पिछ़ू आसा आऐ दै
20	15	अह आसा मेरी मरज़ी कि हुंह आपणैं ढबै संघै ज़िहअ च़ाहूं तिहअ करूं ज़ै हुंह भलअ आसा तै तूह किल्है आसा तेता बूरी आछी भाल़अ लागअ द
20	16	ठीक इहै ई ज़ुंण आजू तै तिंयां हणैं पिछ़ू और ज़ुंण पिछ़ू तै तिंयां हणैं आजू
20	17	तेखअ निंयैं ईशू येरुशलेम नगरी लै डेऊंदी बारी आपणैं बारा च़ेल्लै कांगनरांगै और बाता बोलअ तेऊ तिन्नां लै इहअ
20	18	भाल़ा हाम्हैं च़ाल्लै ऐबै येरुशलेम नगरी लै और हुंह मणछो शोहरू दैणअ प्रधान परोहिते और शास्त्री लोगे हाथै तिन्नां बणांणअ मौता दैणैं जोगी दोशी
20	19	तेखअ दैणअ हुंह तिन्नां होरी ज़ातीए हाथै ताकि मेरअ ठठअमखौल करी सके और कोल़ै करै च़िके और क्रूसा दी मारी पाऐ पर चिऊथै धैल़ै हणअ हुंह ज़िऊंदअ
20	20	ज़ांऊं जबदीए शोहरू याकूब और युहन्ने आम्मां आई और ईशू सेटा एछी करै माथअ टेक्कअ ता सह लागी तेऊ का किज़ू मांगदी
20	21	तेऊ बोलअ तेसा लै तूह किज़ै च़ाहा तेसा बोलअ इहअ मेरै ईंयां दूई शोहरू लोल़ी तेरै राज़ा दी एक तेरै दैहणीं और बाऊंईं कुछी बेठै
20	22	ईशू दैनअ तेसा लै ज़बाब तम्हां का निं थोघै कि तम्हैं किज़ै मांगा ज़ुंण दुखो कटोरअ मुंह झुटणअ तेता कै तम्हैं झुटी सका तिन्नैं दैनअ ईशू लै तेभी ज़बाब हाँ हाम्हैं सका इहअ करी
20	23	ईशू बोलअ तिन्नां लै हाँ अह आसा सच्च़ी कि तम्हां हेरनी मुंह ई ज़िहअ दुखो कटोरअ बी झुटी पर आपणैं दैहणैबाऊंऐं बशैल़णअ निं मेरअ काम आथी पर ज़हा लै मेरै बाप्पू ज़ुंण ज़ैगा बणांईं आसा हेरी दी सह आसा तिन्नां लै
20	24	इहअ शूणीं करै आई तिन्नां होरी च़ेल्लै तिन्नां दूई भाई लै रोशै
20	25	ईशू शादै तिंयां आप्पू सेटा लै और तिन्नां लै बोलअ तम्हां का आसा एसा गल्लो थोघ कि ज़ुंण होरी ज़ातीए मुखियै हआ तिंयां करा तिन्नां दी राज़ और तिन्नां मांझ़ै ज़ुंण बडै हआ तिंयां डाहा तिन्नां दी हक
20	26	पर तम्हां मांझ़ै निं इहअ हणअ पर ज़ुंण बी तम्हां मांझ़ै बडअ हणअ च़ाहे सह लोल़ी थारअ टैहलू ज़िहअ बणअ
20	27	ज़ुंण तम्हां मांझ़ै प्रधान हणअ च़ाहे सह लोल़ी पैहलै तम्हां सोभिओ टैहलू बणअ
20	28	ज़िहअ कि हुंह मणछो शोहरू निं एते तैणीं आथी आअ द की कुंण मेरी सेऊआ करे पर हुंह आसा एते तैणीं आअ द कि हुंह होरीए सेऊआ करे और सोभी लोगे छ़ुटकारै लै आपणैं प्राण दैए
20	29	ज़ांऊं तिंयां येरिहो नगरी का बागै निखल़दै ई लागै तै ता बडै भारी खास्सै लोग आऐ ईशू पिछ़ू
20	30	ता दूई कांणै तै बाते बाढै बेठै दै तिन्नैं इहअ शूणीं करै कि ईशू आसा लागअ द एसी बाती डेऊंदअ ता तिंयां लागै हाक्का लाई बोलदै हे प्रभू दाबेदे लुआद ईशू हाम्हां लै कर झींण
20	31	लोग लागै तिन्नां इहअ बोली नैरदै च़ुप्पी रह पर तिंयां लागै होर बी खास्सै लैल़ा लांदै और बोलदै हे प्रभू दाबेदे लुआद ईशू हाम्हां लै कर झींण
20	32	ईशू उझ़ुअ खल़अ और तिंयां शादै आप्पू सेटा लै तेखअ बोलअ तेऊ तिन्नां लै तम्हैं इहअ किज़ै च़ाहा कि हुंह तम्हां लै करूं
20	33	तिन्नैं बोलअ ईशू लै हे प्रभू हाम्हैं च़ाहा इहअ कि म्हारी आछी लोल़ी खुल्ही और हाम्हां का लोल़ी शुझदअ लागअ
20	34	ईशू फिरी तिन्नें झींण और तिन्नें आछी छ़ुंईं और तिन्नां का लागअ तेभी शुझणअ और तिंयां बी लागै ईशू पिछ़ू हांढदै
21	1	तिंयां पुजै येरुशलेम नगरी नेल़ जैतून धारा ज़ुंण बेतफगे गराऊंआं सेटा ईशू छ़ाडै आपणैं दूई च़ेल्लै गराऊंआं लै तिन्नां लै बोलअ तेऊ इहअ
21	2	आपणैं सम्हनै एऊ गराऊंऐं डेओआ तिधी पुजधी भेटणीं तम्हां एक गाधी बान्हीं दी तेसा संघै भेटणअ तम्हां तेसो एक बच्च़अ तेऊ आणै तम्हैं खोल्ही करै मुंह सेटा लै
21	3	ज़ै तम्हां का कुंण पुछ़े ता तम्हैं बोलै इहअ कि प्रभू पल़ी एते पगर तेखअ हेरनअ तेऊ सह तम्हां लै दैई
21	4	अह हुअ तै कि परमेशरे गूरै याशायाह ज़ुंण बोलअ त सह लोल़ी पूरअ हुअ कि
21	5	सियोने शोहरी लै बोला इहअ कि हेर तेरअ राज़ आअ ताह सेटा लै सह आसा शरीफ और सह आसा गाधै दी बेठअ द इधी तैणीं कि लादू गाधै प्रैंदै
21	6	च़ेल्लै बी किअ तिहअ ई ज़िहअज़िहअ ईशू तिन्नां लै बोलअ त
21	7	तिन्नैं गाधी और तेसो बच्च़अ आणी करै तिन्नां प्रैंदै आपणैं च़ादरू पाऐ और ईशू बेठअ गाधू प्रैंदै
21	8	ता कई लोगै छ़ैऐ आपणैं झिकल़ै बाता और कई छ़ैई खज़ूरे बूटा का नरम डाल़ी चोल़ी करै बाता
21	9	ज़ुंण बडै भारी खास्सै लोग आजूपिछ़ू हांढदै तै लागै दै तिंयां लागै ज़ोरैज़ोरै बोलदै दै राज़ै दाबेदे लुआदा ज़ैज़ैकार परमेशर ज़ुंण स्वर्गै आसा सह दैआ तेऊ लै बर्गत ज़ुंण तेऊए नांओंऐं एछा परमेशरे ज़ैज़ैकार ज़ुंण स्वर्गै आसा
21	10	ज़ांऊं ईशू येरुशलेम पुजअ ता सारी नगरी मच़अ हाल्लअगोल्लअ और लोग लागै बोलदै कि अह कुंण आसा
21	11	तेखअ बोलअ लोगै अह आसा गलील लाक्के नासरत गराऊंऐं परमेशरो गूर ईशू
21	12	ईशू काढै परमेशरे मांदरै डेऊई करै तिंयां सोभ बागा लै ज़ुंण मांदरा भितरी ढबैधेल्लै बदल़ी लैणदैण करदै तै लागै दै संघा सर्फिए मेज़ और कबूतर और भेडा बाकरी बेच़णैं आल़े थल़्ही पाई ढोल़ी
21	13	ईशू बोलअ तिन्नां लै शास्त्रा दी आसा लिखअ द मेरअ घर हणअ प्राथणां करने कोठी पर तम्हैं लोगै बणांईं अह ज़ैगा बणांईं च़ोराडाकू कठा हणें ज़ैगा
21	14	तेखअ आऐ कांणै और लाट्टै मांदरै ईशू सेटा लै और तेऊ किऐ तिंयां सोभ राम्बल़ै
21	15	पर ज़ांऊं प्रधान परोहितै और शास्त्री ईंयां नुआहरै और च़मत्कारे काम ज़ुंण ईशू किऐ तै और लान्हैं मांदरा दी ईशू लै राज़ै दाबेदे लुआदा लै ज़ैज़ैकार बोलदै भाल़ै ता तिंयां लागै ईशू लै रोशै इहअ बोलदै ताखा शुणिआं बी कि ईंयां किज़ै बोला
21	16	ईशू बोलअ तिन्नां लै हाँ तम्हैं कै इहअ पहल़अ निं लान्हैं शोहरूए खाखा का की तंऐं स्तोती सिध्द
21	17	तेखअ नाठअ ईशू तिन्नां छ़ाडी नगरी बागै बेतनियाह गराऊंआं लै और राच काटी तिन्नैं तिधी
21	18	दोती ज़ांऊं सह नगरी लै बापस फिरअ ता ईशू आई भुखै
21	19	बाते बाढै भाल़अ ईशू एक फेडूओ बूट ईशू नाठअ तेऊ बूटा सेटा लै पर तेथ निं पाचा छ़ाडी होर किछ़ आथी त इहअ भाल़ी बोलअ ईशू तेऊ फेडूए बूटा लै ऐबै निं एभा पोर्ही लोल़ी ताह दी कधि फल़ लागणै सह फेडूओ बूट शुक्कअ तेभी
21	20	इहअ भाल़ी हुऐ च़ेल्लै रहैन और तिंयां लागै बोलदै अह फेडूओ बूट किल्है शुक्कअ
21	21	ईशू दैनअ तिन्नां लै ज़बाब हुंह खोज़ा तम्हां का सत्त कि ज़ै तम्हैं विश्वास करी करै बोले और बैहम नां करे ता तम्हैं सका इहअ करी ज़ुंण एऊ फेडूए बूटा संघै किअ ज़ै तम्हैं एसा धारा लै बी बोले कि इधा का डेऊ पेछ़ुई करै समुंदरा लै ता इहअ बी जाणअ हई
21	22	ज़ेभै तम्हैं परमेशरा का प्राथणां करी करै किज़ै मांगे ज़ै तम्हैं विश्वास करे कि परमेशरा हेरनी ईंयां गल्ला मुल्है दैई तै जाणीं तिंयां गल्ला तम्हां तेऊ का भेटी
21	23	तेखअ नाठअ ईशू मांदरे खोल़ै लै ज़ांऊं सह लोगा लै शिक्षा दैंदअ त लागअ द तेऊ सेटा लै आऐ तिधी प्रधान परोहित और मुखियै संघा लागै तिंयां तेऊ का इहअ पुछ़दै ताल्है कुंणी बोलअ इना कामां करना लै ज़ुंण तंऐं हिझ़ इधी किअ ताल्है कुंणी दैनअ तेतो हक
21	24	ईशू बोलअ तिन्नां लै हुंबी पुछ़ा तम्हां का एक गल्ल ज़ै तम्हैं मेरी गल्लो ज़बाब दैए तै खोज़णअ मुंबी तम्हां का कि मुल्है इना कामां करनैओ हक कुंणी दैनअ
21	25	युहन्ने डुबकी कसा बाखा का ती स्वर्गा बाखा का कि संसारे मणछा बाखा का तिंयां लागै तेखअ आप्पू मांझ़ै इहै हठल़दै ज़ै हाम्हैं इहअ बोले कि स्वर्गा का तै एऊ बोल़णअ हाम्हां लै इहअ कि तै तम्हैं तेऊओ विश्वास किल्है निं किअ
21	26	ज़ै हाम्हैं इहअ बोले कि संसारे मणछा बाखा का तै ईंयां लोग हणैं म्हारै खलाफ किल्हैकि ईंयां मना युहन्ना परमेशरो गूर
21	27	तिन्नैं बोलअ ईशू लै इहअ हाम्हां का निं थोघै कि युहन्ना कसा का भेटअ तेतो हक ईशू दैनअ तिन्नां लै ज़बाब तम्हैं निं मेरै सुआलो ज़बाब दैनअ आथी हुंबी निं तम्हां लै एसा गल्ला खोज़दअ कि मुल्है हिझ़ इना कामां करनैओ हक कुंणी दैनअ
21	28	तम्हैं एते बारै किज़ै समझ़ा एकी मणछे तै दूई शोहरू तेऊ पैहलै शोहरू सेटा डेऊई करै बोलअ शोहरूआ आझ़ कर तूह आसा लागअ अंगूरे बगिच़ै दी काम
21	29	तेऊ दैनअ ज़बाब कि हुंह निं च़ाल्लअ पर बादा का हुअ तेऊ पछ़ताअ और सह नाठअ बगिच़ै लै कामां करदअ
21	30	तेखअ तेऊ दुजै शोहरू लै ढेअ किअ कि शोहरूआ तूह कर आझ़ अंगूरे बगिच़ै दी काम तेऊ बोलअ हाँ बाप्पू हुंह च़ाल्लअ एभी डेऊई पर सह निं नाठअ
21	31	इना दूई मांझ़ै कुंणी की आपणैं बाप्पूए मरज़ी पूरी तिन्नैं दैनअ ज़बाब पैहलै तेखअ बोलअ ईशू तिन्नां लै हुंह खोज़ा तम्हां का सत्त कि साबा का बाधू कारै मांगणैं आल़ै बूरै और कंज़रा पुजणैं तम्हां का पैहलै परमेशरे राज़ा दी
21	32	किल्हैकि युहन्ना आअ धर्में बाता खोज़दअ तम्हां सेटा लै पर तम्हैं निं तेऊओ भरोस्सअ किअ पर तिन्नैं बूरै कारै मांगणैं आल़ै और कंज़रा किअ तेऊए गल्लो भरोस्सअ पर तम्हैं निं इहअ भाल़ी करै बादा का बी पछ़ताअ हुअ कि तेऊओ भरोस्सअ करे
21	33	एक होर उदाहरण शूणां एक घर मालक त तेऊ लाअ अंगूरो बगिच़अ और तेता फेर लाऐ बाल़ और मांझ़ै बणांईं अंगूरे रसा लै कोफर और होरी ज़िम्मींदारा का डाहअ सह बगिच़अ ठेकै दी दैई और आप्पू नाठअ परदेसा लै
21	34	ज़ांऊं अंगूरो सिज़न नेल़ आअ ता तेऊ छ़ाडै आपणैं टैहलू अंगूरा चोल़दै तिन्नां ज़िम्मींदारा सेटा
21	35	पर तिन्नैं ज़िम्मींदारै तिंयां टैहलू च़िकै और कोई पाऐ मारी और कोई लै दैनअ पात्थरो ढो
21	36	तेखअ छ़ाडै तेऊ आपणैं होर बी खास्सै टैहलू अंगूरा चोल़दै पर तिन्नैं ज़िम्मींदारै किअ तिन्नां संघै बी तिहअ ई
21	37	खिरी छ़ाडअ तेऊ आपणअ शोहरू तिन्नां ज़िम्मींदारा सेटा लै कि मेरै शोहरूओ ता हेरनअ तिन्नां अदर करी
21	38	पर तिन्नैं किअ तेऊ शोहरू भाल़ी आप्पू मांझ़ै इहअ जोग अह ता तेऊओ आदलुआद आसा एछा अह पाणअ हाम्हां मारी तेखअ हणअ एऊ अंगूरे बगिच़ै दी म्हारअ ई कबज़अ
21	39	तिन्नैं बी काढअ सह अंगूरे बगिच़ै का बागै और सह पाअ मारी
21	40	तै ऐबै ज़ांऊं अंगूरे बगिच़ेओ मालक एछणअ ता तिन्नां ठेकै लणै आल़ै ज़िम्मींदारा संघै सोठा कि तेऊ किज़ै करनअ
21	41	तिन्नैं बोलअ तेऊ करनै तिंयां बूरै लोगा ज़िहै मारी खतम और अंगूरे बगिच़ेओ ठेकअ दैणअ तेऊ होरी लै ज़ुंण हर सिज़नै ठीक बगती तेऊ लै अंगूरे फसल चोल़ी दैए
21	42	ईशू बोलअ तिन्नां लै तम्हैं कै कधि पबित्र शास्त्रा दी इहअ निं पहल़अ आथी ज़हा पात्थरा लै राज़ मिस्त्री इहअ बोलअ अह निं किछ़ू कामों आथी सह पात्थर बणांअ परमेशरै कूणींए ज़ान अह हुअ तेऊए मरज़ी दी और अह आसा म्हारी आछी दी नुआहरी
21	43	तैही बोला हुंह तम्हां लै कि स्वर्गो राज़ करनअ तम्हां का दूर और सह दैणअ होरी ज़ातीए इहै लोगा लै ज़ुंण तेऊए मरज़ी दी च़ले
21	44	ज़ुंण एसा ज़ानीं प्रैंदै पल़े तेऊए हणीं छ़णींछ़णीं और ज़हा प्रैंदै अह ज़ान पल़े तेऊओ हणअ च़ूर
21	45	प्रधान परोहितै और फरीसी मणछ गऐ एऊ उदाहरणा समझ़ी कि अह आसा लागअ द म्हारै बारै बोलदअ
21	46	तिन्नैं च़ाहअ त इहअ कि अह ढाकणअ हाम्हां पर तिधी डरै तिंयां लोगा का किल्हैकि तिंयां मना तै ईशू परमेशरो गूर
22	1	एसा गल्ला समझ़ी लागअ ईशू तिन्नां का होर बी उदाहरणा दी गल्ला करदअ
22	2	ईशू बोलअ स्वर्गो राज़ आसा तेऊ राज़ै ज़िहअ ज़ुंणी आपणैं शोहरूए बैहा लै बडअ भोज़ दैनअ
22	3	ज़ांऊं धाम खाणां लै तैर गई हई ता तेऊ दैनअ आपणैं टैहलू का सोभी लै छ़ांदअ कि एछा धाम गई बणीं पर तिंयां निं आऐ
22	4	तेखअ छ़ाडै राज़ै भी आपणैं टैहलू लोगा लै शधाणूं कि ज़हा लै छ़ांदअ आसा किअ द तिन्नां लै बोला इहअ कि हेरे मंऐं हेरी धाम खाणां लै तैर करी और खुढै धाचै दै गाभूछ़ेल्हू हेरै मंऐं काटी और सोभ गल्ला गई बणीं तम्हैं एछा ऐबै धामा खांदै एभी
22	5	पर तिन्नैं निं तेसा गल्ले परबाह की तिंयां लागै हांढदै कोई नाठै आपणैं खेचा लै और कोई नाठै आपणैं होरी कामकाज़ करदै
22	6	ता ज़ुंण एता का बच़ै तिन्नैं की तिन्नां छ़ांदै करनै आल़ै टैहलूए ज़िदै मारै बेइज़ती और तिंयां पाऐ मारी
22	7	एता लै आई राज़ै रोशै और आपणीं फौज़ छ़ाडी करै तिंयां हत्या करनै आल़ै पाऐ मारी और तिन्नें नगरी घर बण और टबर किऐ बरैबाद
22	8	तेखअ बोलअ तेऊ आपणैं टैहलू लै बैहे धाम ता गई तैर हई और ज़हा लै छ़ांदअ किअ त तिंयां निं धामा खाणैं जोगी रहै
22	9	तम्हैं करा इहअ बाता च़फै ज़ेतरै लोग तम्हां भेटे तिन्नां आणा सोभी धामा खांदै शादी
22	10	तिन्नैं टैहलू बी किअ तिहअ ई तिंयां सल़के बाढै और च़फै नाठै और कै भलै कै बूरै ज़ेतरै बी तिन्नां भेटै तिन्नैं किऐ तिंयां सोभ कठा और बैहे पांड हुई पाहुंणैं करै भरी
22	11	ज़ांऊं राज़अ पाहुंणैं भाल़अ भितरा लै आअ ता तेऊ भाल़अ एक मणछ तिधी इहअ कि तेऊ निं बैहे झिकल़ै आथी तै बान्हैं दै
22	12	राज़ै तेऊ का पुछ़अ हे साथी तूह बैहे झिकल़ै बान्हैं बाझ़ी इधा लै किल्है आअ सह हुअ च़ुप्पी
22	13	तेखअ राज़ै आपणैं टैहलू लै बोलअ एऊए हाथ खूर बान्हां और तेखअ पाआ एऊ न्हैरी खुडी दी तिधी हणअ लेरनअ और दांद पिशणअ
22	14	किल्हैकि शादै दै ता आसा खास्सै पर छ़ांटै दै आसा थोल़ै
22	15	फरीसी लागै तिधा का डेऊई करै आप्पू मांझ़ै इहै जोग करदै कि हाम्हां करनअ किज़ै इहअ ज़ेता करै एऊ ईशू दी किज़ै दोश निखल़े
22	16	यहूदी छ़ाडै आपणैं च़ेल्लै हेरोदेस राज़े पक्ष लणै आल़ै लोगा संघै ईशू लै इहअ बोलदै हे गूरू हाम्हां का आसा एसा गल्लो थोघ कि तूह आसा शुचअ तूह सखाऊआ परमेशरे सत्त तूह निं कोहिए परबाह करदअ और नां तूह कसा मणछे मुंहां भाल़ी गल्ला करदअ
22	17	तूह खोज़ हाम्हां का एसा गल्ला बारै तूह हाम्हां लै कै राऐ दैआ माहा राज़ै लै कारअ दैणअ ठीक आसा कि नांईं
22	18	ईशू हेरी तिन्नें दिलो कपट समझ़ी और तिन्नां लै बोलअ हे कपटी मणछो तम्हैं मुंह परखदै किल्है आसा लागै दै
22	19	तेऊ सिक्कै रहैऊआ मुखा ज़ेता लोग राज़ै लै कारअ दैआ तिन्नैं आणअ तेऊ सेटा एक च़ंदीओ सिक्कअ
22	20	ईशू बोलअ तिन्नां लै एऊ सिक्कै दी अह मुर्ति और नांअ कसरअ आसा
22	21	तिन्नैं बोलअ एथ आसा माहा राज़ैओ नांअ और मुर्ति तेखअ बोलअ ईशू तिन्नां लै ज़ुंण माहा राज़ैओ आसा तेऊ दैआ माहा राज़ै लै ज़ुंण आसा परमेशरो तेऊ दैआ परमेशरा लै
22	22	एसा गल्ला शूणीं हुऐ तिंयां रहैन और तिंयां लागै ईशू छ़ाडी हांढदै
22	23	तेसा ई धैल़ी सदुकी ज़ुंण इहअ बोला कि मूंऐं दै मणछो भी ज़िऊंणअ निं आथी तिंयां ईशू सेटा लै आऐ और तिन्नैं पुछ़अ
22	24	हे गूरू परमेशरे गूर मुसा आसा इहअ बोलअ द कि ज़ै कुंण बाझ़ी आदी लुआदी हुऐ मरे ता तेऊए बेटल़ी संघै सका तेऊओ भाई बैह करी और तेऊ लै सका लुआद पैईदा करी
22	25	ऐबै म्हारै तै एकी ज़ैगा सात भाई पैहलअ भाई मूंअ बैह करी करै और तेऊए निं लुआद हुई ता तेऊए बेटल़ी लागी दुजै संघै रहंदी
22	26	पर दुजै और चिऐ संघै बी हुअ इहअ ई इहअ करै तिन्नां साता भाई तैणीं रह इहअ ई हंदअ लागी
22	27	तिन्नां सोभी मरनै का बाद खिरी सह बेटल़ी बी मूंईं
22	28	ता ऐबै ज़ेभै सह भी ज़िऊंदी हणीं ता सह तिन्नां साता भाई मांझ़ै कसरी बेटल़ी हणीं किल्हैकि सह ता पैहलै साता ज़ण्हे बेटल़ी ती
22	29	ईशू बोलअ तिन्नां लै तम्हां का नांईं ता पबित्र शास्त्रो थोघ आथी और नां परमेशरे शगतीओ थोघ आथी इहअ करै आसा तम्हैं भूला दी पल़ै दै
22	30	ज़ेभै तिंयां मूंऐं दै मांझ़ै ज़िऊई उझ़णै तेभै नां ता तिन्नां बैह करनअ नां तिंयां बैहा लै दैणैं पर स्वर्गै हणैं तिंयां स्वर्ग दूता ज़िहै
22	31	पर मरी करै ज़िऊंदै हणें बारै तम्हैं शास्त्र निं पहल़अ आथी ज़ुंण तम्हां का परमेशरै बोलअ द आसा
22	32	हुंह आसा तेरै पित्तर आबराम इसहाक और याकूबो परमेशर सह निं मूंऐं दै मणछो परमेशर आथी पर सह आसा ज़िऊंदैओ
22	33	ईशूए एसा शिक्षा शूणीं हुऐ लोग रहैन
22	34	ज़ांऊं फरीसी शूणअ कि ईशू दैनअ तिन्नां सदुकी लै इहअ ज़बाब कि नां ता तिंयां तेते बारै सोठी सकदै तै और नां तेते बारै किज़ै बोली सकदै तै ता फरीसी किअ कठा हई करै आप्पू मांझ़ै जोग कि हाम्हां तेऊ लै किज़ै बोल़णअ संघा नाठै तिंयां ईशू सेटा लै
22	35	ता तिन्नां मांझ़ै त एक शास्त्रो ज़ाणकार मणछ सह लागअ इहअ बोली ईशू परखदअ
22	36	हे गूरू बधाना दी सोभी का खास हुकम किज़ै आसा
22	37	ईशू बोलअ तेऊ लै तूह करै आपणैं प्रभू परमेशरा लै आपणैं सारै मना सारै प्राणा और सारी बुधि संघै झ़ूरी
22	38	बडअ और पैहलअ हुकम आसा अहैई
22	39	एता ई बराबर दुजअ हुकम बी आसा इहअ कि तूह कर आपणैं संघी साथी संघै आप्पू बराबर झ़ूरी
22	40	ईंयां ई दूई हुकम आसा सारै बधाने और परमेशरे गूरे आथरी
22	41	ज़ांऊं फरीसी एकी ज़ैगा कठा तै हूऐ दै ता ईशू पुछ़अ तिन्नां का सुआल
22	42	मसीहे बारै तम्हैं कै समझ़ा सह कसरअ शोहरू आसा तिन्नैं दैनअ ज़बाब दाबेद राज़ैओ शोहरू
22	43	तेखअ पुछ़अ ईशू तिन्नां का तै राज़अ दाबेद आत्मां दी हई करै तेऊ लै प्रभू किल्है बोला
22	44	सह बोला इहअ प्रभू बोलअ मेरै प्रभू लै मेरै दैहणै बेश ज़ेभै तैणीं हुंह तेरै दुशमणा हारी निं लऊं
22	45	तै ज़ै राज़अ दाबेद तेऊ लै प्रभू बोला तै सह तेऊओ शोहरू किल्है हुअ
22	46	एऊ सुआलो ज़बाब निं कोहै दैई सकअ तेखअ निं कोही बी तेऊ का पुछ़णें हिम्मत हुई
23	1	तेखअ बोलअ ईशू तिन्नां लोगा लै और आपणैं च़ेल्लै लै
23	2	शास्त्री और फरीसी समझ़ाऊआ मुसा गूरै लिखै दै बधाना
23	3	इहअ करै तिंयां ज़िहअ बी तम्हां लै बोले तम्हैं मनैं तिहअ ई पर तिन्नां ज़िहै काम निं करी किल्हैकि तिंयां बोला ता बोला पर तेऊ साबै निं आप्पू करदै आथी
23	4	तिंयां लादा तम्हां होरी मणछे पिठी रितीरबाज़े और बधाने इहै भारी बोझ़ै ज़ेता कुंण च़की निं सकदअ पर आप्पू निं गुंठी करै उटअ पाच तुआणअ करनअ च़ाहंदै
23	5	तिंयां करा आपणैं सोभ काम लोगा रहैऊंणा लै तिंयां करा आपणैं जंतरा बिरलै और आपणैं परने फरूरू करा लाम्मै
23	6	धामा दी च़ाहा तिंयां ज़ुदै ज़िहै खास ज़ैगा बेशणअ और आराधना सभा दी लोल़ी तिन्नां खासखास बडी ज़ैगा बेशणा लै
23	7	बज़ारै लोल़ी लोगै तिन्नां लै हाथ ज़ोल़ै ज़ै तिन्नां लै गूरू बोलअ तै हआ तिंयां खुश
23	8	पर तम्हैं निं आपणैं आप गूरू बणीं किल्हैकि थारअ आसा एक्कै गूरू और तम्हैं सोभ आसा आप्पू मांझ़ै भाईभाई
23	9	आपणैं बाप्पू छ़ाडी निं होरी कोही लै पृथूई दी बाप्पूए पदबीओ अदर दैई किल्हैकि परमेशर आसा थारअ एक्कै बाप्पू ज़ुंण स्वर्गै आसा
23	10	नां ता आप्पू मालक बणीं किल्हैकि थारअ आसा एक्कै मालक मतलब मसीहा
23	11	ज़ुंण तम्हां मांझ़ै बडअ होए सह बणें पैहलै थारअ टैहलू
23	12	ज़ुंण बी आप्पू बडअ समझ़े सह करनअ होछ़अ और ज़ुंण आप्पू होछ़अ समझ़े सह करनअ बडअ
23	13	हे कपटी शास्त्री और फरीसी लोगो तम्हां लै एछणी बडी भारी खरी तम्हैं करा मणछे स्वर्ग राज़ा लै डेऊणे दुआर बंद नां ता आप्पू तेथ डेऊंदै और नां होरी डेऊणैं दैंदै
23	14	हे कपटी शास्त्री फरीसी लोगो तम्हां लै एछणी बडी भारी खरी तम्हैं लुटा च़लाकी करै बिधबा बेटल़ीए घर होरी का रहैऊंणा लै करा तम्हैं खास्सी घल़ी तैणीं प्राथणां तैहीता सोभी का खास्सी सज़ा तम्हां भेटणीं
23	15	हे कपटी शास्त्री फरीसी लोगो तम्हां लै एछणी बडी भारी खरी किल्हैकि एकी मणछा आपणैं पक्षा लै करने तैणीं करा तम्हैं राचधैल़ी एक पर ज़ांऊं सह तम्हां बाखा फिरी जा ता तेऊ पाआ तम्हैं आप्पू का दुगणैं नरका दी
23	16	हे यहूदी मुखियेओ तम्हां लै एछणी बडी भारी खरी तम्हैं आसा इहै कांणै मणछ ज़ुंण होरी का बात खोज़ा तम्हैं बोला इहअ कि ज़ै कोई मांदरे सोह काढे ता तेतो निं किछ़ै हंदअ पर ज़ै कुंण मांदरे डाहै दै सुन्नें सोह काढे ता तेऊ लै लागणअ दोश
23	17	ऐडै और कांणै मणछो बडअ कुंण आसा सुंन्नअ कि सह मांदर ज़हा करै सुंन्नअ पबित्र हआ
23	18	तेखअ बोला इहअ कि ज़ै कुंण बेदीए सोह काढे तै निं किछ़ै हंदअ पर ज़ुंण बेदी दी भैंट दैनी दी च़िज़े सोह काढे ता तेऊ लागणअ दोश
23	19	हे कांणै मणछो बडअ कुंण आसा सह भैंट कि सह बेदी आसा बडी ज़हा करै सह भैंट पबित्र हआ
23	20	तैहीता ज़ुंण बेदीए सोह काढा सह काढा तेसा बेदीए और तेथ प्रैंदै डाही दी भैंट दुहीए सोह
23	21	ज़ुंण मांदरे सोह काढा सह काढा तेऊ मांदरे और तेऊ दी रहणैं आल़ै दुहीए सोह
23	22	ज़ुंण स्वर्गे सोह काढा सह काढा तेऊ परमेशरे राज़गादी और तेथ प्रैंदै बेठै दै दुहीए सोह
23	23	हे कपटी शास्त्री और फरीसी लोगो तम्हां लै एछणी बडी भारी खरी तम्हैं दैआ पदिनै सुंफो और ज़ीरैओ दसुअ हेस्सअ पर बधाने ज़रूरी गल्ला आसा हेरी दी तम्हैं छ़ाडी मतलब न्याय झींण और विश्वास निं तम्हैं करदै हुअ ता लोल़ी त इहअ कि इना गल्ला बी रहंदै मंदै और तिन्नां बी नांईं छ़ाडदै
23	24	हे कांणै मुखियेओ तम्हैं आपणैं रबाज़े होछ़ीहोछ़ी गल्ला मनणा लै आसा तम्हैं आजू और परमेशरो बडअ हुकम निं तम्हैं मंदै अह आसा एही गल्ल कि फेऊल़ै ता काढा तम्हैं पोर्ही पर ऊँट पाआ तम्हैं घुटी
23	25	हे कपटी शास्त्री और फरीसी लोगो तम्हां लै एछणी बडी भारी खरी होरी लोगा सम्हनै हआ तम्हैं बागा का भलै और मणछ धर्मीं बणैं दै पर भितरा का आसा तम्हैं ऐईबी और बूराई करै भर्हुऐ दै तम्हैं आसा तिन्नां भांडै ज़िहै ज़ुंण बागा का ता आसा धोऐ दै पर भितरा का आसा बास्स शल़ैन्ह लागी दी
23	26	हे कांणै मणछा ज़िहै फरीसी लोगो पैहलै बदल़ा आपणैं मनैं होरी लुटणैं बूरी सोठ तै सका तम्हैं धर्म करनै जोगी तिन्नां भांडै ज़िहै बणीं ज़ुंण बागै और भितरी दुही बाखा हआ धोऐ दै
23	27	हे कपटी शास्त्री और फरीसी लोगो तम्हां लै एछणी बडी भारी खरी तम्हैं आसा मुल्दै दाबी दी घोरी ज़िहै बागा का शुझिआ तिंयां सज़ीसज़ाऊई दी पर भितरा का हआ तेथ बास्स शल़ैन्ह
23	28	ठीक इहअ ई तम्हैं बागा का ता शुझिआ धर्मीं मणछा ज़िहै पर भितरी आसा थारै पाप और छ़ल़ कपट भरअ द
23	29	हे कपटी शास्त्री और फरीसी लोगो तम्हां लै एछणी बडी भारी खरी तम्हैं फिरा परमेशरे गूरे समाधी सज़ाऊई और धर्मीं मणछे समाधी बणांईं करै तिन्नें अदर करदै
23	30	तेखअ बोला इहअ कि ज़ै हाम्हैं आपणैं पित्तरे ज़मानैं दी हंदै ता हाम्हां निं परमेशरे गूरे लोहू बहाऊई हत्या करदै तै
23	31	इहअ करै खोज़ा तम्हैं आपणैं बारै आप्पै कि तम्हैं आसा परमेशरे तिन्नां गूरे हत्या करनै आल़े आद लुआद
23	32	ऐबै करा तम्हैं बी तिहअ ई करी करै आपणैं पित्तरै शुरू किऐ दै तेऊ कामां पूरै
23	33	तम्हैं झ़रीली दानुईं ज़िहै मणछो तम्हैं नरके सज़ा का किहअ करै सका बच़ी
23	34	तैहीता भाल़ा मुंह छ़ाडणैं तम्हां सेटा लै आपणैं गूर समझ़कार और शास्त्री तम्हां पाणै तिन्नां मांझ़ै कई मारी और कई लै दैणीं क्रूसे सज़ा और कई च़िकणैं तम्हां आपणीं आराधना सभा दी कोल़ै करै और एकी नगरी का दुजी नगरी लै फिरनैं तम्हैं तिन्नां दरल़ाऊंदै
23	35	ज़हा का धर्मीं हाबिला ओर्ही बिरक्याहे शोहरू जकरयाह तैणीं ज़ुंण तम्हैं मांदरा और बेदी मांझ़ै मारी पाऐ तै ज़ेतरै धर्मीं पृथूई दी तम्हैं मारै तेतो पाप दोश पल़णअ सारअ थारै मुंडै
23	36	हुंह खोज़ा तम्हां का सत्त ईंयां सोभ गल्ला एछणी इना एऊ ज़मानें लोगा लै
23	37	हे येरुशलेम नगरीए लोगो तम्हैं ज़ुंण परमेशरे तिन्नां गूरे हत्या की ज़ुंण तम्हां सेटा लै परमेशरै छ़ाडै तै तम्हैं पाऐ तिंयां पात्थरे ढो दैई करै मारी मंऐं सोठअ कई बारी कि ज़ेही मुर्गी आपणैं बच्च़ै आपणैं फैंखा हेठै कठा करा तिहै ई करूं हुंबी थारै बालबच्च़ै बी कठा पर तम्हैं निं इहअ हणैं दैनअ
23	38	हेरा थारअ घर छ़ाडअ तम्हां लै उज़ल़
23	39	एसा गल्ला डाहै आद कि एभा पोर्ही ज़ेभै तैणीं तम्हैं आप्पै इहअ निं बोले परमेशर हआ तेऊ मणछा लै खुश ज़ुंण प्रभूए नांओंऐं एछा तेभै तैणीं निं हुंह तम्हां का भी शुझणअ
24	1	ज़ांऊं ईशू मांदरा का निखल़ी करै हांढदअ लागअ ता च़ेल्लै लागै ईशू सेटा मांदरे शोभा रहैऊंदै
24	2	ईशू बोलअ तिन्नां लै तम्हैं कै इना सोभी गल्ला भाल़दै निं आथी हुंह खोज़ा तम्हां का सत्त कि इधी ज़ै पात्थर प्रैंदै पात्थर बी होए टेक्कअ द सह बी पाणअ तिन्नां ढोल़ी
24	3	ज़ांऊं ईशू जैतून धारा दी त बेठअ द ता च़ेल्लै बोलअ कांगनरांगै ईशू सेटा एछी करै हाम्हां का खोज़ कि ईंयां गल्ला केभै हणीं तेरै एछणेंओ और एऊ संसारा खतम हणैंओ कै नछ़ैण हणअ
24	4	ईशू बोलअ तिन्नां लै भाल़ै तम्हैं रहै चतैन कि कोई हेरे तम्हां धोखै दी नां पाए
24	5	कई लोगा एछणअ तम्हां सेटा लै मेरै नांओंऐं और तिन्नां बोल़णअ इहअ कि हुंह आसा परमेशरै छ़ाडै दै मसीहा तिन्नां पाणै इहअ करै मेरै कई लोग धोखै दी
24	6	ज़ेभै तम्हां का देशै जुध हणें और जुधे गल्ला शुणें ता तम्हैं निं डरी किल्हैकि ईंयां गल्ला हणीं आसा ज़रूरी पर तेसा बेला बी निं अंत हणअ
24	7	किल्हैकि एकी ज़ाती करनअ दुजी ज़ाती संघै जुध और एकी राईसी करनअ दुजी राईसी संघै जुध देशै हणीं कई ज़ैगा ज़ाज़री और कई ज़ैगा पल़णै नकाल़
24	8	अह हणीं दुखे शुरूआत ज़ेही एकी बेटल़ी सूंणें दाह उझ़िआ
24	9	ज़ुंण थारअ बरोध करा तिन्नां ढाकणैं तम्हैं दाहदुख दैणा लै और तम्हैं पाणै तिन्नां मारी और मुंह दी विश्वास करनै पिछ़ू हणीं सोभी ज़ातीए लोग थारै दुशमण
24	10	तेभै छ़ाडणअ तम्हां मांझ़ै कई लोगा मुंह दी विश्वास करनअ
24	11	बडै भारी झ़ुठै गूर निखल़णैं और तिन्नां पाणै कई लोग कबाता
24	12	ज़ांऊं पाप बढणअ ता कई लोगा परमेशरे गल्ला मनणी और कई लोगे निं एकी दुजै संघै निं झ़ूरी रहणीं
24	13	पर ज़ुंण मुंह दी खिरी तैणीं विश्वास डाही सबर करे तेऊओ हणअ उद्धार
24	14	स्वर्ग राज़ो खुशीए समादो प्रच़ार खोज़णअ सारै संसारै सोभी ज़ाती का ताकि सोभी देशे लोगा लै खुशीए समादा मनणैंओ मोक्कअ होए तेखअ हणअ अह संसार खतम
24	15	एकी धैल़ै भाल़णीं तम्हां सह बरैबाद करनै आल़ी छ़ोतली च़ीज़ मांदरै पबित्र ज़ैगा दी खल़ी ज़ेते बारै खास्सी साला पैहलै परमेशरो गूर दानिएल बी बोला तपहल़णैं आल़अ दै एसा गल्ला लै धैन
24	16	तेभै ज़ुंण यहूदा लाक्कै दी होए तिंयां ठुर्है धारा लै
24	17	ज़ुंण छ़ाप्परै होए तिंयां निं घरा भितरा का किछ़ी गल्ला निंणे तैणीं उंधै होथी और नां घरा भितरा लै डेऊई करै बगत बरैबाद करी
24	18	ज़ुंण खेचै होए तिंयां निं आपणैं झिकल़ै आणदै पिछ़ू डेऊई
24	19	तिन्नां धैल़ी ज़ुंण सुंदी बेटल़ी और आपणैं शोहरू लै दुधा पणैंऊंदी होए तैहा लै हणअ ठुहर्नअ बडअ कठण
24	20	प्राथणां करदै रहै लागी कि तम्हां हिंऊंदे धैल़ै और बशैघे धैल़ै ठुहर्नअ नां पल़े
24	21	किल्हैकि तैहा घल़ी एछणअ इहअ दुखसांगट कि ज़ुंण एऊ संसारे शुरू का आझ़ तैणीं कधि निं हुअ और नां कधि हणअ
24	22	परमेशरै आसा आपणैं विश्वास करने आल़े बारै सोठी करै ईंयां सांगटे धैल़ी घटाऊई दी नांईं ता संसारै निं कोहै मणछ बच़णअ त
24	23	ज़ै कुंण तिन्नां धैल़ी तम्हां लै इहअ बोले भाल़ा मसीहा आसा इधी और मसीहा आसा तिधी ता तिन्नां दी निं विश्वास करी
24	24	किल्हैकि झ़ुठै मसीहा और झ़ुठै गूर निखल़णैं और तिन्नां पाणै ज़ादू करी करै बडैबडै नछ़ैण और च़मत्कार रहैऊई कबाता ज़ै तिन्नों बश च़ले ता तिन्नां पाणै परमेशरे छ़ांटै दै लोग बी कबाता
24	25	हेरे एसा गल्लो डाहै धैन मंऐं हेरी ईंयां गल्ला तम्हां का पैहलै ई खोज़ी
24	26	तैहीता ज़ै तिंयां तम्हां का बोले कि भाल़ा सह आसा बणैं ता तम्हैं निं बागै निखल़ी ज़ै कुंण इहअ बोले कि सह आसा इधी लुक्कअ द तम्हैं निं भरोस्सअ करी
24	27	किल्हैकि ज़ेही बिज़ल़ी पुर्बा का निखल़ी करै पछ़मा दी च़मकदी सोभी का शुझिआ तिहअ भाल़णअ हुंह मणछो शोहरूओ सोभी स्वर्गा का पृथूई लै फिरी एछदअ बी
24	28	ज़िधी ल्हासा होए तिधी हणीं गरली बी
24	29	तिन्नां धैल़ीए दुखसांगटा का बाद फिरनअ सुरज़ न्हैरअ और ज़ोथ हणीं काल़ी और सरगा का अल़णैं तारै और सरगे सारी शगती बी सिकणीं आजूपिछ़ू
24	30	तेभै शुझणअ तम्हां का मेरअ नछ़ैण सरगा दी तेभै हणैं पृथूईए सोभ खांनदानज़ातीए लोग हिक्का पटाकदै हुंह मणछो शोहरू भाल़णअ तिन्नां बडी शगती दी और बडै शगती और महिमां संघै सरगै बादल़ा बाती एछदअ
24	31	मुंह छ़ाडणैं नरशिंगेए एकी बडै बोला संघै आपणैं स्वर्ग दूत और तिन्नां सरगे एकी कूणैं का दुजै कूणैं तैणीं करनै च़ऊ दिशा का आपणैं छ़ांटै दै कठा
24	32	फेडूए बूटा का शिखल़ा उदाहरणा ज़ेभै तेते शाण्हटी नरम हआ ज़ांऊं तेथ प्लीर एछा ता तेभै हेरा तम्हैं ज़ाणीं कि बसंते ऋत आसा नेल़
24	33	ठीक इहअ ई ज़ांऊं तम्हां ईंयां गल्ला हंदी हेरनी ता तम्हैं समझ़ै कि तिंयां धैल़ै आसा नेल़ मतलब तिंयां गई डेहल़ा बागै पुजी
24	34	हुंह खोज़ा तम्हां का सत्त कि ज़ेभै तैणीं ईंयां गल्ला हई निं मुक्के तेभै तैणीं निं एसा पोस्तीए लोग मरनै आथी
24	35	सरग और पृथूई टल़णीं पर मंऐं ज़ुंण गल्ला बोली ईंयां हणीं सोभ पूरी
24	36	एसा गल्लो निं कोही का थोघ आथी कि ईंयां केभै हणीं नां एतो थोघ स्वर्ग दूता का आथी और नां शोहरू का पर एसा गल्लो थोघ आसा सिधअ बाप्पू परमेशरा का
24	37	ज़िहअ म्हारै पित्तर नूहे ज़मानैं हुअ तिहअ ई हणअ मुंह मणछे शोहरूओ फिरी एछणअ बी
24	38	किल्हैकि ज़िहै पाणीं करै हुई दी प्रल़या का पैहलै ज़ेभै तैणीं नूह ज़हाज़ा दी नांईं बेठअ तेभै तैणीं रहै लोग खांदैपिंदै और तिन्नां मांझ़ै रहा ती बैह शादी हंदी
24	39	ज़ांऊं तैणीं तिंयां पाणीं करै प्रल़या दी डुबी करै मूंऐं निं आथी तेभै तैणीं निं तिन्नां का किछ़ बी थोघ लागअ ठीक तिहअ ई हणअ तेभै बी ज़ेभै हुंह मणछो शोहरू एछणअ
24	40	तैहा घल़ी दूई ज़ण्हैं हणैं खेचै तिन्नां मांझ़ै एक च़कणअ उझै और एक छ़ाडणअ तिधी
24	41	दूई बेटल़ी हणीं संघा लागी दी शिला दी पिशदी एक च़कणीं उझै और दुजी छ़ाडणीं तिधी
24	42	तम्हैं रहै बिऊंतै किल्हैकि तम्हां का निं इहअ थोघ आथी कि थारअ प्रभू कसा धैल़ी एछणअ
24	43	पर इहअ लआ समझ़ी की ज़ै घरे मालका का इहअ थोघ हंदअ कि च़ोर केऊ पहरै एछणअ तै रहणअ त तेऊ बिऊंतै और आपणैं घरै निं दैणीं ती तेऊ च़ोरी हणैं
24	44	ठीक इहअ ई तम्हैं बी रहा हर बगत तैर किल्हैकि ज़हा घल़ी तम्हैं सोठी बी निं सकदै तेसा ई घल़ी एछणअ हुंह मणछो शोहरू बी
24	45	इहअ भरोस्सै करनै जोगी और समझ़कार मणछ कुंण आसा ज़सरै मालकै सह होरी टैहलू लै कामां ढेऊंदअ और कामां कराऊंदअ शैहण बणांअ ताकि तिन्नां लै रोटी पाणीं करे दैई
24	46	मालक हआ तेऊ टैहलू करै खुश ज़हा तेऊओ मालक इहअ ई करदै भाल़े
24	47	हुंह खोज़ा तम्हां का सत्त कि तेऊ बणांणअ सह आपणीं सारी ज़ैदातो भढारी
24	48	पर ज़ै सह कदुष्ट टैहलू इहअ सोठे कि मेरै मालका एछणा लै आसा अज़ी देर
24	49	संघा लागे सह होरी टैहलू च़िकदअ मारदअ और आप्पू शूरशराबा झुटदअ
24	50	ता तेऊ टैहलूओ मालक एछणअ तेसा धैल़ी फिरी ज़ेभै सह न्हैल़अ बी निं होए लागअ द ज़ेभै तेऊओ मालक एछणअ तेऊ का निं थोघ बी लागणअ
24	51	तेऊ लै भेटणीं एही घोर सज़ा ज़ेही कपटी मणछा भेटा और तिधी हणैं लोग सिधै लेरा लांदै और दाहे झोशा दी तिन्नां लै सिधअ दांदा पिशणैंओ काम
25	1	तेखअ बोलअ ईशू आपणैं च़ेल्लै लै ज़ेभै हुंह मणछो शोहरू फिरी एछणअ तेभै हणअ स्वर्गो राज़ तिन्नां दस कुंआरी शोहरी ज़िहअ ज़ुंण आपणैं मसालै ज़ाल़ी करै बैहा लै लाल़ी संघै साथणीं लाल़ै का मिलदी निखल़ी
25	2	तिन्नां मांझ़ै ती पांज़ ऐडी पर पांज़ ती समझ़कार
25	3	तिन्नैं ऐडी आपणैंआपणैं मसालै ज़ाल़ी करै ता निंयैं पर आपणैं हाथै निं होर तेल संघा निंयं
25	4	पर तिन्नैं समझ़कार शोहरी पाई आप्पू संघै तेले कुप्पी बी भरी करै
25	5	ज़ांऊं लाल़ै एछणा लै देरी पल़ी ता तिन्नां लागी राची निंजा करै उंघी और तिंयां सुत्ती
25	6	आधी राची शूणीं गाज़ैबाज़ेए छ़ेल़ कि हेरा लाल़अ आअ और सोभ साथणीं च़ाल्ला लाल़ी संघै लाल़ै का मिलदी
25	7	तेखअ लागी तिंयां दस कुंआरी आपणैंआपणैं मसालै ठीक करदी
25	8	ता तिन्नैं ऐडी बोलअ तिन्नां समझ़कार साथणीं का इहअ कि आपणैं तेला का दैआ थोल़अथोल़अ हाम्हां लै बी किल्हैकि म्हारै मसालै च़ाल्लै हिशी
25	9	तिन्नैं समझ़कार शोहरी दैनअ तिन्नां लै ज़बाब इहअ निं हआ कि अह तेल नां हाम्हां लै पूरअ हआ और नां तम्हां लै एता का आसा भलअ इहअ कि तम्हैं आणा हाट्टी का आप्पू लै होर तेल मोलै लई
25	10	ज़ांऊं तिंयां हाट्टी लै तेला मोल लंदी नाठी ता तेतरी गअ लाल़अ एछी और ज़ुंण तैर ती तिंयां ता नाठी लाल़ी पिछ़ू बैहे पांडा लै तेखअ हुअ दुआर बंद
25	11	पिछ़ू लागी दुआरा बागै खल़्हुई तिंयां दुजी कुंआरी शोहरी बी बोलदी हे मालक हे मालक हाम्हां लै बी खोल्ह पोर्ही दुआर
25	12	तेऊ दैनअ तिन्नां लै ज़बाब हुंह खोज़ा तम्हां का सत्त हुंह निं तम्हां बछ़ैणदअ कि तम्हैं कुंण आसा
25	13	बिऊंतै रहा किल्हैकि तम्हां का निं एसा गल्लो थोघ आथी कि सह साईत केभै हणीं ज़ेभै हुंह फिरी एछणअ
25	14	अह आसा तेऊ मणछे दशा ज़िहअ ज़ुंणी परदेसा लै डेऊंदी बारी आपणीं सारी ज़ैदात आपणैं टैहलू का डाही सभाल़ी
25	15	तेऊ दैनी एकी टैहलू का पांज़ सुन्नें सिक्कै करै भरी दी पांज़ थैली दुजै लै दैनी दूई थैली और चिऊथै लै दैनी सुन्नें सिक्कै करै भरी एक थैली मतलब तेऊ दैनअ हरेकी लै ज़ेतरअ ज़ुंण सभाल़ी सका त तेते साबै सोभी लै बांडी और आप्पू नाठअ सह परदेसा लै
25	16	तेखअ ज़हा का तेऊ सुन्नें सिक्कै करै भरी दी पांज़ थैली दैनी तेऊ किअ तेभी तेता करै लैणदैण शुरू और तिहअ करै खटै तेऊ तेता करै पांज़ सुन्नें सिक्कै करै भरी पांज़ थैली होर
25	17	इहअ करै ज़हा लै दूई सुन्नें सिक्कै करै भरी थैली आसा ती दैनी दी तेऊ बी खटै तेते दुगणैं सिक्कै होर
25	18	पर ज़हा लै सुन्नें सिक्कै करै भरी दी एक्कै थैली आसा ती दैनी दी तेऊ खण्हीं माटै दी एक डुघी खात्ती संघा ज़ुंण तेऊए मालकै सह सुन्नें सिक्कै करै भरी थैली आसा ती दैनी दी सह डाही तेऊ तेथ दाबी
25	19	तेखअ हुअ इहअ कि बडै भारी खास्सै धैल़ै बाद आअ तिन्नां टैहलूओ मालक घरा लै बापस संघा लागअ सह तिन्नां का साबा कताबा पुछ़दअ ताकि इहअ थोघ लागे कि तिन्नैं लैणदैण करी करै तिन्नैं कै खटअ
25	20	ज़हा लै सुन्नें सिक्कै करै भरी दी पांज़ थैली आसा ती दैनी दी तेऊ आणी सुन्नें सिक्कै करै भरी पांज़ थैली मालका सेटा लै होर संघा बोलअ तेऊ इहअ हे मालक तंऐं ज़ुंण मुल्है सुन्नें सिक्कै करै भरी पांज़ थैली आसा ती सभाल़ी दी भाल़ तेता करै खटी मंऐं पांज़ थैली भरी सुन्नें सिक्कै होर
25	21	तेऊए मालकै बोलअ तेऊ लै शाबाश हुंह हुअ ताह करै खुश तूह आसा राम्बल़अ और भरोस्सै करनै जोगी टैहलू किल्हैकि तंऐं किअ थोल़ै दी विश्वास मुंह बणांणअ तूह खास्सी च़िज़ो मालक और तूह हणअ मुंह संघै मेरी खुशी दी साझ़ू
25	22	इहअ ई ज़हा लै सुन्नें सिक्कै करै भरी दी दूई थैली आसा ती दैनी दी तेऊ बी आणी सुन्नें सिक्कै करै भरी दी दूई होर थैली संघा बोलअ इहअ हे मालक तंऐं ज़ुंण मुखा सुन्नें सिक्कै करै भरी दी दूई थैली आसा ती सभाल़ी दी भाल़ मंऐं खटी तेता करै सुन्नें सिक्कै करै भरी दूई थैली होर
25	23	तेऊ मालकै बोलअ तेऊ लै शाबाश तूह आसा मेरअ भरोस्सै जोगी टैहलू तुबी रहअ थोल़ै दी विश्वासी तुबी बणांणअ मुंह ऐबै खास्सी गल्लो मालक और तुबी हणअ मुंह संघै मेरी खुशी दी साझ़ू
25	24	खिरी आअ सह ज़हा सुन्नें सिक्कै करै भरी एक्कै हांडअ भेटअ त तेऊ बी बोलअ मालका सेटा एछी करै हे मालक मुखा त तेरअ थोघ कि तूह आसा बडअ काठअ मणछ तूह करा होरीए कामां का बी आप्पू लै कमाई ज़िधी नांईं बऊंदअ तिधा का लऊआ और ज़िधी नांईं छिंगदअ तिधा का झाल़ा
25	25	तैही लागी मुंह ताखा डौर कि तेरी ज़ैदात निं लोल़ी मेरै भलै बरैबाद हुई तेता का डाही मंऐं सह तंऐं दैनी दी सुन्नें सिक्कै करै भरी थैली माटै जैंदरी खात्ती दाबी भाल़ अह आसा सह ई सुन्नें सिक्कै करै भरी दी थैली ज़ुंण तंऐं आसा ती मुखा सभाल़ी दी
25	26	तेऊए मालकै दैनअ तेऊ लै ज़बाब हे कदुष्ट नज़ाहणै टैहलूआ ज़ै ताखा इहअ थोघ त कि ज़िधी हुंह नांईं बऊंदअ तिधा का लऊआ और ज़िधी हुंह नांईं छिंगदअ तिधा का झाल़ा
25	27	तै तंऐं मेरै ढबै कसा बपारी लै बैज़ा दी किल्है निं दैनै ताकि हुंह तिन्नां का बैज़ा सुत्ता संघी ता लंदअ बापस
25	28	तेखअ बोलअ तेऊ मालकै होरी टैहलू लै एऊ का मांगा ऐहा सुन्नें सिक्कै करै भरी दी थैली ओर्ही और एता दैआ तेऊ लै ज़हा का सुन्नें सिक्कै करै भरी दस थैली आसा
25	29	किल्हैकि सह हेरेक मणछ ज़ुंण तेऊ का आसा सह तेता करै बधिया बर्ताअ करी ज़ाणें तेऊ लै दैणअ होर और ज़ेतरी तेऊ ज़रुरत आसा तेऊ का हणअ तेता का खास्सअ ज़ुंणी मणछै बधिया बर्ताअ नांईं किअ तेऊ का मांगणअ सह बी पोर्ही ज़ुंण धख ज़िहअ तेऊ का होए बी
25	30	ता एऊ नकाम्मैं टैहलू पाआ न्हैरी खुडी दी ज़िधी सिधअ लेरा लाणैं और दाहे झोशा दी दांदा पिशणैंओ काम आसा
25	31	ज़ांऊं हुंह मणछो शोहरू आपणीं महिमां दी फिरी एछणअ और सारै स्वर्ग दूत मुंह संघै एछणैं तेभै हणअ हुंह आपणीं महिमां दी आपणीं राज़गादी दी सोभी लोगे न्याय करदअ बेठअ द
25	32	तेभै करनी मुंह सोभै ज़ाती कठा ज़िहअ फुआल बाकरी का भेडा ज़ुदी करा तिहै ई करनै धर्मीं और पापी मणछ एकीदुजै का ज़ुदै
25	33	भेडा करनी मुंह आपणीं दैहणीं पाशल़ी और बाकरी करनी तेऊ आपणीं बाऊंईं पाशल़ी खल़ी
25	34	तेभै बोल़णअ मुंह राज़ै आपणीं दैहणीं पाशल़ी आल़ै लै हे लोगो ज़हा लै मेरै बाप्पू बर्गत दैनी तम्हैं एछा तेसा राईसीए हाकम बणां ज़ुंण तम्हां लै तधू आसा बणांअ द ज़धू संसार बणांअ
25	35	किल्हैकि हुंह त भुखअ और तम्हैं दैनअ मुल्है खाणां लै हुंह त नचिशअ और तम्हैं पणैंऊंअ मुखा पाणीं हुंह त परदेसी और तम्हैं दैनी मुल्है आपणैं घरै रहणा लै ज़ैगा
25	36	हुंह त नांगअ और तम्हैं दैनै मुल्है बान्हणां लै झिकल़ै हुंह त बमार और तम्हैं की मेरी हेर सभाल़ हुंह त कैद खानै दी बंद किअ द और तम्हैं आऐ मुंह सेटा लै हेरा सभाल़ा
25	37	तेभै दैणअ धर्मीं मणछा तेऊ लै इहअ ज़बाब हे प्रभू हाम्हैं कधू भाल़अ तूह भुखअ कि हाम्हैं खैऊअ और तूह कधू त नचिशअ कि ताखा पणैंऊंअ हाम्हैं पाणीं
25	38	हाम्हैं कधू भाल़अ तूह परदेसी कि घरै डाहअ और कधू त नांगअ कि हाम्हैं ताखा झिकल़ै बन्हैऊंऐं
25	39	कधू त तूह बमार कधू त तूह कैद खानै दी और कधू आऐ हाम्हैं ताह सेटा लै हेरा सभाल़ा
25	40	तेभै दैणअ मुंह धर्मीं राज़ै तिन्नां लै ज़बाब हुंह खोज़ा तम्हां का सत्त कि ज़ुंण तम्हैं मुंह दी विश्वास करनै आल़ै होछ़ै का होछ़ै भाईबैहणी मांझ़ै कसा एकी संघै बी किअ सह किअ तम्हैं मुल्है
25	41	तेखअ बोल़णअ मुंह आपणीं बाऊंईं पाशल़ी आल़ै लै हे शापा दी पल़ै दै लोगो मुंह सेटा का डेओआ सदा रहणैं आल़ी आगीए घैनै जैंदरी ज़ुंण शैताना और तेऊए दूता लै आसा परमेशरै बणांईं दी
25	42	किल्हैकि ज़ेभै हुंह भुखअ त तेभै निं तम्हैं मुल्है रोटी दैनी हुंह त नचिशअ और तम्हैं निं मुखा पाणीं बी पणैंऊंअ
25	43	हुंह त परदेसी पर तेभै निं तम्हैं मुल्है आपणैं घरै रहणा लै ज़ैगा दैनी हुंह त नांगअ और तम्हैं निं मुल्है झिकल़ै दैनै हुंह त बमार और कैद खानै दी पर तम्हैं निं मेरी हेर सभाल़ की
25	44	तेभै दैणअ तिन्नां मुल्है ज़बाब हे प्रभू हाम्हैं कधू भाल़अ तूह भुखअ नचिशअ नांगअ परदेसी बमार या कैद खानै दी और कधू निं हाम्हैं तेरी सेऊआ टैहल की
25	45	तेभै दैणअ मुंह तिन्नां लै ज़बाब हुंह खोज़ा तम्हां का सत्त कि ज़ुंण तम्हैं मेरै इना होछ़ै का होछ़ै बैहणी और विश्वासी भाईए मज़त करना लै हुधूऐ तिंयां हुधूऐ तम्हैं मुल्है
25	46	एते तैणीं आसा अह सदा रहणैं आल़ी सज़ा तम्हां बाऊंईं पाशल़ी आल़ै लै दैहणीं पाशल़ी आल़ै धर्मीं मणछा भेटणीं सदा रहणैं आल़ी लै ज़िन्दगी
26	1	ज़ांऊं ईशू इना गल्ला बोली मुक्कअ ता तेखअ लागअ सह आपणैं च़ेल्लै लै बोलदअ
26	2	तम्हां का आसा थोघ कि दूई धैल़ै बाद आसा फसहेओ थैर हुंह मणछो शोहरू ढाकणअ क्रूसा दी मारना लै
26	3	तेखअ प्रधान परोहित और मुखियै की काईफा नांओंए माहा परोहिते खोल़ै कठा हई एक पांच़ी
26	4	तिधी तिंयां लागै आप्पू मांझ़ै जोगा करदै कि ईशू ढाकणअ हाम्हां छ़ल़कपट करी करै बी और सह पाणअ मारी
26	5	तेखअ तिंयां इहअ बी लागै बोलदै कि जाचे धैल़ी निं हाम्हां इहअ करनी इहअ निं हआ कि लोग करे हाल्लअगोल्लअ
26	6	ज़ांऊं ईशू बेतनियाह गराऊंऐं शमौन कोल़्हे बमारी आल़े घरै त
26	7	ता एक बेटल़ी आई और संगमरमरे एकी भांडै दी एक खुशबूदार किम्मती तेल आणअ और ज़ांऊं ईशू रोटी खांदअ त बेठअ द ता तेसा तरैल़अ तेऊए मुंडै
26	8	एता भाल़ी बोलअ रोशै मारै च़ेल्लै इहअ कि अह एतरी किम्मती तेल किल्है किअ एसा बरैबाद
26	9	अह सका त खास्सी किम्मती बिकी और तिन्नां ढबै सका तै दुखी दल़िदरा लै बांडी
26	10	अह गल्ल हेरी ईशू समझ़ी और तेऊ बोलअ तिन्नां लै इहअ एसा छ़ाडा एसा किल्है करा तम्हैं तंग ऐहा किअ मुल्है भलअ
26	11	गरीब रहणैं कबल्लै तम्हां ई संघै तम्हैं ज़ेभै च़ाहे तेभै सका तिन्नां लै दैई पर हुंह निं तम्हां संघै कबल्लअ च़ाल्लअ रहई
26	12	एसा ज़ुंण अह मेरी देही दी खुशबूदार किम्मती तेल तरैल़अ अह की एसा मेरी देही दाबणा लै तैरी
26	13	हुंह खोज़ा तम्हां का सत्त कि सारै संसारै ज़िधी बी मेरै बारै खुशीओ समाद प्रच़ार होए तिन्नां लोगा खोज़णअ एसरै बारै बी कि एसा मुल्है किज़ै किअ
26	14	तेखअ बोलअ यहूदा इसकरोती नांओंए च़ेल्लै तिन्नां बारा मांझ़ै एकी प्रधान परोहिता सेटा डेऊई करै
26	15	ज़ै हुंह ईशू थारै हाथै ढाकणैं दैंऊं ता तम्हां मुल्है कै दैणअ तिन्नैं बोलअ इहअ कि ताल्है दैणैं तिह च़ंदीए सिक्कै तोली करै
26	16	ताऊं तेभी पोर्ही लागअ सह ईशू ढाकणें मोक्कै भाल़अ
26	17	फसहे रोटीए थैरा का पैहली धैल़ी लागै च़ेल्लै ईशू का पुछ़दै हे प्रभू तूह किधी च़ाहा कि हाम्हैं ताल्है फसहे थैरे रोटी बणांणें तैरी करे
26	18	ईशू बोलअ तिन्नां लै तम्हैं डेओआ नगरी लै तिधी भेटणअ तम्हां एक मणछ तेऊ लै बोलै कि गूरू बोला इहअ कि मेरअ बगत आसा नेल़ और मुंह मनाऊंणअ तेरै घरै च़ेल्लै संघै एछी अह फसहेओ थैर
26	19	इहअ करै च़ेल्लै बी किअ ज़िहअ ईशू बोलअ तिहअ ई और फसहे थैरो भोज़ तैर किअ
26	20	ज़ांऊं सान्ह पल़ी ता ईशू बेठअ तिन्नां बारा च़ेल्लै संघै रोटी खांदअ
26	21	ज़ांऊं तिंयां खांदै लागै ता ईशू बोलअ तिन्नां लै हुंह खोज़ा तम्हां का सत्त कि तम्हां मांझ़ै बझ़ैल़णअ हुंह कसा एकी ज़ण्हैं ढाकणैं
26	22	एसा गल्ला शूणीं हुऐ तिंयां हुऐ बडै भारी दुखी और तिंयां लागै एकएक करी करै बारीबारी तेऊ का पुछ़दै हे गूरू सह हुंह किनी आसा
26	23	ईशू दैनअ तिन्नां लै ज़बाब ज़ुंणी मुंह संघै एभै मेरै थाल़ू का खाअ तेऊ ई बझ़ैल़णअ हुंह ढाकणैं
26	24	हुंह मणछो शोहरू ता मरनअ तेऊ ई साबै ज़िहअ मेरै बारै लिखअ द आसा पर तेऊ मणछा लै एछणी बडी भारी खरी ज़हा हुंह ढाकणैं बझ़ैल़णअ तेऊ लै त भलअ इहअ ई कि तेऊओ ज़ल्म ई नांईं हंदअ
26	25	तेखअ यहूदा इसकरोती ज़ुंणी ईशू ढाकणैं लाअ त बझ़ैल़ी तेऊ बोलअ ईशू लै हे गूरू सह हुंह किनी आसा ईशू बोलअ तेऊ लै तंऐं हेरअ एभै बोली
26	26	ज़ांऊं तिंयां रोटी खांदै बेठै ता ईशू परमेशरो शूकर करी करै रोटी चोल़ी और तिन्नां च़ेल्लै लै दैई करै बोलअ हुंज़ा खाआ अह आसा मेरी देही
26	27	तेखअ ईशू अंगूरे रसा करै भरअ द कटोरअ हाथै च़कअ और परमेशरो शूकर करी करै आपणैं च़ेल्लै लै दैई बोलअ एता का झुटा तम्हैं सोभै
26	28	किल्हैकि अह आसा मेरअ लोहू अह आसा परमेशरे मणछा नऊंईं करार अह बहाऊंणअ तम्हां मांझ़ै कईए पाप माफ करना लै बल़ीदान करी करै
26	29	हुंह बोला तम्हां लै इहअ कि अह अंगूरो रस निं मुंह तेभै तैणीं झुटणअ ज़ेभै तैणीं तम्हां सोभी संघै बेशी आपणैं बाप्पूए राज़ा दी नऊंअ अंगूरो रस निं झुटूं
26	30	तेखअ नाठै तिंयां भज़न बोलदी करै बागै जैतून धारा लै
26	31	तेखअ बोलअ ईशू तिन्नां लै तम्हैं हणैं आझ़ राची ई मुखा दूर किल्हैकि शास्त्रा दी आसा लिखअ द मुंह पाणअ फुआल मारी और छ़ुंडे भेडा छिंघणीं ओरीपोरी
26	32	पर मुंह डेऊणअ ज़िऊंदै हई करै तम्हां का पैहलै गलील लाक्कै लै
26	33	एसा गल्ला शूणीं बोलअ पतरसै होर लागे ताह छ़ाडी करै डेऊंदै पर हुंह निं ताखा दूर डेऊंदअ
26	34	ईशू बोलअ तेऊ लै हुंह खोज़ा ताखा सत्त कि आझ़ एसा ई राची मुर्गै दूई बारी बाशणैं का पैहलै हुधणअ तूह मेरै बारै चिई बारी
26	35	पतरसै दैनअ ईशू लै ज़बाब ज़ै मुंह ता संघै मरनअ बी पल़े तैबी निं हुंह तेरै बारै हुधदअ और इहअ ई बोलअ तिन्नैं होरी च़ेल्लै बी
26	36	तेखअ नाठअ ईशू गतसमनीं नांओंए ज़ैगा दी संघा बोलअ आपणैं च़ेल्लै लै इधी रहै तेभै तैणीं बेशी ज़ेभै तैणीं कि हुंह प्राथणां करी फिरी नां एछूं
26	37	तेऊ निंयैं पतरस और जबदीओ शोहरू दुहै आप्पू संघा और ईशूए भर्हुऐ गल़ दुखा दी
26	38	तेखअ बोलअ ईशू मेरअ ज़िऊ आसा बडअ दुखी इहअ कि मेरै च़ाल्लै ज़िहै प्राण निखल़ी तम्हैं खल़्हिया इधी और बिहुदै रहा
26	39	तेखअ नाठअ ईशू धख आजू संघा लागअ उटी बाखा प्राथणां करदअ हे परमेशर ज़ै हई सके ता तै कर मुखा एसा घल़ी एऊ दुखा दूर तैबी ज़िहअ हुंह च़ाहा तिहअ निं पर ज़िहअ तूह च़ाहा तिहअ लोल़ी हुअ
26	40	तेखअ आअ ईशू तिन्नां चिई च़ेल्लै सेटा और तिंयां सुत्तै दै भाल़ी करै बोलअ तेऊ पतरसा लै तम्हैं एकी घल़ी बी निं बिहुदै रही सकै
26	41	बिहुदै रहा और प्राथणां करदै रहा लागी कि तम्हैं परिक्षा दी पल़ी करै पाप नां करे आत्मां ता आसा तैर पर अह देही आसा दुबल़ी
26	42	तेखअ नाठअ ईशू दुजी बारी प्राथणां करदअ और तेऊ की एही प्राथणां हे मेरै बाप्पू ज़ै मेरै झुटै बाझ़ी अह दुखो कटोरअ नांईं हटी सकदअ तै लोल़ी तेरी मरज़ी पूरी हुई
26	43	तेखअ आअ सह भी आपणैं च़ेल्लै सेटा लै और तेऊ भाल़ै तिंयां घणीं निंजा सुत्तै दै
26	44	ईशू नाठअ तिन्नां छ़ाडी भी प्राथणां करदअ और सह ई गल्ल बोली प्राथणां दी चिऊथी बारी
26	45	तेखअ आअ भी ईशू आपणैं च़ेल्लै सेटा और तिन्नां लै बोलअ तम्हैं रहा सुत्ती बतेर्है सुत्तै ऐबै भाल़ा सह घल़ी गई एछी हुंह मणछो शोहरू लाअ पापी मणछे हाथै ढाकी
26	46	खल़ै उझ़िआ च़ाल्ला हेरा ज़ुंणी हुंह ढाकी आसा लाअ द सह गअ एछी
26	47	ईशू त इहअ बोलदअ ई लागअ द कि यहूदा ज़ुंण बारा च़ेल्लै मांझ़ै एक त सह आअ और तेऊ संघै आऐ प्रधान परोहिता और मुखियै छ़ाडै खास्सै लोग हाथै तलबारा और शोठै पाई
26	48	यहूदा इसकरोती त तिन्नां लै इहअ डाहअ द बोली कि ज़हा लै हुंह माख्खी दैंऊं सह ई आसा ईशू तेऊ करै तम्हैं कैद
26	49	तिधी पुजधी सह तेभी ईशू सेटा लै आअ और बोलअ हे गूरू नमस्ते संघा तेऊ दैनी ईशू लै च़ुंज़ी माख्खी
26	50	ईशू बोलअ तेऊ लै हे साथी ज़ेऊ कामां लै तूह आअ द आसा तेऊ कर तेखअ तिंयां होर ईशू सेटा लै आऐ और तिन्नैं किअ ईशू कैद
26	51	ईशू नेल़ खल़्हुऐ दै च़ेल्लै मांझ़ै काढी एकी आपणीं तलबार और तेऊ बाही माहा परोहिते टैहलू लै ता तेऊओ कान शोटअ धरनीं
26	52	तेखअ बोलअ ईशू तेऊ लै आपणीं तलबार डाह काठी भितरी किल्हैकि ज़ुंण होरी तलबारा करै मारा तिंयां पाणै कसा होरी तलबारा ई करै मारी
26	53	तूह एसा गल्ला निं समझ़दअ आथी कि हुंह सका आपणैं बाप्पू का एही अरज़ बी करी कि स्वर्ग दूते छ़ाड बारा दला का बी खास्सै मुंह सेटा लै ता सह सका एभी छ़ाडी
26	54	पर इहअ हणअ आसा ज़रूरी नांईं ता पबित्र शास्त्रे गल्ला किहअ करै हणीं पूरी
26	55	तेखअ तेसा ई घल़ी ईशू तिन्नां लोगा लै बोलअ तम्हैं कै हुंह डाकू समझ़अ कि मुंह ढाकदै आसा तलबारा और शोठै पाई निखल़ै दै हुंह ता हर धैल़ै तम्हां संघा मांदरै शिक्षा दैआ त तेभै किल्है निं हुंह तम्हैं ढाकअ
26	56	पर ईंयां सोभै गल्ला हुई एते तैणीं कि परमेशरे गूरै बोली दी गल्ला पूरी होए तेखअ ठुर्है तिधा का सारै च़ेल्लै और ईशू डाहअ तिधी कल्ही
26	57	ईशू ढाकणैं आल़ै निंयं सह काईफा माहा परोहिता सेटा लै और तिधी तै शास्त्री और मुखियै कठा हुऐ दै
26	58	पतरस बी नाठअ तिन्नां पिछ़ूपिछ़ू माहा परोहिते खोल़ै तैणीं और तिन्नें टैहलू संघै रहअ फैंसलै न्हैल़अ बेठी
26	59	प्रधान परोहित और सारी सभा ती ईशू मारना लै इहै लोगा लोल़ै लागै दै ज़ुंण तेऊए खलाफ झ़ुठी गवाही दैए
26	60	पर बडै भारी झ़ुठै गवाह आणै पर तेखअ बी निं तिन्नां ईशू मारना लै दोश भेटी निस्सअ
26	61	खिरी बोलअ दूई ज़ण्हैं इहअ एऊ बोलअ इहअ कि अह सका एऊ परमेशरे मांदरा ढोल़ी और चिई धैल़ै भितरी सका भी बणांईं
26	62	तेखअ माहा परोहितै खल़ै हई करै बोलअ तूह बोलदअ किल्है निं आथी ईंयां लोग भाल़ तेरै खलाफ कै किज़ै बोला
26	63	पर ईशू रहअ च़ुप्पी और तेखअ बोलअ माहा परोहितै हुंह दैआ ताल्है पबित्र ज़िऊंदै परमेशरे सोह कि ज़ै तूह परमेशरो शोहरू मसीहा आसा तै खोज़ हाम्हां का
26	64	तेखअ बोलअ ईशू तेऊ लै तंऐं हेरअ आप्पै बोली पर हुंह बोला तम्हां का इहअ बी कि एभा पोर्ही भाल़णअ तम्हां हुंह मणछो शोहरू सर्वशक्तिमान परमेशरे दैहणै बेठअ द और सरगे बादल़ा दी भाल़णअ तम्हां एछदअ
26	65	तेखअ माहा परोहितै रोशै आपणअ च़ोल़अ धैल़ी करै बोलअ एऊ की परमेशरे निंदा ऐबै निं हाम्हां कोही गवाहीए ज़रुरत आथी तम्हैं सोभी बी हेरी अह गल्ला शूणीं कि अह बोला आप्पू लै परमेशर और इहअ करै की एऊ परमेशरे निंदा
26	66	तम्हां होरीए कै राऐ आसा तिन्नैं होरी बोलअ अह आसा मारनै ई जोगी
26	67	तेखअ थुकअ तिन्नैं ईशूए मुंहां लै संघा कोई लागै तेऊ लै धमुक्कै बाहंदै होरी ढोपी तेऊए आछी संघा लागै तेऊ लै च़ैंडै बाही करै इहअ बोलदै
26	68	ज़ै तूह मसीहा आसा तै खोज़ हाम्हां का कि ताल्है कुंणी बाही
26	69	पतरस त बागै खोल़ै बेठअ द तेऊ का लागी तिधी एक बेटल़ी इहअ पुछ़दी तुबी त एऊ गलीली ईशू संघै भाल़ी
26	70	पतरसै किअ तिन्नां सोभी सम्हनै इहअ बोली करै नांईं तूह किज़ै बोला मुखा निं किछ़ी गल्लो थोघ आथी
26	71	तेखअ नाठअ पतरस डेहल़ा बागै तिधी बी बोलअ एकी होरी पतरसा भाल़ी करै तिन्नां होरी का अह बी त नासरत गराऊंए ईशू संघै
26	72	पतरसै किअ सोह काढी करै नांईं कि हुंह निं तेऊ मणछा बछ़ैणदअ बी आथी
26	73	थोल़ी घल़ी बाद ज़ुंण तिधी तै तिन्नैं बोलअ पतरसा सेटा एछी करै तेरअ बोल च़ाल खोल्हा तेरअ इहअ भेद कि तूह आसा ज़रूर तिन्नां ई मांझ़ै एक
26	74	तेखअ लागअ पतरस भी सफाई दैंदअ और सोह काढदअ कि हुंह निं तेऊ मणछा बछ़ैणदअ ई आथी और तेभी बाशअ मुर्गअ बी
26	75	पतरसा फिरी सह गल्ल आद ज़ुंण ईशू तेऊ लै बोली ती मुर्गै दुजी बारी बाशणैं का पैहलै हुधणअ ताह मेरै बारै चिई बारी सह नाठअ तिधा का बागै और सह लागअ हिंह करै लेरा लांदअ
27	1	दोती दोथी सोभै प्रधान परोहित मुखियै शास्त्री और सारी माहा सभा दी बेठै दै सोभी किअ ईशू लै मौते सज़ा दैणा लै जोग
27	2	तेखअ निंयं ईशू तिन्नैं बान्हीं करै राजपाल पिलातुसा सेटा लै
27	3	ज़ांऊं यहूदा इसकरोती का थोघ लागअ कि ईशू लै लाअ तिन्नैं झ़ुठअ दोश और तिंयां च़ाहा तेऊ मारनअ ता सह पछ़ताअ तेखअ बडअ भारी और तेऊ दैनै तिंयां तिह च़ंदीए सिक्कै प्रधान परोहिता और मुखियै लै बापस
27	4	तेखअ बोलअ तेऊ तिन्नां लै इहअ बी मंऐं किअ अह पाप कि नर्दोश मणछ दैनअ थारै हाथै मारना लै तिन्नैं बोलअ इहअ हाम्हां किज़ै आसा एता ज़ाण तूह
27	5	तेखअ शोटै तेऊ तिंयां सिक्कै मांदरे खोल़ै और आप्पू लै दैनी फांसी
27	6	प्रधान परोहितै बोलअ तिन्नां सिक्कै लै इहअ म्हारै बधाने साबै निं इना सिक्कै हाम्हैं मांदरे भढारै डाही सकदै किल्हैकि ईंयां ढबै दैनै तै हाम्हैं कसा मणछा मारना लै किम्मत
27	7	ता तिन्नैं किअ आप्पू मांझ़ै जोग और तिन्नां सिक्कै करै लअ परदेसी दाबणा लै एकी खमारो खेच मोलै
27	8	इहअ करै आसा तेऊ खेचा नांअ आझ़ तैणीं लोहूओ खेच पल़अ द
27	9	इहअ करै हुअ परमेशरे गूर यिर्मयाह बोलअ द बैण पूरअ तिन्नैं च़कै तिंयां तिह सिक्कै मतलब पैहलै ई दैनै दै मोलैइस्राएली लोगे पित्तरै त हेरअ द पैहलै ई बोली कि तेऊओ ज़ल्म हणअ
27	10	और ज़िहअ प्रभू मुल्है हुकम दैनअ त तिहअ ई दैनअ तिन्नैं खमारे खेचो मोल
27	11	ज़ांऊं ईशू राजपाल पिलातुस सम्हनै खल़अ त ता तेऊ पुछ़अ ईशू का तूह कै यहूदी लोगो राज़अ आसा ईशू बोलअ तंऐं हेरअ आप्पै बोली
27	12	ज़ेभै प्रधान परोहित और मुखियै ईशू लै दोशा लांदै तै लागै दै तेभै निं ईशू तिन्नां लै किछ़ बी ज़बाब दैनअ
27	13	एता लै बोलअ पिलातुसै ताखा कै शुण्हदअ निं आथी कि ईंयां लोग ताल्है केतरी गल्ले दोशा आसा लांदै लागै दै
27	14	पर ईशू निं तेऊए गल्लो बी किछ़ै ज़बाब दैनअ इधी तैणीं कि पिलातुस बी हुअ रहैन
27	15	पिलातुसो त इहअ रबाज़ कि सह करा त तेऊ फसहे थैरे धैल़ी एकी कैदी आज़ाद ज़ुंण कैद खानै दी होए और ज़हा लै लोग आज़ाद करने अरज़ करे
27	16	तेऊ ज़मानैं त बरोबा नांओं एक मशूर कैदी कैद खानै दी बंद किअ द
27	17	ता ज़ांऊं तिंयां कठा हुऐ पिलातुसै बोलअ तिन्नां लै तम्हैं कसा च़ाहा कि हुंह छ़ाडूं तम्हां लै बरोबा छ़ाडूं कि ईशू ज़हा लै मसीहा बोला
27	18	तेऊ का आसा त थोघ कि ईशू आसा तिन्नैं ज़िदै मारै बाझ़ी दोशै ढाकअ द
27	19	ज़ांऊं सह न्याय आसना दी बेठअ द त ता तेऊए लाल़ी दैनअ तेऊ लै समाद तूह धर्मीं मणछे मांमलै दी निं हाथ पाई आथी किल्हैकि मुंह आसा हुअ द सुपनै करै बडअ भारी दुख
27	20	प्रधान परोहितै और मुखियै होर लोग इहै शकाऊऐ कि तम्हैं मांगै बरोबा और ईशू लै बोलै इहअ कि एऊ पाआ मारी
27	21	पिलातुसै ज़ांऊं इहअ पुछ़अ कि इना दूई मांझ़ै तम्हां कुंण लोल़ी कि तम्हां लै हुंह छ़ाडूं ता तिन्नैं सोभी बोलअ इहअ हाम्हां लै छ़ाड बरोबा
27	22	पिलातुसै पुछ़अ तिन्नां का तै ईशूओ ज़हा लै मसीहा बोला एऊओ कै करूं तिन्नैं सोभी बोलअ इहअ कि एऊ पाआ क्रूसा दी मारी
27	23	पिलातुसै बोलअ तिन्नां लै किल्है एऊ किज़ै बूरअ काम किअ पर तिन्नैं लाई होर भी ज़ोरैज़ोरै लैल़ा एऊ छ़ड़ाऊआ क्रूसा दी
27	24	ज़ांऊं पिलातुसै भाल़अ कि अह गल्ल निं हणैं आल़ी आथी और इनै लाअ होर बी हाल्लअगोल्लअ करी ता तेऊ पाणींओ कटोरअ मांगअ और तिन्नां सम्हनै धोऐ आपणैं हाथ तेखअ बोलअ तिन्नां लै हुंह आसा एऊ धर्मीं मणछे लोहू का नर्दोश और एता ज़ाणा तम्हैं ई
27	25	तेखअ दैनअ तिन्नैं सोभी लोगै ज़बाब एऊ मारनैओ दोश लोल़ी हाम्हां और म्हारै शोहरू लै लागअ
27	26	इहअ शूणीं करै किअ पिलातुसै लोगा खुश करनै तैणीं बरोबा कैद खानै का आज़ाद और ईशू दैनअ कोल़ै करै च़िकी क्रूसा दी छ़ड़ाऊंणा लै
27	27	तेखअ निंयं मुखिये सपाही ईशू कैद खानै भितरा लै और सपाहीओ दल किऐ तेऊ फेर खल़ै
27	28	तेखअ बन्हैऊंअ तेऊए झिकल़ै खोल्ही करै तेऊ लै लाल च़ोल़अ
27	29	और झ़रीलै कांडैओ मुगट डाहअ गुंदी करै तेऊए मुंडा प्रैंदै और हाथै दैनी एक शोठी और तेऊ सम्हनै ज़ान्हूं दी बेशी लागै ठठै करदै हे यहूदी लोगे राज़ैआ नमस्ते
27	30	तिन्नैं ईशूए मुंहां दी थुकअ और तेऊ ई शोठै करै लागै तेऊए मुंडै बाहंदै
27	31	ज़ांऊं तिंयां ठठअमखौल करी मुक्कै तेखअ खोल्हअ तिन्नैं तेऊ का बैंज़णीं रंगो च़ोल़अ पोर्ही और तेऊ का बन्हैऊंऐं तेऊए ई झिकल़ै तेखअ निंयं क्रूसा दी मारना लै येरुशलेम नगरी बागै
27	32	बागै डेऊंदी बारी भेटअ तिन्नां एक शमौन नांओं कुरेन नगरी का आअ द मणछ और तिन्नैं सह नभैऊशै ढाकअ और तेऊ लै बोलअ ज़ोराज़ोरी कि क्रूस च़क
27	33	तेखअ तेसा ज़ैगा ज़हा लै गुलगुता बोला मतलब खोपल़ीए ज़ैगा पुजी करै
27	34	दैनअ तिन्नैं मुर्र नांओंए दुआई राल़अ द अंगूरो मिल्लअ रस झुटणा लै पर ईशू निं सह च़ाखी करै झुटणअ च़ाहअ
27	35	तेखअ छ़ड़ाऊअ तिन्नैं ईशू क्रूसा दी और तिन्नैं सपाही आप्पू मांझ़ै परच़ी पाई करै तेऊए झिकल़ै बांडै
27	36	और तिंयां रहै तिधी पहरी बेशी
27	37	पिलातुसै लिखअ एकी तगती दी ईशूओ दोश और सह टोकी क्रूसे च़ुंडी तेथ त लिखअ द नासरत नगरीओ ईशू यहूदी लोगो राज़अ
27	38	तिन्नैं छ़ड़ाऊऐ क्रूसा दी दूई डाकू बी एक ईशूए दैहणीं बाखा और एक बाऊंईं बाखा
27	39	तेसी बाती एछदैडेऊंदै करा तै आपणैं मूंड झ़ल़ाऊई करै तिन्नें निंदा
27	40	संघा करा तै तिंयां इहअ बोली हे मांदरा ढोल़णैं आल़ैआ और चिऐ धैल़ै बणांणैं आल़ैआ तूह आप्पू ता बच़ ज़ै तूह परमेशरो शोहरू आसा तै होथ क्रूसा का धरनीं
27	41	इहअ ई प्रधान परोहित बी शास्त्री मुखियै लागै सोभ ठठै करदै और तिंयां बोला तै इहअ कि
27	42	होर हेरै एऊ बच़ाऊई पर आप्पू निं अह बच़ी सकदअ अह ता इस्राएलो राज़अ आसा ऐबै ज़ै अह क्रूसा का धरनीं होथे तै करनअ हाम्हां बी एऊ दी विश्वास
27	43	अह ता परमेशरा दी भरोस्सअ डाहा ज़ै सह च़ाहा तै ऐबै छ़ड़ैऊऐ एऊ किल्हैकि अह बोला त इहअ हुंह आसा परमेशरो शोहरू
27	44	इहअ ई ज़ुंण तिंयां ईशू संघै डाकू बी तै क्रूसा दी छ़ड़ाऊऐ दै तिंयां बी लागै ईशूए निंदा करदै
27	45	दपहरा पोर्ही चिऊथै पहरै तैणीं रहअ तेऊ देशै घोर न्हैरअ हई और उडै तैणीं रही ज़ेही राच पल़ी
27	46	चिऊथै पहरै नेल़ ईशू आपणीं बोली दी ज़ोरैज़ोरै बोलअ इलोई इलोई लम्मा शबक्तनी मतलब हे मेरै परमेशर हे मेरै परमेशर तंऐं हुंह किल्है छ़ाडअ
27	47	ता ज़ुंण तिधी खल़्हुऐ दै तै तिन्नां मांझ़ै बोलअ कई लोगै इहअ अह आसा एलियाह लै हाक्का लांदअ लागअ द
27	48	एक आअ ठुर्ही करै और मिल्लै अंगूरे रसा दी चुशू डबेऊअ और नगाल़ीए च़ुंडी दी चैल़ी करै दैनअ तेऊए खाखा च़ाखणा लै
27	49	ता होरी बोलअ इहअ कि खल़्हिया भाल़ा हैनूं कि एलियाह एछा बी एऊ बच़ाऊंदअ
27	50	तेखअ शोटै ईशू ज़ोरै लैल़ पाई आपणैं प्राण
27	51	तै हेरा परमेशरे मांदरै लाअ द परदअ धेल़्हुअ प्रैंदा का थाल्लै तैणीं दूई बाखा लै और सारी पृथूई हुई ज़ाज़री और भिल़ी दी लागै पात्थर चटकारदै
27	52	घोरी खुल्ही और मूंऐं दै पबित्र लोगे ल्हासा हुई ज़िऊंदी
27	53	और ज़िऊई करै नाठै तिंयां पबित्र नगरी लै और बडै भारी लोगा का तिंयां शुझुऐ बी
27	54	तेखअ एकी सुबैदारै ज़ुंण तिधी ईशू नेल़ पहरी त ज़ुंण सह ज़ाज़री तिधी हुई ती तेता भाल़ी डरअ और बोलअ अह आसा सच्च़ी परमेशरो शोहरू
27	55	तिधी ती बडी भारी बेटल़ी बी गलील लाक्कै का ईशूए सेऊआ करदी आई दी और तिंयां ती लागी दी इना सोभी गल्ला भाल़ी
27	56	ता तिन्नां मांझ़ै ती मगदल़ गराऊंए मरिअम याकूब और योसेसे आम्मां मरिअम और जबदीए शोहरूए आम्मां बी
27	57	ज़ांऊं सान्ह च़ाल्ली ती पल़ी ता एक युसुफ नांओं अरमतियाह गराऊंओ सेठ मणछ सह त आप्पू बी ईशूओ च़ेल्लअ सह आअ राजपाल पिलातुसा सेटा संघा मांगी तेऊ का ईशूए ल्हास
27	58	राजपाल पिलातुसै दैनी तेऊ लै ईशूए ल्हासा निंणे ज़ाज़त
27	59	युसुफै पल़ेटी ल्हास निंईं करै शेतै झिकल़ै दी
27	60	संघा डाही तेऊ सह ल्हास नऊंईं घोरी दी ज़ुंण तेऊ शाफल़ा दी मज़दूरा लाई करै ती खण्हीं दी संघा डाही तेसा घोरी प्रैंदै एक बडी टोल्ह तेखअ लागअ आपणैं घरा लै हांढदअ
27	61	तिधी ती मगदल़ गराऊंए मरिअम और दुजी मरिअम घोरी सम्हनै बेठी भाल़ी लागी दी
27	62	दुजै धैल़ै हुऐ बशैघे धैल़ी प्रधान परोहित और फरीसी लोग राजपाल पिलातुसा सेटा कठा संघा बोलअ तिन्नैं राजपाला लै
27	63	हे श्रीमान हाम्हां का आसा थोघ कि तेऊ झ़ुठै मणछै बोलअ त आपणीं ज़िऊंदी ज़िता इहअ मेरै मरनै का बाद हणअ मुंह चिई धैल़ै बाद भी ज़िऊंदै
27	64	ता तूह दै इहअ हुकम कि चिई धैल़ै तैणीं डाहणअ हाम्हां तेसा घोरी बागै राचीधैल़ी पहरअ पाई ज़िधी सह दाबी आसा डाहअ द इहअ निं हआ कि तेऊए च़ेल्लै तेऊए ल्हास च़ोरी पाए और लोगा का लागे इहअ बोलदै कि सह हुअ मरी करै ज़िऊंदअ अह हणअ हाम्हां लै पिछ़लै धोखै का बी खास्सअ बूरअ
27	65	राजपाल पिलातुसै बोलअ तिन्नां लै तम्हां का पहरी ता बतेर्है आसा और तम्हैं डेओआ संघा पाआ आपणैं साबै तिधी पहरअ
27	66	तिन्नैं बी पहरी निंयैं और घोरी बागै टोल्हा दी लाई रोम राज़ैए मोहर ताकि सरकारी मोहरा लाई दी टोल्हा पोर्ही नां काढे संघा पाअ तिधी सपाही करै पहरअ
28	1	बशैघे धैल़ी बाद हबते पैहली धैल़ी दोती दोथी आई मगदल़ गराऊंए मरिअम और दुजी मरिअम घोरी सेटा ईशू भाल़ी
28	2	ता हेरा तिधी हुई एक बडी ज़ाज़री किल्हैकि प्रभूओ एक स्वर्ग दूत सरगा का होथअ और घोरीए मोहरै दी लाई दी बडी टोल्ह बदल़ी पोर्ही और आप्पू बेठअ तेता प्रैंदै
28	3	तेऊए झिकल़ै तै शेतै और तेथ त ज़िहअ पाल़अ पल़अ द और च़मकदअ लागअ द और तेऊओ रूप त बिज़ल़ी ज़िहअ
28	4	तेखअ लागै तेऊए डरै तिंयां पहरी काम्बदै और तिंयां हुऐ ज़िहै मूंऐं दै मणछा ज़िहै
28	5	स्वर्ग दूतै बोलअ तिन्नां बेटल़ी लै तम्हैं निं डरा आथी मुखा आसा थोघ कि तम्हैं आसा लागी दी ईशू लोल़ी ज़ुंण क्रूसा दी मारअ त
28	6	सह निं इधी आथी पर ज़िहअ तेऊ बोलअ त तिहअ ई हुअ सह ज़िऊंदअ एछा एसा ज़ैगा भाल़ा ज़िधी ईशू त डाहअ द
28	7	तम्हैं करा इहअ एभी डेओआ तेऊए च़ेल्लै का खोज़ै इहअ कि सह हुअ मरी करै ज़िऊंदअ और हेरे सह गअ तम्हां का पैहलै गलील लाक्कै लै डेऊई तिधी हणैं तम्हां तेऊए दर्शण हेरे मंऐं हेरअ तम्हां का खोज़ी
28	8	तिंयां बेटल़ी लागी डरै काम्बदी पर बडै नंदा दी खुशीखुशी घोरी सेटा का ठुर्ही घरा लै और च़ेल्लै का समादा खोज़दी
28	9	तेखअ भेटअ तिन्नां ईशू और तिन्नां संघै की गल्लाबाता और च़ेल्लै बी टेक्कअ ईशू सेटा एछी करै माथअ
28	10	तेखअ बोलअ ईशू तिन्नां लै डरा निं आथी मेरै होरी भाई लै बोला कि गलील लाक्कै लै डेओआ हुंह शुझणअ तिन्नां का तिधी
28	11	तिंयां बेटल़ी ती होरी च़ेल्लै सेटा लै समादा खोज़दी डेऊंदी ई लागी दी कि तिन्नां पहरी मांझ़ै नाठै कई ज़ण्हैं नगरी लै तिन्नैं खोज़अ प्रधान परोहिता का पूरअ हाल
28	12	तेखअ किअ तिन्नैं मुखियै संघै कठा हई करै जोग और तिन्नां सपाही लै बोलअ खास्सी च़ंदी रिशपत दैई करै
28	13	एसा गल्ला निं कोही का खोज़ी पर लोगा का बोलै इहअ कि राची तै हाम्हैं सुत्तै दै और तेऊए च़ेल्लै पाई राची सह ल्हास च़ोरी
28	14	ज़ै थारी अह गल्ल कि तम्हैं तै राची सुत्तै दै पिलातुस मुखिये कानै पुजे ता तेऊ समझ़ाऊंमै हाम्हैं और तम्हैं बच़ाऊंणै हाम्हां तेऊ खातरै का
28	15	ता तिन्नैं ढबै निंयैं और ज़िहअ तिन्नैं बोलअ त तिहअ ई बोलअ तिन्नैं सपाही सोभी का अह गल्ल आसा आझ़ तैणीं बी यहूदी मांझ़ै सोभी एही ई समझ़ी दी
28	16	तिंयां गैरा च़ेल्लै नाठै गलील लाक्के तेसा धारा प्रैंदै ज़ुंण ईशू तिन्नां का खोज़अ त
28	17	तिधी डेऊई भेटअ तिन्नां ईशू और तेऊ सेटा टेक्कअ माथअ पर कई ज़ण्हैं त अज़ी बी मनैं बैहम कि अह सच्च़ी हुअ भी ज़िऊंदअ
28	18	ईशू आअ तिन्नां सेटा और बोलअ स्वर्ग और पृथूईओ सारअ हक दैनअ मुल्है
28	19	एता लै डेओआ तम्हैं संसारे सोभी ज़ातीए लोगा सेटा लै और तिन्नां बणांआ मेरै च़ेल्लै संघा दैआ तिन्नां लै बाप्पू परमेशर परमेशर शोहरू और परमेशर पबित्र आत्में नांओंऐं डुबकी
28	20	तिन्नां का सखाऊआ तम्हैं तिन्नां सोभी गल्ला मनणी ज़ुंण मंऐं तम्हां का आसा खोज़ी दी एसा गल्ला लै रहै तम्हैं निहंचै दी हुंह आसा संसार खतम हणैं तैणीं सदा तम्हां संघै
