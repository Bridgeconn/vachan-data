1	1	ये यीशु मसीह रे खानदाना री सूची, तिसरे पूर्वज जे राजा दाऊद कने अब्राहम आ।
1	2	अब्राहमा रा पुत्र इसहाक था कने इसहाका रा पुत्र याकूब हुया फेरी याकूब ते यहूदा कने तिसरे ग्यारा भाई जम्मे,
1	3	फिरिस कने जेरह यहूदा रे बेटे थे (तिन्हां रिया मौआ रा नौं तामार था।) फिरिस हिस्रोन रा पिता था, कने हिस्रोन एराम रा पिता था,
1	4	एराम अम्मीनादाब रा पिता था, अम्मीनादाब ते नहशोन, कने नहशोन ते सलमोन रा जन्म हुया,
1	5	सलमोन ते बोअज रा जन्म हुया (बोअज री माता रा नौं राहाब था।) बोअज कने रुता ते ओबेद पैदा हुया, कने ओबेद यिशै रा पिता था,
1	6	कने यिशै ते राजा दाऊद पैदा हुया, कने (सुलैमान दाऊद रा पुत्र था) सै तिसा जनाना ते जम्मया सै जे पैहले उरिय्याह री घरा औल़ी थी,
1	7	सुलैमान रहबाम रा पिता था कने रहबाम अबिय्याह रा पिता था, अबिय्याह ते आशा रा जन्म हुया,
1	8	कने आशा यहोशाफात रा पिता बणया, फेरी यहोशाफात ते योराम कने योराम ते उज्जियाह रा जन्म हुया,
1	9	उज्जियाह योताम रा पिता था कने योताम आहाज रा, फेरी आहाजा ते हिजकिय्याह,
1	10	कने हिजकिय्याह ते मनश्शे रा जन्म हुया, मनश्शे आमोन रा पिता बणया, कने आमोन योशिय्याह रा,
1	11	फेरी इस्राएल रे लोकां जो बंदी बणाईने बेबीलोन लेई जाणे ते पैहले योशिय्याह ते यकुन्याह, कने तिसरे भाईयें जन्म लेआ,
1	12	इस्राएलियां जो बेबीलोन लैई जाणे ते बाद यकुन्याह शालतियेल रा पिता बणया, कने शालतिएल ते जरुब्बाबिल,
1	13	कने जरुब्बाबिल ते अबीहूद पैदा हुया, अबीहूद इल्याकीम रा, कने इल्याकीम अजोर रा पिता बणया,
1	14	अजोर सदोक रा पिता था, सदोका ते अखीम, कने अखीमा ते इलीहूद पैदा हुया,
1	15	इलीहूद इलियाजार रा पिता था, कने इलियाजार मत्तान रा, मत्तान याकूब रा पिता बणया।
1	16	कने याकूब ते यूसुफ पैदा हुया, सै जे मरियमा रा पति था, कने मरियमे यीशुये जो जन्म दित्या सै जे मसीह जाणया जां,
1	17	इआंई अब्राहम ते दाऊद तक सब चौदा पीढ़ियां हुईयां, कने दाऊद ते लेईने बाबुल च बंदी होणे तक री चौदा पीढ़ियां, कने बेबीलोन च बंदी हुणे रे वगता ते मसीह रे जन्मा तक चौदा पीढ़ियां होर हुई।
1	18	यीशु मसीह रा जन्म इस तरीके ने हुया था : ताहली जे तिसरी माता मरियमा री मंगणी यूसुफा सौगी हुई थी, पर तिन्हांरे ब्याह ते पैहले तिन्हांजो पता लगया भई पवित्र आत्मा रिया सामर्था ते सै भारहत्थी।
1	19	पर तिसारा घराऔल़ा यूसुफ इक भला माहणु था कने इसा गल्ला जो लोकां रे बिच परगट करीने तिसारी बदनामी नीं करना चाहन्दा था, इस खातर तिने चुपचाप तिसाने मंगणी तोड़ने रा निश्चा कित्या।
1	20	पर ताहली जे सै इस बारे च सोच्ची कराँ था तां परमेशरा रा इक दूत सपने च तिसरे सामणे आया कने तिसने बोलणे लगया, “ओ यूसुफ! तू सै जे दाऊद राजे रे खानदाना ते आ, मरियमा जो अपणी घरा औल़ी बनाणे ते मत डर काँह्भई सै बच्चा जे तिसारे पेट्टा चा सै पवित्र आत्मा रिया सामर्था ते आ।
1	21	तिसा इक पुत्र जणना तू तिसरा नौं यीशु रखयां, काँह्भई तिस अपणे लोकां जो तिन्हारे पापां ते छुटकारा दिलाणा।”
1	22	ये सब किछ इस खातर हुया भई सै गल्ल जे परमेशरे यशाय्याह भविष्यवक्ते रे जरिये बोली थी, सै पूरी हुईजो :
1	23	“सुणा, इक क्वारिया कुड़िया गर्भवती हुईने इक मुन्डु जणना, तिसरा नौं इम्मानुएल रखया जाणा,” तिसरा मतलब येआ भई परमेशर अहां सौगी आ।
1	24	फेरी यूसुफे परमेशरा रे दूता रे हुक्मा मुतावक निन्दा ते जाग्गीने मरीयमा जो ब्याही ने अपणे घरें ल्यान्दया,
1	25	कने तदुआं तका जे तिसे मुन्डु नीं जणया, तदुआं तका सै मरियमा ले नीं गया: कने यूसुफे तिसरा नौं यीशु रखया।
2	1	ताहली जे हेरोदेस राजा यहूदिया प्रदेशा रे लोकां पर राज़ करीराँ था, तां यहूदिया प्रदेशा रे बैतलहम नगरा च यीशुये रा जन्म हुया, कने पूर्व देशा ते कई जोतषी यरूशलेम च आईने पुछणे लगे,
2	2	“सै जे यहूदियां रा राजा हुणा तिसरा जे जन्म हुईरा, सै किती आ? काँह्भई पूर्व दिशा च तारा सै जे तिसरे जन्मा रे बारे च परगट कराँ तिसजो अहें अम्बरा च देख्या इस खातर तिसजो मत्था टेकणे आईरे।”
2	3	ताहली जे हेरोदेस राजे ये सुणया तां सै बड़ा बेचैन हुया कने तिस सौगी यरूशलेम रे कई सारे लोक बी चिन्ता करने लगे;
2	4	फेरी तिने यहूदी समाजा रे सारे मुखियायाजकां कने धर्म शास्त्रियां जो कट्ठा करीने तिन्हाते पुच्छया, भई “मसीह रा जन्म किति हुणा चाहिन्दा?”
2	5	तिन्हे तिस्सो दस्या, “यहूदिया प्रदेशा रे बैतलहम नगरा च, काँह्भई परमेशरे मीका भविष्यवक्ते रे जरिये बोल्या भई :
2	6	“अरे यहूदा प्रदेशा रिया जमीना पर बसीरे बैतलहम नगर, तू यहूदा रे राज करने औल़यां चते किस बी तरीके ने छोट्टा नीआं; काँह्भई तुहां चाते इक अगुवा (राजा) निकल़णा, तिस इस्राएल देशा च रैहणे औल़े मेरे लोकां रा मार्गदर्शन करना।”
2	7	फेरी हेरोदेस राजे जोतषियां जो चुपचाप सद्दीने तिन्हाते पुच्छया भई तारा किस बगत दिख्या था, ताकि सै जाणी पाओ भई बच्चे री उम्र कितणी।
2	8	फेरी तिने जोतषियां जो बैतलहम भेज्या कने बोल्या, भई “जाओ, तिस बच्चे रे बारे च सही ढंगा ने पता लगावा, कने ताहली जे सै मिली जो तां मिन्जो खबर देयों ताकि हऊँ बी आईने तिस्सो मत्था टेक्की सक्कूं।”
2	9	फेरी सै राजे री गल्ल सुणीने चलीगे, कने सै तारा बी तिस्सो जे तिन्हें पूर्वा च देख्या था, सै तिन्हांरे अग्गे-अग्गे चलया; फेरी ताहली जे सै घरें आया तित्थी जे सै बच्चा था, तां तारा तिसरे ऊपर रुकीग्या।
2	10	ताहली जे तिन्हें ये देक्खया तां सै बड़े खुश हुये।
2	11	सै घरा रे अन्दर गये कने तिन्हे तिसरी माता मरियमा सौगी बच्चे रे दर्शण कित्ते; तिन्हे बच्चे रे अग्गे मत्था टेक्कीने अराधना कित्ती, कने अपणा-अपणा झोल़ा खोल्ली ने कीमती तोहफे तियां जे सोना, लोबान, कने गन्धरसा री भेन्ट चढ़ाई।
2	12	पर परमेशरे सुफने च तिन्हांजो सावधान करीत्या, भई तुहें हटिने हेरोदेस राजे ला देक्खां जान्दे, इस खातर सै किसी दुज्जे रस्ते अपणे देशा जो मुड़ीने चलीगे।
2	13	ताहली जे जोतषी चलीगे तां यूसुफा जो सुफने च परमेशरा रे इक्की दूते दर्शण देईने बोल्या, “उठ बच्चे जो कने तिसरिया मौआ जो लेईने चुपचाप मिस्र देशा जो चली जा; कने तदुआं तक जे हऊँ तिज्जो नीं बोलूं, तू उत्थी रुकयां; काँह्भई हेरोदेस राजा इस बच्चे जो मरवाणे खातर टोल़ी कराँ।”
2	14	इस खातर यूसुफ उट्ठया कने बच्चे कने तिस रिया माता जो लेईने तिसा राति मिस्र देशा जो चलीप्या,
2	15	फेरी हेरोदेस रे मरने तक सै उत्थी रुकीरा रैया। ये इस खातर हुया भई परमेशरे होशे भविष्यवक्ते रे जरिये सै जे गलाईरा था, पूरा हुई सक्को : “मैं अपणे पुत्रा जो मिस्र देशा ते बाहर औणे जो बोल्या।”
2	16	ताहली जे राजा हेरोदेस ये जाणिग्या, भई जोतषियें तिसने चाल खेल्ही, तां सै गुस्से च लाल पील़ा हुईग्या, तिने हुक्म दित्या भई बैतलहम कने तिसरे अक्खा-बक्खा रे दुईं सालां रे या इसते छोट्टयां बच्चयां री, हत्या करी दित्ति जाओ। (जोतषियां रे दस्सीरे बगता जो अधार बणाईने)
2	17	फेरी भविष्यवक्ता यिर्मयाह रे जरिये बोली री गल्ल पूरी हुई :
2	18	“रामाह नगरा च दुखा ने भरीरी इक अवाज़ सुणही, ये रोणे री कने बिलखणे री अवाज़ थी; मौआं अपणे बच्चयां रे खातर रोआं थियां, कने नीं चाहन्दियां थी भई कोई तिन्हाजो हिम्मत देईने चुप करो, काँह्भई तिन्हांरे त सारे बच्चे मरी चुक्कीरे थे।”
2	19	फेरी हेरोदेस राजे रे मरने ते बाद, मिस्र देशा च परमेशरा रे दूते यूसुफा जो सुखने च आईने गलाया,
2	20	“उठ, बच्चे जो कने तिस रिया मौआ जो लेईने इस्राएल देशा च चली जा, काँह्भई सै जे बच्चे री हत्या करना चाँह थे, सै मरी मुकीगे।”
2	21	सै उट्ठया, कने बच्चे जो कने तिसरिया माता जो सौगी लेईने इस्राएल देशा च आईग्या।
2	22	पर ताहली जे यूसुफे ये सुणया भई यहूदिया प्रदेशा च अपणे पिता हेरोदेस रिया मौती ते बाद तिसरिया जगह पर अरखिलाउस राज करीराँ, तां सै उत्थी जाणे ते डरिग्या। पर सुखने च सै परमेशरा ते चेतावनी पाईने गलील प्रदेशा जो चलीग्या,
2	23	कने नासरत नौआं रे नगरा च जाईने बसीग्या, ताकि सै बचन पूरा ओ, सै जे भविष्यवक्तयां रे जरिये बोलीरा था : भई “तिस्सो लोकां जाणना भई सै नासरत नगरा ते आ।”
3	1	तिन्हें दिनें यूहन्ना बपतिस्मा देणे औल़ा आईने यहूदिया रे सुणसान जगह च ये प्रचार करने लगया :
3	2	“अपणे पापां ते मन फिरावा, काँह्भई परमेशरा रा राज नेड़े आईगरा।”
3	3	ये यूहन्ना सैई हाया तिसरे बारे च जे यशायाह भविष्यवक्ते चर्चा करदे हुये गलाया था : “सुणसान जगह च इक हाक पाणे औल़े री अवाज़ हुई कराँ इ, भई परमेशरा रे औणे खातर अपणे आप जो त्यार करा।”
3	4	यूहन्ना ऊँटा रे बाल़ां रे कपड़े पैहनां था, कने अपणे लक्का पर चमड़े री पेट्टी बन्ही रखां था। टिट्टे कने जंगली शैहत तिसरा खाणा था।
3	5	तिस बगत यरूशलेम रे कने सारे यहूदिया प्रदेशा रे, कने यरदन रे आसे-पासे रे सारे इलाके रे लोक तिसले आईने कट्ठे हुईगे।
3	6	कने अपणे-अपणे पापां जो मन्नी लेणे ते बाद यूहन्ने तिन्हांजो यरदन नदिया च बपतिस्मा दित्या।
3	7	ताहली जे तिने बौहत सारे फरीसियां कने सदूकियां जो बपतिस्मा लेणे खातर अप्पूँ ले औंदे देक्खया, तां यूहन्ने तिन्हाजो गलाया, “जहरीले सर्पा साई बुरे लोको, हऊँ तुहांजो खबरदार कराँ भई हरेक सै जे पाप कराँ तिसजो परमेशरा इक दिन सजा देणी, कने ये नीं सोच्चा भई तुहां इसा सजा ते बची जाणा।
3	8	जे तू सही माईने च अपणे पापां ते मन फिराया राँ, तां अपणे भल़यां कम्मां ते तिसजो दस्स;
3	9	इसा गल़तफैहमिया च मत रौआ भई अब्राहम तुहांरा पिता; काँह्भई हऊँ तुहाँजो बोलां भई इन्हां पत्थराँ ते परमेशर अब्राहमा रे खातर बच्चा पैदा करी सक्कां।
3	10	कने तियां जे इक माहणु अपणिया कुहाड़िया ने सै डाल़ जे बुरा फल़ ल्यावां तिसजो बड्डी टुक्की ने अग्गी च जल़ाणे जो त्यार आ, ठीक तियां इ परमेशर बी तुहौं तुहांरे पापां खातर सजा देणे जो त्यार आ।
3	11	“हऊँ त तुहांजो तुहांरे मन बदलने खातर पाणिये ते बपतिस्मा देआं, पर तिस जे मेरते बाद प्रचार करने औणा, सै माहते जादा सामर्थी आ; कने हऊँ तिसरे मुकावले किछ बी नींआ, हऊँ इक्की सेवका रा सब्बीं ते छोट्टा काम्म तिस खातर करना चाऊँ, तां तिस बी लायक नींआ। तिस तुहांजो पवित्र आत्मा कने अग्गी ते बपतिस्मा देणा।
3	12	यीशु तिस माहणुये साई आ तिसरे हत्था च जे छज आ, तिसने सै दाणयां जो भूआ ते लग करीने, अपणे ख्वाड़े ते साफ कित्तिरे सारे नाजा जो कट्ठा करीने पेड़ुये च भरी देआं, कने भूआ जो अग्गी च फुकी देआं, तियां इ परमेशरा धर्मी लोकां जो अधर्मियां ते लग करीने स्वर्गा जो लैई जाणा कने सै आग्ग जे कदीं नीं बुझदी अधर्मियां जो भूआ साई तिसा अग्गी च पाई देणा।”
3	13	तिस बगत यीशु गलील प्रदेशा ते यरदन नदिया रे कन्डे यूहन्ने ले तिसते बपतिस्मा लेणे आया।
3	14	पर यूहन्ने प्रभु यीशुये जो मना करदे हुये बोल्या, “मिन्जो अप्पूँ तेरे हत्थों बपतिस्मा लेणे री लोड़ इ, कने तुहें बपतिस्मा लेणे जो मेरले आये?”
3	15	यीशुये तिस्सो ये जबाब दित्या, “हुण तू येढ़ा इ हुणे दे, काँह्भई सै जे परमेशर चाँह तिस्सो पूरा करने खातर अहांजो येई करना ठीक आ।” फेरी यूहन्ने तिसरी गल्ल मन्नी ली।
3	16	कने यीशु बपतिस्मा लेईने तियां जे पाणिये चते बाहर निकल़या, तिसरे खातर स्वर्ग खुलीग्‍या, कने तिने परमेशरा रे आत्मे जो इक कबूतरा साई उतरदे कने अपणे ऊपर औन्दे देक्खया।
3	17	कने स्वर्गा ते इक अवाज़ आई: “ये मेरा प्यारा पुत्र आ, तिसते जे हऊँ बौहत खुश आ।”
4	1	बपतिस्मे ते बाद पवित्र आत्मा यीशुये जो सुणसान जगह च लेईग्या ताकि शैतान तिसजो परखी सक्को।
4	2	चाल़ी दिन, कने चाल़ी रात तिने किछ नीं खाया, इसते बाद तिस्सो भुक्ख लगी।
4	3	तां परखणे औल़े शैताने नेड़े आईने तिसजो गलाया, “जे तू परमेशरा रा पुत्र आ, तां इन्हां पत्थराँ जो हुक्म देईने साबित कर, भई ये रोटियां बणी जो, ताकि तू खाई सक्को।”
4	4	यीशुये जबाब दित्या, “ये पवित्रशास्त्रा च लिखिरा, ‘माहणु सिर्फ रोटिया तेई नीं, पर हरेक बचन सै जे परमेशर बोलां तिसरा पालन करने ते जिऊंदा रैहणा।’ ”
4	5	फेरी शैतान तिस्सो यरूशलेम यनि पवित्र नगरा च लेईग्या कने मन्दरा री सब्बीं ते उच्चिया ठाहरी खड़ा कित्या
4	6	कने गलाया, “तू दावा कराँ भई तू परमेशरा रा पुत्र आ, येत्थीते छाल़ मारीने साबित कर। काँह्भई लिखिरा, सै अपणे स्वर्गदूतां जो तेरे बारे च ये हुक्म देंगा, भई सै तेरी रक्षा करो। कने तिन्हां इकदम तिज्जो अपणे हत्था पर इयां थम्मी लेणा, तिसते जे तेरे पैराँ जो बी पत्थराँ ते चोट तक नीं लगणी।”
4	7	यीशुये तिसजो गलाया, “पवित्रशास्त्रा च ये बी लिखिरा, ‘तू प्रभु अपणे परमेशरा जो ये साबित करने खातर परखणे री कोशिश मत करदा भई सै अपणे वायदयां जो पूरा कराँ या नीं कराँ।’ ”
4	8	फेरी शैतान यीशुये जो इक बड़े ऊच्चे पहाड़ा पर लेईग्या कने तिस्सो संसारा रे सारे राज-पाठ दस्सीने
4	9	तिस्सो गलाया, “जे तू मेरे अग्गे मत्था टेक्कीने मेरी अराधना करो, तां मांह ये सब किछ तिज्जो देई देणा।”
4	10	फेरी यीशुये तिसजो गलाया, “शैतान दूर हुई जा, काँह्भई पवित्रशास्त्रा च लिखिरा: ‘तू प्रभु अपणे परमेशरा री अराधना कर, कने सिर्फ तिसरी इ सेवा टैहल कर।’ ”
4	11	फेरी शैतान तिस्सो छड्डीने चलीग्या, कने स्वर्गदूत आईने तिसरी सेवा करने लगे।
4	12	यीशुये ताहली जे सुणया भई यूहन्ना पकड़या जाई चुक्कीरा, तां यीशु यहूदा प्रदेशा जो छड्डीने गलील प्रदेशा जो बापस गया।
4	13	कने सै नासरत जो छड्डीने कफरनहूम नगरा च, सै जे समुद्रा रे कनारे जबूलून कने नप्ताली रे गोत्राँ रे लोक थे तित्थी जाईने रैहणे लगया।
4	14	ये इस खातर हुया भई परमेशरे यशायाह भविष्यवक्ते रे जरिये जो किछ गलाया था, सै पूरा ओ।
4	15	“सै लोक जे जबूलून कने नप्ताली गोत्राँ रे इलाके चे, समुद्रा रे रस्ते ते, यरदन नदिया रे नेड़े, गलील प्रदेशा च तित्थी जे बौहत सारे अन्यजातियां रे लोक रैयां ये,
4	16	सै लोक परमेशरा जो नीं जाणदे सै तिन्हां लोकां साई ये सै जे अन्धेरे च बैठीरे थे, तिन्हौं परमेशरा रा सनेहा पापां ते छुटकारा देआं; कने सै जे अनन्त काल रिया मौती रे अन्धकारा रे देशा च थे, तिन्हां पर परमेशरा रे सनेहे री लोय चमकी।”
4	17	तिस बगता ते यीशुये प्रचार करना कने ये बोलणा शुरु कित्या : “अपणे पापां ते मन फिरावा काँह्भई परमेशरा रा राज नेड़े आईरा।”
4	18	ताहली जे यीशु गलील समुद्रा रे कन्डे फिरदे हुये दो भाईयां यनिके शमौन (सै जे पतरस था) कने तिसरा भाई अन्द्रियास जो, सै जे समुद्रा च जाल़ पाईराँ थे; काँह्भई सै मच्छुआरे थे।
4	19	यीशुये तिन्हांने गलाया, “मेरे सौगी औआ; तियां जे तुहें मच्छियां जो कठेराँ थे, मांह तुहांजो सखाणा भई लोकां जो मेरा चेला बणने खातर कियां कठेरना।”
4	20	सै इकदम मच्छियां पकड़ने औल़े अपणे सारे कम्मा जो छड्डीने तिसरे पिच्छे चलीपे।
4	21	फेरी सै तित्थी ते अग्गे बधीने, तिने कने दो भाईयें यनिके जब्दिये रे पुत्र याकूब कने तिसरा भाई यूहन्ने जो अपणे पिता जब्दिये सौगी किश्तिया पर अपणे जाल़ां जो सधेरदे देख्या; कने तिन्हांजो बी सद्दया।
4	22	सै इकदम किश्तिया कने अपणे पिता जो छड्डीने तिसरे पिच्छे चलीपे।
4	23	यीशु सारे गलील इलाके च फिरदा हुआ तिन्हां रयां यहूदी सभा घराँ च उपदेश करदा कने स्वर्ग राज्जा री खुशखबरिया रा प्रचार करदा, कने हरेक किस्मा री बमारी कने कमजोरियां जो दूर करदा रैया।
4	24	सारे सीरिया प्रदेशा च तिसरी खबर फैलीगी; इस खातर लोक येढ़े सारयां माहणुआं जो सै जे बमार थे, या कई तरह री बमारियां कने दुखां ने जकड़ोईरे थे, तिन्हां पर जे दुष्टात्मा स्वार थियां, तिन्हांजो जे मिर्गी औआं थी कने लकवे रे मारीरे थे, तिसले लौणे लगे। यीशुये तिन्हांजो ठीक कित्या।
4	25	कने गलील प्रदेश कने दिकापुलिस, यरूशलेम शहर, यहूदिया प्रदेश कने यरदन नदिया रे पारा रे लोकां री बड्डी-बड्डी भीड़ तिसरे पिच्छे चलीपी।
5	1	यीशुये ताहली जे ये बड्डी भीड़ देक्खी तां सै पहाड़ा परा जो चलीग्या कने ताहली जे तिन्हौं सखाणे खातर बैट्ठया तां तिसरे चेले तिसले आये।
5	2	कने यीशुये तिन्हांजो ये उपदेश देणा शुरु कित्या।
5	3	“परमेशर तिन्हां लोकां जो आशीष देआं, सै जे जाणाँ ये भई तिन्हौं परमेशरा री जरुरत इ, काँह्भई सै तिन्हां पर राज कराँ।
5	4	परमेशर तिन्हां लोकां जो आशीष देआं, सै जे दुख मनायें, काँह्भई परमेशर तिन्हांजो तस्सल्ली देआं।
5	5	परमेशर तिन्हां लोकां जो आशीष देआं, सै जे नम्र ये, काँह्भई परमेशरा अपणे वायदे रे मुतावक इसा धरतिया पर तिन्हांजो सारियां आशीषां देणियां।
5	6	परमेशर तिन्हां लोकां जो आशीष देआं, सै जे सच्चाईया ने तियां जीणे री इच्छा रक्खां ये, तियां जे कोई भुक्खा रे वगत खाणे पीणे री इच्छा रक्खां, काँह्भई तिन्हौं परमेशर सच्चाईया ने जिणे रे लायक बणां।
5	7	परमेशर तिन्हां लोकां जो आशीष देआं, सै जे दयालु ये, काँह्भई परमेशरा तिन्हां पर दया करनी।
5	8	परमेशर तिन्हां लोकां जो आशीष देआं, तिन्हारे जे मन साफ ये, काँह्भई तिन्हां परमेशरा रा दर्शण पाणा।
5	9	परमेशर तिन्हां लोकां जो आशीष देआं, सै जे शान्तिया रे काम्म कराँ ये, काँह्भई सै परमेशरा रे बच्चे हुणे।
5	10	परमेशर तिन्हां लोकां जो आशीष देआं, सै जे परमेशरा रिया इच्छा रे मुतावक जीणे रिया बजह ने मुशीवत झेल्लां ये, काँह्भई परमेशर तिन्हां पर राज कराँ।”
5	11	“परमेशर तुहांजो आशीष देआं, काँह्भई ताहली जे माहणु तुहांजो मेरा चेला हुणे रिया वजह ने तुहांरी निंध्या करो, कने सताओ, कने झूट्ठ बोल्ली-बोल्लीने तुहांरे बरोधा च हरेक किस्मा री बुरी गल्ल बोल्ले।
5	12	तां खुश कने मगन हुयां, काँह्भई तुहांरे खातर परमेशरे स्वर्गा च सै जे ईनाम रक्खीरा सै बौहत बड्डा। इस खातर भई लोकें तिन्हां भविष्यवक्तयां जो सै जे कई साल पैहले थे इयां इ सताईरा था।”
5	13	“तुहें इस संसारा रे लोकां खातर लूणा साई ये; पर जे लूणा रा स्वाद बिगड़ी जाओ, तां फेरी इसजो किस तरीके ने इस्तेमाल लायक बणाया जाई सक्कां? फेरी सै किसी कम्मां रा नीआं, सिर्फ इसरे भई बाहर सट्टया जाओ कने लोकां रे पैराँ हेठ दल़या जाओ।
5	14	तुहें इस संसारा रे लोकां खातर लोई साई ये। इक येढ़ा नगर सै जे उच्चे पहाड़ा पर बसीरा सै छिपाईने नीं छिपी सकदा।
5	15	लोक दयूआ बाल़ीने किसी कटोरिया हेठ नीं पर उच्चिया ठारी रखां ये, ताकि तिसते घरा रे सारयां लोकां जो लोय हुईजो।
5	16	तियां इ तुहांरी जिन्दगी उजाले साई माहणुआं रे सामणे चमको भई सै तुहांरे खरयां कम्मां जो देक्खीने तुहांरे पिता री बडयाई करो, सै जे स्वर्गा चा।”
5	17	“ये मता सोचदे, भई हऊँ मूसा रिया व्यवस्था जो या भविष्यवक्तयां रे लिखीरे जो खत्म करने आईरा, हऊँ इन्हौं खत्म करने नीं, पर इन्हांजो पूरा करने आईरा।
5	18	काँह्भई हऊँ तुहाँजो सच्च बोलां, भई तदुआं तक जे अकाश कने पृथ्वी टल़ी नीं जाओ, तदुआं तक व्यवस्था ते इक मात्रा या बिन्दु बी बिणा पूरा हुये नीं टल़णा।
5	19	इस खातर सै जे कोई छोट्टयां ते छोट्टयां हुक्मां चते किसी इक्की जो तोड़ो, कने लोकां जो बी तेढ़ा इ करना सखाओ, सै स्वर्गा रे राज्जा च सबनीं ते छोट्टा हुणा; पर सै जे कोई तिन्हां हुक्मां रा पालन करगा कने तिन्हौ सखांगा, सै माहणु स्वर्गा रे राज्जा च महान समझया जाणा।
5	20	काँह्भई हऊँ तुहाँजो बोलां, भई तुहें शास्त्रियां कने फरीसियां रे धर्मा रे आचरणा ते बधीने व्यवहार करो, तां तुहांरा स्वर्गा रे राज्जा च दाखल हुणा आसान आ।”
5	21	“तुहें सुणी चुक्कीरे भई तुहांरे पूर्वजां ने बोल्या गया था भई ‘किसी री हत्या नीं करनी’ कने ‘सै जे कोई हत्या करगा तिस कचैहरिया च सजा रे लायक हुणा।’
5	22	पर हऊँ तुहाँजो बोलां, भई सै माहणु जे अपणे भाईये पर गुस्सा कराँ, तिसरा परमेशरा न्याय करना, कने सै जे कोई अपणे भाईये जो निकम्मा समझीने तिसरी बेज्जति करगा तिस्सो बड्डिया सभा च परमेशरा बौहत भयानक सजा देणी; कने जे कोई अपणे भाईये जो ‘अरे मूर्ख!’ करीने बोल्लो सै नरका रिया अग्गी च सजा रा हकदार हुणा।
5	23	इस खातर जे तू मन्दरा रिया बेदिया पर अपणी भेंट चड़ाईराँ, कने तित्थी तिज्जो याद आओ, भई तेरे भाईये रे मना च तेरे खातर कोई बरोध आ,
5	24	तां तू तिसा भेंटा जो बेदी रे सामणे छड्डी औ, कने पैहले जाईने अपणे भाईये ने सुलह कर फेरी आईने तू अपणिया भेंटा जो चढ़ा।
5	25	ताहलियां तक जे तू अपणे दुश्मणा सौगी रस्ते चा, तिसने इकदम मेल-मलाप करी लै किति येढ़ा नीं ओ भई सै तिज्जो जज्जा ले सौंपी दो, कने जज तिज्जो सपाईये ले सौंपी दो, कने फेरी सपाई तिज्जो जेल्ला च पाई दो।
5	26	हऊँ तेरने सच्च बोलां भई तदुआं तक जे तू पाई-पाई चुकाई नीं देओ तदुआं तक ओत्थी ते छुट्टी नीं पाणा।”
5	27	“तुहें सुणी चुक्कीरे भई परमेशरा रा ये हुक्म आ, ‘व्यभिचार नीं करना।’
5	28	पर हऊँ तुहाँजो बोलां, भई जे कोई माह्णु किसी जनाना जो बासना रिया बुरी नजरा ने देक्खां, तां परमेशरा रिया नजरा च सै तिसाने पाप करी चुक्कया।
5	29	जे तू किछ बी देक्खीने पाप करने जो मजबूर हुईजो, तां तिन्हां चीज़ां जो देखणा बन्द करी दे! काँह्भई येई तेरे खातर भला भई तिज्जो स्वर्गा च जाणे रे बजाये नरका च नीं पाया जाओ।
5	30	जे तेरा इक हात्थ तिज्जो पाप करने जो मजबूर करो, तां अपणे तिस हत्था जो बड्डीने सट्टी दे, काँह्भई तेरे खातर ये अच्छा भई तेरे सारे अंगां बिच्चा ते इक अंग नाश हुई जाओ कने तेरा सारा जिस्म नरका जाणे ते बची जाओ।”
5	31	“बोल्या गया, ‘ताहली जे कोई अपणिया घराऔल़िया जो तलाक देआं, तां तिस्सो लिखित रुपा च तलाक देणा चाहिन्दा।’
5	32	पर हऊँ तुहाँजो बोल्लां भई सै जे कोई अपणिया घराऔल़िया जो व्यभिचारा ते इलावा होर किसी वजह ते तलाक देओ, तां सै तिसाते व्याभिचार करवां; कने सै जे कोई तिसा छड्डी रिया ने ब्याह करो, सै व्याभिचार कराँ।”
5	33	“तुहें ये बी सुणीरा भई अहांरे पूर्वजां जो गलाया गया था, ‘तू झुट्ठी सगन्द नीं खायां, पर परमेशरा ने कित्तिरे बायदे जो पूरा कर।’
5	34	पर हऊँ तेरने ये बोलां, भई कदीं सगन्द नीं खायां; नत स्वर्गा री, काँह्भई सै परमेशरा रा संघासण आ;
5	35	न पृथ्विया री, काँह्भई सै तिसरे पैर रखणे री जगह इ; न यरूशलेम री, काँह्भई सै महांराजे रा नगर आ।
5	36	अपणे सिरा री बी सगन्द नीं खायां, काँह्भई तू इक्की बाल़ा जो बी न सफेद, न काला करी सकदा।
5	37	पर तुहांरी गल्ल हाँ री हाँ, या नां री नां ओ; काँह्भई जो किछ इसते जादा हुआं सै शैतान यनि बुराईया ने हुआं।”
5	38	“तुहें सुणी चुक्कीरे भई व्यवस्था च ये लिखीरा, ‘अक्खी रे बदले अक्ख कने दन्दा रे बदले दान्द।’
5	39	पर हऊँ तुहाँजो बोलां भई किसी बुरे माहणुये रे कम्मां रा बदला देखां लेन्दा; पर जे कोई तेरिया सज्जिया खाखा पर चपैड़ मारीने तेरी बेज्जति करो, तां तिस खौ दुज्जी खाख बी फेरी दे।
5	40	जे कोई तूह पर कचैहरिया च मकद्दमा चलाईने तेरा कुर्ता बी त्वारना चाये, तां तिस्सो तू चोल़ा तक देई दे।
5	41	जे कोई तिज्जो इक मील चलणे जो मजबूर करो, तां तिस सौगी तू दो मील चली जा।
5	42	सै जे तेरते कोई चीज मंगां, तिस्सो देई दे; कने सै जे उधार लेणे खातर विनती कराँ, तिसजो मना नीं कर।”
5	43	“तुहें सुणी चुक्कीरे भई व्यवस्था च ये लिखीरा, ‘तू अपणे पड़ेसिये ने प्यार, कने दुश्मणा ने नफरत कर।’
5	44	पर हऊँ तुहाँजो ये बोलां, भई अपणे दुश्मणां ने प्यार रखा कने अपणे सताणे औल़यां रे खातर प्राथना करा।
5	45	ताकि तिसते तुहां स्वर्गा च रैहणे औल़े अपणे पिता रे बच्चे बणना; काँह्भई सै भलयां कने बुरयां दुईं लोकां पर सूरजा री लोय बराबर कराँ, कने धर्मी कने पापी सबनीं लोकां पर सै बराबर बरखा कराँ।
5	46	काँह्भई जे तुहें अपणे प्यार रखणे औल़यां नेई प्यार रखां ये, तां तुहांजो परमेशरा कजो ईनाम देणा? क्या टैक्स लेणे औल़े बी येढ़ा इ नीं करदे?”
5	47	“कने जे तुहें सिर्फ अपणे भाईयां जोइ नमस्कार करो, तां कुण जेआ महान काम्म कराँ ये? क्या अन्यजातियां रे लोक बी येढ़ा इ नीं करदे?
5	48	तुहौं तिन्हां लोकां ने प्रेम करने री जरुरत इ सै जे तुहाँजो प्यार नीं करदे, इस इ तरीके ने तुहां सिद्ध हुणा तियां जे स्वर्गा च रैहणे औल़ा तुहांरा पिता परमेशर सिद्ध आ।”
6	1	“खबरदार हुई जवा! परमेशर चाँह, तिन्हां खरयां कम्मां रा लोकां रे सामणे दिखावा मता करदे नईतां तुहें अपणे पिता ते, सै जे स्वर्गा चा, तिसरा किछ बी ईनाम नीं पाई सकगे।”
6	2	“इस खातर खबरदार ताहली जे तुहें किसी गरीबा जो दान दें, तां इसरा किसी माहणुये जो पता नीं चलो, तियां जे यहूदी सभा घरा च, कने गलियां च कपटी लोक होरीं ते प्रशंसा पाणे रे खातर कराँ ये। हऊँ तुहाँजो सच्च बोलां भई तिन्हांजो लोकां ते इसरा पूरा ईनाम प्रशंसा ही मिलया।
6	3	पर ताहली जे तू गरीब माहणुये जो किछ देआं तां किसी जो बी इसा गल्ला रा पता नीं लगो भई तैं क्या दित्या।
6	4	ताकि तेरा दान छुपीरा रौ, इसरा ये नतीजा हुया भई जो किछ तू छुपीने कराँ तिस्सो प्रभु अहांरा पिता बी देक्खां, तिस तिज्जो इसरा ईनाम देणा।”
6	5	“ताहली जे तुहें प्राथना करो तां कपटियां साई मत करा, काँह्भई सै यहूदी सभा घराँ च कने सड़कां रे मोड़ां पर खड़ीने प्राथना करना चाँये ताकि लोक तिन्हांजो देक्खीने तिन्हांरी बडयाई करी सक्को। हऊँ तुहाँजो सच्च बोलां भई तिन्हांजो इसरा ईनाम सैई बडयाई मिली।
6	6	पर ताहली जे तू प्राथना करो, तां अपणे कमरे च जा; कने दरवाजा बन्द करीने अपणे पिता ने सै जे गुप्त चा प्राथना कर; फेरी तेरा पिता सै जे सब किछ यनि गुप्त च कित्तिरी प्राथना जो बी देक्खां, तिज्जो तिसरा ईनाम देंगा।
6	7	प्राथना करदे बगत तुहें अधर्मियां साई इयां इ बेमतलब गल्लां जो बार-बार मत दोहरान्दे रौआ, काँह्भई सै ये सोच्चां ये भई तिन्हारे जादा बोलणे ते तिन्हारी सुणी जाणी।
6	8	इस खातर तुहें तिन्हां साई नीं बणा, काँह्भई तुहांरा पिता तुहांरे मंगणे ते पैहले इ जाणाँ भई तुहांरी जरुरत क्या इ।”
6	9	“तुहें इस तरीके ने प्राथना करया करा : “ ‘हे अहांरे पिता, तू स्वर्गा च बिराजमान आ; लोक तेरा आदर करो काँह्भई तू पवित्र परमेशर आ।
6	10	तू संसारा रे सारे माहणुआं कने सारियां चीज़ां पर राज करो। तेरी इच्छा तियां जे स्वर्गा च पूरी हुआं ई, तियां इ पृथ्विया पर बी पूरी ओ
6	11	हर रोज की रोटी तू हर रोज अहांजो दे।
6	12	कने जियां जे किन्हिये अहांरे बरोधा च पाप कित्या तिन्हांजो अहें माफ कराँ ये, तियां इ तू बी अहांरे पापां जो माफ कर।
6	13	कने अहांजो परीक्षा च नीं पा, पर शैतान्ना ते बचा;[काँह्भई राज कने सामर्थ कने महिमा सदा खातर तेरे इ हाये। आमीन।]’ ”
6	14	“इस खातर जे तुहें लोकां रे पाप माफ करगे, तां तुहांरा पिता सै जे स्वर्गा चा तुहांरयां पापां जो बी माफ करगा।
6	15	कने जे तुहें लोकां रे पाप नीं माफ करगे, तां तुहांरे पिता बी तुहांरे पाप माफ नीं करने।”
6	16	“ताहली जे तुहें उपवास करो, तां तुहांरे मुँह कपटियां साई उदास नीं हुणे चाहिन्दे, काँह्भई सै अपणा मुँह बणईने रखां ये, ताकि सै लोकां जो जतलाई सक्को भई अहें उपवास करी रायें। हऊँ तुहाँजो सच्च बोलां भई सै अपणा ईनाम पाई बैट्ठे।
6	17	पर ताहली जे तू उपवास रखो तां अपणे सिरा पर तेल मल़ कने मुँह धो,
6	18	ताकि लोक ये नीं जाणे भई तू उपवास करीराँ, पर तेरा पिता तिस्सो जे तू देखी नीं सकदा, सै देक्खो भई तैं उपवास कित्तिरा। फेरी तेरा पिता सै जे तेरे छिपिने कित्तिरे सारयां कम्मां जो देक्खां, तिज्जो तिसरा ईनाम देंगा।”
6	19	“अपणे खातर पृथ्विया पर भण्डार मत भरा, काँह्भई तिस कीड़ा कने जंग लगीने खराब हुई जाणा, चोर सेन्ध मारीने तिस्सो चुराई सक्कां ये।
6	20	जे तुहें खरे काम्म करगे तां सै स्वर्गा च धन कट्ठा करने साई हुणा, तित्थी नांत कीड़ा, कने न जंग खराब करी पान्दे, कने तित्थी चोर न सेंध लगान्दे कने न चोरी पान्दे।
6	21	काँह्भई तित्थीजे तेरा धन आ, उत्थी तेरा मन बी लगीरा रैहणा।”
6	22	“तुहांरियां आक्खीं तुहांरे शरीरा खातर दयूये साई आं: काँह्भई ये तुहांजो हर चीज़ देखणे च काविल बणां इयां, (जे ये स्वास्थ ईं कने देक्खी सक्कां इयां) जे तू चीज़ां जो तियां देक्खी सक्कां तियां जे परमेशर देक्खां, तां तुहांरे सारे शरीरा बी ठीक ढंगा ने काम्म करना।
6	23	पर जे तु लगातार बुराई करदा रैहन्गा, तां इक दिन येढ़ा औणा ध्याड़ी जे तू अन्हे हुई जाणा; इस खातर तिसजो जे तु ज्योति समझां सै हकीकत च अन्धकार आ, अन्धकारा च रैहणा त बुरा, पर अन्धकारा च रैईने ये सोचणा भई हऊँ ज्योतिया चा सै होर बी जादा बुरा!”
6	24	“कोई बी माहणु इक वगता च दुईं स्वामियां री सेवा नीं करी सकदा, काँह्भई जे कोई येढ़ा कराँ तां तिस इक्की ने नफरत करनी कने दुज्जे ने प्यार, या इक्की रे परति बफादार रैहणा कने दुज्जे रा निरादर करना। तुहें धन कने परमेशर दुईं री इक साथ सेवा नीं करी सकदे।
6	25	इस खातर हऊँ तुहाँजो बोलां, भई अपणे जीवना रे खातर ये फिक्र नीं करयां भई अहें क्या खांगे कने क्या पींगे, कने शरीरा रे खातर भई क्या पैन्हगे, क्या जिन्दगी रोटिया ते, कने शरीर कपड़यां ते बधीने नीआं?
6	26	अम्बरा रे पंछियां जो देक्खा! सै न बिजाई कराँ ये, न कटाई कराँ ये, न भण्डार भराँ ये; तां बी तुहांरा स्वर्गीय पिता तिन्हांरा तिन्हांजो ख्वां। क्या तुहें तिन्हांते जादा मुल नीं रखदे?
6	27	तुहां चाते क्या कोई येढ़ा हाया सै जे चिन्ता करीने अपणियां जिन्दगिया च इक मिनट बी होर बधाई सक्कां?”
6	28	“कने कपड़यां रे खातर फिक्र कजो कराँ ये? जंगली फुलां पर बचार करा, भई सै कियां बधां यें, सै न मेहणत कराँ ये, न कपड़े बुणां ये;
6	29	तां बी हऊँ तुहाँजो बोलां, भई राजा सुलैमान बी अपणे सारे राज-पाठा च, तिन्हां चते किसी इक्की फुल्ला साई सुन्दर कपड़े नीं पैहनी सक्कया।
6	30	इस खातर ताहली जे परमेशर जंगली पौध्यां जो, सै जे आज्ज ये, कने कल अग्गी च पाई दित्ते जाणे, येढ़ी सुन्दरता देआं, तां अरे भाईयो तुहांरा विश्वास इतणा कमजोर काँह, तुहांजो सै काँह नीं पैहनांगा?”
6	31	“इस खातर तुहें चिन्ता करीने ये नीं बोलणा, भई ‘अहें क्या खांगे, या क्या पींगे, या क्या पैहनगे?’
6	32	इस खातर चिन्ता नीं करा काँह्भई होरीं जातियां रे लोक इन्हां सारियां चीज़ां रिया खोज्जा च रैं, कने तुहांरा स्वर्गीय पिता जाणाँ, भई तुहांजो ये सारियां चीज़ां चाहिन्दियां।
6	33	इस खातर तुहें परमेशरा रे राज्जा कने सच्चाईया ने जीणे जो तियां जे परमेशर चाँह सब्बीं ते पैहला दर्जा देआ, तां ये सारी चीज़ां तुहांजो मिली जाणियां।
6	34	इस खातर कल की चिन्ता मता करदे, काँह्भई कल की त अहां रियां होर चिन्ता हुणियां; आज्ज के दिना खातर अजकी परेशानियां इ बौहत इयां।”
7	1	“किसी पर इल्जाम नीं लगावा, नईतां तुहां पर बी इल्जाम लगणा।
7	2	काँह्भई जिस तरीके ने तुहें इल्जाम लगां ये, तियां इ परमेशरा तुहांरा बी न्याय करना; कने तियां जे तुहें दुज्जेयां रा न्याय कराँ ये, तियां इ तुहांरा बी न्याय हुणा।
7	3	किसी रियां छोट्टी-छोट्टी भूलां पर ध्यान मता देन्दे, तियां जे भई किसी रिया आक्खीं च पैईरे तिनके जो देखणा; पर तिज्जो अपणे अन्दरा री बुराई नीं सुझदी सै जे लट्ठे साई बौहत बड्डी?
7	4	तां जे तेरे इ अन्दर बुराई समाईरी, तां तू अपणे भाईये जो कियां बोल्ली सक्कां, भई ‘ल्या भाई हऊँ तेरिया कमियां जो दूर करी दूँ?’
7	5	अरे कपटी! पैहले तू अपणिया बुराईया जो अपणे अन्दरा ते निकाल़, फेरी तांई तू ठीक ढंगा ने देक्खी पांगा कने अपणे भाईये रिया कमियां जो दूर करी सकगा।
7	6	सै लोक जे परमेशरा रे सन्देशा जो सुणना नीं चाहन्दे तिस्सो मता सुणादे। जे तुहें येढ़ा करगे, तां ये पवित्र चीज़ कुत्तयां जो कने मोती सूराँ रे अग्गे सटणे साई हुणे भई सै सिर्फ तिन्हौं पैराँ हेठ रौंदणा कने पलटी ने तिन्हां तुहांरा नुक्शान करना।”
7	7	सै जे तुहांरियां जरुरतां इयां तिसजो परमेशरा ते मंगा, तिस सै तुहांजो देणा; टोल़गे तां तुहां पाणा, खटखटाणा जारी रखा कने दरवाजा खोल्या जाणा।
7	8	काँह्भई सै जे कोई मंगां, तिस्सो मिलां; कने सै जे टोल़ां, सै पां; कने सै जे खड़कां, तिस खातर खोल्या जाणा।
7	9	तुहां चते येढ़ा कुण माहणु आ, भई जे तिसरा पुत्र तिसते रोटी मंग्गो, तां सै तिस्सो पत्थर देओ?
7	10	या मच्छी मंग्गो, तां सै अपणे बच्चे जो जहरिला सर्प देओ?
7	11	इस खातर तां जे तुहें बुरे हुईने, अपणयां बच्चयां जो खरियां चीज़ां देणा जाणाँ ये, तां तुहांरा स्वर्गीय पिता अपणे मंगणे औल़यां जो खरियां चीज़ां काँह नीं देंगा?
7	12	इसा बजह ने जो किछ तुहें चाँये भई माहणु तुहां सौगी करो, तू बी तिसने तियां इ कर; काँह्भई व्यवस्था कने भविष्यवक्तयां री शिक्षा येई हाई।
7	13	तुहें परमेशरा रे राज्जा च सिर्फ तंग दरवाजे चीयें हुईने दाखल हुई सक्कां ये। काँह्भई चौड़ा सै दरवाजा कने आसान आ सै रस्ता सै जे नरका खौ लेई जां; इस खातर बौहत सारे लोक ये सै जे तिसच दाखल हुआं ये।
7	14	काँह्भई तंग आ सै दरवाजा कने मुश्कल आ सै रस्ता सै जे अनन्त जीवना रिया तरफा जां; इस खातर बौहत इ थोड़े लोक ये सै जे तिसच दाखल हुआं ये।
7	15	“झुट्ठे भविष्यवक्तयां ते बचीने रौआ! सै तुहांले आमतौर पर भेडां रे रुपा च औआं यें, पर अन्दरा ते सै खूँखार भेड़िये हुआं ये।
7	16	तिन्हांरे कम्मां ते तुहां तिन्हांजो पछयाणी लेणा। क्या कोई बराड़ियां ते अँगूर, कने ऊँटकटाराँ ते अंजीर तोड़ां ये?
7	17	इस तरीके ने सारे खरे पेड़ खरा फल़ दें कने सारे बुरे पेड़ बुरा फल़ दें।
7	18	खरे पेड़ा पर बुरे फल़ नीं लगी सकदे, कने नां बुरे पेड़ा पर खरा फल़ लगी सक्कां।
7	19	माहणु तिन्हां सारयां पेड़ां जो बड्डी टुक्की ने अग्गी च फुकी देआं, तियां इ झुट्ठे भविष्यवक्तयां सजा पाणी।
7	20	इयां तिन्हांरे कम्मां ते तुहां तिन्हांजो पछयाणी लेणा।”
7	21	सै जे मेरने, हे प्रभु, हे प्रभु, बोल्लां, तिन्हां चते हरेक स्वर्ग राज्जा च नीं जाणा, पर सै जे स्वर्गा च रैहणे औल़े मेरे पिता रिया इच्छा जो पूरी कराँ, सैई तिसच प्रवेश पाई सक्कां।
7	22	न्याय रे दिन मतयां सारयां मेरने बोलणा; हे प्रभु, हे प्रभु, क्या अहें तेरे नौआं ते भविष्यवाणी नीं किती? कने तेरे नौआं ते बुरीआत्मां जो नीं कड्डया, कने तेरे नौआं ते बौहत सारे सामर्था रे काम्म नीं कित्ते?
7	23	फेरी मांह तिन्हांने खुल्लेआम गलाई देणा, भई मैं कदीं नीं स्वीकार कित्या भई तुहें मेरे अपणे : “हे कुकर्म करने औल़यो, मेरे लाते दफा हुई जवा।”
7	24	इस खातर हुण सै जे कोई मेरियां गल्लां सुणीने तिन्हां पर अमल कराँ, तिसरी तुलना तिस समझदार माहणुये ने हुणी तिने जे अपणे मकाना री निऊँ चट्टाना पर बणाई।
7	25	कने बरखा हुई, बाढ़ां आईयां, कने आँधियां चलियां, कने ये सब तिस मकाना ने टकराये, पर सै रुढ़या नीआं, काँह्भई तिसरी निऊँ मजबूत चट्टाना पर रखीरी थी।
7	26	“पर सै जे मेरियां गल्लां सुणां पर तिन्हां पर नीं चलदा, सै तिस मूर्ख माहणुये साई आ तिने जे अपणा मकान रेता पर बणाया।
7	27	बरखा हुई, कने बाढ़ां आईयां, कने आँधियां चली, कने तिस मकाना ने टकराईयां कने सै मकान पूरा इ रुढ़िग्या।”
7	28	यीशु ताहली जे ये गल्लां बोल्ली बैट्ठया, तां येढ़ा हुया भई काफी लोक तिसरे उपदेशा ते हैरान हुये,
7	29	काँह्भई सै तिन्हांरे शास्त्रियां साई नीं, पर अधिकारियां साई तिन्हौ उपदेश देआं था।
8	1	ताहली जे सै पहाड़ा ते थल्ले उतरया, तां इक बड्डी भीड़ तिसरे पिच्छे आईगी।
8	2	कने इक कोढ़ी माहणुये आईने तिसजो प्रणाम कित्या कने बोल्या, भई “हे प्रभु, जे तू चाओ तां मिन्जो ठीक करी सक्कां।”
8	3	यीशुये अपणा हात्थ अग्गे करीने तिसजो छुया, कने बोल्या, “बिल्कुल हऊँ चाँह, तू ठीक हुईजो।” कने सै इकदम तिस कोढ़ा ते ठीक हुईग्या।
8	4	यीशुये तिसने गलाया, “देख, इस बारे च किसी ने बी देखां बोलदा, पर जाईने अप्पूँजो याजका ले दास्स कने सै भेंट जे मूसे ठैहराईरी तिसाजो चढ़ा, ताकि तिन्हांरे खातर गवाही हुईजो।”
8	5	फेरी ताहली जे सै कफरनहूम नगरा च आया तां इक्की सुबेदारे तिसले आईने बिनती कित्ती,
8	6	“हे प्रभु, मेरा सेवक घरें बमार पैईरा, तिस्सो लकवा मारी गरा कने सै बड़िया पीड़ा चा।”
8	7	फेरी यीशुये सुबेदारा ने गलाया, “हऊँ आईने तिस्सो ठीक करगा।”
8	8	सुबेदारे जबाब दित्या, “हे प्रभु, हऊँ इस आदरा लायक नीआं, भई तुहें मेरे घरें आओ, पर सिर्फ उत्थीते वचन बोली दे, मेरे दास्सा ठीक हुई जाणा।
8	9	हऊँ ये जाणाँ काँह्भई हऊँ बी किसी रे अधीन काम्म कराँ; कने मेरे अधीन सिपाई मेरे हुक्मा रा पालन कराँ ये, कने ताहली जे इक्की जो बोलां, ‘जा,’ तां सै ‘जां,’ कने दुज्जे जो बोलां भई ‘औ’ तां सै औआं; कने अपणे किसी दास्सा ने बोलूं भई ये कर, तां सै कराँ।”
8	10	ये सुणीने यीशुये जो चम्भा हुया, कने सै जे तिसरे पिच्छे आई कराँ थे तिन्हांने बोल्या, “हऊँ तुहाँजो सच्च बोलां, भई मैं इस्राएल रे लोकां च बी येढ़ा विश्वास करने औल़े जो नीं देक्खया।
8	11	कने हऊँ तुहाँजो बोलां, भई मते सारे अन्यजातियां रे लोकां पूर्वा ते कने पश्चिमा ते आईने अब्राहम, इसहाक कने याकूब ने सौगी स्वर्गा रे राज्जा च खाणा खाणे बैठणा।
8	12	पर राज्य री प्रजा यनि इस्राएली लोक धक्का देईने बाहर नरका च भेज्जी दित्ति जाणी : तित्थी तिन्हां अपणे दुखां रिया वजह ने रोणा कने पीड़ा ने दान्द किरड़ने।”
8	13	फेरी यीशुये तिस सुबेदारा ने गलाया, “घरौ जा, तेढ़ा जे तेरा विश्वास आ, तियां इ तेरे खातर ओ।” कने तिसरा दास तिस इ वगत बमारिया ते ठीक हुईग्या।
8	14	कने यीशुये पतरसा रे घरें आईने, पतरसा रिया सस्सा जो बौहत बुखारा रिया वजह ने बिस्तरे पर सुत्ती रिया जो देख्या।
8	15	तिने तिसारा हात्थ अपणे हत्था ने छुया कने तिसारा बुखार उतरिग्या, कने सै उट्ठीकने यीशुये री सेवा टैहल करने लगी।
8	16	ताहली जे सान्झ हुई तां सै तिसले मते सारे येढ़े लोकां जो ल्याये तिन्हां च जे बुरीआत्मां थियां कने किछ बमार थे तिने तिन्हां आत्मां जो अपणे वचना ने बाहर कड्डित्या; कने सारे बीमाराँ जो ठीक कित्या।
8	17	ये इस खातर हुया ताकि परमेशरे भविष्यवक्ता यशायाह रे जरिये जो बी किछ गलाया था सै पूरा ओ : “तिने खुद अहां रियां कमजोरियां लेई लियां कने अहांरे रोग चक्की लै।”
8	18	यीशुये ताहली जे अपणे चऊँ पासयां लोकां री भीड़ देक्खी, पर तिस्सो अराम करने री जरुरत थी, इस खातर तिने अपणयां चेलयां जो बोल्या भई मिन्जो किश्तिया च नदिया रे दुज्जे पासे लैई जो।
8	19	कने तियां जे सै जाणे रे खातर त्यार हुईराँ थे तां इक शास्त्री तिसले आया कने गलाया, “हे गुरु, तित्थी जे किति तू जांगा, मांह तेरे पिच्छे जाणा।”
8	20	यीशुये तिसने गलाया, “गिदड़ियां री दूहड़ कने अम्बरा रे पंछियां रे आलणे हुआं ये; पर माहणुये रे पुत्रा ले सौणे रे खातर बी अपणा घर नींआ।”
8	21	इक्की होरी चेले तिसजो गलाया, “हे प्रभु, पैहले मिन्जो जाणे दे, भई अपणे पिता रा आखरी संस्कार करी सक्कूं।”
8	22	यीशुये तिसने बोल्या, “मेरा चेला बणने खातर मेरे पिछे औ, सै लोक जे आत्मिकता च मूईरयां साई ये तिन्हौं अपणयां लोकां रे मरने रा इन्तजार करने दे।”
8	23	फेरी यीशु इक्की किश्तिया पर जाईने बैट्ठया, तिसरे चेले बी तिस सौगी थे।
8	24	कने देक्खा, नदिया च इक येढ़ा बड्डा तूफान आया भई किश्ती पाणिये रियां बौहत उच्ची छालियां ने डुबणे लगी; कने सै सुत्तीरा था।
8	25	फेरी तिन्हें नेड़े आइने तिस्सो जगाया कने गलाया, “हे प्रभु, अहांजो बचा, अहें डुबणे लगीरे।”
8	26	तिने तिन्हांने गलाया, “अरे कमजोर बिश्वासिओ, तुहें इतणे डरीरे काँह ये?” फेरी तिने खड़ा हुईने तूफाना जो कने पाणिये जो डान्टया, कने चऊँ पासयां शान्ति हुईगी।
8	27	लोक हैरान थे, तिन्हें इक दुये ने बोल्या, “ये केढ़ा माहणु आ? आन्धी तूफान कने पाणी तक इसरी गल्ल मन्नां ये।”
8	28	ताहली जे यीशु दरयावा रे उस पार, गदरेनियां रे इलाके च पुज्जया, तां दो माहणु तिन्हां च जे बुरीआत्मा थियां कब्राँ ते निकल़दे हुये तिस्सो मिले, सै इतणे खूँखार थे भई कोई तिस रस्ते ते जाई नीं सकदा था।
8	29	सै अचानक यीशुये पर चिल्लाये, “हे परमेशरा रे पुत्र, अहांरा तेरने क्या काम्म आ? क्या तू अहांजो परमेशरा रे तै कित्तिरे वगता ते पैहले सजा देईने तिसरी अवहेलना नीं करी सकदा?”
8	30	तिन्हांते किछ दूरिया पर मते सारे सूराँ रा इक झुण्ड चरने लगीरा था।
8	31	बुरीआत्में तिसने बिनती करदे हुये बोल्या, “जे तू अहांजो निकाल़णे जाईराँ, तां अहांजो सूराँ रे झुण्डा च भेजी दे।”
8	32	तिने तिन्हांजो बोल्या, “जावा!” कने सै माहणुये ते निकल़ीने सूराँ च बड़ीगियां कने सारा झुण्ड पहाड़िया परा ते दरयावा च पैईग्या, कने सारे सूर पाणिये च डुब्बीने मरीगे।
8	33	कने सूराँ जो सम्भाल़णे औल़े सेवक नट्ठे, कने नगरा च जाईने ये सारियां गल्लां कने तिन्हांच जे बुरीआत्मां थियां; तिन्हांरा सारा हाल सुणाया।
8	34	कने देक्खा, नगरा रे सारे लोक यीशुये ने मिलणे जो निकल़ीने आईगे, कने तिस्सो देक्खीने विनती कित्ती, भई अहांरे इलाके ते बाहर निकल़ी जा।
9	1	फेरी यीशु इक्की किश्तिया च बैट्ठया कने नदिया ते पार अपणे तिस नगरा च आईग्या तिसच जे सै रैई कराँ था।
9	2	कने कई लोक लकवे रे इक रोगिये जो पाल़किया पर रखीने तिसले ल्याये। यीशुये तिन्हांरा विश्वास देक्खीने तिस लकवे रे रोगिये ने बोल्या, “हे पुत्र, हौंसला रख; तेरे पाप माफ हुये।”
9	3	कने कई शास्त्रियें अप्पूँ चीयें गलाया, भई “ये माहणु त परमेशरा री निंध्या कराँ।”
9	4	यीशुये तिन्हांरे मना रियां गल्लां जाणिने बोल्या, “तुहें लोक अपणे-अपणे मनां च बुरा बचार काँह करी रायें?
9	5	जादा ठीक क्या? ये बोलणा, भई ‘तेरे पाप माफ हुये’, या ये बोलणा, भई ‘खड़ा ओ कने चली पौ।’
9	6	पर इस खातर भई तुहें जाणी लवा भई माहणुये रे पुत्रा जो पृथ्विया पर पाप माफ करने रा अधिकार आ।” तिने लकवे रे रोगिये जो गलाया, “उट्ठ, अपणिया पाल़किया चक कने घरौ चली जा।”
9	7	सै इकदम खड़ा हुया कने अपणे घरौ चलीग्या।
9	8	लोक येढ़ा देक्खीने डरीगे कने परमेशरा रे गीत गाणे लगे तिने जे माहणुआं जो येढ़ा अधिकार दित्या।
9	9	ऊत्थीते अग्गे बधीने यीशुये मत्ती नौंवां रे इक्की माहणुये जो चुंगिया रिया चौकिया पर बैठिरा देक्खया कने तिसजो बोल्या, “मेरे सौगी औ कने मेरा चेला बण।” इस खातर सै उट्ठया कने तिसरे पिच्छे चलीप्या।
9	10	कने ताहली जे सै घरें रोटी खाणे बैट्ठया, तां मते सारे चुंगी लेणे औल़े कने पापी आईने यीशु कने तिसरयां चेलयां सौगी खाणे बैट्ठे।
9	11	ये देक्खीने फरीसियें तिसरे चेलयां ने बोल्या, “तुहांरा गुरु चुंगी लेणे औल़यां ने कने पापियां ने सौगी खाणा कजो खां?”
9	12	ये सुणी ने यीशुये तिन्हांने गलाया, “भले चंगयां जो नीं पर बमाराँ जो डाक्टरा री जरुरत हुआंईं।
9	13	इस खातर तुहें जाईने इसरा मतलब सिक्खी लौआ, भई हऊँ बलिदान नीं चाहन्दा पर दया चाँह; काँह्भई हऊँ धर्मियां जो नीं, पर पापियां जो सदणे आईरा।”
9	14	फेरी यूहन्ने रे चेलयां तिसले आईने बोल्या, “क्या वजह इ भई अहें कने फरीसी इतणा उपवास कराँ ये, पर तेरे चेले उपवास नीं करदे?”
9	15	यीशु तिन्हांजो उदाहरण देईने ये दसणा चाँह, भई “क्या बरातिये, तदुआं तक जे लाड़ा तिन्हां सौगी आ, दुख मनाई सक्कां ये? पर सै दिन औणे भई ताहली जे लाड़ा तिन्हाते लग कित्या जाणा, तिस बगत सै दुखी हुणे कने उपवास रखणा।
9	16	नये कपड़े री टल्ही पुराणे कपड़े पर कोई नीं लान्दा, काँह्भई सै टल्ही कपड़े ते होर किछ खिंजी लेईं, कने सै जादा फटी जां।
9	17	नौआं अँगूरी रस पुराणियां चमड़े रिया थैलियां च नीं भरदे, काँह्भई येढ़ा करने ते सै फटी जाईयां, कने अँगूरी रस बगीने बिखरी जां कने मशकां बी खत्म हुई जाईयां; पर नया अँगूरी रस नई मशकां च भराँ ये कने सै दोन्नों बची रैईयां।”
9	18	यीशु तिन्हां लोकां जो ताहली जे ये गल्लां बोल्या इ कराँ था, भई यहूदियां रा इक मुखिया तिसले आया कने तिसले झुकीने विनती करदे हुये गलाया, “मेरी कुड़ी येब्बां इ मरी! तू चल्लीने जे तिसा पर अपणा हात्थ रखी दो, तां सै भीं ते ज्यून्दी हुई जाणी।”
9	19	यीशु उट्ठीने अपणे चेलयां ने तिस सौगी चलीप्या।
9	20	तित्‍थी इक जनाना थी तिसौ जे बारा सालां ते खून बगणे री बमारी थी, सै पिच्छे ते यीशुये रे नेड़े आई कने तिसरे कपड़े री कनारी छुई ली।
9	21	काँह्भई सै छोणे ते पैहले अपणे मना च सोच्चीराँ थी, “जे हऊँ जरा बी इसरे कपड़यां जो छुई लूँ, तां बी मांह ठीक हुई जाणा।”
9	22	मुड़ीने तिसाजो देखदे हुये यीशुये गलाया, “बेटी हौंसला रख; तेरे विश्वासे तिज्जो इसा बमारिया ते ठीक कित्या।” कने सै जनाना इकदम तिस इ पल ठीक हुईगी।
9	23	ओतखा ताहली जे यीशु तिस मुखिये रे घरें पुज्जया, तां तिने देख्या भई शंख बजणे औल़े कने तित्थी कट्ठे हुईरे लोक कुड़िया रे मरने पर हल्ला करीराँ थे,
9	24	फेरी यीशुये लोकां ने गलाया, “इत्थीते बाहर जावा, कुड़ी मरीरी नीं, पर ये सुत्ती री।” तिस रिया इसा गल्ला पर लोक यीशुये रा मजाक डवाणे लगे।
9	25	फेरी ताहली जे लोक बाहर भेज्जीते, तां यीशुये कुड़िया रे कमरे च जाईने तिसारा हात्थ पकड़या, कने सै उट्ठीने बैठिगी।
9	26	कने इसा गल्ला रा चर्चा सारे लाके च फैल्लीग्या।
9	27	यीशु ताहली जे तित्थी ते जाणे लगया, तां दो माहणु आक्खीं ते अन्हे तिसरे पिच्छे हाक पान्दे हुये चले, “ओ दाऊद रे पुत्र, अहां पर दया कर!”
9	28	सै ताहली जे घरा रे अन्दर पुज्या, तां सै अन्हे तिसले आये, फेरी यीशुये तिन्हांते पुच्छया, “क्या तुहांजो विश्वास आ भई हऊँ तुहांजो ठीक करी सक्कां?” तिन्हें जबाब दित्या, “हाँ, प्रभु, अहें विश्वास कराँ ये भई तू अहांजो ठीक करी सक्कां।”
9	29	फेरी तिने तिन्हांरियां आक्खीं ने छोईने बोल्या, “काँह्भई तुहें विश्वास कराँ ये भई हऊँ तुहांजो ठीक करी सक्कां इस खातर तुहां ठीक हुई जाणा।”
9	30	कने सै दोन्नों अन्हे इकदम देखणे लगीगे, फेरी यीशुये तिन्हांजो चेतावनी देईने गलाया, “खबरदार, कोई इसा गल्ला जो नीं जाणो।”
9	31	पर तिन्हे उत्थीते जाईने ये खबर तिस लाके रे चऊँ पासयां फैलाईती।
9	32	ताहली जे सै ऊत्थी ते जाईराँ थे, तां किछ लोक यीशुये ले इक गुंगे जो लेईने आये, सै गुंगा बुरीआत्मा रा सताईरा था, इस खातर सै बोली नीं पान्दा था।
9	33	ताहली जे बुरीआत्मा तिस चते कड्डी ती, तां सै गुंगा सै जे पैहले किछ बी नीं बोल्ली सकदा था, गलाणे लगया। फेरी इस पर लोकें चम्भा करीने गलाया, “इस्राएल च येढ़ी गल्ल पैहले कदीं नीं देखी।”
9	34	पर फरीसी गलाई कराँ थे, “येत बुरीआत्मां जो शैतान्ना रे मुखिये री सहायता ने बाहर कड्डां।”
9	35	फेरी यीशु कने तिसरे चेले गलील जिले रे बौहत सारे नगराँ कने गाँवां च गये कने तिन्हां रयां यहूदी सभा घराँ च उपदेश करदा, कने परमेशरा रे राज्जा री खुशखबरिया रा प्रचार करदा, कने हरेक किस्मा रियां बमारियां कने कमजोरियां जो दूर करदा रैया।
9	36	यीशु ताहली जे कई लोकां जो देक्खां तां तिस्सो लोकां पर तरस आया, काँह्भई सै लोक तियां इ सताईरे कने मजबूर थे, तियां जे सै भेड्डां हुआं इयां तिन्हांरा जे कोई रखवाल़ा नीं हुन्दा।
9	37	फेरी यीशुये अपणे चेलयां ने गलाया, “बौहत लोक सै जे मेरा सन्देश सुणने रे खातर त्यार ये सै तिस खेता साई ये सै जे फसला रिया बिजाईया खातर त्यार आ, पर मेरा सन्देश लोकां जो सुनाणे औल़े बड़े कम लोक ये।
9	38	इस खातर परमेशरा ने प्राथना करा कने पुच्छा भई सै अपणिया फसला जो कठेरने कने मेरा सन्देश सुनाणे खातर बौहत मजदूर भेज्जी दो, तियां जे खेता रा मालक अपणे खेता रिया फसला जो कठेरने खातर बौहत सारे मजदूर भेज्जां।”
10	1	इस खातर यीशुये अपणे बारा चेलयां जो अप्पूँ ले सद्दीने, तिन्हांजो बुरीआत्मा जो बाहर कडणे कने कई किस्मा रे रोगां कने दुख तकलीफां जो दूर करने रा अधिकार दित्या।
10	2	इन्हां बारा प्रेरितां रे नौं थे : पैहला शमौन, सै जे पतरसा रे नौआं ते जाणया गया, कने तिसरा भाई अन्द्रियास, जब्दिये रा पुत्र याकूब कने तिसरा भाई यूहन्ना।
10	3	फिलिप्पुस, बरतुल्मै, थोमा, टैक्स लेणे औल़ा मत्ती, हलफई रा पुत्र याकूब कने तद्दै।
10	4	शमौन कनानी, कने यहूदा इस्करियोति तिने जे यीशुये जो धोखे ने पकड़वाया था।
10	5	यीशुये इन्हां बाराँ चेलयां जो कई लाकयां च अपणा सन्देश सुनाणे खातर भेजणे ते पैहले ये हुक्म दित्या : भई अन्यजातियां रे लाके च नीं जायों, कने सामरियां रे किसी नगरा च दाखल नीं हुयां।
10	6	पर इस्राएलियां लेई जायों काँह्भई सै तिन्हां भेड्डां साई ये सै जे अपणे चरवाहे ते दूर हुईगरे।
10	7	कने तिन्हांजो ये उपदेश देयों भई परमेशर अहां सब्बीं लोकां पर राज करने जो बड़े जल्दी आई कराँ।
10	8	सै बमार लोकां जो ठीक करो, मूईरयां जो जिन्दगी देओ, कोढ़ियां जो चंगा करो, कने बुरीआत्मां जो कड्डो। किसी ते सेवा रे बदले च पैसा नीं लेणा काँह्भई परमेशरे तुहांरी सहायता रे बदले च किछ नीं लेईरा।
10	9	अपणिया जेबा च न त सोना, न त चान्दी, न ताँबा रखयों;
10	10	रस्ते खातर न कोई झोल़ा रक्खयों, कोई फालतू कमीज, चप्पल़ कने सोट्ठी मत रखा, काँह्भई मजदूरा जो तिसरी रोटी मिलणी चाहिन्दी।
10	11	तुहें ताहली जे कदीं किसी नगरा या गाँवां च जाओ, तां ये पता करा भई तित्थी रुकणे जो विश्वास लैक कुण आ; कने तदुआं तक जे तित्थी ते आई नीं जाओ, तदुआं तक तिस इ घरा च रुकीरे रौआ।
10	12	कने घरा च प्रवेश करदे हुये तिन्हांजो आशीष देआं।
10	13	जे तिस घरा रे लोक लायक हुंगे तां तुहांरा आशीर्वाद तिन्हां रिया सौगी-सौगी हुणा, पर जे सै इसरे लायक नीं हुंगे तां तुहांरा आशीर्वाद तुहांले बापस आई जाणा।
10	14	कने जे कोई तुहांरा स्वागत नीं करो या तुहांरी गल्ल नीं सुणो, तां तिस घरा या गाँवां ते निकल़दे हुये अपणे पैराँ रिया धूड़ी जो तित्थी झाड़ी देआं।
10	15	हऊँ तुहाँजो सच्च बोलां, भई ताहली जे न्याय हुणा, तिस दिन तिस गाँवां री दशा ते सदोम कने अमोरा रे नगराँ री हालत जादा सैहणे लायक हुणी।
10	16	खबरदार! हऊँ तुहांजो असहाय भेड्डां साई लोकां रे बिच भेज्जां सै जे भेड़िये साई खतरनाक ये। इस खातर सप्पां साई चलाक कने समझदारिया ने काम्म करा, कने कबूतराँ साई भोल़े-भाल़े कने खरयां गुणां जो परगट करा।
10	17	पर धार्मिक अगुवेयां ते चौकस हुईने रौआ, काँह्भई तिन्हां तुहांजो धोखे च बन्दी बनाई ने यहूदी पंचैतां रे हवाले करना, कने तिन्हांरे सभा घरा च तुहां पर कोड़े बरसाणे।
10	18	तुहें मांह पर विश्वास करने रिया वजह ने राज्यपालां कने राजयां रे सामणे पेश कित्ते जाणे, काँह्भई तुहें मेरे चेले; तुहांजो मौका दित्या जाणा भई तुहें तिन्हांजो कने अन्यजातियां जो मेरे बारे च गवाही देओ।
10	19	ताहली जे तिन्हां तुहांजो पकड़वाणा तां इसा गल्ला री चिन्ता नीं करयों भई तुहां कियां बोलणा कने क्या बोलणा; काँह्भई जो किछ तुहांजो बोलणा हुँगा सै तिस वगत तुहांजो दस्सी दित्या जाणा।
10	20	याद रखा बोलणे औल़े तुहें नींये, पर पवित्र आत्मे तुहांजो गलाणे खातर बोलणा।
10	21	तुहांजो अविश्वासी लोकां पकड़ीने हाकिमां ले मारने जो सौंपणा, काँह्भई तुहें माह पर विश्वास कराँ ये, उदाहरणा रे तौरा पर भाईये अपणे भाई पकड़वाई ने हाकिमां ते मौती री सजा दवाणी, मौ-बुढ़यां अपणयां बच्चयां जो पकड़वाणा कने बच्चयां तिन्हांरे खलाफ हुई जाणा; तिन्हां सै मरवाई देणे।
10	22	माह पर विश्वास करने रिया बजह ने कईयां लोकां तुहाँजो बैर रखणा, पर सै जे आखिर तक माह पर विश्वास करदा रैहन्गा तिसजो बचाया जाणा।
10	23	तिन्हां ताहली जे तुहांजो इक्की नगरा च सताणा, तां तुहें दुज्जे नगरा जो चली जायों। हऊँ तुहाँजो सच्च बोलां भई तुहें माहणुये रे पुत्रा रे औणे ते पैहले इस्राएल रे सारे नगराँ चीयें गये बी नीं हुणे।
10	24	चेला अपणे गुरुये ते बड़ा खास नीं हुन्दा कने नांई कोई दास अपणे मालका ते बड़ा खास हुआं।
10	25	चेले जो गुरुये रे, कने दास्सा जो अपणे स्वामिये रे बराबर हुणे ची सन्तोख करना चाहिन्दा; तां जे सै शैतान मेरे सौगी यनि घरा रे मालका नेई बुरा बर्ताव करी सक्कां, तां तुहें तिन्हांते केढ़े व्यवहारा री आशा रक्खां ये?
10	26	“इस खातर तिन्हां लोकां ते मता डरदे; माहणुआं जो तिन्हां गल्लां रा जे ज्ञान निआं परमेशर चाँह भई तुहें तिसजो परगट करा, कने सै नीं चाहन्दा भई तिसरी सच्चाई छुपीरी रौ, सै सामणे ल्यान्दी जाणी।
10	27	सै गल्लां जे हऊँ तुहाँजो अकेले च बोलां, तिन्हौं सब्बीं जो सुणावा; कने सै जे हऊँ तुहांरयां कन्नां च हौल़यां-हौल़यां बोलां तिन्हांजो उच्चिया अवाज़ा च सुणावा।
10	28	तिन्हां लोकां ते मता डरदे सै जे तुहांरे शरीरा जो खत्म करी सक्कां ये, पर तुहांरिया आत्मा जो नीं मारी सकदे, बस तिस परमेशरा ते डरा सै जे तुहांरे शरीरा जो कने तुहांरिया आत्मा जो नरका च पाईने खत्म करी सक्कां।
10	29	चिड़ियां रे बारे च सोच्चा, इन्हांरी कीमत इतणी घट इ भई इक्की पैसे च दो खरीदी जाई सक्कां इयां, फेरी बी परमेशरा रिया मर्जिया बगैर तिन्हां बिच्चा ते इक बी नीं मरी सकदी, काँह्भई सै सब किछ जाणाँ।
10	30	परमेशर जाणाँ भई तुहांरे सिरा पर कितणे बाल़ ये।
10	31	इस खातर डरदे मता; सै तुहांजो बौहत जादा चिड़ियां ते बधीने मन्नां।”
10	32	“सै जे कोई माहणुआं रे सामणे बिणा डरे ये मन्नी लो भई हऊँ तेरा चेला, तां हऊँ बी तिस्सो स्वर्गा च रैहणे औल़े अहांरे पिता रे सामणे अपणा चेला मन्नी लेंगा।
10	33	पर सै जे कोई माहणुआं रे सामणे मेरा चेला हुईने मेरा इन्कार करगा, तां माह बी तिसरा स्वर्गीय पिता रे सामणे इन्कार करना भई सै मेरा चेला नींआ।”
10	34	“ये नीं सोच्चा भई हऊँ पृथ्विया रे लोकां जो शान्ति देणे आईरा; हऊँ शान्ति देणे नीं, पर तलवार चलवाणे आईरा।
10	35	हऊँ त आया भई : “ ‘बेटे जो तिसरे पिता ते, कने कुड़िया जो तिसारिया मौआ ते, कने बहुआ जो तिसारिया सस्सा ते लग करी दूँ;
10	36	माहणुये रे बैरी तिसरे अपणे घरा रेई लोक हुणे।’
10	37	“सै जे अपणे माता-पिता जो मेरते जादा प्यार कराँ, सै मेरा चेला बणने रे लायक नींये; कने सै जे अपणे बेटे या बेटिया जो मेरते जादा प्यार कराँ, सै मेरा चेला बणने रे लायक नीआं;
10	38	जे कोई मेरा चेला होणे रे नाते दुख सैहणे रे खातर कने मरने रे खातर बी त्यार नींये, तां सै मेरा चेला बणने रे लायक नींआ।
10	39	सै जे अपणा प्राण बचाणे री कोशिश कराँ, तिसजो अनन्त जीवन नीं मिलणा; कने सै जे मेरे खातर अपणा प्राण देआं, तिस प्रभुये सौगी अनन्त जीवन पाणा।”
10	40	“सै जे तुहांजो ग्रहण कराँ, सै मिन्जो ग्रहण कराँ; कने सै जे मिन्जो ग्रहण कराँ, सै मेरे भेजणे औल़े जो ग्रहण कराँ।
10	41	सै जे भविष्यवक्ते जो भविष्यवक्ता जाणीने ग्रहण करो, तां परमेशर भविष्यवक्ते जो सै जे ईनाम देआं तेढ़ा इ ईनाम तिस्सो देणा; कने सै जे धर्मिये जो धर्मी जाणीने ग्रहण करो, तां परमेशर धर्मिये जो सै जे ईनाम देआं तेढ़ा इ ईनाम तिस्सो देणा।
10	42	कने जे कोई मेरे इन्हां भोल़े-भाल़े चेलयां चा ते किसी इक्की जो बी इस खातर इक गलास ठन्डे पाणिये रा देयो भई सै मेरा चेला, तां हऊँ तुहाँजो सच्च बोलां भई तिस्सो इसरा ईनाम जरुर मिलणा।”
11	1	ताहली जे यीशु अपणे बारा चेलयां जो हुक्म देई बैट्ठया, तां सै तिन्हारे नगराँ च उपदेश कने प्रचार करने जो तित्थी ते चलीग्या।
11	2	यूहन्ने ताहली जे जेल्ला च मसीह रे कम्मां री खबर सुणीने अपणे चेलयां जो तिसते ये पुछणे जो भेज्या भई,
11	3	“क्या तूई मसीह आ तिसजो जे परमेशरे भेजणे रा वायदा कित्तिरा, या अहें किसी होरी रा इन्तजार करिये?”
11	4	यीशुये जबाब दित्या, “सै जे किछ तुहें सुणया कने देक्खया, ये सब जाईने यूहन्ने ने बोल्ला,
11	5	भई अन्हे देक्खां ये कने लंगड़े चला फिराँ ये, कोढ़ी ठीक कित्ते जांये कने टौणे सुणां ये, मुड़दे जिऊंदा कित्ते जायें, कने दीन दुखियां जो यीशु मसीह रिया खुशखबरिया रा प्रचार कित्या जां।
11	6	कने परमेशर तिन्हांजो आशीष देआं, सै जे माह पर विश्वास करना नीं छडदा।”
11	7	ताहली जे यूहन्ने रे चेले तित्थी ते दूर चलीगे, तां यीशु यूहन्ने रे बारे च भीड़ा रे लोकां ने बोलणे लगया, “तुहें इस सुणसान जगह च क्या देखणे गै थे? तुहें तित्थी हवा च हिलदे किसी लम्बे घा जो देखणे तनी गये थे!
11	8	तां फेरी तुहें क्या देखणे गईरे? क्या इक माहणु तिने जे बड़े मैंहगे कपड़े पैहनीरे? देक्खा, सै जे मैंहगे कपड़े पैहनां ये, सै त मैहलां ची रैयां ये।
11	9	तां तुहें क्या देखणे आये? क्या किसी भविष्यवक्ते जो? हाँ, हऊँ तुहांजो दस्सां भई सै किसी भविष्यवक्ते ते बी बड्डा।
11	10	ये सैई हाया तिसरे बारे च जे पवित्रशास्त्राँ च लिखिरा : ‘देख, हऊँ तेरते पैहले अपणे सनेहा देणे औल़े जो भेज्जी राँ, सै माहणुआं जो तेरे औणे खातर त्यार करो।’
11	11	“हऊँ तुहाँजो सच्च बोलां, जितणे बी माहणु संसारा च रैईरे तिन्हां चते बपतिस्मा देणे औल़े यूहन्ने ते महान कोई माहणु पैदा नीं हुया; फेरी भीं स्वर्गा रे राज्जा च छोट्टे ते छोट्टा माहणु बी यूहन्ने ते महान आ।
11	12	तदुआं ते जे यूहन्ने प्रचार करना शुरु कित्या तिस वगता ते लेईने हुण तक परमेशरा रा राज्य तेजिया ने बधया राँ कने बलवान लोक तिसजो नाश करना चाँये।
11	13	यूहन्ने रे औणे तक सारे भविष्यवक्ते कने मूसा री व्यवस्था परमेशरा रे राज्जा रे बारे च भविष्यवाणी करदे रै।
11	14	कने चाओ तां मन्ना, यूहन्ना इ एलिय्याह साई आ तिसरे औणे रे बारे च जे भविष्यवाणी हुई थी।
11	15	जो बी मेरी गल्ल सुणां, सै ध्यान देईने सुणो कने समझो।
11	16	“अज इसा पीढ़ियां रे तुहां लोकां री बराबरी हऊँ किसने करुँ? सै बज़ाराँ च बैठीरे तिन्हां बच्चयां साई ये सै जे इक दुये जो हाक पाईने बोली रायें :
11	17	अहें तुहांरे खातर मुरली बजाई, पर तुहें नीं नच्चे; अहें दुख भरे गीत गाये, पर तुहें नीं रोये।
11	18	काँह्भई यूहन्ना होरी लोकां साई न खान्दा आया न पीन्दा आया, पर लोक बोलां थे भई तिसच बुरीआत्मा इ।
11	19	पर ताहली जे हऊँ यनि माहणुये रा पुत्र आया, सै जे होरसी लोकां साई खां-पीआं, पर लोक बोलां ये, ‘इस माहणुये जो देक्खा, ये पेटू कने पियक्कड़ आ; ये चुंगी लेणे औल़यां कने पापियां’ रा मित्र आ! पर माहणुये रे कम्मा ये सावित करना भई कुण बुद्धीमान आ।”
11	20	फेरी यीशुये तिन्हां नगराँ रे लोकां जो फटकारया तिन्हां च जे तिने बौहत सारे सामर्था रे काम्म कित्तिरे थे, काँह्भई तित्थि रेआं लोकें पाप करना नीं छडया कने अपणयां पापां ते मन नीं फिराया।
11	21	“खुराजीन कने बैतसैदा नगरा रे लोकां जो परमेशरा भयानक सजा देणी! काँह्भई तुहां च सै जे सामर्था रे काम्म कित्ते गये, जे सैई काम्म सूर कने सैदा रे नगराँ च कित्तिरे हुन्दे, तां उत्थीरे लोक बौहत पैहले टाटा रे कपड़े ओडीने, कने अपणे जिस्मा पर धूड़ मल़िने, खेद मनान्दे हुये मन फिराई चुक्कीरे हुन्दे।
11	22	पर हऊँ तुहां लोकां ने बोलां भई न्याय रे दिन सूर कने सैदा नगराँ री हालत तुहां ते जादा सैहणे लायक हुणी।
11	23	कने तुहें कफरनहूम नगरा रे लोको, क्या तुहें सोच्चां भई तुहांजो स्वर्गा च आदर दित्या जाणा? परमेशरा तुहांजो अधोलोका च सटणा! काँह्भई सै सामर्था रे काम्म जे तू च कित्तिरे, जे सै सदोम नगरा च कित्ते हुन्दे, तां सै नगर अज्जा तक टिक्कीरा हुन्दा।
11	24	पर हऊँ तुहां लोकां ने बोलां, भई न्याय रे दिन परमेशरा तिज्जो सदोम रे निवासियां ते जादा सजा देणी।”
11	25	तिस इ वगत यीशुये गलाया, “पिता, तू स्वर्गा कने पृथ्विया रा मालक आ, हऊँ तेरा धन्यवाद कराँ भई तैं इन्हां गल्लां जो ज्ञानियां कने समझदार लोकां ते छुपाई ने रखीरा, कने आम लोकां पर प्रगट कित्या।
11	26	हाँ, हे पिता, ये इस खातर हुया काँह्भई तिज्जो येई ठीक लगया।
11	27	“मेरे पिता सारा किछ मिन्जो सौंपीरा; कने हकीकत च पिता ते इलावा कोई बी पुत्रा जो नीं जाणदा; कने कोई बी पुत्रा रे इलावा पिता जो नीं जाणदा; तिसरे खातर जे पुत्रे पिता जो प्रगट करना चाहया।
11	28	“अपणे धर्मगुरुआं रे नियमा रे बोझे हेठ दबोई रे सारे लोको, मेरले औआ, हऊँ तुहांजो सुख चैन देंगा।
11	29	मेरे अधीन हुई जवा तियां जे बैल जुंगड़े रे थल्ले रैयां कने मेरियां शिक्षां ते सीख लौआ, काँह्भई हऊँ आम माहणु आ कने मना रा नम्र आ: तुहांजो बी अपणे मना च सुख-चैन मिलणा।
11	30	काँह्भई सै जुंगड़ा सै जे हऊँ तुहांजो देई कराँ बड़ा सरल आ कने सै बोझ जे हऊँ तुहां पर रखीराँ सै बड़ा हल्का।”
12	1	तिस बगत विस्राम रे दिन यीशु कने तिसरे चेले खेतां बिच्चियें जाई कराँ थे, कने तिसरयां चेलयां जो भुख लगी तां सै कणका रे सिल्लुआं जो तोड़ीने खाणे लगे।
12	2	फरीसिये येढ़ा देक्खीने तिसने गलाया, “देख, तेरे चेले येढ़ा काम्म करी रायें, सै जे विस्राम रे दिन करना ठीक नीआं।”
12	3	यीशुये तिन्हांते पुच्छया, क्या तुहें नीं पढ़या भई दाऊद कने तिसरे साथियें, ताहली जे तिन्हांजो भुख लगी क्या कित्या था?
12	4	सै कियां परमेशरा रे घरा च गया कने चड़ाईरी रोटियां लेईने खाद्दि। इन्हौं खाणे रा अधिकार न तिस्सो न तिसरे साथियां जो था, पर सिर्फ याजकां जोइ था।
12	5	या मूसा री व्यवस्था च तुहें ये नीं पढ़या भई विस्राम रे दिन मन्दरा रे याजक इ हकीकत च बिस्रामां रे दिना रिया विधिया जो तोड़ां ये, कने फेरी बी तिन्हांजो कोई किछ नीं बोलदा?
12	6	पर हऊँ तुहाँजो बोलां भई येत्थी कोई हाया सै जे मन्दरा ते बी बड़ा खास आ।
12	7	जे तुहें शास्त्राँ च लिखिरे रा मतलब जाणदे हुन्दे भई हऊँ लोकां च दया चाँह, बलिदान नीं, तां तुहें मेरे चेलयां जो दोषी नीं बणांदे सै जे निर्दोष ये।
12	8	“माहणुये रा पुत्र त विस्राम रे दिना रा बी प्रभु आ।”
12	9	फेरी सै ऊत्थी ते चलीप्या कने यहूदियां रे यहूदी सभा घरा च पुज्जया।
12	10	ऊथी तिने इक येढ़ा माहणु देक्खया, तिसरा जे सज्जा हात्थ सुकीगरा था। कने तिन्हें यीशुये पर दोष लगाणे रे खातर तिसते पुच्छया, भई क्या विस्राम रे दिन चंगा करना ठीक आ?
12	11	पर यीशुये तिन्हांजो जबाब दित्या, “तुहां च येढ़ा कुण आ, तिसरी जे इक भेड ओ, कने सै विस्राम रे दिन किसी खड्डे च पैईजो, तां सै तिसाजो पकड़ीने नीं कड्डो?
12	12	भला, माहणुये रा मुल भेडा ते कितणा बधी नेआ! इस खातर विस्राम रे दिन लोकां जो ठीक करना सही आ।”
12	13	फेरी यीशुये तिस सुक्कीरे हत्था औल़े माहणुये ने गलाया, “अपणा हात्थ अग्गे कर।” कने तिने अपणा हात्थ अग्गे करीत्या, फेरी तिसरा सुक्कीरा हात्थ तिसरे दुज्जे हत्था साई बिल्कुल ठीक हुईग्या।
12	14	फेरी फरीसी तित्थी ते बाहर चलीगे कने तिस्सो मारने रे खातर इक दुज्जे ने मिलीने मारने री तरकीब सोचणे लगे।
12	15	ये जाणीने यीशु उत्थीते चलीग्या। काफी लोक तिसरे पिच्छे चली पे, कने तिने सब्बीं जो चंगा कित्या,
12	16	कने तिन्हौं खबरदार कित्या भई सै मेरे बारे च लोकां जो किछ नीं दस्सो।
12	17	ये इस खातर हुया भई सै बचन जे परमेशरे यशायाह भविष्यवक्ते रे जरिये गलाया था, सै पूरा ओ :
12	18	“देक्खा, ये मेरा सेबक आ, तिसजो जे मैं चुणीरा; ये मिन्जो प्यारा, हऊँ इसते बड़ा खुश आ: मांह अपणा ‘आत्मा’ इसरे बिच भेजणा, कने तिस सारयां देशां रे अन्यजातियां जो न्याय रा प्रचार करना।
12	19	तिस कदीं नीं चीखणा नांई लड़ना, लोकां इसजो गल़ियां कुच्चयां च उच्चिया अवाज़ा च सखान्दे नीं सुणना।
12	20	तदुआं तक जे सै तिस पर भरोसा रखणे औल़यां रा न्याय धार्मिकता ने नीं करो कने तिन्हौं दोषी नीं ठैहराओ, तिस जगल़ोइरे सरकन्डे साई कमजोर लोकां रा नाश नीं करना, कने नांई बुझदिया हुईया बत्तिया साई बेसहारयां जो शाँत करना।
12	21	फेरी अन्यजातियां रे लोकां मसीह रे ऊपर आशां रखणियां।”
12	22	फेरी लोक यीशुये ले इक येढ़े माहणुये जो लयाये सै जे गूँगा कने अन्हा था, काँह्भई तिसच शैतान था; यीशुये तिसजो चंगा कित्या, कने सै गूँगा बोलणे कने देखणे लगया।
12	23	इस पर सारे लोक हैरान हुईने बोलणे लगे, “क्या ये माहणु दाऊद रा पुत्र हुई सक्कां?”
12	24	ताहली जे फरीसियें ये सुणया तां तिन्हें गलाया, “ये शैतान्ना रा सेवक होणे रिया वजह ने बुरीआत्मा जो बाहर कड्डां।”
12	25	यीशु तिन्हांरे मना री गल्लां जाणिने तिन्हांजो गलाणे लगया, “जे इक्की देशा रे लोक इक्की दुये ने लड़दे रौ, तां तिन्हांरा देश उजड़ी जां; कने तियां इ जे कोई नगर या परिवार तिसच जे लड़ाई पैईजो, सै टुकड़े-टुकड़े हुईने बिखरी जां।
12	26	कने जे शैतान इ शैतान्ना जो बाहर कड्डो, तां सै अपणा इ दुश्मण हुईग्या; फेरी तिसरा राज भला कियां बणी रैहणा?
12	27	कने फेरी जे ये सच्च आ भई हऊँ शैतान्ना रे सहारे बुरीआत्मां जो नकाल़ां, तां तुहांरे अपणे चेले किस रे सहारे तिन्हांजो नकाल़ां ये? इस खातर तुहांरे अपणे चेले इ तुहांरा न्याय करगे।
12	28	हऊँ बुरीआत्मां जो परमेशरा रे आत्मे रिया शक्तिया ने नकाल़ां, इसते ये सिद्ध हुया भई परमेशरा रा राज तुहांरे नेड़े आई पुज्जीरा।”
12	29	“या कियां कोई शैतान्ना साई किसी ताकतवर माहणुये रे घरा च घुसी ने तिसरा समान नीं लुट्टी सकदा, तदुआं तकौ जो जे सै पैहले तिस ताकतवर माहणुये जो बन्ही नीं लओ, कने तांई सै तिसरे घरा जो लुट्टी सक्कां।”
12	30	सै जे मेरे सौगी नींये, सै ये नीं मनदे भई पवित्र आत्मा मिन्जो दुष्टात्मां निकाल़ने रा सामर्थ देआं, सै मेरे बरोधी ये।
12	31	इस खातर हऊँ तुहाँजो बोलां भई परमेशर हरेक निंध्या कने पाप करने औल़े माहणुये जो माफ करी सक्कां, पर पवित्र आत्मा री निंध्या करने औल़े जो माफ नीं कित्या जाणा।
12	32	कोई माहणुये रे पुत्रा रे बरोधा च जे किछ बोलां, तां तिसरा सै अपराध माफ कित्या जाणा, पर जे कोई पवित्र आत्मा रे बरोधा च बोलगा, तिसरा अपराध न त इस वगता च कने न औणे औल़े वगता च माफ कित्या जाणा।
12	33	“जे पेड़ा जो खरा बोल्लो, तां तिसरे फल़ा जो बी खरा बोल्ला, या पेड़ा जो निकम्मा बोल्लो, तां तिसरे फल़ा जो बी निकम्मा बोल्ला; काँह्भई पेड़ फल़ा तेई पछयाणया जां।
12	34	तुहें जहरीले सप्पा साई बुरे, तां जे तुहें बुरे तां खरियां गल्लां कियां बोल्ली सक्कां ये? काँह्भई सै जे मना च भरोईरा, सैई मुँआं ते निकल़ां।
12	35	खरे माहणु खरियां गल्लां कराँ ये काँह्भई सै खरियां गल्लां कट्ठा करीने अपणे मना रे भण्डारा च रक्खां ये, कने बुरा माहणु बुरे भण्डारा ते बुरियां गल्लां कड्डां।
12	36	कने हऊँ तुहां लोकां जो दस्सां भई न्याय रे दिन हरेक माहणुये जो अपणिया बोली रिया गल़त गल्ला रा हिसाब-कताब देणे पौणा।
12	37	तेरी गलाई रिया गल्लां रे अधारा पर इ परमेशरा तेरा न्याय करीने तिज्जो निर्दोष या दोषी समझणा।”
12	38	इसा गल्ला पर किछ यहूदी शास्त्रियें कने फरीसियें तिसने गलाया, “गुरु जी, अहें तुहांते इक चमत्कारी नशाण देखणा चाँये, तिसते जे ये साबित हुई जाओ भई तिज्जो परमेशरे भेज्जीरा।”
12	39	तिने तिन्हांजो जबाब देन्दे हुये गलाया, “पर तुहें दुष्ट लोक ये सै जे नशाण देखणा चाँये, पर योना भविष्यवक्ते रे नशाणा जो छड्डीने तिन्हांजो होर कोई नशाण नीं दित्या जाणा।
12	40	कने तियां जे योना तिन्न दिन कने तिन्न रात तिस समुद्री जीबा रे पेट्टा च रैया था, तियां इ माहणुये रे पुत्रा यनि मांज बी तिन्न दिन तिन्न रात कब्रा़ रे अन्दर रैहणा।
12	41	न्याय रे दिन नीनवे रे निवासी अज किया इसा पीढ़िया रे लोकां सौगी खड़िरयां हुणा कने सै दोषी बनाणे, काँह्भई नीनवे रे लोकें योना रा प्रचार सुणीने मन बदलया था; कने देक्खा, येत्थी सै आ सै जे योना ते बी बड्डा, पर तुहें मन बदलने जो त्यार नींये।
12	42	न्याय रे दिन दखण रिया राणिया इसा पीढ़िया रे लोकां सौगी खड़ना कने तिसा सै दोषी बनाणे, काँह्भई सै बड़े दूर प्रदेशा ते सुलैमान रा प्रचार सुणने जो आई थी; कने देक्खा, येत्थी सै आ सै जे सुलैमान ते बी बड्डा, पर तुहें मन बदलने जो त्यार नींये।
12	43	“ताहली जे कोई बुरीआत्मा किसी माहणुये जो छड्डां इ, तां सै आराम पाणे रिया खोज्जा च सुणसाण जगह टोल़दी फिराँ इ, पर सै तिसाजो नीं मिली पान्दी।
12	44	फेरी सै अपणे मना च बोलां इ, भई हऊँ तिस इ माहणुये ले जाईं तिसच जे पैहले वास कराँ थी, कने ताहली जे गई तां पाया भई तिस माहणुये री जिन्दगी तिस घरा साई सै जे साफ सुथरा कने सजा-सजाईरा कने खाली ओ।
12	45	फेरी बुरीआत्मा जाईने अप्पूँ ते होर सात्त बुरीआत्मां जो अप्पूँ सौगी ली औइं सै जे तिसाते बी बुरियां हुआं इयां, फेरी सै सब आईने तिस माहणुये च रैहणे लगां इयां, कने तिस माहणुये री हालत पैहले ते बी जादा खस्ती हुई जाईं। इस जुगा रे लोकां री हालत बी येढ़ी हुणी।”
12	46	सै हल्तियें लोकां ने गल्ल बात करया इ कराँ था, भई तिसरी माता कने भाई-बन्धु तित्थी आई ने बाहर खड़ीगे; सै तिसने गल्ल करना चाँह थे।
12	47	किन्हिये आई ने यीशुये जो गलाया, “सुण तेरी माता कने तेरे भाई-बन्धु बाहर खड़ीरे कने तूहने गल्ल करना चाँये।”
12	48	जबाबा च यीशुये गल्ल करने औल़े ने गलाया, “कुण इ मेरी माता? कने कुण ये मेरे भाई-बन्धु?”
12	49	फेरी तिने हत्था ने अपणयां चेलयां खौ इशारा करदे हुये गलाया, “येई हाये तिन्हांने जे हऊँ अपणी माता कने अपणे भाईयां रे बराबर प्यार कराँ।
12	50	हाँ, सै जे कोई स्वर्गा च बिराजमान मेरे पिता रिया इच्छा पर चलां, सैई मेरी माता, मेरी बैहण, कने मेरे भाईये रे बराबर मिन्जो प्यारे।”
13	1	तिस इ दिन यीशु तिस घरा जो छड्डीने समुद्रा रे कनारे जाईने उपदेश देणे बैट्ठया।
13	2	कने लोकां री इतणी बड्डी भीड़ तिसले कट्ठी हुईगी, भई सै जाईने इक्की किश्तिया पर चढ़ीग्या, कने सारी भीड़ कनारे पर खड़ी रैई।
13	3	कने तिने तिन्हांजो उदाहरणां च कई सारी गल्लां गलाईयां, “इक करसाण ब्यू बाहणे निकल़या।
13	4	बाहन्दे बगत किछ ब्यू बाटा रे कन्डे पै कने पंछियें आईने सै चुगी ले।
13	5	किछ ब्यू सपड़ां पर पै, तित्थी तिन्हांजो बौहत मिट्टी नीं मिली कने तिसरिया वजह ते सै इकदम उगीने बाहर निकल़िये।
13	6	पर ताहली जे सूरज निकल़या सै डाल़ू धुप्पे ने झुलसिगे, कने जड़ नीं पकड़ने ते सुकीगे।
13	7	किछ ब्यू झाड़ियां च पै कने झाड़ियें बड्डी हुईने सै डाल़ू दब्बी ले।
13	8	पर किछ ब्यू खरिया जमीना पर पै, कने खरी फसल ल्याये, फसल जितणी जे बाहीरी थी, तिसते कोई सौ गुणा, साठ गुणा, कने तीह गुणा हुई।
13	9	जो बी मेरी गल्ल सुणां, सै ध्यान देईने सुणो कने समझो।”
13	10	कने चेलयां तिसले आईने तिसते पुच्छया, “तू लोकां ने उदाहरणां च कजो गल्लां कराँ?”
13	11	तिने जबाब दित्या, तुहांजो परमेशरा रे राज्जा री छुपी रियां गल्लां जो समझणे री अक्कल दित्तिरी, पर तिन्हांजो नीं।
13	12	काँह्भई सै जे मेरिया गल्ला जो ध्याना ने सुणा कने समझां, परमेशर तिसजो होर जादा समझणे रे लायक बणां; पर सै जे मेरिया गल्ला जो ध्याना ने नीं सुणदा कने समझदा तिस सै बी भुल्ली जाणा तिसजो जे सै पैहले ते जाणदा हो।
13	13	हऊँ तिन्हांने उदाहरणां रा इस्तेमाल करदे हुये इस खातर गल्ल कराँ काँह्भई सै मेरियां गल्लां जो देक्खां ये भई हऊँ क्या कराँ, पर सै हकीकत च नीं देखदे, सै सुणां ये भई हऊँ क्या बोलां, पर सै हकीकता च सुणदे नींये कने सै तिन्हां रिया समझा च औन्दा नींआ।
13	14	इस तरीके ने तिन्हां पर यशायाह री ये भविष्यवाणी खरी उतरी : “ ‘तुहां सुणना कने सुणदयां इ रैहणा, पर तुहांरिया समझा च किछ बी नीं औणा; तुहां बस देखदयां इ रैहणा, पर तुहांजो किछ बी नीं सुझणा।
13	15	काँह्भई ये लोक मेरियां गल्लां सुणने रे लायक नींये, मेरियां गल्लां तिन्हांरे मनां च नीं उतरदियां; ताकि सै अपणियां आक्खीं ते किछ बी नीं देक्खो, कने सै कन्नां ते किछ नीं सुणी पाओ या भई अपणे मना ते कदीं नीं समझो, कने कदीं मेरेखौ मुड़ीने आओ, कने तिसते जे हऊँ तिन्हांरा छुटकारा करुँ।’ ”
13	16	पर परमेशरे तुहांजो आशीष दित्ती काँह्भई जो किछ मैं कित्या तिसजो तुहें देक्खया, कने सै जे मैं गलाया तिसजो तुहें समझया।
13	17	हऊँ तुहाँजो सच्च बोलां भई कई सारे भविष्यवक्ता कने धर्मात्मा तिन्हां गल्लां जो जे देखणा चाँह थे, तिन्हांजो तुहें देखी रायें; सै तिन्हांजो नीं देक्खी सक्के; कने तिन्हां गल्लां जो जे सै सुणना चाँह थे, तिन्हांजो तुहें सुणीराँ ये, सै इन्हांजो नीं सुणी सक्के।
13	18	“हुण तुहें बाहणे औल़े रा उदाहरण सुणा:
13	19	लोक सै जे परमेशरा रे बारे च सुणां यें भई सै कियां लोकां रियां जिन्दगियां पर राज कराँ कने नीं समझदे भई जो किछ तिन्हें सुणया सै तिसा बाटा साई आ तित्थी जे सै किछ दाणे पैईरे, शैतान औआं कने जो किछ तिन्हें सुणीरा हुआं तिसजो भुलाई देआं।
13	20	कने किछ लोक सपड़ा री ओपरी मिट्टिया साई ये, ताहली जे तिन्हें परमेशरा रा वचन सुणया, सै तिसजो खुशिया ने सुणां ये कने ग्रहण बी कराँ ये।
13	21	पर ये तिन्हारे मना रिया गहराईया तक नीं पुजदा काँह्भई सै सिर्फ थोड़े इ वगता तक विश्वास कराँ ये; सै तिन्हां पौध्यां साई ये तिन्हांरियां जड़ां जे डुग्गियां नीं हुन्दियां। ताहली जे परमेशरा रे सन्देशा पर विश्वास करने रिया वजह ने तिन्हां पर दुख कने तकलीफां औइयां, तां सै विश्वासा ते भटकीने पाप कराँ ये।
13	22	किछ लोक तिसा जमीना साई हुआं ये तिसच जे झाड़ियां हुआं इयां, सै परमेशरा रा बचन त सुणां ये, पर अमीर हुणे रा तिन्हांरा लालच तिन्हौं सिर्फ धन कने धना ने खरीदी रे तिस समाना रियां चिन्ता च पाई दें; सै परमेशरा रिया इच्छा रे मुतावक काम्म नीं करदे।
13	23	पर किछ लोक उपजाऊ जमीना साई हुआं ये तिसच जे किछ ब्यू पैईरे, सै दाणे उगे कने पौध्यां साई बधे कने बौहत सारी फसल पज्जी, ये सै माहणु ये सै जे मेरा बचन सुणां ये कने इसजो समझां ये, कने परमेशरा जो खुश करने औल़े काम्म बौहत जादा कराँ ये।”
13	24	यीशुये भीड़ा जो इक होर उदाहरण दित्या। तिने बोल्या, “ताहली जे परमेशरे अप्पूँजो राजे रे रुपा च दसणा शुरु कित्या, सै खेता रे इक्की मालका साई आ तिने जे अपणे दास्सां जो अपणे खेता च खरे ब्यू बाहणे जो भेज्या।
13	25	पर ताहली दास सुत्तीरे थे, तिस खेता रे मालका रा दुश्मण आया कने कणका च जंगली ब्यू बखेरी ने चलीग्या।
13	26	ताहली जे कणका जो कुम्मल़ निकल़े कने तिन्हां पर सिल्लु लगे, तां जंगली दाणे रे डाल़ू बी दिखणे लगे।
13	27	फेरी खेता रे मालका ले आईने तिसरे दास्सें बोल्या, ‘स्वामी जी, तुहें त अपणे खेतां च खरा ब्यू बाहीरा था? फेरी इसच जंगली दाणयां रे डाल़ू कित्ते आये?’
13	28	फेरी तिने तिन्हांने गलाया, ‘ये किसी दुश्मणा रा काम्म आ।’ तिसरयां दास्सें तिसते पुच्छया, ‘क्या तू चाँह भई अहें जाईने तिसजो पटी दईये?’
13	29	तिने गलाया, ‘नां, येढ़ा नीं ओ भई तुहें जंगली दाणयां रे डाल़ूआं जो कठेरदे बगत तिन्हां सौगी कणका रे डाल़ूआं जो पट्टीने ली आओ।
13	30	फसला रिया कटाईया तक इन्हां दुईं जो सौगी-सौगी बधणे देआ, कने कटाईया रे बगत हऊँ कटणे औल़यां ने गलांगा भई पैहले जंगली दाणयां रे डाल़ूआं रे पुल्ले बन्हीने तिन्हांजो फुकी दवा, कने कणका जो कठेरीने मेरे पेड़ुये च पाई दवा।’ ”
13	31	यीशुये तिन्हांजो इक होर उदाहरण दित्या : “स्वर्गा रा राज राईया रे छोट्टे जे दाणे रे बराबर आ, तिसजो किसी माहणुये लेईने अपणे खेतां च बाहीत्या।
13	32	सै सारयां ब्यूआं च सब्बींते छोट्टा त हुआं पर ताहली जे बधां तां सारे साग पत्तयां ते बड्डा हुई जां; कने सै येढ़ा डाल़ बणी जां भई अम्बरा रे पंछी आईने तिसरियां डाल़ियां पर शरण लैं।”
13	33	तिने इक होर उदाहरण तिन्हांजो सणवाया : “स्वर्गा रा राज फैल्लीरे मलेड़े साई आ तिसजो किसी जनाने बौहत सारे आट्टे च मलाया कने तदुआं तक सै रखी रखया तदुआं तक जे सै सारे रा सारा अट्टा मलेड़ा नीं बणिग्या।”
13	34	ये सारियां गल्लां यीशुये लोकां जो उदाहरणां च बोली, कने सै तिन्हांने हमेशा उदाहरणा ची गलाँ था,
13	35	येढ़ा इस खातर था भई सै बचन जे भविष्यवक्ते रे जरिये गलाईरा था, सै पूरा ओ : “मांह उदाहरण देईने बोलणा हऊँ तिन्हां गल्लां जो सै जे संसारा रिया सृष्टिया ते छुपी रियां तिन्हांजो प्रगट करगा।”
13	36	फेरी यीशु लोकां रिया तिसा भीड़ा जो विदा करीने घरें आया कने तिसरयां चेलयां तिसले आईने बोल्या, “खेता रे जंगली दाणे रा उदाहरण अहांजो समझा।”
13	37	यीशुये तिन्हांजो जबाब दित्या, तिने करसाणे जे खरा ब्यू बाहया सै माहणुये रा पुत्र यनि हऊँ आ।
13	38	कने खेत संसारा रे लोक ये, खरे ब्यू परमेशरा रे राज्जा रे लोक ये, कने जंगली ब्यू शैतान्ना रे लोक ये।
13	39	सै दुश्मण तिने जे जंगली ब्यू बाहे थे, शैतान आ; कने कटाईया रा बगत आ इस संसारा रा अंत कने कटाई करने औल़े स्वर्गदूत ये।
13	40	ठीक तियां इ तियां जे जंगली ब्यूआं जो कट्ठा करीने अग्गी च फुकी दित्या जां, तियां इ सृष्टिया रे अन्त बिच हुणा।
13	41	माहणुये रे पुत्रा यनि मांह अपणे स्वर्गदूत भेजणे, कने तिन्हां तिसरे राज्जा ते सारे पापियां जो कने तिन्हांजो सै जे लोकां जो कुकर्म करने जो मजबूर कराँ ये,
13	42	कट्ठे करीने नरका रिया अग्गी च पाई दित्ते जाणे, तित्थी सिर्फ दान्द किरड़ना कने रोण-पिट्टण इ हुणा।
13	43	तिस वगत धर्मियां अपणे पिता रे राज्जा च सूरजा साई चमकणा। जो बी मेरी गल्ल सुणां, सै ध्यान देईने सुणो कने समझो।
13	44	परमेशर तिन्हां लोकां पर राज कराँ सै जे खेता च छिपीरे धन-दौलता साई आ, सै किसी माहणुये जो मिलया कने फेरी तिने सै तित्थी गड्डीत्या, कने खुशिया रे मारे अपणा सारा किछ बेच्चीने तिस खेता जो खरीदिल्या।
13	45	परमेशर तिन्हां लोकां पर राज कराँ सै जे इक येढ़े व्यापारिये साई ये सै जे खरे मोतियां री खोज्जा च हो।
13	46	ताहली जे तिस्सो इक अनमोल मोती मिलया, तां जाईने सै जे किछ तिसले था, तिस्सो बेचीत्या कने मोती खरीदिल्या।
13	47	स्वर्गा रा राज मच्छी पकड़ने खातर नदिया च पाईरे इक्की जाल़ा साई आ, तिसच कई किस्मा री मच्छियां पकड़ोईयां।
13	48	ताहली जे सै जाल़ पूरा भरीग्या, तां तिस्सो किनारे जो खिंजील्या, कने बैठीने खरी-खरी मच्छियां छान्टीने टोकरियां च भरी लियां कने बेकार मच्छियां सट्टीतियां।
13	49	सृष्टिया रे अन्त च येढ़ा इ हुणा। स्वर्गदूतां आईने पापियां जो धर्मियां चते छान्टीने लग करना,
13	50	कने पापियां जो नरका रिया अग्गी च पाई देणा; तित्थी तिन्हां रोणा कने दान्द किरड़ने।
13	51	यीशुये अपणयां चेलयां ते पुच्छया, “क्या तुहें इन्हां सारियां गल्लां जो समझे?” तिन्हे जबाब दित्या, “हाँ।”
13	52	यीशुये तिन्हांने गलाया, “देक्खा, इस खातर हरेक धर्म शास्त्री सै जे परमेशरा रे राज्जा रा चेला बणीरा, इक येढ़े घरा रे मुखिये साई आ, सै जे अपणे भण्डारा ते नौंईयां कने पुराणियां चीज़ां जो बाहर कड्डां।”
13	53	ताहली जे यीशु ये सारे उदाहरण देई चुक्कया, तां उत्थीते चलीग्या।
13	54	कने अपणे देशा च आईग्या, फेरी तिने यहूदियां रे यहूदी सभा घरा च उपदेश देणा शुरू करीत्या; इसते हर कोई हैरान हुईने बोलणे लगया, “इस्सो येढ़ी सूझ-बूझ कने चमत्कारी शक्ति किति ते मिली?
13	55	क्या ये तिस लुहारा राई मुन्डु नीआं? कने क्या इसरिया मौआ रा नौं मरियम कने इसरे भाईयां रे नौं याकूब, यूसुफ, शमौन कने यहूदा नींये?
13	56	कने क्या इस रियां सारी बैहणीं अहांरे बिच नीं रैहन्दियां? फेरी इस्सो ये सारा किछ किति ते मिलया?”
13	57	इस तरीके ने तिन्हे तिसजो स्वीकार नीं कित्या; पर यीशुये तिन्हाने गलाया, “भविष्यवक्ते रा अपणे गाँवां कने परिवारा जो छड्डीने सारे आदर कराँ ये।”
13	58	इस खातर तिने तित्थी तिन्हांरे अविश्वासा रिया वजह ने जादा चमत्कारा रे काम्म नीं कित्ते।
14	1	तिस बगत गलील रे राजा हेरोदेसे यीशुये रे कित्तिरे चमत्काराँ रे बारे च सुणया,
14	2	तां तिने अपणे सेबकां ने गलाया, “ये बपतिस्मा देणे औल़ा यूहन्ना! सै जे मूईरयां ते जिऊंदा हुईग्या, इस खातर तिसले ये परमेशरा री शक्ति तिसा वजह ने जे सै सामर्था रे काम्म करया राँ।”
14	3-4	हेरोदेस रे सोचणे री वजह ये थी काँह्भई तिने अपणे भाई फिलिप्पुस रे जिऊंदा हुन्दे हुये तिसरी जनाना हेरोदियासा ने ब्याह रचाया था। काँह्भई यूहन्ना तिसने बोलां था, भई तैं जो किछ कित्या सै परमेशरा रिया व्यवस्था रे खिलाफ आ! फेरी हेरोदियासा जो खुश करने रे खातर हेरोदेसे यूहन्ने जो पकड़ने जो सिपाइयां जो बोल्या। तिन्हें यूहन्ने जो पकड़ीने बन्हया कने जेल्ला च पाईत्या।
14	5	हेरोदेस तिस्सो मारना चाँह था, पर सै लोकां ते डराँ था काँह्भई लोक यूहन्ने जो भविष्यवक्ता मन्नां थे।
14	6	पर ताहली जे यूहन्ने रा जन्म दिन आया, तां हेरोदियास रिये कुड़िये हेरोदेस कने तिसरे मेहमानां रे सामणे नच्ची ने इतणा खुश कित्या।
14	7	भई इस पर तिने सगन्द खाई ने बचन दित्या, “जो किछ तु मंगगी, माह तिज्जो देणा।”
14	8	तिसे अपणिया मौआ रे बैहकावे च आईने गलाया, “मिन्जो थालिया च रखीने यूहन्ना बपतिस्मा देणे औल़े रा सिर दे।”
14	9	राजा बड़ा दुखी हुया, पर अपणी सगन्द कने सौगी बैठणे औल़यां रिया वजह ने तिने तिसारी मांग पूरी करने रा हुक्म देईत्या।
14	10	तिने जेल्ला च यूहन्ने रा सिर कटणे खातर माहणु भेज्जे;
14	11	इस करीने यूहन्ने रा सिर थालिया च पाईने लन्दया कने तिसा लड़किया जो देईत्या, सै तिस्सो अपणिया मौआ ले लेईगी।
14	12	फेरी यूहन्ने रे चेले आये कने तिन्हे तिसरा धड़ लेईने दफनाईत्या, कने फेरी तिन्हे आई ने यीशुये जो दस्या।
14	13	ताहली जे यीशुये इसरी चर्चा सुणी, तां सै तित्थी ते किश्तिया पर किसी सुणसान जगह च चलीग्या; पर ताहली जे लोकां जो इसरा पता चलया, तां सै अपणे-अपणे शहर कने गाँवां ते निकल़ीने तिसरे पिच्छे चलीपे।
14	14	यीशु ताहली जे किश्तिया चाते उतरी ने कनारे पर आया, तां तिने बौहत लोकां री भीड़ कट्ठी हुईरी देक्खी, तिस्सो तिन्हां पर तरस आया कने तिने तिन्हारे बमार लोकां जो ठीक कित्या।
14	15	ताहली जे रात हुई, तां तिसरे चेलयां तिसले आईने गलाया, “ये सुणसान जगह इ तित्थी जे कोई माहणु नीं रैहन्दे कने बौहत देर बी हुई चुक्कीरी; इस खातर लोकां जो भेज ताकि ये गाँवां च जाईने किछ अपणे खातर खाणे जो खरीदी लो।”
14	16	पर यीशुये तिन्हांजो गलाया, “इन्हांरा जाणा जरुरी नीआं! तुहें इ इन्हांजो किछ खाणे जो देआ।”
14	17	तिन्हे तिसने गलाया, “अहांले पांज्ज रोटियां कने दो मच्छियां जो छड्डीने होर किछ नीआं।”
14	18	यीशुये गलाया, “तिन्हांजो मेरले ली औआ।”
14	19	तिने लोकां जो गलाया भई तुहें घा पर बैठी जावा, फेरी तिने सै पांज्ज रोटियां कने दो मच्छियां लेईने स्वर्गा खौ देक्खया कने रोटिया खातर परमेशरा रा धन्यवाद कित्या फेरी रोटिया रे टुकड़ु-टुकड़ु करीने सै अपणे चेलयां ले लोकां जो बंडणे जो दित्ते।
14	20	ताहली जे सब खाईने रज्जीगे, इसते बाद बचीरे टुकड़यां ने तिसरयां चेलयां बारा टोकरियां भरियां।
14	21	जनानां कने बच्चयां जो छड्डीने तिसा जगह खाणे औल़े तकरीवन पांज्ज हजार माहणु थे।
14	22	इसरे फौरन बाद यीशुये अपणयां चेलयां जो किश्तिया च बैठणे जो गलाया भई तुहें माहते पैहले दरयावा पार चली जावा, तदुआं तक हऊँ इन्हांजो भेज्जां।
14	23	लोकां जो भेज्जीने, सै कल्हा प्राथना करने जो पहाड़ा पर चलीग्या; कने सन्झा तक सै उत्थी कल्हा इ था।
14	24	तिस वगत किश्ती पाणिये रियां छालियां च थपेड़े खान्दी डगमगाई राँ थी, काँह्भई सामणे ते हवा चलीरी थी।
14	25	कने सै राति रे चौथे पैहर यनि तिन्न कने छे बजे रे बिच पाणिया पर चलदे हुये तिन्हांले आया।
14	26	ताहली जे तिसरे चेलयां तिस्सो समुद्रा पर चलदे हुये देख्या, तां सै घबरान्दे हुये अप्पूँ चियें गलाणे लगे, “येत कोई भूत आ!” सै डरा रे मारे चिखणे लगे।
14	27	यीशुये फौरन तिन्हांने गल्ल करदे हुये गलाया, “हौंसला रखा! ये हऊँ आ, मता डरदे!”
14	28	पतरसे तिस्सो जबाब दित्या, “प्रभु जी, जे ये तुहें इ हाये तां मिन्जो पाणिये पर चल्लीने अप्पूँ ले औणे रा हुक्म दे।”
14	29	तिने बोल्या, “चल आई जा!” पतरस किश्तिया चते उतरी ने पाणिये पर यीशुये खौ चलीप्या।
14	30	तिने ताहली जे तेज हवा च पाणिये रियां छालियां जो अपणे चऊँ पासयां उठदे हुये देक्खया, तां सै घबराईग्या, कने तां जे डुबणे लगया ताहली सै चिल्लान्दे हुये बोलणे लगया, “प्रभु, मिन्जो बचा!”
14	31	यीशु फौरन तिसले पुज्जया कने तिसजो सम्भाल़ी ने बोल्या, “अरे कमजोर विश्वासी, तैं शक कजो कित्या?”
14	32	कने सै किश्तिया पर चढ़ीगे, हवा रुकीगी।
14	33	किश्तिया परा रे लोकें यीशुये री अराधना करीने बोल्या, “तू सच्ची जो परमेशरा रा पुत्र आ।”
14	34	सै नदी पार करीने गन्नेसरत च पुज्जे।
14	35	ताहली जे तित्थीरे लोकें यीशु पछयाणया तां नेड़े-तेड़े रे सारे लाकयां च तिसरे औणे री खबर देईती, भई सारे बमाराँ जो तिसले ली औआ,
14	36	कने तिसने अरज करने लगे भई सै तिन्हांजो अपणे कपड़यां रिया कनारिया नेई छोणे देओ; कने जितणे जे तिसने छोये, सै सब जणे ठीक हुईगे।
15	1	फेरी किछ फरीसी कने यहूदी धर्म शास्त्री यरूशलेम ते यीशुये ले आये कने तिसते पुच्छया,
15	2	“तेरे चेले अहांरे पुर्वजां रे रीति-रिवाजां रा पालन काँह नीं करदे, कने बगैर हात्थ धोये रोटी खांये।”
15	3	यीशुये तिन्हांजो जबाब दित्या, “अपणे रीति-रिवाजां रिया वजह ने तुहें परमेशरा रे हुक्मा जो तोड़ां ये?
15	4	काँह्भई परमेशरे त गलाया था, ‘तु अपणे माता-पिता रा आदर कर’, कने ‘सै जे कोई अपणे माता-पिता री बेज्जति कराँ, तिसजो जरुर मारी दित्या जाणा चाहिन्दा।’
15	5	पर तुहें लोकां जो बोलां ये, सै जे कोई अपणे पिता या अपणिया माता ने बोल्ले, जो किछ फैदा तुहांजो माह्ते हुणा चाहिन्दा था, सै सब किछ परमेशरा रे अर्पण करी तरा, इस खातर तुहांरी सहायता नीं करी सकदा।
15	6	इस तरीके ने तिस्सो अपणे माता-पिता रा आदर करने री जरुरत नीं, इयां तुहें अपणे रीति-रिवाजां जो परमेशरा रे वचना ते बड्डा बणाईत्या।
15	7	ओ कपटियो, तुहांरे बारे च यशायाह भविष्यवक्ते ठीक इ भविष्यवाणी कित्तिरी थी, तिने बोल्या था :
15	8	“ ‘ये मेरा सिर्फ अपणे मुँआं ते आदर कराँ ये, पर सच्चीजो सै माहने प्रेम नीं करदे।
15	9	ये बेकार च मेरी अराधना कराँ ये, काँह्भई ये माहणुआं रे बणाईरे व्यवस्था जो धर्मा रा उपदेश समझीने सखां ये।’ ”
15	10	फेरी तिने लोकां जो अप्पूँ ले सद्दीने तिन्हांने गलाया, “सुणा, कने समझा।
15	11	सै जे मुँआं रे अन्दर जां, सै माहणुआं जो अपवित्र नीं करदा, पर तिसरे मुँआं ते निकल़ीरा शब्द तिस्सो अपवित्र कराँ।”
15	12	फेरी यीशुये रे चेले तिसले आये कने गलाया, “क्या तिज्जो पता भई तेरिया गल्ला रा फरीसियें बड़ा बुरा मन्नया?”
15	13	यीशुये जबाब दित्या, “मेरे स्वर्गीय पिता तिन्हां सब्बीं जो लग करी देणा सै जे तिसरियां गल्लां ते बखरी शिक्षा दें।
15	14	इन्हांजो छड्डा; सै परमेशरा रियां आज्ञां माहणुआं जो नीं सखान्दे, तियां जे भई अन्हा माहणु अन्हे जो रस्ता नीं दस्सी सकदा, काँह्भई तिन्हां गढे च पैई जाणा।”
15	15	फेरी पतरसे तिसने गलाया, “अहांजो अपवित्रता रे इस उदाहरणा रा मतलब समझा।”
15	16	तिने बोल्या, “क्या तुहें बी हुण तक नीं समझे?
15	17	क्या तुहें नीं समझदे भई जो किछ मुँआं च जां, सै पेट्टा च पौआं, कने फेरी संडासा ते निकल़ी जां?
15	18	पर सै जे माहणुये रे मुँआं ते बाहर औआं, सै तिसरी भावना कने विचारा रा परिणाम आ, येई तिसजो अपवित्र कराँ।
15	19	काँह्भई बुरे बिचार, हत्या, परस्त्रीगमन, व्यभिचार, चोरी, झूट्ठी गवाही कने निंध्या करना, ये सारी बुराईयां मना तेई औआं इयां।
15	20	येई सै गल्लां इयां सै जे माहणुये जो अपवित्र कराँ इयां, पर बिणा हात्थ धोये रोटी खाणे ते कोई अपवित्र नीं हुन्दा।”
15	21	फेरी यीशु तिसा जगह जो छड्डीने सूर कने सैदा रे तरफ चलीप्या।
15	22	तित्थी री इक कनानी जनाना आई कने चिल्लाणे लगी, “हे प्रभु! दाऊद रे पुत्र, माह पर दया कर! मेरिया कुड़िया पर बुरीआत्मा बुरे तरीके ने स्वार हुईरा।”
15	23	पर तिने तिसाजो कोई जबाब नीं दित्या, इस खातर तिसरे चेले तिसले आये कने विनती करने लगे, “ये अहांरे पिच्छे चिल्लान्दी हुई आई राईं इसाजो दूर भेज।”
15	24	तिने जबाब दित्या, “परमेशरे मिन्जो सिर्फ इस्राएलियां च भेज्या काँह्भई सै भटकी रियां भेड्डां साई ये।”
15	25	फेरी सै जनाना आई कने यीशुये जो मत्था टेक्कीने बोलणे लगी, “हे प्रभु, मेरी सहायता कर।”
15	26	तिने जबाब दित्या, भई “घरा रे बच्चयां (सै जे यहूदी ये) तिन्हांरी रोटी लेईने कुत्तयां रे (सै जे होरीं जातियां रे लोक ये) अग्गे पाणा ठीक नींआ।”
15	27	तिसे बोल्या, “ये ठीक आ प्रभु, पर घरा रे कुत्ते बी त अपणे मालका रिया मेज़ा हेठ पैईरे किरुआं जो खांये।”
15	28	फेरी यीशुये तिसाजो जबाब दित्या, “हे औरत तेरा विश्वास बड़ा बड्डा। सै जे तु चाँई, पूरा ओ।” कने तिस इ घड़ी तिसारी कुड़ी ठीक हुईगी।
15	29	फेरी यीशु तित्थी ते चलीप्या कने गलील समुद्रा रे कन्डे पुज्जीग्या। सै इक्की पहाड़ा पर चढ़ीने उपदेश देणे बैठिग्या।
15	30	लोकां रा दंगला रा दंगल तिसले आया। सै अपणिया सौगी लंगड़यां, टुन्डयां, अन्हेयां, गूँगयां कने कई सारे लोकां जो तिसले लेईने आये, कने लोकें तिन्हांजो तिसरे चरणां च सम्भालित्या, कने तिने सब्बीं जो ठीक कित्या।
15	31	इसते लोकां जो ये देक्खीने भई बैहरे गूँगे बोलणे लगीरे, कने टुन्डे ठीक हुईगे, कने लंगड़े चली फिरी कराँ ये कने अन्हे हुण देक्खी पाई रायें, बौहत हैरानी हुई, सै इस्राएल रे परमेशरा री बडयाई करने लगे।
15	32	फेरी यीशुये अपणे चेले सद्दे कने गलाया, “मिन्जो इन्हां लोकां पर तरस आईराँ, काँह्भई ये लोक तिन्नां दिनां ते मेरे सौगी ये कने इन्हांले खाणे जो बी किछ नीआं। हऊँ इन्हांजो भुक्खा नीं भेजणा चाँह काँह्भई हुई सक्कां किति ये रस्ते ची बेहोश हुईने नीं पैईजो।”
15	33	फेरी तिसरे चेलयां गलाया, “इतणे जादा लोकां खातर इस सुणसान जगह च इतणी रोटी अहांजो किति ते मिलगी?”
15	34	यीशुये तिन्हांते पुच्छया, “तुहांले कितणी रोटियां हाई?” तिन्हे गलाया, “सात्त रोटियां कने थोड़ी जेई मच्छियां।”
15	35	यीशुये लोकां जो जमीना पर बैठणे रा हुक्म दित्या।
15	36	कने तिन्हां सात्त रोटियां कने मच्छीआं जो लेईने तिने परमेशरा रा धन्यवाद कित्या, कने रोटियां तोड़ीने अपणे चेलयां जो देणे लगया, कने चेले लोकां जो देणे लगे।
15	37	इस तरीके ने सारयां लोकें रज्जीने रोटी खाद्दी कने चेलयां बचीरे टुकड़यां रे सात्त टोकरु भरे।
15	38	खाणे औल़यां च जनानां कने बच्चयां जो छड्डीने चार हजार मर्द थे।
15	39	लोकां जो भेज्जीने यीशु किश्तिया पर बैठीने आईग्या कने मगदन इलाके जो चलीग्या।
16	1	फेरी फरीसी कने सदूकी यीशुये ले आये, सै तिस्सो परखणा चाँह थे इस खातर तिन्हे तिसजो कोई स्वर्गीय नशाण दसणे जो बोल्या ताकि पता लगी सक्को भई तिस्सो परमेशरे भेज्जीरा।
16	2	तिने तिन्हांजो जबाब दित्या, “सूरज छपणे पर तुहें लोक बोलां ये, अज मौसम ठीक रैहणा, काँह्भई अम्बरा लाल आ,
16	3	कने सूरज उगणे पर तुहें बोलां ये, ‘अज तूफान औणा, काँह्भई अकाश धुंधला कने लाल आ।’ तुहें अम्बरा रे लक्षणां जो पढ़ना जाणाँ ये, पर अपणे बगता रे लक्षणां जो नीं पढ़ी सकदे।
16	4	इस जुगा रे दुष्ट लोको तुहें नशाण देखणा चाँये, पर तुहांजो सिवाय योना रे नशाणा ते कोई होर दुज्जा नशाण नीं दस्या जाणा।” फेरी सै तिन्हांजो छड्डीने चलीग्या।
16	5	यीशुये रे चेले नदिया रे पार चलीगे, पर सै रोटी लेणा भूल्ली गरे थे।
16	6	यीशुये तिन्हाने गलाया, “देक्खा, फरीसियां कने सदूकियां रे मलेड़े ते कने तिन्हांरे अविश्वासा कने झुट्ठिया शिक्षा ते बचीने रौआ।”
16	7	सै अप्पूँ चीयें बचार करदे हुये गलाणे लगे, “हुई सक्कां तिने ये इस खातर बोल्या काँह्भई अहें रोटी सौगी नीं ल्याये।”
16	8	सै क्या सोच्ची रायें, यीशु ये जाणाँ था, इस खातर तिने बोल्या, “अरे कमजोर विश्वासियो, तुहें अप्पूँ चीयें कजो सोच्ची रायें भई अहांले रोटी नीं?
16	9	क्या तुहें हुण बी नीं समझदे? क्या तुहांजो पांज्ज हजार लोकां खातर पांज्ज रोटियां याद नीं, कने ये बी याद नीआं भई कितणियां टोकरियां भरी ने तुहें चक्कियां थी?
16	10	कने क्या तुहांजो चऊँ हजाराँ लोकां रे खातर सात्त रोटियां, कने फेरी कितणी टोकरियां भरी ने तुहें चक्की थीं याद नीआं?
16	11	तुहें काँह नीं समझदे भई मैं तुहाँजो रोटियां रे बारे च नीं गलाया? पर मैं त तुहांजो फरीसियां कने सदूकियां रे धोखे ते चौकन्ना रैहणे जो गलाया था सै जे मलेड़े साई आ।”
16	12	फेरी सै समझीगे भई रोटिया रे मलेड़े ते नीं, पर तिसरा मतलब फरीसियां कने सदूकियां री गल़त शिक्षां ते बचीने रैहणे तेआ।
16	13	ताहली जे यीशु कैसरिया फिलिप्पी रे प्रदेशा च आया, तां तिने अपणे चेलयां ते पुच्छया, “लोक क्या बोल्लां ये भई हऊँ माहणुये रा पुत्र कुण आ?”
16	14	तिन्हे बोल्या, “किछ बोलां ये भई तू बपतिस्मा देणे औल़ा यूहन्ना, कने किछ बोलां ये भई तू एलिय्याह कने किछ होर बोलां ये भई तू यिर्मयाह या भविष्यवक्तयां चते कोई इक आ।”
16	15	यीशुये तिन्हाने बोल्या, “कने मेरे बारे च तुहांरा क्या बचार आ भई हऊँ कुण आ?”
16	16	शमौन पतरसे जबाब दित्या, “तू मसीह आ, साक्षात परमेशरा रा पुत्र।”
16	17	यीशुये तिस्सो जबाब दित्या, योना रे पुत्र, शमौन, परमेशर आशीष देओ तिज्जो, काँह्भई माहणुये नीं, पर स्वर्गा च रैहणे औल़े मेरे पिता, तूह पर जाहिर किती।
16	18	हऊँ बोलां भई तू पतरस आ, कने तू माह च विश्वास करने औल़यां निऊँ हुणा, तियां जे भई इक बड्डी चट्टान किसी घरा री निऊँ हुआं इ; कने तिस पर मौती रा कोई जोर नीं चलणा।
16	19	मांह तुहौं मेरयां लोकां पर राज करने खातर परमेशरा ते अधिकार दिलाणा ताकि जो किछ तुहें पृथ्विया पर लोकां जो करने री अनुमति नीं देंगे तिस्सो करने री परमेशरा बी अनुमति नीं देणी, कने जो किछ तुहें पृथ्विया पर लोकां जो करने री अनुमति देंगे तिस्सो परमेशरा बी करने री अनुमति देणी।
16	20	फेरी तिने अपणे चेलयां जो शख्त हिदायत दित्ति भई “किसी जो येनी दस्सयों भई ये मसीह आ।”
16	21	तिस बगत यीशु अपणे चेलयां जो दसणे लगया, भई “मिन्जो यरूशलेम जाणा चाहिन्दा कने तित्थी यहूदी शास्त्रियां, बजुर्ग यहूदी नेतयां, कने मुखियायाजकां रे जरिये बड़ा दुख सहीने; मारया जाऊँ; फेरी तिज्जे दिन मूईरयां चा ते माह जिऊंदे हुई जाणा।”
16	22	फेरी पतरस तिस्सो इक्की बक्खा लेईग्या कने गुस्सा हुईने बोलणे लगया, “हे प्रभु, परमेशर तू पर दया करो भई तूहने येढ़ा कदीं नीं ओ!”
16	23	यीशु तिसरी तरफ मुड़या कने गलाया, “पतरस, मेरे रस्ते ते हटी जा! अरे शैतान! तू मेरे खातर इक अड़चण ई: काँह्भई तू परमेशरा साई नीं, पर माहणुआं साई सोच्चां।”
16	24	फेरी यीशुये अपणे चेलयां ने बोल्या, “सै जे कोई मेरा चेला बणना चाओ, सै खुद अपणा इन्कार करो कने अपणा क्रूस चक्कीने मेरे पिछे आई जाओ।
16	25	सै जे कोई अपणा प्राण बचाणा चाँह, तिस सै पक्का गवाई देणा; पर सै जे कोई मेरे खातर अपणी जान गवांगा, तिस सदा जिऊंदा रैहणा।
16	26	जे माहणु इस संसारा जो जित्ति लो कने अनन्त जीवन नीं पाओ, तां तिस्सो क्या फैदा? सच्चीजो, माहणु अनन्त जीवन पाणे रे खातर क्या देई सक्कां?
16	27	माहणुये रा पुत्र स्वर्गदूतां सौगी अपणे पिता रिया महिमा च औणे औल़ा, तिसजे हर किसी जो तिसरे कर्मां रे मुतावक ईनाम देणा।
16	28	हऊँ तुहाँजो बोलां भई येत्थी किछ येढ़े तिन्हां तदुआं तक नीं मरना, तदुआं तक जे माहणुये रे पुत्रा जो तिसरे राज्जा च औन्दे हुये नीं देक्खी लो।”
17	1	छेआं दिनां बाद यीशु पतरस, याकूब कने तिसरे भाईये यूहन्ने जो सौगी लेआ कने सुणसान जगह च उच्चे पहाड़ा पर गया।
17	2	तित्थी तिन्हारे सामणे तिसरा रुप बदलीग्या, तिसरा मुँह सूरजा साई चमकया कने तिसरे कपड़े इयां चमकणे लगे तियां जे लोय चमकां इ।
17	3	फेरी अचानक मूसा कने एलिय्याह तिन्हारे सामणे परगट हुये कने यीशुये ने गल्ल करने लगे।
17	4	येढ़ा देक्खीने पतरसे यीशुये ने गलाया, “प्रभु, ये ठीक आ भई अहें येत्थी ये; जे तुहें चाओ तां हऊँ येत्थी तिन्न तम्बु बणाई दूँ; इक तेरे खातर, इक मूसा रे खातर, कने इक एलिय्याह रे खातर।”
17	5	सै हल्तियें गल्ल करयां इ कराँ था भई इक चमकदे हुये बद्दल़े सै ढक्कीले, कने बद्दल़ा चते अकाशवाणी हुई : भई “ये मेरा प्यारा पुत्र आ, तिसते जे हऊँ बड़ा खुश आ: इसरी सुणा।”
17	6	ताहली जे चेलयां ये सुणया, तां सै इतणे डरीगे भई जमीना पर मुन्धे मुँयें पैईगे।
17	7	फेरी यीशु तिन्हांले गया कने तिन्हांने छुईने बोल्या, “डरदे मता, खड़े होआ।”
17	8	फेरी तिन्हें गासखा देख्या तां तित्थी सिर्फ तिन्हांजो यीशुये जो छड्डीने होर कोई नीं सुझया।
17	9	ताहली जे सै पहाड़ा परा ते उतरी राँ थे फेरी यीशुये तिन्हांजो ये हुक्म दित्या, भई “तदुआं तकौ जे माहणुये रा पुत्र यनि हऊँ मरीरयां चते नीं जी उठदा, तदुआं तकौ जो किछ तुहें देख्या सै किसी ने देहां बोलदे।”
17	10	फेरी तिसरे चेलयां तिसते पुच्छया, “यहूदी शास्त्री फेरी कजो बोलां ये भई एलिय्याह रा पैहले औणा जरुरी आ?”
17	11	तिने जबाब दित्या, “एलिय्याह त जरुर औणा, तिस हर इक चीज़ा रा सुधार करना।
17	12	पर हऊँ तुहाँजो बोलां भई एलिय्याह त हुण तक आई पुज्जीरा, पर लोकें तिस्सो पछयाणया नीआं; कने तिस सौगी तेढ़ा जे चाहया तेढ़ा कित्या। तियां इ माहणुये रे पुत्रा यनि मिन्जो बी तिन्हां सताणा।”
17	13	फेरी तिसरे चेले समझे भई तिने अहांने यूहन्ना बपतिस्मा देणे औल़े रे बारे च बोल्या था।
17	14	ताहली जे यीशु मुड़ीने लोकां च आया, तां इक माहणु तिसले आया, कने तिसजो झुकीने मत्था टेक्कया कने बोल्या,
17	15	“हे प्रभु, मेरे मुन्डुये पर दया कर! तिस्सो मिर्गिया रा दौरा पौआं, तिसरिया वजह ने सै बड़ा भरी तड़फां; कई बार अग्गी च कने कई बार पाणिये च पैई चुक्कीरा।
17	16	तिसजो हऊँ तेरे चेलयां ले ल्याया, पर सै इसजो ठीक नीं करी सक्के।”
17	17	यीशुये जबाब दित्या, “अरे अड़ीमूर अविश्वासी लोको, माह कितणे बगता तक होर तुहां सौगी रैहणा? कितणा बगत हऊँ इयां इ तुहांरी सैहन्दा रैहन्गा? तिस्सो येत्थी मेरले ल्यावा।”
17	18	फेरी यीशुये बुरीआत्मा जो हुक्म दित्या, कने सै तिस बिच्चा ते बाहर निकल़ीगी; कने सै मुन्डु तिस इ घड़ी ठीक हुईग्या।
17	19	फेरी तिसरे चेलयां कल्हिया जेईया जाईने यीशुये ते पुच्छया, “अहें इसा बुरीआत्मा जो बाहर काँह नीं कड्डी सक्के?”
17	20	यीशुये तिन्हांजो दस्या, “काँह्भई तुहां च विश्वासा री कमी, हऊँ तुहाँजो सच्च बोलां, जे तुहां च राईया रे दाणे जितणा बी विश्वास हुन्दा, तां तुहें इस पहाड़ा ने बोल्ली सक्कां ये, येत्थीते हटिने ओथखा चली जा, कने तिस चली जाणा; तुहें किछ बी करी सक्कां ये।
17	21	पर येढ़ी बुरियां आत्मां सिर्फ प्राथना कने उपवास करने तेई निकल़ां इयां।”
17	22	ताहली जे यीशुये रे चेले आये कने तिस सौगी गलील च मिले तां यीशुये तिन्हांने बोल्या, “माहणुये रा पुत्र यनि मिन्जो माहणुआं रे हत्थों पकड़वाया जाणे औल़ा;
17	23	सै तिन्हां मारी देणा, पर तिज्जे दिन तिस भीं ते ज्यून्दे हुई जाणा।” इसा गल्ला पर तिसरे चेले बड़े दवास हुईगे।
17	24	ताहली जे यीशु कने तिसरे चेले कफरनहूम नगरा च आये, तां मन्दरा रा कर बसूलणे औल़े पतरसा ले आये कने पुच्छया, “क्या तुहांरा गुरु मन्दरा रा कर नीं देन्दा?”
17	25	पतरसे जबाब दित्या, “हाँ सै देआं।” कने घरा जो चली आया, पतरसा रे बोलणे ते पैहले इ यीशु बोल्लीप्या, तिसने गलाया, “हे शमौन, तेरा क्या विचार आ? पृथ्विया रे राजे किस ते कर लैं? खुद अपणयां बच्चयां ते या पराये बच्चयां ते?”
17	26	पतरसे तिसने गलाया, “दुज्जे रे बच्चयां ते।” यीशुये तिसने गलाया, “यानि तिसरयां अपणयां बच्चयां जो छूट रैईं।
17	27	पर अहां रिया बजह ने सै लोक नराज नीं हो इस खातर झिला पर जा कने अपणा कांटा पाणिये च पा कने फेरी सै जे पैहली मच्छी निकल़ो, तिसारा मुँह खोल्यां तिज्जो इक चान्दिया रा सिक्का मिलणा, तिसजो लेईने मेरा कने अपणा कर चुकाई देआं।”
18	1	तिस इ वगत चेले यीशुये ले आईने पुछणे लगे, “स्वर्गा रे राज्जा च सब्बीं ते महान कुण आ?”
18	2	फेरी तिने इक बच्चे जो अप्पूँ ले सद्दया कने तिस्सो तिन्हारे सामणे खड़ा कित्या,
18	3	कने बोल्या “हऊँ तुहाँजो सच्च बोलां भई जे तुहें बदली ने बच्चयां साई नम्र नीं ओ, तां परमेशरा तुहां पर राज करने जो सैहमत नीं हुणा।
18	4	इस खातर अप्पूँजो सै जे कोई इस बच्चे साई नम्र बणां, सैई स्वर्गा रे राज्जा च सब्बीं ते बड्डा हुणा।”
18	5	कने सै जे कोई मेरे नौआं ते इक येढ़े बच्चे जो ग्रहण कराँ सै मिन्जो ग्रहण कराँ।
18	6	“सै जे कोई माह पर विश्वास करने औल़यां चते इक्की जो बी पाप करने पर मजबूर करो तां परमेशरा तिस्सो इसते बी बौहत भयानक सजा देणी। जे कोई इक घराटा रा बाट्ट तिसरे गल़े ने बन्हीने समुद्रा च सट्टी दो तां तिसरे खातर ये बौहत सजा हुई सक्कां इ, पर इसते बी भयानक सजा परमेशरा देणी।
18	7	ये किसी रे खातर कितणा भयानक हुणा सै जे दुज्यां रे खातर पाप करने री वजह बणां। गल़त करने खातर परख जरुरी, पर ये परख करने औल़े माहणुये रे खातर कितणा भयानक हुणा।
18	8	इस खातर जे तेरा हात्थ या तेरा पैर तिज्जो पाप करने जो मजबूर करो, तां तिस्सो बड्डीने सट्टी दे; काँह्भई स्वर्गा च बिणा हत्था पैराँ ते अनन्त जीवना च दाखल हुणा तेरे खातर जादा बधिया; बजाये इसरे भई दुईं हत्थां कने दुईं पैराँ समेत तिज्जो नरका रिया अनन्त अग्गी च पाई दित्या जाओ।
18	9	कने जे तेरी आक्ख तिज्जो पाप करने पर मजबूर करो, तां तिन्हां चीज़ां जो देखणा बन्द करी दे! पर हलांकि पाप नीं करने रे खातर इक्की अक्खी जो निकाल़ना बी पौ, तां तिसाजो निकाल़ीने सट्टी दे! काँह्भई येई तेरे खातर भला भई तिज्जो इक्की अक्खी रे बगैर अनन्त जीवना च जाणे रे बजाये दो आक्खीं रैहन्दे हुये नरका च नीं पाया जाओ।”
18	10	इस खातर देक्खा, तुहें मेरे इन्हां मासूम चेलयां चते किसी जो बी घटिया नीं समझयां; हऊँ तुहांजो दस्सां भई तिन्हारी हिफाज़त करने औल़े स्वर्गदूतां री पहुँच स्वर्गा च मेरे पिता ले सदा बणीरी रैईं।
18	11	काँह्भई माहणुये रा पुत्र यनि हऊँ गवाच्छी रयां जो बचाणे आईरा।
18	12	दस्स तू क्या सोच्चां? जे किसी ले सौ भेड्डां ओ, कने तिन्हां चते इक भटकी जाओ, तां क्या तिस दुज्जियां नड़िनुये भेड्डां जो सुरक्षित जगह पर छड्डीने, तिसा गवाच्छी रिया इक्की भेड्डा जो टोलणे नीं जाणा?
18	13	“कने येढ़ा ओ भई तिस्सो मिली जो, तां हऊँ तुहाँजो सच्च बोलां, भई सै तिन्हां नड़िनुये भेड्डां रे खातर सै जे गवाच्छी रियां नीं थी, इतणी खुशी नीं मनाणी, जितणी जे तिस इसा भेड्डा रे मिलणे पर मनाणी।
18	14	इयां इ स्वर्गा च विराजमान तुहांरा पिता क्या नीं चाहन्दा भई मेरे इन्हां मासूम चेलयां चते कोई इक बी नीं भटको।
18	15	“जे माह पर विश्वास करने औल़ा तेरने कोई बुरा बर्ताव करो, तां तू जा तिसने कल्हे ने गल्ल बात कर कने तिस्सो तिसरा दोष दस्स; जे सै तेरी सुणी लो तां समझी लै तू तिस्सो वापिस परमेशरा ले ली आया।
18	16	पर जे सै तेरी नीं सुणो, तां इक या दो माहणु अपणिया सौगी जो लेईजा, काँह्भई मूसा रिया व्यवस्था रे मुतावक ‘हर शकैता रियां तिन्न गवाहियां हुई जाओ।’
18	17	जे सै तिन्हांरी बी नीं सुणो, तां कलीसिया च दस्सी दो, कने जे सै कलीसिया री बी नीं मन्नो, तां फेरी तू तिसने इयां बर्ताव कर तियां जे सै कोई पापी ओ या कर बसूलणे औल़ा ओ।
18	18	“हऊँ तुहाँजो सच्च बोलां, जो किछ तुहें पृथ्विया पर लोकां जो करने री अनुमति नीं देंगे तिस्सो करने री परमेशरा बी अनुमति नीं देणी, कने जो किछ तुहें पृथ्विया पर लोकां जो करने री अनुमति देंगे तिस्सो परमेशरा बी करने री अनुमति देणी।
18	19	हऊँ तिज्जो ये बी दस्सां भई इसा पृथ्विया पर जे तुहां चते कोई दो जणे इक मन हुईने किसी विवादा रे समाधाना रे बारे च मेरे पिता ते मंगगे सै जे स्वर्गा चा, तां तिस तुहांरी सहायता जरुर करनी।
18	20	काँह्भई तित्थी जे दो या तिन जणे मेरे नौआं पर परमेशरा ते सहायता खातर प्राथना करने जो कट्ठे हुआं ये, तित्थी हऊँ तिन्हारी सहायता करने खातर तिन्हारे बिच मौजूद आ।”
18	21	फेरी पतरस यीशुये ले गया कने बोल्या, “प्रभु, जे तुज़ पर विश्वास करने औल़ा अपराध करदा रौ, तां हऊँ कितणी बार तिस्सो माफ करूँ? जे सै सात्त बार अपराध करो तां बी?”
18	22	यीशुये बोल्या, “न सिर्फ सात्त बार पर हऊँ तिज्जो दस्सां भई तिज्जो माफ करना नीं बन्द करना चाहिन्दा ।”
18	23	“हऊँ तुहाँजो ये बोलां, स्वर्गा रे राज्जा री तुलना तिस राजे ने कीत्ती जाई सक्कां इ तिने जे अपणे दास्सां ने हिसाब-कताब चुकता करने री सोच्ची थी।
18	24	ताहली जे तिने हिसाब लेणा शुरु कित्या तां तिसरे सामणे इक येढ़े माहणुये जो लन्दया गया तिस पर जे इतणा जादा कर्जा था।
18	25	तिसजो जे सै कदीं चुकाई नीं सकदा था, तां तिसरे मालके बोल्या, ‘ये कने इसरी घरा औल़ी, कने इसरे बाल-बच्चे कने जो किछ इसरा सै सब किछ बेच्चीने, इसरा कर्जा चुकाई दित्या जाओ।’
18	26	फेरी तिसरा दास तिसरे पैरा च पैईने गिड़गिड़ाणे लगया, ‘मालका थोड़ी जेई तस्सल्ली रखा, माह तेरा इक-इक पैसा भरी देणा।’
18	27	इस पर मालका जो तिस दास्सा पर दया आईगी, तिने तिसरा कर्जा माफ करीने सै छडीत्या।
18	28	“फेरी ताहली जे सै दास बाहर निकल़या, तां तिस्सो तिसरा इक साथी दास मिलया सै तिसरे सौ दिनाराँ रा कर्जदार था; तिने सै गल़े ते पकड़या कने तिसरा गल़ा दबान्दे हुये बोल्या, ‘जितणा कर्ज तू मेरा देणा सै मिन्जो वापस कर।’
18	29	इस पर तिसरा साथी दास तिसरे पैराँ पर पैईया कने विनती करने लगया, ‘तस्सल्ली रख, माह तेरा इक-इक पैसा देई देणा।’
18	30	पर सै नीं मन्नया, इतणा इ नीं तिने तिस बगत तक सै जेल्ला च भेजीत्या तदुआं तक जे सै तिसरा कर्ज बापस नीं करी देन्दा।
18	31	तिसरे साथी दोस्त इसा सारिया घटना जो देक्खीने बड़े दुखी हुये, कने सै जे किछ हुया था तिसरा सारा हाल अपणे मालका जो जाईने दस्सीत्या।
18	32	फेरी तिसरे मालके तिस्सो सद्दया कने बोल्या, ‘अरे नीच दास, मैं तेरा सै सारा कर्ज माफ करीत्या, काँह्भई तैं माहते दया री भिख मंगी थी।
18	33	क्या तिज्जो बी अपणे साथी दास्सा पर दया नीं दसणी चाहिन्दी थी तियां जे मैं तू पर दया किती कने कर्जा माफ कित्या?’
18	34	कने तिसरे मालके गुस्से च आईने तिस्सो सजा देणे औल़े रे हत्था च सौंपीत्या, भई तदुआं तक जे सै सारा कर्जा बापस नीं करी दो, तदुआं तक तिन्हांरे हत्थां च रौ।
18	35	“इस तरीके ने जे तुहां चते हर इक मांह पर विश्वास करने औल़े जो मना ते माफ नीं करगा, तां मेरे पिता सै जे स्वर्गा चा, तुहाँजो बी तेढ़ा इ बर्ताव करना।”
19	1	ताहली जे यीशु ये गल्लां बोल्ली चुक्कया, तां गलील ते चलीग्या; कने यहूदिया रे प्रेदेशा च यरदन नदिया ते पार आया।
19	2	कने लोकां री बड्डी भीड़, तिसरे पिच्छे चलीपी, कने तिने तिन्हांजो उत्थी ठीक कित्या।
19	3	तिस्सो परखणे रे खातर किछ फरीसी तिसले आये कने गलाया, “क्या यहूदी व्यवस्था रे मुतावक हरेक वजह ते अपणिया घराऔल़िया जो छडणा ठीक आ?”
19	4	तिने जबाब दित्या, क्या तुहें नीं पढ़या भई संसारा जो रचणे औल़े शुरु च तिन्हांजो इक नर कने नारिया रे रुपा च रचया कने गलाया,
19	5	इस बजह ने आदमीये अपणे माता-पिता ते लग हुईने अपणिया घराऔल़िया सौगी इक साथ रैहणा कने तिन्हां च येढ़ा गैहरा सम्बन्ध हुणा भई सै इक इ जिस्म ओ।
19	6	इसरा मतलब येआ भई हुण सै दो नीं, पर इक जिस्म ये इस खातर तिसजो जे परमेशरे जोड़ीरा, तिस्सो माहणु लग नीं करो।
19	7	तिन्हें तिसने गलाया, “फेरी मूसे ये कजो तै कित्या भई कोई माहणु अपणिया घराऔल़िया जो तलाक देईने छड्डी सक्कां?”
19	8	यीशुये तिन्हांने गलाया, “मूसे तुहांरे पूर्वजां रिया जिद्दा रिया वजह ते तुहौं अपणिया घराऔल़िया जो छडणे री अनुमति दित्ति, पर शुरु ते येढ़ा नीं था।
19	9	कने हऊँ तुहाँजो बोलां, भई सै जे कोई व्यभिचारा जो छड्डीने किसी होर वजह ने अपणिया घराऔल़िया जो तलाक देई दो, कने दुज्जिया ने ब्याह करो, सै व्यभिचार कराँ; कने सै जे तिसा छड्डी रिया जो ब्यांह, सै बी व्यभिचार कराँ।”
19	10	चेलयां तिसने गलाया, “जे इक्की जनाना कने इक्की माहणुये रे बिच येढ़ा सम्बन्ध ओ, तां ब्याह करना ठीक नीआं।”
19	11	फेरी यीशुये तिन्हांने गलाया, “हर कोई त इस उपदेशा जो ग्रहण नीं करी सकदा, इसजो सिर्फ सैई ग्रहण करी सक्कां ये तिन्हाजो जे ये दान परमेशरे दित्तिरा।
19	12	किछ येढ़े सै जे अपणिया मौआ रे पेट्टा तेई नपुंसक जम्मीरे; किछ येढ़े सै जे लोकें नपुंसक बणाईतरे; पर किछ येढ़े माहणु बी ये, सै जे ब्याह नीं करने रा फैसला कराँ ये भई परमेशर ताहली जे तिन्हां पर राज कराँ, तां सै तिसरी सेवा अव्वल दर्जे ने करी पाओ, सै जे इस उपदेशा जो ग्रहण करी सक्कां, सै ग्रहण करी लो।”
19	13	फेरी लोक किछ बच्चयां जो लेईने तिसले आये भई सै तिन्हारे सिरा पर हात्थ रखीने प्राथना करो कने तिन्हांजो आशीरबाद देओ, पर चेलयां सै थिड़के।
19	14	यीशुये गलाया, “बालकां जो मेरले औणे देआ तिन्हौं नांह नीं करा, काँह्भई बच्चयां साई गुण रखणे औल़े माहणुआं पर इ परमेशरा राज करने रे खातर त्यार हुणा।”
19	15	कने सै तिन्हां पर हात्थ रखीने ऊत्थीते चलीग्या।
19	16	कने इक्की माहणुये यीशुये ले आईने तिसने गलाया, “गुरु जी, हऊँ अनन्त जीवन पाणे खातर कुण जेआ खरा काम्म करुँ?”
19	17	यीशुये तिसने गलाया, “तू मिन्जो भलाईया रे बारे च काँह पुच्छां? काँह्भई भला त इक्कोई हाया; पर जे तू अनन्त जीवना च दाखल हुणा चाँह, तां तू हुक्मां जो मन्नया कर।”
19	18	तिने यीशुये ते पुच्छया, “कुण जे हुक्म?” तिने गलाया, “ये भई हत्या नीं कर, बुरा बिचार मत कर, चोरी मत कर, झूट्ठी गवाही मत दे,
19	19	अपणे पिता कने अपणी माता रा आदर करयां, कने लोकां ने अप्पूँ साई प्यार कर।”
19	20	तिने जवाने तिसते पुच्छया, “मैं इन्हां सारियां गल्लां रा पालन त कित्या; हुण मांह च किसा गल्ला री कमी?”
19	21	यीशुये तिसने गलाया, “जे तु सिद्ध हुणा चाँह, तां जा, अपणा सब किछ बेच्चीने गरीबां जो बंडी दे; कने तिज्जो स्वर्गा च धन मिलणा; कने आईने मेरा चेला बण।”
19	22	पर ताहली जे तिने नौजवाने ये गल्ल सुणी तां सै दुखी हुईने चलीग्या काँह्भई सै बड़ा धनवान था।
19	23	फेरी यीशुये अपणे चेलयां ने गलाया, “हऊँ तुहाँजो सच्च बोलां, भई अमीर माहणुये रा स्वर्गा रे राज्जा च दाखल हुणा मुश्कल आ।
19	24	हाँ, हऊँ तूहने बोलां भई तियां जे ऊँटा रा सुईया रे छेदा ते निकल़ना मुश्कल आ, तियां इ अमीर माहणुये रा स्वर्गा रे राज्जा च दाखल हुणा बी उतणा इ मुश्कल आ।”
19	25	ये सुणीने, चेलयां बौहत हैरान हुईने बोल्या, “फेरी किसरा छुटकारा हुई सक्कां?”
19	26	यीशुये तिन्हां खौ देक्खीने गलाया, “माहणुआं रे खातर त ये मुश्कल आ, पर परमेशरा रे खातर किछ बी मुश्कल नीआं।”
19	27	इस पर पतरसे तिस्सो जवाब दित्या, “देख, अहें त अपणा सारा किछ छड्डीने तेरे पिच्छे आई गरे तां अहांजो क्या मिलणा?”
19	28	यीशुये तिन्हांने गलाया, “हऊँ तुहां लोकां ने सच्च बोलां भई नौंये जुगा च ताहली जे माहणुये रा पुत्र अपणे प्रतापी संघासणा पर बिराजमान हुणा, तां तुहां बी सै जे मेरे पिच्छे आईरे, बारा संघासणां पर बैठीने इस्राएल रे बारा गोत्राँ रा न्याय करना।
19	29	कने तिन्हे जे मेरे खातर अपणा घर-बार, या भाईयां, या बैहणां, या माता-पिता, या बच्चे, या खेतां जो छड्डीतरा, तिसजो सौ गुणा मिलणा, कने परमेशरा तिसजो अनन्त जीवना रा बारस बनाणा।
19	30	पर बौहत सारे सै जे अप्पूँजो खास समझां ये, हुण सै खास नीं रैहणे; कने सै जे खास नीं समझे जायें, सै औणे औल़े बगता च बौहत खास हुई जाणे।
20	1	“स्वर्गा रा राज इक जमीनदारा साई आ सै जे तड़के सब्बींते पैहले अपणे अँगूराँ रे बगीचे खातर मजदूर लौणे जो निकल़या।
20	2	तिने मजदूराँ जो इक दीनार सै जे इक्की दिना री मजदूरी थी हर रोज देणे जो तै किती कने तिन्हौं अपणे अँगूराँ रे बगीचे च काम्म करने जो भेज्जीत्या।
20	3	नौ बजे रे करीब जमीनदार फेरी भीं घरा ते निकल़ीने आया कने तिने देख्या भई किछ लोक बजारा च बेकार खड़ीरे थे,
20	4	कने तिने मजदूराँ ने गलाया, ‘तुहें बी मेरे अँगूराँ रे बगीचे च जावा, कने सै किछ जे तुहांरा बणगा, हऊँ तुहांजो देंगा।’ तां सै बी बगीचे च काम्म करने जो चलीये।
20	5	फेरी बारा बजे कने तिन बजे रे करीब तिने तेढ़ा इ कित्या।
20	6	तकरीवन पांज्ज बजे सै फेरी भीं अपणे घरा ते गया कने किछ लोकां जो बजारा च खड़ीरा देख्या, तिने तिन्हांते पुच्छया, ‘तुहें पूरा दिन येत्थी बेकार च कजो खड़ीरे रैयें?’
20	7	तिने मजदूराँ ने गलाया, इस खातर भई अहांजो किन्हिये मजदूरिया पर नीं रखया। तिने तिन्हांने गलाया, ‘तुहें बी मेरे अँगूराँ रे बगीचे च काम्म करने जो चली जवा।’
20	8	“संझा जो अँगूराँ रे बगीचे रे मालके अपणे भण्डारिये जो गलाया, ‘मजदूराँ जो सद्दीने पिछलयां ते लेईने पैहलकयां तक सबनीं जो पैसयां रा भुगतान करी दे।’
20	9	फेरी सै मजदूर जे पांज्ज बजे ते इक घण्टा पैहले लगाईरे, तां तिन्हांजो इक-इक दीनार मिल्या।
20	10	कने सै मजदूर जे सबेरे ते काम्म करीराँ थे सै आये, तिन्हे सोच्चया अहांजो किछ जादा पैसे मिलणे, पर तिन्हाजो बी इक-इक दीनार मिलया।
20	11	पैसे त तिन्हें लेईले पर जमीनदारा ने शकैत करदे हुये सै बोलणे लगे,
20	12	‘सै मजदूर जे बाद बिच लगे थे, तिन्हें सिर्फ इक घण्टा काम्म कित्या पर तुहें अहांजो बी उतणा इ दित्या जितणा जे तिन्हांजो दित्या, जबकि अहें सारा दिन कड़कदिया धुपा च बौहत मेहणत किती।’
20	13	जमीनदारे तिन्हां चते इक्की जो जबाब दित्या, ‘दोस्त, मैं तेरने कोई बेन्याई नीं किती। क्या अहें तै नीं कित्तिरा था भई माह तुहांजो इक दीनार देणा?
20	14	सै जे तेरी मजदूरी बणां इ, तिस्सो लै कने चली जा; हऊँ बाद बिच रखीरे मजदूरा जो बी तितणी इ मजदूरी देणा चाँह जितणी जे तिज्जो देई कराँ।
20	15	क्या हऊँ अपणे पैसे रा अपणिया इच्छा रे मुतावक किछ बी करने रा हक नीं रखदा? क्या तू मेरिया इसा भलाईया ते जल़न कराँ?’
20	16	इस तरीके ने सै जे अप्पूँजो खास समझां ये, हुण सै खास नीं रैहणे, कने सै जे खास नीं समझे जायें, सै औणे औल़े वगता च बौहत खास समझे जाणे।”
20	17	ताहली जे यीशु अपणे बारा चेलयां सौगी यरूशलेम जाई कराँ था तां सै तिन्हांजो इक कनारे लेईग्या कने चलदे-चलदे तिन्हाने बोलणे लगया,
20	18	“देक्खा, अहें यरूशलेम जो जाया राँये; कने माहणुये रा पुत्र मुखियायाजकां कने शास्त्रियां रे हवाले कित्या जाणा, कने तिन्हां सै मौती रे लायक समझणा।
20	19	कने तिस्सो अन्यजातियां रे हवाले कित्या जाणा, भई सै तिसरा मजाक डवाओ, कने कोड़े मारो, कने तिस्सो क्रूसा पर चढ़ाओ, कने तिस तिज्जे दिन मूईरयां ते जिऊंदा हुई जाणा।”
20	20	ताहली जे जब्दिये रे पुत्राँ री माता अपणे पुत्राँ सौगी यीशुये लौ आईने तिसरे पैराँ पर मत्था टेक्कीने किछ मंगणे लगी।
20	21	यीशुये तिसाते पुच्छया, “तू क्या चाईं?” तिसे गलाया, “मिन्जो बचन दे भई मेरे ये दोन्नों पुत्र तेरे राज्जा च इक तेरे सज्जे कने इक तेरे खब्बे पासे खौ बैट्ठो।”
20	22	यीशुये जबाब दित्या, “तुहें नीं जाणदे भई तुहें क्या मंगी रायें? क्या तुहें मेरे साई दुख सैई सक्कां ये, तिस्सो जे हऊँ सैहणे औल़ा?” तिन्हें तिसने गलाया, “हाँ, सही सक्कां ये।”
20	23	तिने तिन्हांने गलाया, “तुहें मेरे साई दुख त सैही लेंगे, पर मेरे दायें कने बायें बठाल़ना मेरा काम्म नीआं, पर तिन्हांरे खातर जे मेरे पिता रिया तरफा ते त्यार कित्तिरा, तिन्हारे खातर इ आ।”
20	24	ताहली जे बाकी दस चेलयां येढ़ा सुणया तां सै तिन्हां दुईं भाईयां पर गुस्से हुईगे।
20	25	फेरी यीशुये तिन्हांजो अप्पूँ ले सद्दीने गलाया, “तुहें जाणाँ ये भई अन्यजाति राजा लोकां पर अपणी ताकत दसणा चाँये; कने तिन्हारे खास नेता लोकां पर अपणा हक जताणा चाँये।
20	26	पर तुहां च येढ़ा नीं हुणा; बल्कि तुहां च सै जे महान हुणा चाओ सै तुहांरा सेवक बणो;
20	27	कने सै जे तुहां च मुखिया बणना चाओ सै तुहांरा दास बणो;
20	28	तियां जे भई माहणुये रा पुत्र, सै इस खातर नीं आया भई तिसरी सेवा किती जाओ, पर सै इस खातर आया भई अप्पूँ सेवा करो कने मेरी मौत मतयां लोकां खातर पापां रिया सजा ते छुटकारे रा भुगतान ओ।”
20	29	ताहली जे सै यरीहो नगरा ते जाई कराँ थे, तां लोकां री इक बड्डी भीड़ तिन्हारे पिच्छे चलीपी।
20	30	कने दो अन्हे, सै जे सड़का रे कन्डे बैठीरे थे, ताहली जे तिन्हे सुणया भई यीशु तिन्नी चीयें जाई कराँ, सै रड़ाये कने बोलणे लगे, “प्रभु, दाऊद रे पुत्र, अहां पर दया कर।”
20	31	लोकें सै थिड़के कने गलाया तुहें चुप नीं रैई सकदे; पर सै तिसते बी जादा राड़ां मारने लगे, “प्रभु, दाऊद रे पुत्र, अहां पर दया कर।”
20	32	फेरी यीशुये रुकीने सै सद्दे कने गलाया, “तुहें क्या चाँये भई हऊँ तुहांरे खातर क्या करुँ?”
20	33	तिन्हे तिसने गलाया, “प्रभु, ये भई अहें देखणे लायक हुईजो।”
20	34	यीशुये तरस खाईने तिन्हांरियां आक्खीं छुईयां, कने सै इकदम देखणे लगे; कने सै तिन्हांरे पिच्छे चलीपे।
21	1	यीशु कने तिसरे चेले ताहली जे यरूशलेम ले जैतून पहाड़ा रे नेड़े बैतफगे गाँवां च पुज्जे, तां यीशुये अपणे दुईं चेलयां जो ये हुक्म देईने भेज्या, भई
21	2	“अपणे ठीक सामणे रे गाँवां च जावा कने तित्थी जान्दे इ तुहांजो इक गधी बझीरी मिलणी, कने तिसा सौगी तुहांजो तिसारा बच्चा बी मिलणा। तिन्हाजो खोल्ली ने मेरले ली औआ।
21	3	जे कोई तुहांजो किछ बोल्लो तां तिसने गलायों भई प्रभुये जो इन्हांरी जरुरत इ, तिस छोड़े इ ये वापस करी देणे।”
21	4	येढ़ा इस खातर हुया भई भविष्यवक्ते रा ये बचन पूरा ओ :
21	5	“यरूशलेम रे लोकां ने बोला, ‘देख! तेरा राजा तेरले आई कराँ; सै नम्र आ, कने गधे पर स्वार आ; हाँ गधिया रे बच्चे पर सै जे इक मजदूरा रे पशुये रा बच्चा।’ ”
21	6	इस खातर तिसरे चेले चलीगे कने तेढ़ा इ कित्या तेढ़ा जे तिन्हांजो यीशुये करने जो बोल्या था।
21	7	सै गधिया कने तिसारे बच्चे जो ली आये, कने तिन्हां पर अपणे कपड़े रखीते, काँह्भई यीशुये तिस पर बैठणा था।
21	8	भीड़ा चा ते मतयां लोकें अपणे कपड़े बाटा च बछाईते, कने कई लोक पेड़ा री डाल़ियां बड्डीने ली आये कने बाटा च बछाई तियां।
21	9	सै लोक जे तिन्हारे अग्गे पिच्छे चलीरे थे सै सब जणे जोरा-जोरा ने बोलणे लगे, “दाऊद रे तिस पुत्रा री जय हो! परमेशर तिसजो आशीष देओ, सै जे प्रभुये रे नौआं पर औआं, जय हो परमेशरा री सै जे स्वर्गा च बराज्या।”
21	10	ताहली जे सै यरूशलेम च दाखल हुया, तां सारे नगरा च हलचल मचीगी, कने लोक पुछणे लगे, “ये कुण आ?”
21	11	लोकें गलाया, “ये गलील रे नासरत नगरा रा भविष्यवक्ता यीशु आ।”
21	12	फेरी यीशुये परमेशरा रे मन्दरा च जाईने तिन्हां सारयां जो, सै जे तित्थी लेण-देण करी राँ थे, बाहर कड्डित्या, कने पैसयां रा लेण-देण करने औल़यां री चौकियां मुन्धियां करी ती कने कबूतर बेचणे औल़यां रे तख्त पलटीते;
21	13	कने तिन्हाने गलाया, “शास्त्राँ च लीखिरा, मेरा घर प्राथना रा घर हुणा; पर तुहें इसजो चोराँ रा अड्डा बणाईत्या।”
21	14	फेरी अन्हे कने लंगड़े, मन्दरा च तिसले आये, कने तिन्हाजो तिने ठीक कित्या।
21	15	पर ताहली जे मुखियायाजकां कने शास्त्रियें सै चमत्कारा रे काम्म देक्खे, सै जे तिने कित्ते थे, कने परमेशरा रे मन्दरा च बच्चयां जो उच्चिया अवाज़ा च दाऊद रे पुत्रा री जय हो, बोलदे हुये सुणया, तां सै बड़े भरी गुस्सा हुईगे,
21	16	कने तिसते पुच्छया, “तू सुणीराँ ये क्या बोली राँये?” यीशुये तिन्हाने गलाया, “हाँ; सुणीराँ, क्या तुहें लोकें ये कदीं नीं पढ़या : ‘तैं बालकां कने दुध पीन्दे बच्चयां रे मुँआं ते स्तुति कराई?’ ”
21	17	फेरी सै तिन्हाजो छड्डीने यरूशलेम नगरा ते बाहर बैतनिय्याह जो गया कने तित्थी तिने रात बताई।
21	18	अगले दिन तड़के इ ताहली जे सै नगरा जो वापस आईराँ था तां तिस्सो भूक्ख लगी।
21	19	सड़का कन्डे तिने अंजीरा रा इक डाल़ देख्या सै तिसरे नेड़े गया, पर तिस डाल़ा पर पत्तयां ते इलावा किछ नीं मिलया, इस खातर तिने डाल़ा ने गलाया, “हुण ते तिज्जो कदीं फल़ नीं लगो।” कने सै अंजीरा रा डाल़ इकदम सुक्कीग्या।
21	20	येढ़ा देक्खीने चेलयां जो बड़ा चम्भा हुया कने तिन्हें गलाया, “ये अंजीरा रा डाल़ इकदम कियां सुक्कीग्या?”
21	21	यीशुये तिन्हांजो जबाब दित्या, “हऊँ तुहाँजो सच्च बोलां, जे तुहां च विश्वास ओ कने तुहें शक नीं करो, तां न सिर्फ ये करना सै जे मैं अंजीरा रे डाल़ा रा कित्या, पर जे तुहें इस पहाड़ा ने बोल्लो, ‘उठ, कने समुद्रा च जाईने पैईजा,’ तां तेढ़ा इ हुई जाणा।
21	22	कने जो किछ तुहें प्राथना च विश्वासा ने मंगगे, सै सब तुहांजो मिलणा।”
21	23	ताहली जे सै मन्दरा च जाईने उपदेश देईराँ था, तां मुखियायाजकें कने यहूदी बजुर्गें नेड़े जाईने तिसते पुच्छया, “ये काम्म तू किस अधिकारा ने कराँ? कने ये अधिकार तिज्जो किने दित्या?”
21	24	यीशुये तिन्हाजो जबाब दित्या, “हऊँ तुहांते इक स्वाल पुच्छां, जे तिसरा जबाब तुहें मिन्जो देई दो तां माह तुहांजो दस्सी देणा भई हऊँ ये काम्म किस अधिकारा ने कराँ।
21	25	दस्सा यूहन्ने जो बपतिस्मा किति ते मिलया? परमेशरा ते या माहणुये ते?” सै अप्पूँ चीयें गल्ल बात करदे हुये गलाणे लगे, “जे अहें बोलां ये ‘परमेशरा ते’ तां इस अहांते पुछणा ‘फेरी तुहें तिस पर विश्वास काँह नीं करदे?’
21	26	पर जे अहें गलाया, ‘माहणुये ते’ तां अहांजो लोकां रा डर आ, काँह्भई सै यूहन्ने जो इक भविष्यवक्ता मन्नां ये।”
21	27	फेरी तिन्हे यीशुये जो जबाब दित्या, “अहें नीं जाणदे।” तिने बी तिन्हाने गलाया, “अच्छा तां फेरी हऊँ बी तुहांजो नीं दसदा भई ये काम्म हऊँ किस अधिकारा ने कराँ।
21	28	“अच्छा दस्सा तुहें लोक इसरे बारे च क्या सोच्चां ये? इक्की माहणुये रे दो पुत्र थे; सै बड्डे ले गया कने गलाया, ‘बेटा आज्ज मेरे अँगूराँ रे बगीचे च जा कने काम्म कर।’
21	29	पुत्रे जबाब दित्या, ‘माह नीं जाणा’, पर बाद बिच तिने अपणा बिचार बदलित्या कने सै चलीग्या।
21	30	फेरी सै पिता दुज्जे पुत्रा ले गया कने तिसने बी तेढ़ा इ गलाया, पुत्रे जबाब दित्या, ‘हाँ पिता जी हऊँ जां’, मगर सै नीं गया।
21	31	दस्सा इन्हां दुईं चते किने पिता री इच्छा पूरी किती?” तिन्हे गलाया, “बड्डे।” यीशुये तिन्हाने गलाया, “हऊँ तुहाँजो सच्च बोलां भई कर बसूलणे औल़े कने वेश्यां परमेशरा रे राज्जा च तुहांते पैहले जाणा।
21	32	ये हऊँ इस खातर बोलीराँ काँह्भई बपतिस्मा देणे औल़ा यूहन्ना परमेशर तियां जे अपणयां लोकां ते जीवन जीणे री आशा रक्खां तियां तुहांजो जीणा सखाणे रे खातर आया, कने तुहें तिस पर विश्वास नीं कित्या; पर कर लेणे औल़यां कने बेश्यां तिस पर विश्वास कित्या : तुहें ताहली जे ये देख्या भई यूहन्ने क्या कित्या, तां बी अपणे पापां ते मन नीं फिराया कने नांई तिसरे सन्देशा पर विश्वास कित्या।
21	33	“इक होर उदाहरण सुणा: इक जमीनदार था, तिने अँगूराँ रा इक बगीचा लगाया, कने तिसरे चऊँ पासयां बाड़ लाईती, फेरी अँगूराँ रा रस नकाल़णे जो इक खड्डा खुणया कने तिसरिया रखवाल़िया रे खातर इक उच्ची दवाल बणाई, फेरी बगीचा ठेकेदाराँ जो ठेके पर देईने अप्पूँ दूर प्रदेशा जो चलीग्या।
21	34	ताहली जे अँगूर तोड़ने रा बगत आया तां बगीचे रे मालके ठेकेदाराँ ले अपणा दास भेज्या ताकि तिन्हाते सै अपणे हिस्से रे अँगूर ली आओ।
21	35	पर ठेकेदारें तिसरे दास्सां जो पकड़ील्या, किसी जो मारया कुटया, किसी पर पत्थर मारे कने कोई त जानी तेई मारीत्या।
21	36	फेरी मालके होर दास भेज्जे, कने तिन्हें तिन्हाने बी तेढ़ा इ बर्ताव कित्या।
21	37	बाद बिच तिने मालके तिन्हाले अपणा पुत्र, ये सोच्चीने भेज्या भई सै मेरे पुत्रा रा आदर करगे।
21	38	पर तिन्हे ठेकेदारें ताहली जे मालका रे बेटे जो देख्या तां सै अप्पूँ चीयें गलाणे लगे, ‘येत इसरा बारस आ, औआ इस्सो मारी दें कने इसरा सब किछ अहांरा हुई जाणा।’
21	39	फेरी सै तिस्सो पकड़ीने बगीचे ते बाहरा लेईये कने जानी ते खत्म करीत्या।
21	40	इस खातर ताहली जे अँगूराँ रे बगीचे रे मालका औणा, तां सै तिन्हां ठेकेदाराँ सौगी क्या करगा?”
21	41	तिन्हें तिसने गलाया, “काँह्भई सै निर्दयी थे इस खातर तिस सै बड़िया बेरैहमिया ने मारने कने अँगूराँ रे बगीचे रा ठेका दुज्जे ठेकेदारा ले देई देणा, सै जे फसला रे औणे पर तिस्सो तिसरा हिस्सा देंगे।”
21	42	यीशुये तिन्हाने गलाया, “क्या तुहें पवित्रशास्त्रा रा ये बचन नीं पढ़या: ‘राजमिस्त्रियें इक्की पत्थरा जो बेकार समझीने सटाईत्या था, पर वगत औणे पर पता लगया भई सैई पत्थर कुणे रा सबनीं ते खास पत्थर बणीग्या? येढ़ा परमेशरा रिया तरफा ते हुया, सै जे अहां रियां नज़राँ च त नोखा।’
21	43	“इस खातर हऊँ तुहाँजो बोलां परमेशरा रा राज तुहांते खोया जाणा कने सै तिन्हां लोकां जो देई दित्या जाणा सै जे तिसरे राज्जा रे मुतावक बर्ताव करगे।
21	44	सै जे कोई इस खास पत्थरा पर पौंगा, सै टुकड़े-टुकड़े हुईने बिखरी जाणा कने जे ये पत्थर किसी पर पौंगा, तां तिस चकनाचूर हुई जाणा।”
21	45	मुखियायाजकें कने फरीसियें यीशुये रे इस उदाहरणा जो सुणया कने समझीगे भई सै तिन्हारे बारे ची बोलीराँ।
21	46	कने तिन्हे तिस्सो पकड़ने रा जत्न कित्या, पर सै लोकां ते डराँ थे काँह्भई लोक यीशुये जो भविष्यवक्ता मन्नां थे।
22	1	यीशु फेरी भीं तिन्हांने उदाहरणां च गलाणे लगया,
22	2	“परमेशरा रा राज इक राजे साई आ तिने जे अपणे बेटे रे ब्याह च धाम दित्ति।
22	3	राजे अपणे दास्सां जो भेज्या भई सै तिन्हां लोकां जो सद्दीने ल्याओ तिन्हांजो जे ब्याह री धाम्मा च औणे रा नियून्दा दित्तिरा; पर सै लोक नीं आये।
22	4	तिने अपणे सेबक फेरी भीं भेज्जे, तिने गलाया भई सै लोक जे ब्याह रिया धाम च सद्दीरे तिन्हांजो बोल्ला, ‘देक्खा ब्याह री धाम बणीने त्यार हुईगरी, मेरे पाल़े हुये मोटे ताजे बकरे बड्डी तरे, कने सारा किछ बणीने त्यार आ; ब्याह री धाम खाणे जो औआ।’
22	5	पर तिन्हें लोकें तिस पर कोई ध्यान नीं दित्या कने सै चलीगे : कोई अपणे खेता च काम्म करने जो चलीग्या, तां कोई अपणे काम्म धन्दे पर चलीग्या।
22	6	कने किछ लोकें त राजे रे सेवका जो पकड़ीने तिसने मार-कुट किती कने जानी ते मारीते।
22	7	ताहली जे राजे ये सुणया, तां तिने गुस्से च आईने अपणे सैनिक भेज्जे, तिन्हे तिन्हां खूनियां जो मारीत्या कने तिन्हारे नगरा च आग्ग लाईती।
22	8	फेरी राजे सेबकां ने गलाया, ‘ब्याह री धाम त त्यार इ पर सै लोक जे न्यून्दा देईने सद्दीरे थे सै लोक इसा इज्जता रे लायक नीं हुये।
22	9	इस खातर तुहें गलियां कने चौकां पर जावा, तित्थी तुहांजो जितणे बी लोक मिलो, सब्बीं जो ब्याह रिया धाम्मा च सद्दीने ली औआ।’
22	10	सै दास फेरी गलियां कने चौकां च गये कने सै जे खरे बुरे लोक तिन्हाजो मिले तिन्हां सबनीं जो सै कट्ठा करीने ली आये, कने ब्याह रा घर मेहमानां ने भरीग्या।
22	11	“पर ताहली जे राजा मेहमानां जो देखणे अन्दर आया, तां तित्थी तिने इक येढ़े माहणुये जो देख्या, तिने जे ब्याह रे कपड़े नीं पैहनीरे थे।
22	12	राजे तिसते पुच्छया, ‘दोस्त, तू बिणा ब्याह रे कपड़े पैहने येत्थी अन्दर कियां आईग्या?’ पर सै माहणु चुप रैया।
22	13	फेरी राजे अपणे सेबकां जो गलाया, ‘इसरे हात्थ-पैर बन्हीने बाहर अन्धेरे च सट्टी दवा, तित्थी लोक रोन्दे कने दन्द किरड़दे हो।’
22	14	काँह्भई सद्दीरे त मते पर चुणी रे त थोड़े इ हाये।”
22	15	फेरी फरीसियें जाईने इक सभा किती, तिसा च तिन्हे ये विचार कित्या भई कियां यीशुये जो तिसरिया गलाई रियां गल्लां च फसाई सक्कां ये।
22	16	तिन्हे अपणे चेले हेरोद राजे रे समर्थकां सौगी यीशुये ले भेज्जे, तिन्हें यीशुये जो गलाया, “गुरु जी, अहें जाणाँ ये भई तु सच्चा, कने तु परमेशरा रा रस्ता सच्चाईया ने सखां, कने कोई क्या सोच्चां तू किसी री परवाह नीं करदा, काँह्भई तू माहणुआं रिया हैसियता पर नीं जान्दा।
22	17	इस खातर अहांजो दस्स तू क्या सोच्चां? कैसरा जो कर देणा ठीक आ कि नीं?”
22	18	यीशु तिन्हारे बुरे इरादे जाणीने गलाया, “कपटियो, तुहें मिन्जो कजो परखणा चाँये?
22	19	मिन्जो कोई सिक्का दस्सा तिसने जे तुहें कर चुकायें।” फेरी सै तिसले इक दिनार ली आये।
22	20	तिने तिन्हाते पुच्छया, “इस पर किसरी मूरत कने नौं लिखिरा?”
22	21	तिन्हे तिसने गलाया, “महांराज कैसरा रे।” फेरी तिने तिन्हाजो गलाया, “अच्छा तां फेरी सै जे महांराज कैसरा रा, तिस्सो महांराज कैसरा जो देआ, कने सै जे परमेशरा रा, तिस्सो परमेशरा जो देआ।”
22	22	ये सुणी ने सै चम्भे च पैईये कने तिस्सो छड्डीने चलीगे।
22	23	तिस दिन किछ सदूकी सै जे मरने ते बाद जिऊंदा हुणे जो नीं मनदे, तिसले आये कने तिसते पुच्छया,
22	24	“गुरु जी, मूसे गलाया था भई जे कोई माहणु बिणा सन्तान मरी जाओ, तां तिसरा भाई तिसरिया बिधवा ने ब्याह करीने अपणे भाईये रा बंश बढ़ाणे खातर सन्तान पैदा करी सक्कां।
22	25	हुण मन्ना अहें सात्त भाई ये; पैहले रा ब्याह हुया कने बाद च तिसरी मौत हुईगी, फेरी काँह्भई तिसरे कोई सन्तान नीं हुई, इस खातर तिसरे भाईये तिसरिया बिधवा जो अपणाईल्या।
22	26	तदुआं तक जे भई सातों भाई मरी नीं गये, दुज्जे कने तिज्जे भाईये ने बी तेढ़ा इ हुया।
22	27	सारयां ते बाद सै जनाना बी मरीगी।
22	28	हुण अहांरे पुछणे रा मतलब येआ भई जिऊंदा हुणे पर तिन्हां सत्तां चते सै किसरी जनाना हुणी? काँह्भई सै सारयां री जनाना बणी चुक्कीरी थी।”
22	29	यीशुये तिन्हाजो जबाब दित्या, “तुहें पवित्रशास्त्रा कने परमेशरा रिया सामर्था जो नीं जाणदे; इसा वजह ने तुहें भूला च पैईरे।
22	30	तुहांजो समझणा चाहिन्दा भई जिऊंदा हुणे पर लोकां न त ब्याह करने कने नांई कोई ब्याह च दित्या जाणा, पर स्वर्गा च परमेशरा रे स्वर्गदूतां साई हुणे।
22	31	पर मूईरयां चते जिऊंदा हुणे रे बारे च क्या तुहें ये बचन नीं पढ़या सै जे परमेशरे तुहाँजो गलाया :
22	32	हऊँ अब्राहम रा परमेशर, इसहाक रा परमेशर, कने याकूब रा परमेशर आ? सै मूईरयां रा नीं, पर जिऊंदेयां रा परमेशर आ।”
22	33	ताहली जे लोकें ये सुणया तां तिसरे उपदेशा पर सै बड़े हैरान हुये।
22	34	जिस बगत फरीसियें सुणया भई यीशुये सदूकियां रा मुँह बन्द करीत्या, तां सै सब कट्ठे हुईगे।
22	35	तिन्हां चते इक व्यवस्थापके तिस्सो परखणे खातर तिसते पुच्छया,
22	36	“गुरु जी, व्यवस्था च सबनीं ते बड्डी आज्ञा क्या इ?”
22	37	यीशुये तिसने गलाया, “तू परमेशर अपणे प्रभु ने अपणे सारे मन कने सारे प्राण कने अपणी सारिया समझा ने प्यार कर।
22	38	बड्डी कने खास आज्ञा त येई हाई।
22	39	फेरी येढ़ी इ दुज्जी आज्ञा येई भई अपणे पड़ेसिये ने तियां इ प्यार कर जिआं जे तू अप्पूँ ने प्यार कराँ।
22	40	सारी व्यवस्था कने भविष्यवक्तयां रे ग्रन्थ इन्हां दुईं हुक्मां पर टिकीरे।”
22	41	ताहली जे फरीसी हल्तियें कट्ठे इ थे, भई यीशुये तिन्हांते इक स्वाल पुच्छया,
22	42	“मसीह रे बारे च तुहें क्या सोच्चां ये भई सै किसरा पुत्र आ?” तिन्हे तिसने गलाया, “दाऊद रा।”
22	43	यीशुये तिन्हांते पुच्छया, “तां दाऊद आत्मा च हुईने तिस्सो प्रभु कजो बोलां?
22	44	‘प्रभुये मेरे प्रभुये ने गलाया, मेरे सज्जे पासे बैठीने राज कर, तदुआं तक जे हऊँ तेरे सारयां दुश्मणां जो नीं हराई दूँ।’
22	45	भला, तां जे दाऊद मसीह जो अपणा प्रभु बोलां, तां सै तिसरा पुत्र कियां हुया?”
22	46	इसरे जबाबा च कोई बी तिसने किछ नीं बोली सक्कया। कने नांई तिस दिना ते बाद किसी जो तिसते किछ होर पुछणे री हिम्मत हुई।
23	1	फेरी यीशुये लोकां री भीड़ा ने कने अपणे चेलयां ने गलाया,
23	2	शास्त्री कने फरीसी तिन्हांले जे मूसा रिया व्यवस्था जो सिखाणे रा अधिकार आ;
23	3	इस खातर सै जो किछ बोल्लो तिस पर चलयां कने तिसरा पालन करयां, पर तिन्हारे साई काम्म मत करयां; काँह्भई सै बोलां त हाये पर करदे नींये।
23	4	सै तुहां पर कई नियम लागू कराँ ये तिन्हांरा पालन करना जे कठण आ, सै लोकां जो तिन्हां पर चलणे खातर मजबूर कराँ ये; पर सै खुद अपणे नियमां पर नीं चलदे।
23	5	सै अपणे सारे काम्म लोकां जो दसणे खातर कराँ ये: सै अपणे जंत्राँ कने चोल़े री झालराँ जो इस खातर बड्डे ते बड्डा करदे रैं ताकि लोक तिन्हांजो धर्मात्मा समझो।
23	6	धाम्मां च खास-खास जगह कने यहूदी सभा घराँ च इन्हौं खास-खास आसण चाहिन्दे,
23	7	बज़ाराँ च सै आदरा सौगी नमस्कार कराणा चाँये, कने माहणुआं ते गुरु बलवाणा तिन्हांजो खरा लगां।
23	8	पर तुहें लोकां ते अप्पूँजो गुरु नीं बुल्वायां, काँह्भई तुहांरा सच्चा गुरु त बस इक इ हाया; कने तुहें सारे अप्पूँ चीयें भाई भैणा साई ये।
23	9	पृथ्विया पर किसी जो अपणा पिता नीं बोलणा, काँह्भई तुहांरा इक इ आत्मिक पिता, सै जे स्वर्गा चा।
23	10	नांई लोकां ते तू अप्पूँजो स्वामी बुलवायां, काँह्भई तुहांरा स्वामी त बस इक इ हाया, कने सै मसीह आ।
23	11	सै जे तुहां च बड्डा ओ, सै तुहांरा सेबक बनो।
23	12	सै जे कोई अप्पूँजो महान समझगा, तिसजो परमेशरा नम्र बनाणा, पर सै जे कोई अप्पूँजो नम्र बणांगा, तिस्सो परमेशरा आदर देणा।
23	13	“अरे कपटी शास्त्रियो कने फरीसियो, परमेशरा तुहांजो भयानक सजा देणी! तुहें लोकां जो परमेशरा रे अधीन हुणे ते रोकां ये, तुहें तिन्हां माह्णुआं साई ये सै जे स्वर्गा रे राज्जा रा दरवाजा बन्द करी दें इस खातर भई दुज्जे परमेशरा रे नगरा च प्रवेश नीं करी सक्को; तुहें खुद त तिसच दाखल नीं हुणा चाहन्दे कने होरीं जो बी तिसच जाणे ते रोकां ये।
23	14	[अरे कपटी शास्त्रियो कने फरीसियो, परमेशरा तुहांजो भयानक सजा देणी! तुहें विधवां रा घर बार खाई जायें, कने दिखावा करने खातर बड़िया देरा तक लम्बी-लम्बी प्राथनायें कराँ ये: इस खातर तुहांजो परमेशरा ते बौहत भयानक सजा मिलणी।]
23	15	ओ कपटी शास्त्रियो कने फरीसियो, तुहांजो परमेशरा भयानक सजा देणी! तुहें किसी जो अपणे पंथा च लौणे खातर बड़े दूर जायें, कने ताहली जे सै तुहांरे पंथा च आई जां तां तुहें तिस्सो अपणे ते बी दुगणा नरका रे लायक बणाई दें।
23	16	“तुहें अन्हे अगुवेयो सै जे माहणुआं रा मार्गदर्शण कराँ ये, तुहांरी सजा बौहत भयानक हुणी! सै बोलां ये भई जे कोई मन्दरा री सगन्द खाओ तां किछ नीआं, पर जे कोई मन्दरा रे सोने री सगन्द खाओ तां सै तिसा सगन्दा रा पालन करने खातर मजबूर हुई जां।
23	17	तुहें मूर्ख ये कने तुहें तिन्हां लोकां साई ये सै जे अन्हे, महान कुण आ; मन्दरा रा सोना या सै मन्दर तिने जे तिस सोने जो पवित्र बणाया?”
23	18	तुहें ये बी बोलां ये भई जे कोई बेदिया री सगन्द खां तां किछ नीआं, पर जे कोई बेदिया पर रखीरे चढ़ावे री सगन्द खां, तां सै तिसा खातर मजबूर हुई जां।
23	19	तुहें तिन्हां लोकां साई ये सै जे अन्हे, महान कुण आ; बेदी पर रखीरा चढ़ावा या सै बेदी तिसाते जे सै चढ़ावा पवित्र हुआं?
23	20	इस खातर जे कोई बेदिया री सगन्द खां, तां सै बेदिया सौगी बेदी पर जो किछ रखीरा, तिस सारे री सगन्द खां।
23	21	सै जे परमेशरा रे मन्दरा री सगन्द खां, सै तिसरी कने तिसच रैहणे औल़यां री बी सगन्द खां।
23	22	कने सै जे स्वर्गा री सगन्द खां, सै परमेशरा रे संघासणा री कने तिस पर बैठणे औल़े री बी सगन्द खां।
23	23	“अरे कपटी शास्त्रियो कने फरीसियो, परमेशरा तुहांजो भयानक सजा देणी! तुहें पुदीने, कने सुँफा, कने जीरे रा दसवां हिस्सा त परमेशरा जो दें, पर तुहें व्यवस्था री खास गल्लां जो यनि न्याय, दया कने बफादारिया रा तिरस्कार कराँ ये; तुहांजो ये चाहिन्दा था भई इन्हांजो बी करदे रैहन्दे कने तिन्हांजो बी नीं छडदे।
23	24	तुहें तिन्हां अन्हे अगुवेयां साई ये, सै जे छोट्टे ते छोट्टे नियमा रा पालन करने च बौहत ध्यान दें तियां जे पाणिये च मच्छरा जो छाणी लैं, पर परमेशरा रे खास हुक्मा रा पालन नीं करदे सै जे ऊँटा जो निंगल़े साई आ।
23	25	“अरे कपटी शास्त्रियो कने फरीसियो, तुहांरी सजा बौहत भयानक हुणी! काँह्भई तुहें लालची कने स्वार्थी ये, पर तुहें अप्पूँजो पवित्र होणे रा ढोंग रचां ये। इस खातर तुहें तिन्हां कौलियां कने थाल़ियां साई ये सै जे बाहरा ते साफ ये पर अन्दरा ते गन्दे।
23	26	अरे अन्हे फरीसियो, पैहले माहणुआं जो लुटणा बन्द करा तांई तुहें धर्मा रे कम्मां रा पालन करी पांगे, कने फेरी तुहां तिस कटोरे साई हुणा सै जे अन्दरा बाहरा ते साफ हुआं।
23	27	“ओ कपटी शास्त्रियो कने फरीसियो परमेशरा तुहांजो बौहत भयानक सजा देणी! तुहें लिपाई-पुताई कित्तिरी कब्राँ साई ये सै जे गासा ते देखणे जो त बांकियां लगां इयां, पर अन्दरा ते मुर्देयां री हड्डियां ने कने हर किस्मा री गन्दगिया ने भरीरी हुआं इयां।
23	28	इयां इ बाहरा ते त तुहें माहणुआं जो धर्मात्मा दिखां ये, पर अन्दरा ते छल कपटा ने कने अधर्मा ने भरीरे।
23	29	“अरे कपटी शास्त्रियो कने फरीसियो, परमेशरा तुहांजो बौहत भयानक सजा देणी! तुहें भविष्यवक्तयां रे खातर तिन्हौं जे तुहांरे पूर्वजे बौहत पैहले मारीत्या था तिन्हांरियां कब्राँ सजांयें कने धर्मियां री कब्राँ जो आदर देणे खातर बणांये।
23	30	कने बोलां ये, भई जे अहें अपणे पूर्वजां रे दिनां च हुन्दे तां भविष्यवक्तयां री हत्या च तिन्हांरी सहायता नीं करदे।
23	31	मतलब येआ भई तुहें इसा गल्ला री गवाही दे भई तुहें तिन्हारी औल़ादां ईं सै जे भविष्यवक्तयां रे हत्यारे थे।
23	32	तुहें बी अपणे पूर्वजां साई लोकां री हत्या करने खातर त्यार ये।
23	33	तुहें बौहत धुर्त लोक ये! तुहें जहरीले सर्पा साई खतरनाक ये! तुहें कियां सोच्चील्या भई तुहां नरका री सजा भोगणे ते बची जाणा?
23	34	इस खातर देक्खा, हऊँ तुहांले भविष्यवक्तयां कने बुद्धिमानां कने शास्त्रियां जो भेज्जां; कने तुहें तिन्हां चते किछ जो मारी देणा, कने किछ लोक क्रूसा पर चढ़ाणे कने किछ जो अपणे यहूदी सभा घराँ च कोड़े मारने कने इक्की नगरा ते दुज्जे नगरा च खदेड़दे फिरगे।
23	35	जिसते धर्मी हाबिल ते लेईने बरिक्याह रे पुत्रा जकर्याह तक, तिस्सो जे तुहें परमेशरा रे मन्दरा कने बेदिया रे बिच मारीत्या था, जितणयां धर्मी लोकां रा खून पृथ्विया पर बगाईरा, तिन्हां रिया हत्या रे दोषी तुहें हुणे।
23	36	हऊँ तुहाँजो सच्च बोलां, इन्हां सारियां हत्यां खातर इसा पीढ़ियां रे लोकां जो सजा भुगतणे पौणी।
23	37	“यरूशलेम रे लोको! तुहें सैये सै जे भविष्यवक्तयां री हत्या कराँ ये, कने परमेशरा रे भेज्जीरे दूतां जो पत्थर माराँ ये। मैं कितणी बार चाहया भई तियां जे कोई कुकड़ी अपणयां चूजयां जो अपणे फंगा हेठ सम्भाल़ां इ, तियां इ मैं बी तेरे बच्चयां जो सम्भाल़णा चाया, पर तुहें लोकें नीं चाहया।
23	38	देक्खा, तुहांरा घर तुहांरे खातर उजाड़ छड्डया जां।
23	39	काँह्भई हऊँ तुहाँजो बोलां, भई हुण ते तदुआं तक जे तुहें नीं बोलगे, भई परमेशर तिस्सो आशीष देओ, सै जे परमेशरा रे अधिकारा ने औंआं, तदुआं तक तुहां मिन्जो फेरी कदीं नीं देखणा।”
24	1	ताहली जे यीशु मन्दरा रे मैदाना ते निकल़ीने जाई कराँ था, तां तिसरे चेलयां तिस्सो मन्दराँ रियां कई इमारतां खौ इशारा कित्या।
24	2	पर यीशुये तिन्हाने गलाया, “तुहें इसा इमारता जो सिधा येत्थी खड़ीरा देखी रायें! हऊँ तुहाँजो सच्च बोलां, ये सारियां दीवाराँ कने इमारतां नष्ट हुई जाणियां।”
24	3	ताहली जे यीशु जैतून पहाड़ा पर बैठिरा था, तां चेलयां चुपचाप तिसले आईने गलाया, “अहांजो ये दस्स भई ये गल्लां कदीं हुणी? ताहली जे तू वापस औणा कने इस संसारा रा खात्मा हुणे रा बगत औंणा तां तिसरे क्या संकेत हुणे?”
24	4	यीशुये तिन्हांजो जबाब दित्या, “हऊँ सिर्फ तुहाँजो येई बोलणा चाँह भई हुणे औल़ियां घटनां रे बारे च तुहांजो कोई धोखे च नीं रक्खो,
24	5	हऊँ ये इस खातर बोलीराँ भई येढ़े कई ये तिन्हांजे मेरा नौं लेईने औणा कने बोलणा ‘हऊँ मसीह आ,’ कने तिन्हां मते लोक भरमाणे।
24	6	तुहां नेड़े री लड़ाईयां री गल्लां या दूरा री अफवांह सुणनियां, पर देक्खा तुहें घबराई नीं जायों काँह्भई येढ़ा त हुणा इ हाया, पर हल्तियें अंत नीं आईरा।
24	7	हर इक्की जातिया दुज्जिया जातिया रे बरोधा च खड़ना, कने इक्की देशा दुज्जे देशा रे बरोधा च खड़ना, कने जगह-जगह नकाल़ पौणे, कने हिल्लण हुणे।
24	8	ये गल्लां पैहले हुणियां, पर ये तियां हुणियां तियां जे इक औरत बच्चा जणने ते पैहले दर्द सैंई फेरी बच्चे जो जन्म देईं।	WRONG ALIGNMENT
24	9	“फेरी तुहांरे शत्रुआं तुहांजो सताणे खातर पकड़वाणा, कने तुहें मरवाई देणे, काँह्भई मांह पर विश्वास करने रिया वजह ते सारी जातियां रे लोकां तुहाँजो बैर रखणा।
24	10	तिस बगत बौहत लोकां माह पर विश्वास नीं करना, कने इक दुज्जे जो दुश्मणां रे हत्थे पकड़वाणा, कने अप्पूँ बाटियें बैर रखणा।
24	11	बौहत सारे झूट्ठे भविष्यवक्तयां औणा, कने तिन्हां बौहत सारे लोकां जो धोखा देणा।
24	12	हर तरफ अधर्म-ही-अधर्म फैली जाणा तिसते जे कई विश्वासी लोकां रा प्यार परमेशरा रे कने इक्की दुये रे परति नीं रैहणा,
24	13	पर सै जे आखिर तक माह पर विश्वास रखी रखगे, सैई परमेशरा बचाणे।
24	14	स्वर्गा रे राज्जा री ये खुशखबरी सारी जातियां रे लोकां जो प्रचार कित्ती जाणी ताकि सारे लोकां जो विश्वास करने रा मौका मिलो, फेरी तांई अन्त औणा।
24	15	“इस खातर ताहली जे तुहें तिसा ज्वाड़ने औल़िया गन्दिया चीज़ा जो पवित्र जगह खड़ी रिया जो देखगे तिसरी चर्चा जे दानिय्येल भविष्यवक्ते रे जरिये किती थी (सै जे पढ़ो, सै समझो)।
24	16	फेरी सै लोक जे यहूदिया प्रदेशा च ओ, सै पहाड़ा पर नट्ठी जायों।
24	17	सै जे अपणे घरा रिया छत्ता पर ओ, सै घरा ते बाहर किछ बी लेणे खातर थल्ले नीं उतरो;
24	18	कने सै जे बाहर खेतां च काम्म करया दा ओ, सै पिच्छे मुड़ीने अपणा कपड़ा लेणे जो नीं हटो।
24	19	“तिन्हां जनानां खातर सै जे भारहत्थियां हुणी कने तिन्हारे जे दुध पीन्दे बच्चे हुणे, सै दिन बौहत पीड़ा देणे औल़े हुणे।
24	20	प्राथना करा भई तुहांजो ठण्डा रे दिन या विस्राम रे दिन नट्ठणे नीं पौ।
24	21	तिन्हें दिनें येढ़ी बिपत्ति औणी, तऊँआं ते जे परमेशरे ये संसार रचया तेढ़ी आज्ज तक कदीं नीं आई कने न कदीं औणी।
24	22	कने जे परमेशरे दुखा रे वगता जो घटाणे रा निश्चा नीं कित्या हुन्दा तां सारे लोक मरदे, पर चुणी रयां रिया बजह ने तिने तिस वगता जो घटेरी रा।
24	23	तिन्हें दिनें जे कोई तुहाँजो बोल्लो, ‘देक्खा, मसीह येत्थी आ!’ या ओत्थी आ! तां तिसरा विश्वास देक्खां करदे।
24	24	“काँह्भई झूट्ठे मसीह कने झूट्ठे भविष्यवक्ते उट्ठीने आई जाणे, कने बड़े हैरान करने औल़े नशाण दसणे, कने अजीब काम्म करने, भई जे हुई सक्को तां चुणी रयां जो बी चकमा देई दो।
24	25	देक्खा, मैं पैहले तेई ये सब किछ तुहाँजो गलाई तरा।
24	26	इस खातर जे सै तुहाँजो बोल्लो, देक्खा, सै जंगला चा, तां तित्थी देक्खां जान्दे; कने जे सै बोल्लो, देक्खा, सै तिन्हां कमरयां अन्दर लुखिरा, तां तिन्हांरा विश्वास नीं करना।
24	27	“हऊँ ये बोलीराँ काँह्भई तियां जे बिज्जल़ पूरबा ते शुरु हुईने पच्छमा रे अम्बरा तक चमकां इ, माहणुये रे पुत्रा रा औणा बी तियां इ हुणा।
24	28	तित्थी जे किति मूईरे जानबरा री लाश हुणी ईल्लां बी तिसा इ जगह कट्ठियां हुणी।
24	29	“तिन्हें दिनें सै जे मुशीवत पौणी तिसते इकदम बाद सूरज काला हुई जाणा, कने चन्द्रमे री लोय जान्दी रैहणी, कने अम्बरा ते तारे पौणे लगणे, कने अम्बरा री शक्तियां हिलाई जाणियां।
24	30	तिस बगत माहणुये रे पुत्रा रे औणे रा नशाण अम्बरा च परगट हुणा, कने फेरी पृथ्विया पर सारी जातियां रे लोकां छाती पिट देयां बलाप करना; कने तिन्हां माहणुये रे पुत्रा जो बड्डिया सामर्थ कने महिमा सौगी स्वर्गा रे बद्दल़ा पर औन्दे देखणा।
24	31	तिस जोरा रिया अवाज़ा च बजणे औल़े बाजयां सौगी अपणे स्वर्गदूत भेजणे, कने तिन्हां सारिया पृथ्विया परा ते अपणे चुणीरे लोक कट्ठे करने।
24	32	“अंजीरा रे डाल़ा ते शबक लेवा: ताहली जे तिसरे डाल़ू कोमल हुई जायें कने कुमल़ियां निकल़णे लगां इयां, तां तुहें जाणी लें भई गर्मियां रे दिन औणे औल़े।
24	33	तियां इ ताहली जे तुहें इन्हां गल्लां जो हुन्दे हुये देक्खो, तां समझी जायों भई मेरे वापस औणे रा बगत नेड़े आई गरा।
24	34	हऊँ तुहाँजो सच्च बोलां भई इसा पीढ़िया रे लोकां रे जीते जी ये सारियां गल्लां हुणी।
24	35	इक दिन अकाश कने पृथ्वी खत्म हुई जाणे, पर मेरा बचन कदीं नीं मिटणा।
24	36	“तिस दिना कने तिसा घड़िया रे बारे च कोई किछ नीं जाणदा, न स्वर्गा च स्वर्गदूत कने न खुद पुत्र, पर सिर्फ पिता परमेशर जाणाँ।
24	37	तेढ़ा जे नूंह रे दिनां च हुया, तियां इ माहणुये रे पुत्रा रा औणा बी हुणा।
24	38	काँह्भई तियां इ तियां जे लोक जलजला औणे ते पैहले रे दिनां तक खान्दे-पिन्दे रै, ब्याह करदे रैये, तदुआं तक जे नूंह जहाजा पर नीं चढ़या।
24	39	कने ताहलुआं तक जे जलजला आईने तिन्हां सब्बीं जो बहाई ने नीं लेईग्या, तदुआं तक तिन्हांजो कोई पता नीं चलया; तियां इ माहणुये रे पुत्रा रा औणा बी हुणा।
24	40	तिस बगत खेतां च काम्म करदे दुईं माहणुआं चते इक चक्की ने लेई जाणा कने दुज्जा उत्थी रैई जाणा।
24	41	चकोड़ू फेरदियां दुईं जनानां चते इक चक्की ने लेई जाणी कने दुज्जी उत्थी रैई जाणी।
24	42	इस खातर तुहें लोक खबरदार हुई जावा काँह्भई तुहें नीं जाणदे भई तुहांरे परमेशरा किस दिन औणा।
24	43	पर ये जाणी लवा भई जे घरा रा मालक जाणदा हुन्दा भई चोरा राति जो किसा घड़िया आई जाणा तां सै जागदा रैहन्दा, कने चोरा जो अपणे घरें बड़ने नीं देन्दा।
24	44	इस खातर तुहें बी त्यार रौआ, काँह्भई तिसा घड़िया रे बारे च तुहें सोच्चया बी नीं हुंगा, तिसा घड़िया माहणुये रे पुत्रा आई जाणा।
24	45	“फेरी सोच्चा सै भरोसे रे लायक सेबक कुण आ तिस्सो जे स्वामिये अपणे घरा रे नोकराँ-चाकराँ रे ऊपर सरदार बणाया भई सही बगता पर तिन्हांजो रोटी देयो?
24	46	अशीषित आ सै दास, ताहली जे तेरा स्वामी औआं तां तिज्जो काम्म करदे हुये देक्खां।
24	47	हऊँ तुहाँजो सच्च बोलां, तिस स्वामिये तू अपणिया सारिया जायदाता पर अधिकारी बनाई लेणा।
24	48	पर जे सै बुरा दास सोचणे लगो भई मेरे मालका रे औणे जो देर इ,
24	49	कने सै अपणे साथी दास्सा ने मार कुट करने लगो कने शराबियां सौगी खाणा-पीणा शुरु करी दो।
24	50	तां तिस मालका येढ़े दिन औणा, तिस दिन जे तिने तिसरे औणे रे बारे च सोच्चया तक नीआं, कने तिसा घड़िया जो सै जाणदा नीं हो,
24	51	कने तिसरे मालका तिस्सो बौहत-बुरी सजा देणी कने कपटियां रे बिच तिसरी जगह तै करनी तिसा जगह जे लोक रोन्दे कने दान्द किरड़दे हुणे।”
25	1	फेरी यीशुये अपणयां चेलयां ने बोल्या, ताहली जे माहणुये रे पुत्रा यनि मांह वापस औणा ताहली स्वर्गा रा राज तिन्हां दस कन्यां साई हुणा सै जे मशालां लेईने लाड़े ने मिलणे जो आईयां।
25	2	तिन्हां चा ते पांज्ज लापरवाह थियां कने पांज्ज समझदार थियां।
25	3	पंज्जें लापरवाह कन्यां अपणियां मशालां त लेई लियां, पर तिन्हां सौगी जादा तेल नीं लेआ;
25	4	पर समझदार कन्यां अपणी मशालां सौगी कुप्पियां च तेल बी भरील्या।
25	5	ताहली जे लाड़े जो औणे च देर हुईगी, तां सारी कन्यां जो झमाईयां लगियां कने तिन्हांजो निंद पैईगी।
25	6	पर अधिया राति जो बाजयां-गाजयां रा शोर हुया: देक्खा लाड़ा आया! तिसने मिलणे बाहरा चला।
25	7	फेरी सै सारी कन्यां उट्ठीने अपणियां मशालां ठीक करने लगियां।
25	8	लापरवाह कन्यां समझदार कन्यां ने गलाया, अपणे तेला चते थोड़ा जेआ तेल अहांजो देई दवा, काँह्भई अहां रियां मशालां बुझणे लगी रियां।
25	9	पर समझदारें जबाब दित्या, नां, अहें नीं देई सकदियां काँह्भई ये न त अहांरे खातर पूरा हुणा नई तुहांरे खातर, इस खातर तुहें तेल बेचणे औल़े ले जाईने अपणे खातर खरीदी ने ली औआ।
25	10	ताहली जे सै खरीदी ने लौणे जो जाणे लगियां तां लाड़ा आई पुज्जया, कने सै कन्यां जे त्यार थियां, सै तिस सौगी ब्याह रे घरा च चलीगियां कने दरवाजा बन्द करीत्या।
25	11	इसते बाद सै दुज्जी कन्यां बी वापस आईने बोलणे लगियां, हे स्वामी, हे स्वामी, अहांरे खातर दरवाजा खोली दे।
25	12	तिने जबाब दित्या, हऊँ तुहाँजो सच्च-सच्च बोलां, हऊँ तुहांजो नीं जाणदा।
25	13	इस खातर त्यार रौआ, काँह्भई तुहें न माहणुये रे पुत्रा जो यनि मेरे वापस औणे रे दिना जो जाणाँ ये, नां तिस वगता जो जाणाँ ये।
25	14	फेरी ताहली जे मांह वापस औणा, स्वर्गा रा राज तिस माहणुये साई हुणा तिने जे परदेश जान्दे हुये अपणे सेबकां जो सद्दीने अपणी जायदात तिन्हांले सौंपीती।
25	15	तिने इक्की जो सोने रे सिक्कयां ने भरी रियां पांज्ज थैलियां दित्ती, तिन्हां चते इक थैली (पन्द्रह साल्लां रिया मजदूरिया ते जादा), दुज्जे जो दो, कने तिज्जे जो इक; सै हर इक्की जो तिन्हांरी काबलियता रे मुतावक कमाई करने जो देईने खुद परदेशा जो चलीग्या।
25	16	तिस्सो जे सोने रे सिक्कयां ने भरीरी पांज्ज थैलियां मिली थी, तिने इकदम तिस पैसे जो कम्मां च लाईत्या कने पांज्ज थैलियां होर कमाई लियां।
25	17	इयां इ तिस्सो जे दो थैलियां मिली थी, तिने बी तिस पैसे ने दो होर कमाई लियां।
25	18	पर तिस्सो जे इक मिलीरी थी तिने जाईने जमीना च खड्डा खुणया कने तित्थी अपणे मालका रा सै पैसा दब्बीत्या।
25	19	कई दिन बीतणे ते बाद तिन्हां सेबकां रा मालक बापस आया कने हर इक्की ने हिसाब-कताब करने लगया।
25	20	तिस्सो जे सोने रे सिक्कयां रियां पांज्ज थैलियां मिलियां थी, तिने सोने रे सिक्कयां री पांज्ज थैलियां होर लेईने बोल्या, मालिक, तुहें मिन्जो पांज्ज थैलियां सोने रे सिक्कयां री दित्ती थी, देक्खा, मैं पांज्ज थैलियां सोने रे सिक्कयां रियां होर कमाईयां।
25	21	तिसरे मालके तिसने गलाया, शाबाश! तू भरोसे रे लायक खरा सेबक आ, तैं थोड़िया जेईया रकमा च मेरा विश्वास जित्तिल्या; माह तिज्जो मतियां चीज़ां रा अधिकार देणा। औ कने मेरने खुशी मना।
25	22	“कने अगला सै सेवक आया तिने जे सोने रे सिक्कयां रियां दो थैलियां पाईयां थीं, तिने बी आईने बोल्या, ‘मालिक, तुहें मिन्जो निवेश करने रे खातर दो सोने रे सिक्कयां रियां दो थैलियां दित्तियां थियां कने मैं ये दुगणियां करी तियां।’
25	23	तिसरे मालके तिसने गलाया, ‘शाबाश! तू भरोसे रे लायक खरा सेबक आ, तैं थोड़िया जेईया रकमा च मेरा विश्वास जित्तिल्या; माह तिज्जो मतियां चीज़ां रा अधिकार देणा। औ कने मेरने खुशी मना।’
25	24	“फेरी सै तिस्सो जे चान्दिया रे सिक्कयां री इक थैली मिलीरी थी अपणे मालका ले आया कने बोलां, मालक, हऊँ जाणाँ भई तू बड़ा शख्त माहणु आ, तू येढ़े इक्की माहणुये साई आ सै जे किसी होरीं माहणुयें बाहीरा हुआं, तिसा फसला जो बटोरना चांह।
25	25	इस खातर हऊँ डरिग्या कने मैं जाईने चान्दिया रे सिक्कयां री थैली जमीना च दब्बीती। देख, सै जे तेरा, सै ये रैया।
25	26	“तिसरे मालके तिस्सो जबाब दित्या, तू इक बुरा कने आलसी सेबक आ, तां जे तू जाणाँ भई हऊँ येढ़े इक्की माहणुये साई आ सै जे किसी होरीं माहणुयें बाहीरा हुआं, तिसा फसला जो बटोरना चांह;
25	27	तां तिज्जो मेरा पैसा सहूकारा ले जमा करी देणा चाहिन्दा था, फेरी ताहली जे हऊँ औन्दा तां सै जे मेरा था ब्याजा समेत त लेई लेन्दा।
25	28	“इस खातर मालके दुज्जे दास्सा जो ये बोल्या, इसते चान्दिया रे सिक्कयां री ये थैली लेई लो कने तिसले जे चान्दिया रे सिक्कयां री दस थैलियां इ, इसा तिसजो देई दो।
25	29	काँह्भई सै जे मेरिया गल्ला जो ध्याना ने सुणा कने समझां, परमेशर तिसजो होर जादा समझणे रे लायक बणां; पर सै जे मेरिया गल्ला जो ध्याना ने नीं सुणदा कने समझदा तिस सै बी भुल्ली जाणा तिसजो जे सै पैहले ते जाणदा हो।
25	30	इस खातर तिस बेकार सेवका जो बाहर अन्धेरे च पाई दवा, तित्थी जे रोणा कने दन्द किरड़ना हुणा।
25	31	“ताहली जे माहणुये रे पुत्रा यनि मांह वापस अपणिया महिमा च औणा कने सारे स्वर्गदूत मेरे सौगी औणे, तां मांह सब्बी लोकां पर राज करने खातर अपणे राजकीय संघासणा पर बैठणा।
25	32	तां सारी जातियां रे लोक मेरे सामणे कट्ठे कित्ते जाणे कने मांह इक्की जो दूये ते तियां लग करना, तियां जे इक चरवाहा अपणियां बकरियां जो भेड्डां ते लग कराँ।
25	33	मांह धर्मी लोक अपणे सज्जे पासे रखणे कने अधर्मी खब्बे पासे, तियां जे इक चरवाहा इक पासे भेड्डां जो कने दुज्जे पासे बकरियां जो रक्खां।
25	34	फेरी राजे यनि मांह अपणे सज्जे पासे औल़यां ने बोलणा, मेरे पिता ते आशीष पाईरे लोको औआ! कने सै राज जे तुहांरे खातर संसारा जो बनाणे ते पैहले त्यार कित्तिरा तिसजो ग्रहण करा।
25	35	ये राज तुहांरा ईनाम आ काँह्भई हऊँ ताहली जे भुक्खा था कने तुहें मिन्जो किछ खाणे जो दित्या, ताहली जे हऊँ त्याह्या था कने तुहें मिन्जो किछ पीणे जो दित्या। ताहली जे हऊँ तुहांरे नेड़े ते जाणे औल़ा कोई अंजाण था, कने तुहें मेरा अपणे घरें स्वागत कित्या।
25	36	ताहली जे हऊँ नंगा था, तुहें मिन्जो कपड़े पैहनाये। ताहली जे हऊँ बमार था, कने तुहें मेरी सेवा टहल किती, ताहली जे हऊँ बन्दी था, कने तुहें मेरने मिलणे आये।
25	37	“फेरी जबाबा च धर्मी लोकां तिसते पुछणा, प्रभु, अहें तुहांजो कदीं भुक्खा देख्या कने ख्वाया या प्यासा देख्या कने पीणे जो दित्या?
25	38	तुहांजो अहें कदीं अपणे नेड़े ते जान्दा हुआ कोई अंजाण देख्या कने अन्दरा जो लेईये या बिणा कपड़यां ते देक्खीने तुहांजो कपड़े पैहनाये?
25	39	कने अहें कदीं तुहांजो बमार या बन्दी देख्या कने तेरले आये?
25	40	फेरी राजे यनि मांह तिन्हाजो जबाब देणा, हऊँ तुहाँजो सच्च बोलीराँ ताहली जे कदीं तुहें मांह पर विश्वास करने औल़े तिन्हांजो जे लोक खास नीं समझदे तिन्हां किसी इक्की खातर बी किछ कित्या हुंगा तां सै तुहें मेरे खातर बी कित्या।
25	41	“फेरी तिस अपणे सज्जे पासे औल़यां ने बोलणा, शापित लोको, मेरला ते चली जावा, कने सै आग्ग जे परमेशरे शैतान कने तिसरे दूतां खातर त्यार कित्तिरी, तिसा अनन्त अग्गी च जाईने पौआ।
25	42	येई तुहांरी सजा इ काँह्भई ताहली जे हऊँ भुक्खा था, तुहें मिन्जो खाणे जो किछ नीं दित्या, कने ताहली जे हऊँ प्यासा था तुहें मिन्जो पाणी नीं प्याया;
25	43	ताहली जे हऊँ अंजाण था तुहें मेरा अपणे घरा च स्वागत नीं कित्या। ताहली जे मिन्जो कपड़यां री जरुरत थी, तुहें मिन्जो पैहनणे जो कपड़े नीं दित्ते। ताहली जे हऊँ बमार था कने बन्दी था, तुहें मेरा ध्यान नीं रखया।
25	44	“फेरी तिन्हां जबाब देणा, प्रभु, अहें तुहांजो भुक्खा या प्यासा या अंजाण या बिणा कपड़यां ते या बमार या बन्दी कदीं देख्या कने तेरा ध्यान नीं रखया।
25	45	फेरी मांह तिन्हांजो जबाब देणा, हऊँ तुहाँजो सच्च बोलीराँ ताहली जे तुहें मांह पर विश्वास करने औल़े तिन्हांजो जे लोक खास नीं समझदे तिन्हां किसी इक्की खातर बी किछ नीं कित्या तां सै तुहें मेरे खातर बी नीं कित्या।
25	46	फेरी इन्हां बुरयां लोकां अनन्त काल री सजा भुगतणी कने धर्मी लोकां अनन्त काल री जिन्दगी पाणी।”
26	1	ताहली जे यीशु ये सारी गल्लां करी बैट्ठया तां अपणे चेलयां जो बोलणे लगया,
26	2	“तुहें लोक जाणाँ ये भई दुईं दिनां बाद फसह रा त्योहार आ, कने माहणुये रा पुत्र क्रूसा पर चढ़ाये जाणे खातर पकड़वाया जाणा।”
26	3	तां मुखियायाजक कने बजुर्ग नेता कैफा नौआं रे महायाजका रे घरा रे अंगणा च कट्ठे हुये,
26	4	तिन्हें किसी तरकीबा रे मुतावक यीशुये जो पकड़ने कने मारने री योजना बनाई।
26	5	पर सै बोलीराँ थे, “अहांजो ये त्योहारा रे दिनां च नीं करना चाहिन्दा, नैत किती येढ़ा नीं ओ भई लोक कोई दंगा फसाद करो।”
26	6	यीशु ताहली जे बैतनिय्याह च शमौन कोढ़िये रे घरें था,
26	7	जिस बगत सै रोटी खाणे लगीरा था, ताहली इक जनाना संगमरमरा रिया शीशिया च बड़ा मैहन्गा इत्र लेईने तिसले आई, कने ताहली जे सै रोटी खाणे बैट्ठया, तां तिसरे सिरा पर मलीत्या।
26	8	तां जे तिसरे चेलयां देख्या तां सै गुस्सा हुईगे, “इस सैन्टा री बर्बादी कजो किती?
26	9	ये सैन्ट मतयां पैसयां च बिकी सक्कां था कने फेरी तिस पैसे जो गरीबां च बंडया जाई सक्कां था।”
26	10	यीशु जाणिग्या भई ये क्या बोली राँये फेरी तिने तिन्हांने गलाया, “तुहें इसा जनाना जो कजो परेशान करी रायें? तिसे त मेरे खातर इक बांका काम्म कित्या।
26	11	काँह्भई दीन दुखियां त सदा जो तुहां सौगी रैहणा, पर माह सदा जो तुहाँ सौगी नीं रैहणा।
26	12	तिसे मेरे शरीरा पर मुश्की सैन्ट छिड़की ने मिन्जो गडणे री त्यारी किती।
26	13	हऊँ तुहाँजो सच्च बोलां, भई सारे संसारा च तित्थी जे किति बी इसा खुशखबरिया रा प्रचार कित्या जाणा, तित्थी इसारे इस कम्मां रा चर्चा तिसारिया यादा च कित्या जाणा।”
26	14	फेरी यहूदा इस्करियोति सै जे तिसरे चेलयां चते इक था, मुखियायाजकां ले गया कने तिन्हाने गलाया,
26	15	“जे यीशुये जो हऊँ तुहांजो पकड़वाई दूँ तां तुहें लोक मिन्जो क्या देंगे?” तिन्हे तिस्सो चान्दिया रे तीह सिक्के तोल्ली ने देईते।
26	16	कने यहूदा तिसा इ घड़िया ते यीशुये जो पकड़वाणे रा मौका देखणे लगया।
26	17	बिणा मलेड़े री रोटिया रे त्योहारा ते इक दिन पैहले यीशुये रे चेलयां नेड़े आई ने पुच्छया, “तुहें क्या चाँये भई अहें तेरे खाणे खातर फसह रिया धाम्मा री त्यारी किति जाईने करीये?”
26	18	तिने गलाया, “गाँवां च तिस माहणुये ले जवा कने तिसने बोला, गुरुये बोल्या भई मेरा बगत नेड़े आ, हऊँ तेरे घरें अपणयां चेलयां सौगी फसह रा त्योहार मनाणे औल़ा।”
26	19	फेरी चेलयां यीशुये री आज्ञा रा पालन कित्या कने फसह रे त्योहारा री त्यारी किती।
26	20	दिन ढलदे यीशु अपणे बारा चेलयां सौगी रोटी खाणे खातर बैट्ठया।
26	21	ताहली जे सै रोटी खाईराँ थे तां तिने गलाया, “हऊँ सच-सच बोलां भई तुहां चते इक्की हऊँ धोखे ने पकड़वाणा।”
26	22	इस पर सै बड़े दुखी हुये, कने तिन्हां चते हर इक तिसते पुछणे लगया, “गुरु जी, क्या सै हऊँ त नीआं?”
26	23	फेरी यीशुये जबाब दित्या, “सैई सै जे मेरने सौगी इक्की थालिया च खां तिस इ हऊँ पकड़वाणा।
26	24	माहणुये रे पुत्रा त मरना इ हाया, तियां जे भई पवित्र शास्त्रा च तिसरे बारे च लिखिरा, पर तिसजो भयानक सजा भुगतणे पौणी सै जे माहणुये रे पुत्रा जो पकड़वां : तिस माहणुये रे खातर भला था भई तिसरा जन्म इ नीं हुईरा हुन्दा।”
26	25	फेरी तिसरा पकड़वाणे औल़ा यहूदा बोलणे लगया, “हे गुरु, क्या सै हऊँ आ?” यीशुये तिसजो गलाया, “हाँ, येढ़ा इ हाया तेढ़ा जे तैं गलाया।”
26	26	ताहली जे सै खाणा खाई इ कराँ थे तां यीशुये रोटी लेई, कने शीष देईने तोड़ी, फेरी सै चेलयां जो देन्दे हुये तिने गलाया, “लवा इसाजो खावा, ये मेरी देह इ।”
26	27	फेरी तिने प्याल्ला चक्कया कने धन्यवाद करने ते बाद तिस्सो तिन्हाजो देन्दे हुये गलाया, “तुहें सारे इसच ते थोड़ा-थोड़ा पिओ।
26	28	काँह्भई ये वाचा रा मेरा सै खून आ, सै जे मते लोकां खातर बगाया जाईराँ, ताकि तिन्हांरे पापां जो माफ करना सम्भब हुई सक्को।
26	29	हऊँ तुहाँजो बोलां भई अँगूराँ रा ये रस तिस दिन तक कदीं नीं चखणा, तदुआं तक जे अपणे पिता रे राज्जा च तुहां सौगी नौआं दाखरस नीं पी लूँ।”
26	30	फेरी सै फसह रा भजन गाई ने जैतून पहाड़ा पर चलीये।
26	31	फेरी यीशुये तिन्हांने गलाया, “आज्ज राति जो तुहां सारयां रा माह परा ते विश्वास टूटी जाणा, काँह्भई पवित्रशास्त्रा च लीखिरा : माह चरवाहा मारना, कने भेड्डां बिखरी जाणियां।
26	32	पर फेरी भीं ते जिऊंदा हुणे ते बाद माह तुहांते पैहले इ गलील चली जाणा।”
26	33	पतरसे तिस्सो जबाब दित्या, “चाये सारयां रा विश्वास तुहां परा ते टूटी जांगा, पर मेरा विश्वास कदीं नीं टुटणा।”
26	34	यीशुये तिसने गलाया, “हऊँ तेरने सच्च बोलां आज्ज इसा राति कुकड़ा रे झांग देणे ते पैहले तू तिन बार मेरा इन्कार करना।”
26	35	फेरी पतरसे तिसने गलाया, “जे मिन्जो तेरिया सौगी मरने बी पौ, तां बी मांह तेरे बारे च कदीं नीं मुकरना।” कने बाकी सारयां चेलयां बी येढ़ा इ गलाया।
26	36	फेरी यीशु तिन्हां सौगी गतसमनी नौआं री इक्की जगह च आया कने अपणे चेलयां ने बोलणे लगया, “येत्थी बैठीरे रैयां, तदुआं तक जे हऊँ ओत्थी जाऊँ कने प्राथना करुँ।”
26	37	सै पतरस कने जब्दिये रे दुईं पुत्राँ जो सौगी लेईया, कने दवास कने व्याकुल हुणे लगया।
26	38	फेरी तिने तिन्हाने गलाया, “मेरा मन बड़ा दुखी आ, येढ़ा लगीराँ भई मेरे प्राण निकल़णे लगीरे। तुहें येत्थी रुका कने मेरे सौगी जागदे रौआ।”
26	39	फेरी थोड़ा अग्गे खिसकणे ते बाद सै मुँआं रे भार पैईने, प्राथना करने लगया, “हे मेरे पिता, जे हुई सक्को तां माह पर ये दुख नीं औणे दे, तां बी तेढ़ा जे हऊँ चाँह तेढ़ा नीं, पर तियां जे तू चाँह तियां इ ओ।”
26	40	फेरी सै अपणे चेलयां ले गया कने तिने तिन्हाजो सुत्तीरा देख्या, तिने पतरसा ने गलाया, “क्या तुहें मेरिया सौगी इक घड़ी बी नीं जाग्गी सक्के?
26	41	जागदे रौआ, कने प्राथना करा ताकि तुहें किसी परीक्षा च नीं पौ! तुहांरी आत्मा त त्यार इ, पर शरीर कमजोर आ।”
26	42	फेरी इक बार भीं तिने जाईने प्राथना कित्ती कने गलाया, “हे मेरे पिता, जे इस तरीके ने मेरे खातर दुख सैहणा जरुरी आ, तां तेरी इच्छा पूरी ओ।”
26	43	फेरी तिने आई ने सै भीं सुत्तिरे देक्खे, काँह्भई तिन्हांरियां आक्खीं निन्दा ने भरोई रियां थी।
26	44	तिन्हांजो छड्डीने सै फेरी भीं चलीया, कने तिज्जी बार भीं पैहले साई तिन्हांई शब्दां च प्राथना किती।
26	45	फेरी यीशु अपणे चेलयां ले गया कने तिन्हांते पुच्छया, “क्या तुहें हुण बी अरामा ने सुत्तिरे? देक्खा, सै वगत आई पुज्जीरी, ताहली जे माहणुये रा पुत्र पापियां रे हवाले कित्या जाणा।
26	46	उट्ठा, आओ चलिये; देक्खा, मिन्जो पकड़वाणे औल़ा नेड़े आई पुज्जीरा।”
26	47	यीशु ताहली जे गलाणे इ लगीरा था भई यहूदा सै जे बाराँ चते इक था आया, तिस सौगी मुखियायाजकां कने लोकां रे बजुर्गां रिया तरफा ते इक बड्डी भीड़, तलवाराँ कने डन्डे लेईने आई।
26	48	तिसजो पकड़वाणे औल़े तिन्हांजो ये संकेत दित्या : “तिसजो जे हऊँ चुमगा सैई यीशु आ; तिस्सो पकड़ी लेआं।”
26	49	फेरी सै यीशुये ले गया कने गलाया, “हे गुरु, नमस्ते!” कने बस तिने यीशुये ते चुम्मी लेई ली।
26	50	यीशुये तिसने गलाया, “दोस्त, जिस कम्मां रे खातर तू आईरा, तिस्सो करी लै।” फेरी तिन्हे तिसले आई ने यीशु पकड़या कने बन्दी बणाईल्या।
26	51	फेरी सै लोक जे यीशुये सौगी थे तिन्हां चते इक्की अपणी तलवार कड्डी कने महायाजका रे सेवका पर बार कित्या कने तिसरा कान्न डवाईत्या।
26	52	फेरी यीशुये तिन्हाने गलाया, “अपणिया तलवारा जो म्याना च रख काँह्भई सै जे तलवार चलांये सै तलवारा नेई मारे जाणे।
26	53	क्या तुहें नीं सोचदे भई हऊँ अपणे पिता ने बिनती करी सक्कां कने तिन्हां इकदम स्वर्गदूतां री बारा पलटणां ते बी जादा सेना मेरले हुण भेजी देणी?
26	54	पर जे हऊँ येढ़ा करुँ तां पवित्रशास्त्रा च लिखी रियां ये गल्लां कियां पूरी हुणियां, भई सारा किछ इयां इ हुणा जरुरी आ?”
26	55	तिस बगत यीशुये भीड़ा जो गलाया, “तुहें मिन्जो पकड़ने तलवाराँ कने डन्डयां लेईने इयां आये तियां जे किसी चोरा जो पकड़ने आईरे? हऊँ हर रोज मन्दरा च बैठीने उपदेश देआं था, पर ताहली तुहें हऊँ काँह नीं पकड़या।
26	56	पर ये सब किछ इस खातर हुया भई भविष्यवक्तयां रा लीखिरा पूरा ओ।” फेरी तिसरे सारे चेले तिस्सो छड्डीने नट्ठीये।
26	57	तिन्हे जे यीशुये जो पकड़या था, सै तिस्सो कैफा नौआं रे महायाजका रे सामणे लेईगे, तित्थी शास्त्री कने बजुर्ग यहूदी नेता बी कट्ठे हुईरे थे।
26	58	पतरस तिसते दूर-दूर रैईने तिसते पिच्छे-पिच्छे महायाजका रे अंगणा तक चलीया, कने अन्त देखणे जो तित्थी पैहरेदाराँ सौगी तिन्हांरे बिच बैठीया।
26	59	मुखियायाजक कने सारी महांसभा यीशुये जो मारने खातर तिसरे बरोधा च झुट्ठी गवाहीया रिया खोज्जा च थे,
26	60	पर कई झूट्ठे गवाह अग्गे आये कने तिन्हे बड़े झूट्ठ बोले। बाद बिच दो माहणु अग्गे आये,
26	61	कने गलाया, “इने गलाया था भई हऊँ परमेशरा रे मन्दरा जो ढाई सक्कां, कने तिज्जे दिन भीं बणाई सक्कां।”
26	62	फेरी महायाजके खड़े हुईने यीशुये ते पुच्छया, “क्या जबाबा च तू किछ नीं बोलणा चाँह? भई ये लोक तेरे खिलाफ क्या गवाही देई कराँ ये?”
26	63	पर यीशु चुप रैया। फेरी महायाजके तिसते पुच्छया, “हऊँ तिज्जो जिऊंदे परमेशरा री सगन्द देआं भई जे तू परमेशरा रा पुत्र मसीह आ तां अहां ने गलाईदे।”
26	64	यीशुये जबाब दित्या, “तैं अप्पूँ इ बोल्या; पर हऊँ तुहाँजो बोलां भई तुहां माहणुये रा पुत्र सर्वशक्तिमान परमेशरा रे सज्जे पासे बैठिरा कने अम्बरा रे बद्दल़ां पर बड़े छोड़ औन्दे देखणा।”
26	65	महायाजक येढ़ा सुणी ने इतणा गुस्सा हुईग्या भई सै अपणे कपड़े फाड़दे हुये बोलणे लगया, “इने परमेशरा री निंध्या किती, हुण अहांजो होर गवाह नीं चाहिन्दे? तुहें सारयां इसजो परमेशरा रे बरोधा च बोलदे हुये सुणया।
26	66	तुहें क्या सोच्चां ये?” तिन्हे जबाब दित्या, “ये अपराधी आ, इसजो मरना इ चाहिन्दा।”
26	67	फेरी तिन्हे तिसरे मुँआं पर थुक्कया कने तिस्सो मुक्के मारे, किछ लोकें थप्पड़ मारया कने गलाया,
26	68	“मसीह, भविष्यवाणी कर भई सै कुण आ तिने जे तु मारया?”
26	69	पतरस हल्तियें बाहर अंगणा च इ नीचे बैठिरा था भई इक दासी तिसले आई कने गलाया, “तू बी त तिस गलीली यीशुये सौगी था।”
26	70	पर पतरस सबनी रे सामणे मुकरीग्या तिने गलाया, “मिन्जो नीआं पता भई तु क्या बोली राईं।”
26	71	ताहली जे सै बाहर दरवाजे तक इ गया था भई इक होर जनाने सै देख्या कने जितणे लोक उत्थी थे, तिन्हाने गलाया, “ये बी त यीशु नासरिये ने था।”
26	72	इक बार भीं पतरसे नां किती कने कसम खाई ने गलाया, “हऊँ तिस माहणुये जो नीं जाणदा।”
26	73	थोड़िया जेआ देरा बाद उत्थी खड़ीरे लोक पतरसा ले आये कने तिसने गलाया, “तेरी बोली साफ दस्सी राईं भई तू असल च तिन्हां चते इक आ।”
26	74	फेरी सै अप्पूँजो धिक्कारने कने सगन्द खाणे लगया: “हऊँ तिस माहणुये जो नीं जाणदा।” तिस इ बगत कुकड़े झांग दित्ति।
26	75	ताहली इ पतरसा जो यीशुये री गलाई री गल्ल आद आईगी तिने गलाया था, भई “कुकड़ा रे झांग देणे ते पैहले तू तिन बार मेरा इन्कार करना।” फेरी पतरस बाहर जाईने बड़ा भरी रोया।
27	1	सबेरके जुन्ना सारे मुखियायाजक कने यहूदी बजुर्ग नेतयां यीशुये जो मरवाणे री योजना बनाई।
27	2	फेरी सै तिस्सो बन्हीने दूर लेईये कने राजपाल पिलातुसा रे हत्थे सौंपीत्या।
27	3	यीशुये जो पकड़वाणे औल़े यहूदे ताहली जे महसूस कित्या भई यीशु मौती रे लायक बणाईत्या तां सै बड़ा पछताया कने तिने मुखियायाजक कने यहूदी बजुर्ग नेतयां जो चान्दिया रे सै तीह सिक्के बापस देईते,
27	4	कने गलाया, “मैं इक बेदाग माहणुये रा खून करने खातर पकड़वाई ने पाप कित्या।” तिन्हे लोकें गलाया, “अहांजो क्या? तूई जाण।”
27	5	इस पर यहूदे चान्दिया रे तिन्हां सारे सिक्कयां जो मन्दरा रे अंगणा च सट्टीत्या कने चलीग्या, फेरी बाहर जाईने अप्पूँजो फाँसी लाईली।
27	6	मुखियायाजकें सै सिक्के चक्की ले कने गलाया, “व्यवस्था रे मुतावक इस पैसे जो मन्दरा रे खजाने च रखणा ठीक नीआं, काँह्भई ये माहणुये जो मरवाणे री कीमत इ।”
27	7	इस खातर तिन्हे अप्पूँ चीयें सहमत हुईने फैसला कित्या भई तिस पैसे ने तिन्हे यरूशलेम च औणे औल़े लोकां रे मरने पर तिन्हाजो दबाणे जो कम्हारा ते खेत मुल्ले खरीदिल्या।
27	8	इसा बजह ने सै खेत अज्जा तक खून्ना रे खेता रे नौआं रे जाणया जां।
27	9	फेरी सै बचन जे यिर्मयाह भविष्यवक्ते गलाया था सै पूरा हुया: “तिन्हे चान्दिया रे तीह सिक्के लै, सै रकम सै जे इस्राएल रे लोकें तिसरे खातर देणा तै किती थी,
27	10	कने तियां जे प्रभुये मिन्जो हुक्म दित्या था तिस हुक्मा रे मुतावक तिस पैसे ने कम्हारा रा खेत खरीदया।”
27	11	इस दौरान यीशु राजपाला रे सामणे पेश हुया तां राजपाले तिसते पुच्छया, “क्या तु यहूदियां रा राजा?” यीशुये तिसने गलाया, “तू खुद बोलीराँ।”
27	12	दुजिया खा मुखियायाजक कने बजुर्ग यहूदी नेते तिस पर दोष लगाई राँ थे, तां तिने कोई जबाब नीं दित्या।
27	13	इस पर पिलातुस राजपाल्ले तिसते पुच्छया, “क्या तू नीं सुणीराँ भई ये तू पर कितणे इल्जाम लगाई रायें?”
27	14	पर तिने तिसजो इक्की गल्ला रा बी जबाब नीं दित्या, पिलातुसा जो इस पर बौहत हैरानी हुई।
27	15	फसह रे त्योहारा रे मौके पर राजपाला रा रिवाज था भई सै किसी बी इक कैदिये जो, तिस्सो जे लोक चाँह थे, तिन्हांरे खातर छडी देआं था।
27	16	तिस बगत बरअब्बा नौआं रा इक मन्नया हुआ कैदी उत्थी था
27	17	ताहली जे लोक कट्ठे हुये, तां पिलातुस राजपाले तिन्हांते पुच्छया, “तुहें किस्सो चाँये भई हऊँ तुहांरे खातर किस्सो छडूं? बरअब्बा जो, या तिस यीशुये जो सै जे मसीह कहलाया जां?”
27	18	काँह्भई सै जाणाँ था भई तिन्हे तिस्सो जलण रे कारण पकड़वाया था।
27	19	पिलातुस ताहली जे न्याय रे आसणा पर बैठिरा था तां तिसरिये जनाने तिसले इक संदेशा भेज्या, “तिस सिधे-साधे कने सच्चे माहणुये सौगी किछ बी देखां करदा, काँह्भई मैं तिसरे बारे च इक सपना देख्या तिसरे कारण आज्ज हऊँ बौहत बेचैन रैई।”
27	20	मुखियायाजकें कने बजुर्ग यहूदी नेतयां लोकां जो बहकाया भई सै पिलातुसा ते बरअब्बा जो छडणे री कने यीशुये जो मारने री मांग करा।
27	21	राजपाले तिन्हांते पुच्छया, “इन्हां दुईं कैदियां चते तुहें माहते अपणे खातर किस जो छडवाणा चाँये?” तिन्हे गलाया, “बरअब्बा जो।”
27	22	तां पिलातुसे तिन्हांते पुच्छया, “फेरी यीशुये जो, सै जे मसीह कहलाया जां, तिसरा क्या करुँ?” सारयां तिसने बोल्या, “सै क्रूसा पर चढ़ाया जाओ।”
27	23	पिलातुसे गलाया, “कां, तिने क्या अपराध कित्तिरा?” कने सै कने बी जोर-जोरा ने बोलणे लगे, “इसजो क्रूसा पर चढ़ावा।”
27	24	ताहली जे पिलातुसे देख्या भई हुण कोई फैदा नीआं कने दंगा भड़कदा इ चली रा था, तां तिने थोड़ा पाणी लेआ कने भीड़ा रे सामणे अपणे हात्थ धोये कने गलाया, “हऊँ इस धर्मी माहणुये रे खून्ना ते निर्दोष आ, तुहें इ जाणा।”
27	25	सारयां लोकें जबाब दित्या, “इसरे खून्ना री जबाबदेही अहें कने अहांरे बच्चे स्वीकार कराँ ये।”
27	26	ताहली जे पिलातुसे तिन्हारे खातर बरअब्बा जो छड्डीत्या कने यीशुये जो कोड़े लाईने क्रूसा पर चढ़ाणे खातर सौंपीत्या।
27	27	फेरी पिलातुस राजपाला रे सपाई यीशुये जो किले च लेईये कने सपाईयां री सारी पलटन यीशुये रे चऊँ पासयां कट्ठी हुईगी,
27	28	तिन्हे तिसरे कपड़े खोली ते कने चमकदार लाल रंगा रे कपड़े पैहनाये,
27	29	कने कन्डया ने बणीरा इक मुकट तिसरे सिरा पर रखीत्या, तिसरे सज्जे हत्था च इक सरकन्डा देईत्या कने तिसरे सामणे गोडयां रे भार बैठीने तिसरा मजाक डवाणे लगे कने गलाया, “यहूदियां रा राजा अमर रौ।”
27	30	फेरी तिन्हे तिसरे मूँहा पर थुक्कया; कने सरकन्डा तिसरे हत्था ते खोईने तिसरे सिरा पर मारने लगे।
27	31	ताहली जे सै तिसरा मजाक बणाई बैट्ठे तां तिसरा चोल़ा खोलीत्या कने तिस्सो तिसरे कपड़े पैहनाई ने क्रूसा पर चढ़ाणे खातर लेई चल्ले।
27	32	बाहर जान्दे हुये तिन्हांजो शमौन नौआं रा इक कुरेनी माहणु मिलया। तिन्हे तिस पर जोर पाया भई सै यीशुये रा क्रूस चक्की ने चलो।
27	33	फेरी ताहली जे सै गुलगुता यनिके खोपड़ी नौआं रिया जगह पर पुज्जे तां
27	34	तिन्हे यीशुये जो मुर्र नौआं री दवाई अँगूरी रसा च पीणे जो दित्ती, पर ताहली जे यीशुये सै चख्या तां तिने तिस्सो पीणे जो मना करीत्या।
27	35	फेरी तिन्हे तिस्सो क्रूसा पर चढ़ाईत्या, कने पर्चियां पाईने तिसरे कपड़े बन्डी ले,
27	36	कने तित्थी बैठीने तिसरा पैहरा देणे लगे।
27	37	तिन्हे तिसरा दोषपत्र लिखीने तिसरे सिरा गास टंगीत्या, भई “ये यहूदियां रा राजा यीशु आ।”
27	38	तिस इ बगत तिस सौगी दो चोर बी क्रूसा पर टंगाये इक तिसरे सज्जे कने इक तिसरे खब्बे हत्था खा।
27	39	औन्दे-जान्दे लोक सिर हलाई-हलाई ने तिसरी निंध्या करी राँ थे,
27	40	कने बोलीराँ थे, “अरे मन्दरा जो ढाईने तिज्जे दिन भीं ते बनाणे औल़े, अप्पूँजो त बचा! जे तू परमेशरा रा पुत्र आ तां क्रूसा परा ते उतरी ने थल्ले औ।”
27	41	इयां इ मुखियायाजक, शास्त्री कने बजुर्ग यहूदी नेतयां सौगी तिसजो येढ़ा बोलीने मजाक डवाईराँ थे,
27	42	“इने होरीं जो बचाया, कने खुद अप्पूँजो नीं बचाई सकदा। येत इस्राएल रा राजा आ। ये हुण क्रूसा ते थल्ले उतरी जाओ जे तां अहें इस्सो मन्नी जांगे।
27	43	इने परमेशरा पर भरोसा रखया; जे सै इस्सो चाँह, तां हुण इसजो छडवाई लो, काँह्भई इने गलाया था, हऊँ परमेशरा रा पुत्र आ।”
27	44	तिन्हे चोरें बी सै जे तिसने सौगी क्रूसा पर चढ़ाईरे, तिन्हे बी तिसरा येढ़ा मजाक डवाया।
27	45	फेरी तिस सारे देशा च दपैहरा ते लेईने तिन बजे तक अन्धेरा इ छाईरा रैया।
27	46	कोई तिन बजे रे आस-पास यीशुये उच्चिया अवाज़ा च गलाया, “एली, एली, लमा शबक्तनी?” यनिके “मेरे परमेशर, मेरे परमेशर, तैं मिन्जो कजो छडीत्या?”
27	47	तित्थी खड़ीरे लोकां चते किछ ये सुणी ने बोलणे लगे भई ये एलिय्याह जो हाक पाईराँ।
27	48	फेरी तिन्हां चते इक माहणु छोड़चा ने दौड़ीने सिरके च चोक्कीरा कपड़ा सरकन्डे पर टंगाईने ल्याया कने सै यीशुये जो चुसणे जो दित्या।
27	49	पर होरीं लोकें गलाया, “छड्डा देखां ये भई एलिय्याह इस्सो बचाणे औआं कि नीं।”
27	50	यीशुये फेरी भीं ते इक बार जोरा ने हाक पाई कने अपणा प्राण परमेशरा जो देईने मरया।
27	51	कने देक्खा, मन्दरा रा पड़दा ऊपरा ते लेईने थल्ले तक फटीने दो टुकड़े हुईग्या; धरती कम्बीगी कने चट्टानां फटणे लगी गियां,
27	52	कने कब्राँ खुली गियां कने परमेशरा रे मूईरे पवित्र लोकां रे कई मुर्दे जिस्म जिऊंदा हुईगे,
27	53	सै कब्राँ ते बाहर निकल़ीने आईगे कने यीशुये रे जिऊंदा हुणे ते बाद पवित्र नगरा च जाईने मतयां जो दिस्से।
27	54	फेरी सुबेदार कने होर सिपाही सै जे तिस सौगी यीशुये रा पैहरा देई कराँ थे, हिल्लण कने सै जे किछ तित्थी हुया था तिस्सो देक्खीने बड़े भरी डरीये कने गलाया, “सच्ची जो ये परमेशरा रा पुत्र था।”
27	55	तित्थी मती सारी जनानां सै जे यीशुये री सेवा करदियां हुईयां तिस सौगी गलील प्रदेशा ते आईयां थियां।
27	56	तिन्हां च मरियम मगदलिनी, याकूब कने योसेस री माता मरियम, कने जब्दिये रे पुत्राँ री माता थीं।
27	57	संझके जुन्ना अरिमतियाह नगरा ते यूसुफ नौआं रा इक सेठ आया, सै खुद इ यीशुये रा चेला बणी गरा था।
27	58	तिने पिलातुस ले जाईने यीशुये री लाश मंगी। फेरी पिलातुसे हुक्म दित्या भई लाश तिस्सो देई दित्ती जाओ।
27	59	यूसुफे लाश लेई कने तिसाजो इक नौंईयां चादरा च लपेटी ने,
27	60	तिस्सो अपणिया नौंईयां कब्रा च रखया, सै कब्र तिने चट्टान कटाई ने बणवाई री थी, कने कब्रा रे दरवाजे पर बड्डे पत्थरा ने ढक्कण देईने चलीया।
27	61	मगदला गाँवां री मरियम कने दुज्जी जनाना मरियम तित्थी कब्रा रे सामणे बैठी रियां थी।
27	62	अगले दिन ताहली जे शुक्रवार बीतिग्या, तां मुखियायाजक कने फरीसी पिलातुसा ने मिले।
27	63	तिन्हे गलाया, “महांराज, अहांजो याद आ भई तिने झूठे ताहली जे सै जिऊंदा था, गलाया था, माह तिज्जे दिन ज्यून्दे हुई जाणा।
27	64	तां हुक्म देआ भई तिज्जे दिना तक कब्रा री रखवाली किती जाओ, येढ़ा नीं ओ भई तिसरे चेले आई ने तिस्सो चोरी ने लेई जाओ कने लोकां ने बोलणे लगो, ‘सै मूईरयां चते जिऊंदा हुईगरा।’ फेरी पिछला झूठ पैहलके झूठा ते बी बुरा हुणा।”
27	65	पिलातुसे तिन्हाने गलाया, “तुहें पैहरे खातर सपाई लेई सक्कां ये। जावा अपणिया समझा रे मुतावक रखवाल़ी करा।”
27	66	फेरी सै सपाईयां जो सौगी लेईने चलीगे, कने पत्थरा पर मोहर लाईने कब्रा री रखवाल़ी किती।
28	1	विस्राम रे दिना ते बाद हफ्ते रे पैहले दिन भ्याग हुन्दे इ मरियम मगदलिनी कने दुज्जी जनाना मरियम कब्रा जो देखणे आई।
28	2	कने देक्खा, इक बड़ा भूचाल आया, काँह्भई परमेशरा रा इक स्वर्गदूत स्वर्गा ते उत्थी उतरया कने कब्रा रा पत्थर कन्डे करीने तिस पर बैठीया।
28	3	तिसरा रुप लोई साई चमकणे लगीरा था कने तिसरे कपड़े बर्फा साई चिट्टे थे।
28	4	तिसरे डरा ते सपाई कम्बणे लगे, कने मूईरयां साई हुईगे।
28	5	स्वर्गदूते जनानां ने गलाया, “डरदियां मता, हऊँ जाणाँ भई तुहें यीशुये जो टोल़ी राँईयां सै जे क्रूसा पर चढ़ाया गैईरा।
28	6	सै येत्थी नीआं, पर अपणे वचना रे मुतावक जिऊंदा हुईगरा; औआ, तिसा जगह जो देक्खां, तित्थी जे प्रभु रखीरा था।
28	7	कने छोड़चा ने जाईने तिसरे चेलयां ने बोला भई सै मूईरयां चते जिऊंदा हुईगरा, कने हुण सै तुहां ते पैहले गलील जो जाई कराँ, तुहां सै उत्थी देखणा! सै जे मैं तुहाँजो गलाया तिस्सो आद रखयों।”
28	8	सै जनानां डर कने खुशिया ने भरीगियां कने कब्रा ते मुड़ीने तिसरयां चेलयां जो खुशखबरी देणे खातर दौड़ी गियां।
28	9	फेरी यीशुये अचानक तिन्हांजो मिलीने “नमस्कार” कित्या। कने तिन्हें तिसरे नेड़े आईयां तिसरे पैर छुईने तिसरी अराधना कित्ती।
28	10	फेरी यीशुये तिन्हांने बोल्या, “मत डरा; मेरे चेलयां ने जाईने बोल्ला, भई गलील प्रदेशा जो चली जायों तित्थी मिन्जो देक्खयां।”
28	11	ताहली जे सै जनानां रस्ते ची थियां भई किछ सपाई सै जे पैहरेदाराँ च थे, नगरा च गये कने जो किछ उत्थी हुया तिसरा सारा हाल मुखियायाजकां जो सुणाईत्या।
28	12	फेरी तिन्हे बजुर्ग यहूदी नेतयां ने मिलीने इक योजना बनाई कने सपाईयां जो बौहत सारा चान्दी देईने गलाया,
28	13	“सब्बीं जो येढ़ा बोल्यों भई राति ताहली जे अहें सुत्तीरे थे, तां तिसरे चेले आईने तिस्सो चोरी ने लेईये।
28	14	जे तुहांरी ये गल्ल राजपाला रे कन्नां तक पुज्जी जांगी, तां अहें तिस्सो समझाई लेंगे कने तुहां पर कोई आँच नीं औणे देंगे।”
28	15	पैहरेदारें पैसा लेईने तेढ़ा इ कित्या, तेढ़ा जे तिन्हांजो दस्सीरा था। ये गल्ल यहूदियां च आज्ज तक इसी रुपा च फैलीरी।
28	16	फेरी ग्यारा रे ग्यारा चेले गलील री तिसा पहाड़िया पर पुज्जीगे तित्थि जाणे जो जे यीशुये तिन्हाजो बोलीरा था।
28	17	ताहली जे तिन्हे यीशुये जो देख्या तिन्हे तिसरी अराधना कित्ती, पर किछ चेलयां रे मना च सन्देह था।
28	18	यीशुये तिन्हांले आईने बोल्या, “स्वर्ग कने पृथ्विया रा सारा अधिकार मिन्जो देई दित्तिरा।
28	19	इस खातर तुहें जाईने सारी जातियां रे लोकां जो चेला बनावा; कने तिन्हांजो पिता, पुत्र, कने पवित्र आत्मा रे नौआं ते बपतिस्मा देआ,
28	20	कने तिन्हांजो ये सारी गल्लां सै जे मैं तुहांजो आज्ञा दित्तिरी, मनणा सखाओ; कने याद रखा, हऊँ संसारा रे अन्ता तक सदा तुहांरिया सौगी आ।”
