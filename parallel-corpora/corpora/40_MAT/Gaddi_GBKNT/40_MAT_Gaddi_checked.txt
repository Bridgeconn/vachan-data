1	1	ऐह यीशु मसीह री वंशावली हा जैड़ा अब्राहम रा वंश, दाऊद रै वंश रा थू।
1	2	अब्राहम थऊँ इसहाक पैदा भुआ, इसहाक थऊँ याकूब पैदा भुआ, याकूब थऊँ यहूदा अतै तसेरै भाई पैदा भुऐ।
1	3	यहूदा अतै तामार थऊँ फिरिस अतै जोरह पैदा भुऐ, फिरिस थऊँ हिस्त्रोन पैदा भुआ, अतै हिस्त्रोन थऊँ एराम पैदा भुआ।
1	4	एराम थऊँ अम्मीनादाब पैदा भुआ, अम्मीनादाब थऊँ नहशोन, अतै नहशौन थऊँ सलमोन पैदा भुआ।
1	5	सलमोन अतै राहब थऊँ बोअज पैदा भुआ, बोअज अतै रूत थऊँ ओबेद पैदा भुआ, (राहब अतै रूत गैर यहूदी थी) अतै ओबेद थऊँ यीशे पैदा भुआ।
1	6	यिशै थऊँ दाऊद राजा पैदा भुआ। दाऊद थऊँ सुलैमान तैहा जनानी थऊँ पैदा भुआ जैड़ी पैहलै उरिय्याह री घरावाळी थी।
1	7	सुलैमान थऊँ रहबाम पैदा भुआ, रहबाम थऊँ अबिय्याह पैदा भुआ, अतै अबिय्याह थऊँ आसा पैदा भुआ।
1	8	आसा थऊँ यहोशाफात पैदा भुआ, यहोशाफात थऊँ योराम पैदा भुआ, अतै योराम थऊँ उज्जियाह पैदा भुआ।
1	9	उज्जियाह थऊँ योताम पैदा भुआ, योताम थऊँ आहाज पैदा भुआ, अतै आहाज थऊँ हिजकिय्याह पैदा भुआ।
1	10	हिजकिय्याह थऊँ मनश्शिह पैदा भुआ, मनश्शिह थऊँ आमोन पैदा भुआ, अतै आमोन थऊँ योशिय्याह पैदा भुआ।
1	11	फिरी इस्त्राएली जो गुलाम बणाई करी बेबीलोन देश लैई गाणै थऊँ पैहलै योशिय्याह थऊँ यकुन्याह, अतै तसेरै भाई पैदा भुऐ।
1	12	अतै गुलामी मन्ज बेबीलोन देश मन्ज यकुन्याह थऊँ शालतिएल पैदा भुआ, अतै शालतिएल थऊँ जरूब्‍बाबिल पैदा भुआ।
1	13	जरूब्‍बाबिल थऊँ अबीहूद पैदा भुआ, अबीहूद थऊँ इल्याकीम पैदा भुआ, अतै इल्याकीम थऊँ अजोर पैदा भुआ।
1	14	अजोर थऊँ सदोक पैदा भुआ, सदोक थऊँ अखीम पैदा भुआ, अखीम थऊँ इलीहूद पैदा भुआ।
1	15	इलीहूद थऊँ इलियाजार पैदा भुआ, इलियाजार थऊँ मत्तान पैदा भुआ, अतै मत्तान थऊँ याकूब पैदा भुआ।
1	16	याकूब थऊँ यूसुफ पैदा भुआ, जैडा मरियम रा घरावाळा थु, अतै मरियम थऊँ यीशु जैसिओ मसीहा भी बलदै हिन पैदा भुआ।
1	17	ऐस तरीकै अब्राहम थऊँ दाऊद तिकर चौदह पीढ़ी भूई, अतै दाऊद री पीढ़ी थऊँ इस्त्राएली मणु जो बेबीलोन देशा री गुलामी मन्ज पुजणै तक चौदह पीढ़ी, अतै बेबीलोन देश मन्ज गुलाम भूणै थऊँ मसीह तक चौदह पीढ़ी भूई।
1	18	यीशु मसीह रा जन्म भूणै थऊँ पैहलै, जैहणै यीशु री माँ मरियम री मंगणी यूसुफ सोगी भूई, ता तंयारा बैह भूणै थऊँ पैहलै ही सो पवित्र आत्मा थऊँ गर्भवती भूई।
1	19	यूसुफ जैडा मरियम रा भूणै बाळा घरावाळा, अक्क धर्मी मणु थू, तैहा जो बदनाम ना करना चाहन्दा थु, ऐह सोची करी तिनी तैहा जो चुपचाप छड़ी दिणै रा विचार करू।
1	20	सो ऐह सोचु ही करदा थु, कि प्रभु रा अक्क स्वर्गदूत तैसिओ सुपनै मन्ज दर्शन दी करी बलणा लगा, “दाऊद रै पुत्र, यूसुफ! तू अपणी भूणैबाळी घरावाळी जो अप्पु बलै लैईणै थऊँ मत डर, क्ओकि जैडा तसारै पेटा मन्ज बच्‍चा पळू करदा हा, सो पवित्र आत्मा री तरफा थऊँ हा।
1	21	तैहा बलै अक्क गोबरू भूणा अतै तू तसेरा नां यीशु रखैं, क्ओकि तैस अपणै मणु जो तंयारै पापा थऊँ बचाई लैणा।”
1	22	ऐह सब ठेरैतांये भुआ कि जैडा वचन प्रभुऐ भविष्‍यवक्ता रै जरियै बलुरा थू, सो पुरा भोआ कि,
1	23	“अक्क कुँवारी गर्भवती भुणीआ अतै अक्क पुत्र पैदा करना, तसेरा नां इम्मानुएल रखणा,” जठेरा मतलब हा “प्रमात्मां असु सोगी हा। ”
1	24	ता यूसुफ निन्द्रा थऊँ जागी भुआ अतै स्वर्गदूता री आज्ञा रै मुताबक अपणी भूणैबाळी घरावाळी जो अप्पु बलै लैई आ।
1	25	अतै जैहणै तिकर मरियमा बलै गोबरू पैदा ना भुआ यूसुफै तैहा सोगी घरावाळा-घरावाळी बाळा सम्वध ना रखु, अतै जैहणै गोबरू पैदा भुआ ता तैहै तसेरा नां यीशु रखु।
2	1	हेरोदेस राजा जैहणै यहूदिया परदेस मन्ज राज्य करू करदा थू ता बैतलहम ग्राँ मन्ज यीशु रा जन्म भुआ। तैस टैमैं पूर्व दिशा थऊँ कई ज्योतिषी मणु जैड़ै तारै रा अध्ययन करदै थियै, यरूशलेम मन्ज इच्ची करी पुछणा लगै,
2	2	कि “यहूदी रा राजा जसेरा जन्म भुआ, सो कड़िआ? क्ओकि अहै पूर्व दिशा मन्ज अक्क तारा हेरूआ जैड़ा तसेरै जन्म रै बारै मन्ज दसदा ता अहै तैस बच्चै जो प्रणाम करना आये।”
2	3	राजा हेरोदेस अतै यरूशलेम शहर रै कैई मणु जैहणै ऐह हुणु कि अक्क नोआ राजा पैदा भूआ ता सो ड़री गै।
2	4	ता राजै प्रजा रै सब प्रधान याजका अतै शास्त्री जो हैदी करी तियां थऊँ पुछु, “पवित्रशास्त्र कै बलदा कि मसीहा रा जन्म कड़ी भूणा चहिन्दा?”
2	5	तिऐं राजै सोगी बल्लू, “यहूदिया रै बैतलहम ग्राँ मन्ज जैड़ा यहूदिया परदेस मन्ज हा” क्ओकि भविष्‍यवक्तै लिखुरा कि
2	6	“हे बैतलहम रै मणुओ, तूहै जैड़ै यहूदिया रै परदेसा मन्ज हिन, तुसै कसी भी तरीकै, यहूदा परदेस रै अधिकारी थऊँ हल्कै ना हिन; क्ओकि तुसु थऊँ अक्क ऐसा राज्य करनै बाळा अधिकारी नकैणा, जैस मेरी इस्त्राएली प्रजा री रखबाळी करनी हा।”
2	7	ता राजै तियां ज्ञानी मणु जो चुपचाप हैदी करी तियां थऊँ पुछु कि, “तारा ठीक कस टैमैं हुजुरा?”
2	8	राजै तियां ज्ञानी मणु जो ऐह बली करी बैतलहम जो भैजु कि, “गच्छा, तैस गोबरू रै बारै मन्ज ठीक-ठीक पता करा। अतै जैहणै सो मुळी गाला ता मिन्जो इच्ची करी खबर दिन्यै ताकि अऊँ भी गिच्ची करी तैसिओ प्रणाम करूं।”
2	9	ज्ञानी मणु तसेरी गल्ला हुणी करी चली गै, अतै जैडा तारा तिऐं पुर्व दिशा मन्ज हेरूरा थु सो तंयारै अगो-अगो चल्‍लु; अतै जैड़ी सो गोबरू थु तैस घरा रै ऊपर पुजीकरी रूकी गो।
2	10	तैस तारै जो हेरी करी सो बड़ै खुश भुए।
2	11	तिऐं तैड़ी पुजीकरी गोबरू जो तसेरी माता मरियमा सोगी हेरू, अतै हैरा झुकाई करी गोबरू जो प्रणाम करना लगै, फिरी अपणा-अपणा झोल्ळू खोली करी तैसिओ सोना, लोबान, अतै गन्धरस भेंट करू।
2	12	तियां ज्ञानी मणु जो सुपना भुआ कि हेरोदेसा बलै फिरी करी मत गान्हदै, ता सो होरी बत्ता मितै अपणै देशा जो फिरी गै।
2	13	ज्ञानी मणु रै गाहणै थऊँ बाद प्रभु रा अक्क स्वर्गदूत यूसुफ रै सुपनै आ अतै बल्लू, “उठ, ऐस गोबरू जो अतै सेरी मौआ जो लैई करी मिस्त्र देशा जो नह्ही गा; अतै जैहणै तक अऊँ ना बल्लू तैहणै तिकर तैठिये ही रैंह; क्ओकि राजा हेरोदेस ऐस गोबरू री तोपा पैऊरा कि ऐसिओ मरवाई देय्आ।”
2	14	ता सो राती ही उठु अतै गोबरू अतै तसेरी माता जो लैई करी मिस्त्र देशा जो चली गो,
2	15	अतै राजा हेरोदेस रै मरनै तक तैठिये ही रैऊ। ठेरैतांये कि सो वचन जैड़ा प्रभुऐ भविष्‍यवक्ता रै द्वारा बलुरा थू सो पुरा भोआ “मैंई अपणै पुत्रा जो मिस्त्र देशा थऊँ हैदुरा।”
2	16	जैहणै राजा हेरोदेस जो पता लगा कि ज्ञानी मणु तैस सोगी धोखा करूआ, ता सो बड्डा क्रोधित भुआ, अतै सपाई जो भैजी करी ज्ञानी मणु रै दसुरै ठीक-ठीक टैमां रै मुताबक बैतहलम ग्राँ अतै तठेरै नेड़ै तेड़ै री जगह मन्ज दूँ साला थऊँ हल्कै सबी बच्चै जो मरवाई दिता।
2	17	ता जैडा वचन यिर्मयाह भविष्‍यवक्तै बलुरा थु सो पुरा भुआ कि
2	18	“रामाह ग्राँ मन्ज, रूण-कलत पैऊरा; राहेल अपणै गोबरू तांऐ रोऊ करदी थी, अतै शान्त भूणा ना चाहन्दी थी, क्ओकि सो मरी गच्छुरै थियै।” अतै जैहणै तिकर हेरोदेस ना मरू सो तैठिये रैऊ। ठेरैतांये कि ऐह वचन जैडा भविष्‍यवक्तै बलुरा थु पुरा भोआ कि “मैंई अपणै पुत्रा जो मिस्त्र थऊँ हैदुरा।”
2	19	राजा हेरोदेस रै मरनै थऊँ बाद, जैहणै यूसुफ अतै तसेरा परिवार मिस्त्र देश मन्ज ही थियै ता प्रभु रा अक्क स्वर्गदूत यूसुफ रै सुपनै आ अतै बल्लू,
2	20	“उठ, गोबरू अतै सेरी मौआ जो लैई करी इस्त्राएल जो फिरी गा, क्ओकि जैडा ऐस गोबरू जो मारना चाहन्दै थियै सो मरी गै हिन।”
2	21	तिनी उठी करी गोबरू अतै तसेरी मौआ जो लैऊ, अतै इस्त्राएल जो फिरी आ।
2	22	पर जैहणै तैसिओ ऐह पत्ता लगु कि हेरोदेसा रा पुत्र अरखिलाउस यहूदिया परदेस पुर राज्य करू करदा, ता सो तैड़ी गाणै थऊँ डरू। पर सुपनै मन्ज प्रमात्मैं री चेतावनी पाई करी गलील परदेसा जो चली गो,
2	23	अतै नासरत नां रै शहरा मन्ज गिच्ची बसु, ताकि ऐह वचन पुरा भोआ, जैडा भविष्‍यवक्तै बलुरा थु; कि “तैस नासरी कहलाणा।”
3	1	तियां दिना मन्ज यूहन्‍ना बपतिस्मा दिणैबाळा यहूदिया रै बियावान जगह मन्ज इच्ची करी ऐह प्रचार करना लगा
3	2	“अपणै पापा थऊँ मन फेरा, क्ओकि स्वर्गा रा राज्य नेड़ै चली आ।”
3	3	ऐह सो ही हा जसेरै बारै मन्ज यशायाह भविष्‍यवक्तै बल्लुरा थू : “बियावान जगह मन्ज कोई हक्का पऊ करदा कि, प्रभु रा रस्ता तैयार अतै सीधा करा।”
3	4	यूहन्‍ना ऊँटा री ऊन रै कपड़ै लाऊरै भून्दै थियै, अतै अपणी कमर मन्ज चमड़े रा पटका बनी रखदा थु। सो टिड्ड़ी अतै मखीर खान्दा थु।
3	5	ता यरूशलेम, यहूदिया अतै यरदन रै अखै-ब्रखा रै सब जगह रै मणु तैस बल्लै आये।
3	6	तिन्यै अपणै-अपणै पापा जो मनी करी यरदन नदी मन्ज यूहन्‍नै थऊँ बपतिस्मा लैऊ।
3	7	जैहणै तिनी मतै सारै फरीसी अतै सदूकि जो बपतिस्मा लैणैं तांऐ अप्पु बल्लै इन्दै हेरू, ता तियां जो बलदा, “तुहै जहरीलै कीड़ै सांईये दुष्‍ट हिन, तुसु जो कुणी दस्सी दिता कि प्रमात्मैं रै ईणैबाळै गुस्सै थऊँ नह्ही पेय्आ।
3	8	ठेरै तांयें सबूत देय्आ कि तुहै अपणै मन पापा थऊँ फेरै।
3	9	पर अपणै-अपणै मना मन्ज ऐह सोचणा छड़ी देय्आ कि अब्राहम तुन्दा पिता हा; क्ओकि अऊँ तुसु सोगी सच बलदा, कि प्रमात्मां ईयां पत्थर थऊँ अब्राहम तांयें औलाद पैदा करी सकदा।
3	10	अतै अबै प्रमात्मैं रै न्याय री कुहाड़ी रूखा रै मोळा पुर रखी दितुरी हा, ठेरै तांयें जैडा रूख खरा फळ ना दिन्दा तैस बड्‍ड़ी करी अगी मन्ज फूकी दिन्दै।”
3	11	“अऊँ ता तुसिओ पाणी सितै मना फेरनै रा बपतिस्मा दिच्छु करदा, पर जैडा मेरै बाद ईणैबाळा सो मिन्जो थऊँ भी शक्तिशाली हा; अऊँ तसेरै जुटै रै तस्मै खोलणै रै भी काबल निय्आ, तैस तुसिओ पवित्र आत्मा अतै अगी रा बपतिस्मा दिणा।
3	12	तिनी अपणै हथै त्रोंगळा पकडुरा, अतै तैस अपणी बगड़ी जो खरा करी साफ करना, अतै कणक ता तैस पेडू मन्ज कठेरनिआ पर भू तैस तैहा अगी मन्ज फुकणा जैड़ी कदी भी ना हिहणी।”
3	13	तैस टैमैं यीशु गलील जिलै थऊँ यरदन नदी मन्ज यूहन्‍नै थऊँ बपतिस्मा लैऊ।
3	14	पर यूहन्‍ना ऐह बल्ली करी तैसिओ रोकणा लगा, कि “हे गुरू मिन्जो ता तुन्दै हत्थै बपतिस्मा लैणा चहिन्दा थू, अतै तूहै मिन्जो बलै आये?”
3	15	यीशुऐ ऐह जवाव दिता, कि “हबजुं ता ईयां ही भूणा दे, क्ओकि असिओ ऐस तरीकै ही प्रमात्मैं री इच्छा जो पुरा करना ठीक हा”, ता यूहन्‍नै तसेरी गल्ल मनी लैई।
3	16	यीशु बपतिस्मा लैई करी पाणी थऊँ बाहर आ, अतै तैस तांयें स्वर्ग खुली गो; अतै तिनी अप्पु पुर प्रमात्मैं री आत्मा कबूतरा रै रूपा मन्ज अपणै ऊपर इन्दै हेरू।
3	17	अतै अम्बरा थऊँ ऐह आकाशवाणी भूई, “ऐह मेरा प्यारा पुत्र हा, जैस थऊँ अऊँ बड़ा खुश हा”।
4	1	फिरी पवित्र आत्मा यीशु जो बियावान मन्ज लैई गो, ताकि शैतान तसेरी परीक्षा करी सका।
4	2	यीशुऐ चाळी दिन रात कुछ ना खाऊ, फिरी तैसिओ भूख लगी।
4	3	ता शैतान इच्ची करी तैस जो बलणा लगा, “अगर तू प्रमात्मैं रा पुत्र हा, ता बल्ली दे ऐह पत्थर रोटी बणी गान।”
4	4	यीशुऐ बल्लू; “पवित्रग्रन्था मन्ज लिखुरा कि मणु सिर्फ रोटी खाई करी ही ना, पर हरेक तैस वचन थऊँ जिन्दा रैई सकदा, जैडा कि प्रमात्मैं रै मूँहा थऊँ नकैन्दा।”
4	5	फिरी शैतान तैसिओ पवित्र नगर यरूशलेम रै मन्दरा जो लैई गो, अतै तैस मन्दरा री उच्ची जिनी चून्डी पुर खडेरी दिता।
4	6	अतै बल्लू, “अगर तू प्रमात्मैं रा पुत्र हा ता अपणै आपा जो एठी थऊँ फैंकी दे क्ओकि पवित्रग्रन्था मन्ज लिखुरा कि” “तैस तेरै वारै मन्ज अपणै स्वर्गदूता जो हुक्म दिणा; कि सो तिजो हत्थै-हत्थ चुक्की लैन; करखी ईयां ना भोआ कि तेरै पैरा मन्ज ठोकर लगा।”
4	7	यीशुऐ तैस सितै बल्लू “पवित्रग्रन्था मन्ज ऐह भी लिखूरा, तू प्रभु अपणै प्रमात्मैं री परीक्षा मत कर।”
4	8	फिरी शैतान यीशु जो अक्क बड़े उच्चै जिन्‍नै पहाड़ा पुर लैई गो, अतै पुरै संसार रा राज्य अतै वैभव दसी करी
4	9	यीशु सोगी बल्लू, कि “जे अगर तू मेरै पैरै पैई करी मिन्जो प्रणाम करा, ता ऐह सब कुछ मूँ तिजो दि दिणा।”
4	10	ता यीशुऐ तैस सोगी बल्लू; “हे शैतान दूर भूच्ची गा, क्ओकि पवित्रग्रन्था मन्ज लिखूरा कि” “तू प्रभु अपणै प्रमात्मैं रै ही अगो झूकैं अतै सिर्फ तैसिओ प्रणाम करै।”
4	11	ता शैतान तसेरै नेड़ै थऊँ चली गो, अतै स्वर्गदूत इच्ची करी तसेरी सेवा करना लगै।
4	12	जैहणै यीशुऐ हुणु कि यूहन्‍ना पकडाई दिता ता यीशु यहूदा परदेस थऊँ गलील परदेसा जो चली गो।
4	13	अतै यीशु अतै तसेरै चेलै नासरत ग्राँ जो छड़ी करी झीला रै कनारै कफरनहूम ग्राँ मन्ज रैहणा लगा, जैडा कि जबूलून अतै नपताली रै इलाकै रै ब्रखै हा।
4	14	ताकि जैडा यशायाह भविष्‍यवक्तै बलुरा थु, पुरा भोआ कि :
4	15	“मणु जैड़ै जबूलून अतै नपताली रै इलाकै मन्ज रैहन्दै थियै, अतै यरदन नदी रै पार गैर यहूदी मणु जैड़ै गलील इलाकै मन्ज,
4	16	नैहरै मन्ज जिऊ करदै थियै, तिन्यै अक्क बड़ी लौ हेरी; अतै जैड़ै मौत रै नेड़ै बैहुरै थियै, तियां पुर सो लौ चमकी।”
4	17	तैस टैमां थऊँ यीशु प्रचार करना अतै ऐह बलणा शुरू करू, कि “अपणै पापा थऊँ मन फेरा क्ओकि स्वर्गा रा राज्य नेड़ै चली आ।”
4	18	यीशुऐ गलील री झीला रै कनारै हन्डदै-हन्डदै दूँ भाई जो जंयारै नां शमौन जैसिओ पतरस बलदै हिन, अतै तसेरै भाई अन्द्रियास जो झीला मन्ज जाल पान्दै हेरू; क्ओकि सो मच्छुआरै थियै।
4	19	अतै तिनी तियां जो बल्लू, “मेरै पिचो चली अईआ, मूँ तुसिओ मणु जो इक्‍कठा करना अतै तियां जो प्रमात्मैं पिचो चलणै बाळा बणाना।”
4	20	सो तैहणै ही अपणै जाला जो छड़ी करी तैस पिचो चली पै।
4	21	तैड़ी थऊँ अगो गिच्ची करी, तिनी जबदी रै पुत्रा याकूब अतै यूहन्‍ना जो अपणै पिता सोगी किस्ती पुर जाला जो सुधारदै हेरू अतै यीशुऐ सो भी हैदी लै।
4	22	सो भी तैहणै ही किस्ती अतै अपणै पिता जो छड़ी करी तैस पिचो चली पै।
4	23	अतै यीशु पुरै गलील परदेस मन्ज फिरदा अतै यहूदी रै सभागार मन्ज उपदेश करदा अतै राज्य रा सुसमाचार प्रचार करदा, अतै मणु री हर तरह री बमारी अतै कमजोरी जो दूर करदा रैऊ।
4	24	पुरै सिरिया इलाकै मन्ज तसेरा नां फैलदा गो, मणु सब बमारा जो, जैड़ै कई तरह री बमारी अतै दुखा मन्ज पैऊरै थियै, जिंआ मन्ज दुष्‍टात्मा थी, मिर्गी बाळै, अधरंगी जो तैस बलै लैई आये अतै तिनी तियां जो ठीक करू।
4	25	गलील, दिकापुलिस, यरूशलेम, यहूदिया री जगह अतै यरदन नदी रै पारा थऊँ भीड़ा री भीड़ा तैस पिचो चली पैई।
5	1	जैहणै यीशुऐ भीड़ हेरी ता सो पहाड़ी पुर उची जगह चढ़ी गो; अतै जैहणै बैही गो ता तसेरै चेलै तैस बलै आये।
5	2	अतै सो तियां जो ऐह उपदेश दिणा लगा,
5	3	“धन्य हिन सो, जैड़ै मना रै दीन हिन, क्ओकि स्वर्गा रा राज्य तंयारा ही हा।”
5	4	“धन्य हिन सो, जैड़ै शोक करदै हिन, क्ओकि तियां प्रमात्मैं थऊँ शान्ती पाणिआ।”
5	5	“धन्य हिन सो, जैड़ै नम्र हिन, क्ओकि तियां धरती रै अधिकारी भूणा।”
5	6	“धन्य हिन सो जैड़ै धार्मिकता रै भूखै अतै प्यासै हिन, क्ओकि प्रमात्मैं सो तृप्त करणै।”
5	7	“धन्य हिन सो, जैडा दयावान हिन, क्ओकि प्रमात्मैं तियां पुर दया करनिआ।”
5	8	“धन्य हिन सो, जंयारै मन शुद्ध हिन, क्ओकि तियां प्रमात्मां हेरणा।”
5	9	“धन्य हिन सो, जैड़ै मेल-मिलाप करांदै, क्ओकि तियां प्रमात्मैं री औलाद कहलाणा।”
5	10	“धन्य हिन सो, जैड़ै धार्मिकता री वजह थऊँ सताये गान्दै, क्ओकि स्वर्गा रा राज्य तंयारा ही हा।”
5	11	“धन्य हिन तुहै, जैहणै मणु मेरी वजह थऊँ तुन्दी बुराई करन, तुसिओ सतान, अतै झूठ बली करी तुन्दै वरोधा मन्ज बुरी-बुरी गल्ला बलन।
5	12	जैहणै तुसु सोगी इआं भोल्ला ता तुहै खुश अतै मगन भुंयैं क्ओकि तुसु तांयें स्वर्गा मन्ज बडा इनाम हा क्ओकि तुसु थऊँ पैहलै जैड़ै भविष्‍यवक्ता थियै तियां सोगी भी इन्‍नै जिन्‍नै मणु रै स्याणै भी इआं ही करूरा थू।”
5	13	“तुहै धरती पुर लूणा सांईयै हिन; पर जे अगर लूणा रा लूणकापन चली गच्छा, ता सो किआं लूणका करना? फिरी ता सो कसी कम्मा रा ना रैहन्दा, सो बाहरा जो फैंकणा अतै मणु सो पैरा थलै दरड़णा।”
5	14	“तुहै ता संसारा री लौ सांईयै हिन; जैडा नगर पहाड़ा पुर बसुरा सो छिपी ना सकदा।
5	15	मणु दीया बाळी करी टोकरू थलै ढ़की करी ना रखदै पर उच्ची जगह पुर रखदै हिन, ताकि तैस घरा रै सब मणु जो लौ भोआ।
5	16	तैस तरीकै ही तुन्दा स्वभाव भी मणु सामणै खरा भोआ कि सो मणु तुन्दै खरै कम्मा जो हेरी करी तुन्दै पिता प्रमात्मैं री, जैडा स्वर्गा मन्ज हा तरीफ करन।”
5	17	“ऐह मत समझा, कि अऊँ मूसा री व्यवस्था अतै भविष्‍यवक्ता री कताबा जो खत्म करना आ, पर खत्म करना ना पर पुरा करना छुरा।
5	18	क्ओकि अऊँ तुसु सोगी सच बलदा, कि जैहणै तक स्वर्ग अतै धरती खत्म ना भूच्ची गान्दै, तैहणै तक मूसा री व्यवस्था थऊँ अक्क मात्रा या बिन्दु भी बिना पुरै भुऐ खत्म ना भूच्ची सकदी।
5	19	ऐत तांयें जैडा कोई ईयां हल्कै थऊँ हल्कै हुक्मा जो ना मन्दा अतै तियां ही होरी जो भी सखांदा, सो स्वर्गा रै राज्य मन्ज सबी थऊँ हल्का समझया गाणा; पर जैडा कोई ईआंरा पालन करला अतै तियां जो सखाला, सो ही स्वर्गा रै राज्य मन्ज महान भूणा।
5	20	क्ओकि अऊँ तुसु सोगी बलदा, कि अगर तुहै शास्त्री अतै फरीसी थऊँ ज्यादा बफादार अतै प्रमात्मैं री इच्छा जो पुरा करनै बाळै भोलै ता तुहै स्वर्गा रै राज्य मन्ज दाखल भूच्ची सकदै हिन।”
5	21	“तुहै हुणी चुकुरै हिन कि मूसा री व्यवस्था इन्दै स्याणै सितै बलुरा थु कि ‘खून मत करदै’, अतै जैडा खून करला सो कचैहरी मन्ज दोषी ठहरना।
5	22	पर अऊँ तुसिओ बलदा, कि जे कोई अपणै भाई पुर गुस्सा करला, ता सो कचैहरी मन्ज दोषी ठहरना अतै जे कोई अपणै भाई जो निकम्मा बल्ला सो यहूदी महासभा मन्ज दोषी ठहरना; अतै जे कोई बल्ला ‘ओ मूर्खा’ सो नरक री अगी री सजा रा दोषी ठहरना।”
5	23	“ऐत तांयें अगर तू अपणी भेंट प्रमात्मैं सामणै वेदी पुर चढ़ाणै तांयें लैईआ, अतै तैड़ी तिजो याद अईआ, कि मेरै भाई रै मना मन्ज मेरी वजह थऊँ कुछ वरोध हा, ता अपणी भेंटा जो तैठी ही छड़ी दे।
5	24	अतै पैहलै गिचीकरी अपणै भाई सोगी मेल मिलाप कर; ता इच्ची करी अपणी भेंट प्रमात्मैं जो चढ़ा।”
5	25	“अपणै मुकदमा जजा बलै निणै थऊँ पैहलै ही अपणै विरोधी सोगी जैतना जल्दी भोआ मेल मिलाप करी लै। करखी ऐसा ना भोआ कि तेरा वरोधी तिजो जजा रै हवालै करी देय्आ, अतै जज तिजो सपाई जो सोंपी देय्आ अतै सो तिजो जेला मन्ज बंद करी दीन।
5	26	अऊँ तुसु सोगी सच बलदा कि जैहणै तक तू पाई-पाई ना भरी देला तैहणै तक तैड़ी थऊँ ना छुटी सकदा।”
5	27	“जियां तुहै हुणी चुकुरै हिन मूसा री व्यवस्था इन्दै स्याणै सितै बलुरा थु, व्यभिचार मत करदै।”
5	28	पर अऊँ तुसु सोगी ऐह बलदा कि जैडा कोई कसकी जनानी पुर बुरी नजरा सितै हेरा सो अपणै मना मन्ज तैहा सितै व्यभिचार करी चुकु।
5	29	अगर तेरी सज्जी हाख्र तिजो थऊँ पाप करा, ता तैहा जो नकाळी फैंक; क्ओकि तिजो तांयें ऐह ही खरा हा कि तेरै अंगा थऊँ अक्क अंग भलै ही नाश भूच्ची गच्छा, पर तेरा पुरा शरीर नरका मन्ज ना पाया गच्छा।
5	30	अतै अगर तेरा सज्जा हत्थ तिजो थऊँ पाप करांदा ता तैसिओ अप्पु थऊँ बडी फैंक, क्ओकि तिजो तांयें ऐह ही खरा, कि तेरै अक्की अंगा रा नुकसान भूच्ची गच्छा पर पुरा शरीर नरका मन्ज ना पाया गच्छा।
5	31	“अतै ऐह भी बलुरा कि जैडा कोई अपणी घरावाळी जो छड़णा चाह, ता तैहा जो तलाक पत्र देय्आ।
5	32	पर अऊँ तुसु सोगी बलदा कि जैडा कोई अपणी घरावाळी जो व्यभिचार रै अलावा कसकि होरी बजह थऊँ छड़ी देय्आ, ता सो तैहा थऊँ व्यभिचार करवान्दा; अतै जैडा कोई तैहा तलाकशुदा सितै बैह करदा, सो व्यभिचार करदा।”
5	33	“तुहै हुणुरा कि मूसा री व्यवस्था इन्दै स्याणै सितै थु कि ‘झूठी सौगन्द मत खान्दै, पर प्रभु तांयें अपणी सौगन्द जो पुरा करै।’
5	34	पर अऊँ तुसु सोगी बलदा, कि कदी भी सौगन्द मत खान्दै; न ता स्वर्गा री, क्ओकि सो प्रमात्मैं रा सिंहासन हा।
5	35	न धरती री, क्ओकि सो तसेरै पैरा री चौंकी हा; न यरूशलेम री, क्ओकि सो महान राजै री नगरी हा।
5	36	अपणै हैरा री भी सौगन्द मत खान्दै क्ओकि तुहै अक्क बाला जो भी चिट्टा या काळा ना करी सकदै हिन।
5	37	पर तुन्दी गल्ल हाँ री हाँ, अतै ना री ना मन्ज भोआ क्ओकि जैडा कुछ ऐत थऊँ ज्यादा भुन्दा सो शैतान री तरफा थऊँ भुन्दा।”
5	38	“जियां कि मूसा री व्यवस्था इन्दै स्याणै सितै बलुरा थु कि, हाख्री फूटैणै रै बदलै हाख्री, अतै दन्दा भनणैं रै बदलै दन्द।
5	39	पर अऊँ तुसु सोगी ऐह बलदा, बुराई रा बदला मत लैन्दै; पर जैडा कोई तेरै मुँहा रै सज्जै कनारी थप्पड़ मारा ता तसेरी कनारी दुआ पासा भी फेरी दे।
5	40	अतै अगर कोई दोष लाई करीके तेरा कुरता लैणा चाह ता तैसिओ कोट भी लैणा दे।
5	41	अतै जे अगर कोई तिजो जवरदस्ती मील भरी गाणै तांयें मजबुर करा ता तैस सोगी दोई मील चली गा।
5	42	जैडा कोई तुसु थऊँ मंगदा, तैसिओ देआ; अतै जैडा कोई तुसु थऊँ उधार लैणा चाह, तैस थऊँ मुँह मत फेर।”
5	43	“तुहै जाणदै मूसा री व्यवस्था इन्दै स्याणै सितै इआं बलुरा थु; कि अपणै पड़ेही सोगी प्रेम रखैं, अतै अपणै बैरी सोगी बैर।
5	44	पर अऊँ तुसु सोगी बलदा, कि अपणै बैरी सोगी प्रेम करा, अतै अपणै सताणै बाळै तांयें प्रार्थना करा।
5	45	ताकि तुहै अपणै प्रमात्मैं री औलाद ठहरन जैडा कि स्वर्गा मन्ज हा क्ओकि तसेरा सुरज भलै अतै बुरै दूनी मणु पुर सीरदा, अतै इआं ही बरखा भी धर्मी अतै अधर्मी दुनीं मणु पुर बरदिआ।
5	46	क्ओकि अगर तुहै अपणै प्रेम रखणै बाळै सोगी ही प्रेम करन, ता तुसु तांयें कै इनाम भूणा? कै चुंगी लैणैं बाळै पापी भी ईयां ही ना करदै?”
5	47	अतै अगर तुहै सिर्फ अपणै भाई जो ही नमस्कार करन, ता कुण जिन्‍ना बड्ड़ा कम करदै हिन? कै गैर यहूदी भी ईयां ही ना करदै?
5	48	ठेरैतांये तुहै भी काबल बणा, जियां तुन्दा पिता प्रमात्मां काबल हा।
6	1	“सावधान रेय्आ! तुहै मणु जो दसणै तांयें अपणै धर्मा रै कम्मा मत करा, न ता तुहै स्वर्गीय पिता प्रमात्मैं थऊँ कुछ भी फळ ना पाई सकदै हिन।”
6	2	“ठेरैतांये जैहणै तू दान करा, मणु अगो ढिंढोरा मत पिटवा, जिंआ कपटी, मणु यहूदी रै सभागार मन्ज अतै जगह जगह पाखण्ड़ करदै हिन, ताकि मणु तंयारी बड़ाई करन, अऊँ तुसु सोगी सच बलदा, कि सो अपणा इनाम पाई चुकुरै।
6	3	पर जैहणै तू दान करा, ता कसी जो पता ना लगा कि तैंई कै दान करूआ।
6	4	ताकि तेरा दान गुप्त रेय्आ; अतै तेरा पिता जैडा गुप्त मन्ज हेरदा, तिजो इनाम देय्आ।”
6	5	“जैहणै तू प्रार्थना करा, ता कपटी मणु साईं न कर क्ओकि सो मणु जो दसणै तांयें यहूदी रै सभागार मन्ज अतै किठुरी भीड़ा मन्ज या सड़का रै मोडा पुर खड़ी करी प्रार्थना करना तियां जो खरा लगदा। अऊँ तुसु सोगी सच बलदा, सो अपणा इनाम पाई चुकुरै हिन।
6	6	पर जैहणै तु प्रार्थना करा, ता अपणी कोठरी मन्ज गा; अतै दारा बन्द करी कै अपणै पिता जैडा कि गुप्त मन्ज हा तैस सोगी प्रार्थना कर; तां तेरा पिता जैडा गुप्त मन्ज तिजो हेरदा, तिजो इनाम दिणा।
6	7	प्रार्थना करदै टैमैं गैर यहूदी सैईं बक बक मत करा; क्ओकि सो समझदै हिन कि तंयारै मता बलणै थऊँ तंयारी हुणनीआ।
6	8	ता तुहै तियां सैईयें ना बणा, क्ओकि तुन्दा पिता तुन्दै मंगणै थऊँ पैहलै ही जाणदा, कि तुसिओ कै जरूरत हा।
6	9	ता तुहै ऐस तरीकै प्रार्थना करा कि : “हे इन्दै पिता, तू जैडा स्वर्गा मन्ज हा; तेरा नां पवित्र मनया गच्छा।
6	10	तेरा राज्य अईआ; तेरी इच्छा जियां स्वर्गा मन्ज पुरी भून्दिआ, तियां ही धरती पुर भी भोआ।
6	11	इन्दी दिन भर री रोटी अज असिओ देआ।
6	12	अतै जैस तरीकै अहै अपणै दुश्‍मणा जो माफ करूआ, तियां ही तूहै भी इन्दै बुरै कम्मा जो माफ करी देय्आ।
6	13	अतै असिओ परीक्षा मन्ज मत पान्दै, पर बुराई थऊँ बचा;(क्ओकि राज्य अतै पराक्रम अतै महिमा सदा तेरै ही हिन।” आमीन।)
6	14	“ठेरैतांये अगर तुहै मणु रै अपराध जो माफ करलै, ता तुन्दै स्वर्गीय पितै भी तुसिओ माफ करणा।
6	15	अतै अगर तुहै मणु रै अपराध जो माफ ना करलै, ता तुन्दै पिते भी तुन्दै अपराध माफ न करणै।”
6	16	“जैहणै तुहै ब्रत करन, ता कपटी साई तुन्दै मुँहा पुर उदासी ना भोआ, क्ओकि सो अपणा मुँह बणाई रखदै हिन। ताकि मणु तियां जो उपवासी जाणन, अऊँ तुसु सोगी सच बलदा, कि सो अपणा इनाम पाई चुकुरै हिन।
6	17	पर जैहणै तु उपवास करा ता अपणै हैरा पुर तेल मळ अतै मुँह धो।
6	18	ताकि मणु ना पर तेरा पिता जैडा गुप्त मन्ज हा, तिजो उपवासी मना; ता तेरा पिता जैडा गुप्त मन्ज हेरदा, तिजो इनाम दिणा।”
6	19	“अपणै तांयें धरती पुर धन इकट्ठा मत करा; जैड़ी कीड़ा अतै काई लगदै हिन, अतै चोर भी सेंध लान्दै अतै चोरदै हिन।
6	20	पर अपणै तांयें स्वर्गा मन्ज धन इकट्ठा करा, जैड़ी न ता कीड़ा, अतै न काई बिगाडदिया, न ही चोर सेंध लान्दा अतै चोरदै हिन।
6	21	क्ओकि जैड़ी तेरा धन हा तैड़ी ही तेरा मन भी लगी रैहणा।”
6	22	“हाख्री शरीरा मन्ज दीये सांईयै हिन ठेरैतांये अगर तेरी हाख्री साफ हिन, ता तेरा पुरा शरीर भी उजियाला भूणा।
6	23	पर अगर तेरी हाख्री बुरी हिन, ता तेरा पुरा शरीर भी नैहरै सैई भूणा; ऐसा बजह थऊँ सो उजियाला जैडा तिजो मन्ज हा अगर नैहरा हा ता सो नैहरा किना बड़ा भोला!”
6	24	“कोई मणु दूँ मालका री सेवा न करी सकदा, क्ओकि तैस अक्की सोगी बैर अतै अक्की सोगी प्रेम रखणा, तैस अक्की सोगी मिली रैहणा अतै दूये जो बुरा मनणा। तुहै प्रमात्मैं अतै धना दूनी री सेवा ना करी सकदै।
6	25	ठेरैतांये अऊँ तुसु सोगी बलदा, कि अपणै प्राणा तांयें ऐह चिन्ता मत करदै कि असु कै खाणा? अतै कै पिणा? अतै न अपणै शरीरा तांयें कि कै लाणा? कै प्राण खाणै थऊँ, अतै शरीर कपड़ै थऊँ बदिकरी निय्आ?
6	26	अम्बरा री कनारी चिडु-पखेरू जो हेरा! सो ना ता बान्दै, ना कटदै, अतै न ही अपणै पेडू मन्ज कठेरदै हिन; फिरी भी तुन्दा पिता प्रमात्मां तियां जो खुआन्दा; कै तुन्दी कीमत तियां थऊँ ज्यादा निआ।
6	27	तुसु मन्ज ऐसा कुणआ जैडा चिन्‍द करीके उमरा री अक्क घड़ी वधाई सका?”
6	28	“कपड़ै तांऐ कजो चिन्ता करदै? जगंली फूला री कनारी ध्यान देय्आ, कि सो किआं फूलदै हिन, सो ना ता मेहनत करदै, ना कतदै हिन।
6	29	तांभी अऊँ तुसिओ बलदा कि राजा सुलेमान भी अपणी पुरी वैभवी जिन्दगी मन्ज ईयां फूला सैईं ना सजी सकु।
6	30	ठेरैतांये जैहणै प्रमात्मां जमीना रै घा जो जैडा कि अज हा दोतै सो अगी मन्ज फूकी दिणा, ईना छैळ सजान्दा, ता हे अल्पविस्वासिओ, तुसिओ कजो ना सजाला?”
6	31	“ठेरैतांये चिन्ता करीके ऐह मत बलदै, कि असु कै खाणा, या कै पिणा, या कै लाणा?
6	32	क्ओकि गैर यहूदी ईयां सबी चिजा री खोज मन्ज रैहन्दै हिन, अतै तुन्दा स्वर्गीय पिता जाणदा हा, कि तुसिओ ऐह सब चिजा चहिन्दी हिन।
6	33	ठेरैतांये पैहलै तुहै तसेरै राज्य अतै धर्मा री तोप करा ता ऐह सब चिजा भी तुसिओ मुळी गाणी।
6	34	ता ठेरैतांये दोता री चिन्ता मत करा, क्ओकि दोता रा दिन अपणी चिन्ता अप्पु करी लैणीआ; अजा तांयें अजा रा ही दुख बड़ा।
7	1	“दोष मत ला कि तुसु पुर भी दोष ना लगाया गच्छा।
7	2	क्ओकि जैस तरीकै तुसै दोष लगान्दै हिन, तैस ही तरीकै तुसु पुर भी दोष लगाया गाणा; अतै ध्याना सितै हुणा, जैस नापा सितै तुसै नापदै हिन तैस ही नापा सितै तुसु तांयें भी नापया गाणा, बल्कि तुसिओ मता ही दिणा हा।”
7	3	“तु कजो अपणै भाई री हाख्री रै द्रुबड़ा जो हेरदा, कै तिजो अपणी हाख्री मन्ज पैऊरा दुब्रड़ न हुजदा?
7	4	जे तेरी अपणी हाख्री मन्ज दुब्रड़ पैऊरा, ता तु किआं अपणै भाई सितै बली सकदा कि ‘अई अऊँ तेरी हाख्री रै दुब्रड़ा कड़ी दिन्दा।’
7	5	हे कपटी, पैहलै अपणी हाख्री थऊँ दुब्रड़ा ता कड़ी लै, ता तू अपणै भाई री हाख्री रै दुब्रड़ा जो खरा करी हेरी हुणी कै कड़ी सकदा।”
7	6	“तियां मणु जो जैड़ै प्रमात्मैं रा वचन हुणना ना चाहन्दै तियां जो मत हुणा, तियां जो वचन हुणाणा ऐस तरीकै हा कि पवित्र चिजा कुत्रा अगो फैंकणा। तियां जो वचन हुणाणा मतलब अपणै मोती सूअरा अगो फैंकणा, ता ऐसा भूणा कि सो तियां पैरा थलै दरड़ी दिणै अतै पलटी करी तुसिओ ही फाड़ी खान।”
7	7	“मंगलै, ता तुसिओ मुळणा; तोपलै ता तुसु पाणा; खटखटालै ता तुसु तांयें खोलणा।
7	8	क्ओकि जैडा कोई मंगदा, तैसिओ मुळदा; अतै जैडा कोई तोपदा, सो पान्दा अतै जैडा खटखटान्दा, तैस तांयें खोलया गाणा।”
7	9	“तुसु मन्ज ऐसा कुण पिता भोल्ला, जैडा अपणै पुत्रा जो रोटी मंगणै पुर पत्थर देला?
7	10	जे मच्छी मंगला, ता कीड़ा देला?
7	11	जे तुहै बुरै भूच्ची करी, अपणी औलादा जो खरी चिजा दिणा जाणदै हिन, ता तुन्दा स्वर्गीय पिता अपणै मंगणै बाळै जो खरी चिजा कजो ना देला?
7	12	ऐस तरीकै जैडा कुछ तुहै चाहन्दै हिन, कि मणु तुसु सोगी करन, तुहै भी तियां मणु सोगी वैसा ही वर्ताव करा; क्ओकि मूसा री व्यवस्था अतै भविष्‍यवक्ता री शिक्षा ऐह ही हा।”
7	13	“भीड़ै रस्तै मितै प्रवेश करा, क्ओकि सो रस्ता जैडा विनाश री कनारी लैई करी गान्दा सो चौड़ा हा; अतै मतै तैस रस्तै मितै गान्दै।
7	14	क्ओकि भिड़ा अतै तंग हा सो रस्ता जैडा सदा काल री जिन्दगी री कनारी पजान्दा, अतै थोड़ै हिन जैड़ै तैतिओ पान्दै हिन।”
7	15	“झूठै भविष्‍यवक्ता थऊँ बची करी रेय्आ, जैड़ै तुसु बल्लै भैड़ा रै भेषा मन्ज इन्दै हिन, पर अन्दरा थऊँ फाड़ी करी खाणैबाळै भेड़िये हिन।
7	16	तंयारै कम्मा थऊँ तुसु तियां जो पछैणी लैणा। कै झिन्ड़ा थऊँ अंगुर या जरैड़ी थऊँ अंजीर त्रोड़दै हिन?
7	17	ऐस तरीकै हि हरेक खरै रूख खरा फळ दिन्दै अतै बुरै रूख बुरै फळ दिन्दै।
7	18	खरा रूख बुरा फळ न दी सकदा, अतै न ही बुरा रूख खरा फळ दी सकदा।
7	19	जैड़ै-जैड़ै रूख खरा फळ ना दिन्दै, सो बड्डी करी अगी मन्ज फूकी गान्दै हिन। तैस तरीकै ही झूठै भविष्‍यवक्ता जो सजा दिणी हा।
7	20	ता झूठै भविष्‍यवक्ता रै कम्मा थऊँ तुसु तियां जो पछैणी लैणा।”
7	21	“जैडा मिन्जो सोगी, ‘हे प्रभु! हे प्रभु!’ बलदा रैहन्दा, तियां मन्ज सबी स्वर्गा जो ना गाणा, पर सो ही जैडा मेरै स्वर्गीय पिता री इच्छा पुर चलदा हा।
7	22	न्याय बाळै दिन मतै मिन्जो सोगी बलणा; ‘हे प्रभु, हे प्रभु’ कै अहै तेरै नां थऊँ भविष्‍यवाणी ना करी, अतै तेरै नां थऊँ दुष्‍टात्मा जो ना कड्‍डू, अतै तेरै नां थऊँ चमत्कार ना करै?
7	23	ता मूँ तियां सितै खुलीकरी बलणा कि मैंई तुसिओ कदी भी अपणा ना जाणु, हे पाप करणै बाळैओ, मेरै नेड़ै थऊँ चली गच्छा।”
7	24	“ठेरैतांये जैडा कोई मेरी गल्ला हुणी करी मन्दा सो तैस बुद्धिमान मणु सैईऐ हा, जिनी अपणा घर चट्टान पुर बणाऊरा।
7	25	अतै बरखा लगी हड़ड चली आ, अतै तुफान चलु, अतै लैहरा तैस घरा सितै टकराणा लगी, पर सो ना पैऊँ, क्ओकि तसेरी निय्आ चट्टाना पुर पाऊरी थी।
7	26	पर जैडा कोई मेरी गल्ला हुणदा अतै तियां पुर ना चलदा सो तैस मूर्ख मणु सैईयें हा जिनी अपणा घर रेता पुर बणाऊ।
7	27	अतै बरखा लगी, हड्ड चली आ, तुफान चली पैऊ, अतै लैहरा तैस घरा सितै टकराणा लगी अतै सो ढैई करी सत्यनाश भूच्ची गो।”
7	28	जैहणै यीशु ऐह गल्ला कणैई बैहु ता, भीड़ तसेरै उपदेश थऊँ हैरान भूई।
7	29	क्ओकि सो तंयारै शास्त्री साईयें ना पर अधिकारी साईयें तियां जो उपदेश दिन्दा थू।
8	1	जैहणै सो तैस पहाड़ा थऊँ ओसु, ता अक्क बड़ी भारी भीड़ तैस पिचो चली पैई।
8	2	अतै अक्क कोढ़ी तैस बलै इच्ची करी घुटनै रै भारै बैही करी तैस सोगी बिनती करना लगा, कि “हे प्रभु अगर तूहै चाहन, ता मिन्जो ठीक करी सकदै हिन।”
8	3	यीशुऐ हत्थ अगो करीके तैसिओ छुऊँ, अतै बल्लू, “अऊँ चाहन्दा, तू ठीक भूच्ची गच्छा” ता सो तैहणै ही कोढ़ थऊँ ठीक भूच्ची गो।
8	4	यीशुऐ तैसिओ बल्लू; “हेर, कसी सोगी मत बलदा पर गिच्ची करी अपणै आपा जो याजका जो दस अतै जैडा चढ़ावा मूसै दसुरा सो चढ़ा, ताकि तियां तांयें गवाही भोआ।”
8	5	अतै जैहणै सो कफरनहूम मन्ज आ ता अक्क सूबेदारै तैस बलै इच्ची करी तैस सोगी विनती करी।
8	6	कि “हे प्रभु, मेरा सेवक घरै अधरंगा रा मारा दुखी पैऊरा।”
8	7	यीशुऐ वलु; “अऊँ इच्ची करी तैसिओ ठीक करला।”
8	8	सूबेदारै जवाव दिता; कि “हे प्रभु, अऊँ ऐस काबल निय्आ कि तुहै मेरै घरै ईन, पर सिर्फ अपणै मुँहा थऊँ ऐड़ी थऊँ ही बली दिल्लै ता मेरै सेवका ठीक भूच्ची गाणा।
8	9	क्ओकि अऊँ भी कसी अफसरा थलै कम करदा अतै मेरै थलै भी कुछ सपाई कम करदै हिन। जैहणै अक्की जो बलदा, गा! ता सो गान्दा; अतै दूये जो बलदा कि अई! ता सो इन्दा; अतै अपणै दासा जो बलदा कि, ऐह कम कर ता सो करदै हिन।”
8	10	ऐह हुणी करी यीशु बड़ा हैरान भुआ, अतै अपणै पिचो चलुरी भीड़ा री कनारी हेरी करी बल्लू, “हुणा अऊँ तुसु सोगी सच बलदा, कि मैंई तूणा विस्वास करणै बाळा कोई अक्क मणु भी इस्त्राएली मणु मन्ज भी ना हेरू।
8	11	अतै अऊँ तुसु सितै बलदा, कि मतै गैर यहूदी मणु पूर्व अतै पश्‍चिम थऊँ इच्ची करी अब्राहम अतै इसहाक अतै याकूब सोगी स्वर्गा रै राज्य मन्ज बैहणा।
8	12	पर राज्य री सन्तान (यहूदी अतै इस्त्राएली) बाहर अन्धकार मन्ज पाई दिणिआ अतै तैड़ी तियां रूणा अतै दन्द पिणै हिन।”
8	13	अतै यीशुऐ सूबेदारा सोगी बल्लू, “घरा जो गा, जिन्‍ना तेरा विस्वास हा, तियां ही तिजो तांयें भोआ।” अतै तसेरा दास तैहणै ही चंगा भूच्ची गो।
8	14	अतै यीशुऐ पतरस रै घरै इच्ची करी तसेरी हहुआ जो बुखार मन्ज पैऊरी हेरु।
8	15	तिनी तसारा हत्थ छुऊँ अतै तसारा बुखार उतरी गो; अतै सो उठी करी तसेरी सेवा करना लगी।
8	16	संझा रै टैमैं जैहणै सुरज डूबी गो ता मणु तैस बलै कई मणु जो लैई करी आये जिंआ मन्ज दुष्‍टात्मा थी अतै तिनी आत्मा जो अपणै बचन थऊँ कड़ी दिता, अतै सब बमारा जो ठीक करू।
8	17	ताकि सो वचन जैडा यशायाह भविष्‍यवक्तै बलुरा थु पुरा भोआ कि; “तिनी अप्पु इन्दी कमजोरी जो लैई लैऊ अतै इन्दी बमारी जो चुकी लैऊ।”
8	18	जैहणै यीशुऐ अपणै चौं कनारी मणु री बड़ी भारी भीड़ हेरी ता तिनी चेलै जो गलील झीला रै पारीयें कनारी गाणै रा हुक्म दिता।
8	19	जैहणै सो गाणै री तैयारी करू करदै थियै ता अक्की शास्त्री यीशु बल्लै इच्ची करी बल्लू, “हे गुरू, जैड़ी कड़ी तुसु गाणा, मूँ भी तुन्दै पिचो चलना।”
8	20	यीशुऐ तैस सोगी बल्लू, “लोमड़ी रै रैहणै जो कूड्‍ड भून्दै अतै अम्बरा रै पखेरू रै रैहणै तांई अल्लै भून्दै हिन; पर मणु रै पुत्रा रा कोई रैहणै रा ठकाणा निय्आ।”
8	21	अक्की होरी चेलै तैस सोगी बल्लू, “हे प्रभु, मिन्जो पैहलै घरा जो गाणा देआ, कि मेरै पिता रै मरणै थऊँ बाद तसेरा दाह संस्कार करनै थऊँ बाद तेरै पिचो चलूं”
8	22	यीशुऐ तैस सोगी बल्लू, “तू मेरै पिचो चली पै, अतै आत्मा मन्ज मरूरै जो अपणै मुरदै रा दाह संस्कार करना दे।”
8	23	जैहणै सो किस्ती पुर चढु, ता तसेरै चेलै तैस पिचो चली पै।
8	24	ता, झीला मन्ज अक्क ऐसा बड़ा तूफान आ कि किस्ती लैहरा मन्ज डुबणा लगी, अतै सो सुतुरा थु।
8	25	ता तिन्यै इच्ची करी तैसिओ जगाऊ, अतै बल्लू, “हे प्रभु, असिओ बचा, अहै मरना लगै।”
8	26	तिनी बल्लू, “हे विस्‍वासा मन्ज कमजोर मणुओ, कजो डरदै हिन?” ता तिनी उठी करी तुफान जो झिड़कु, अतै सब शान्त भूच्ची गो।
8	27	ता चेलै हैरानी करीके बलणा लगै, कि “ऐह किना मणु हा, कि तूफान अतै पाणी भी सेरै हुक्मा जो मन्दै हिन।”
8	28	जैहणै सो गदरेनियो रै देशा मन्ज पुजु, ता दोई मणु जिंआ मन्ज दुष्‍टात्मा थी तैसिओ मुळै। सो कब्रिस्तान मन्ज रैहन्दै थियै, सो ऐतनै खतरनाक थियै कि, कोई भी तैस रस्तै मितै ना गान्दा थु।
8	29	ता तिन्यै जोरा सितै हक्क पाई करी बल्लू; “हे परमप्रधान प्रमात्मैं रै पुत्रा, तेरा असु सोगी कै कम? कै तु टैमां थऊँ पैहलै ही असिओ दुख दिणा चली आ?”
8	30	तियां थऊँ कुछ दूरी पुर सूअंरा री गुआली चरू करदी थी।
8	31	दुष्‍टात्मा ऐह बली करी तैस सोगी विनती करना लगी, कि “अगर तु असिओ कढणा चाहन्दा, ता सूअरा री गुआली मन्ज गाणा दे।”
8	32	तिनी तियां सितै बल्लू, “गच्छा!” सो निकळी करी सूअरा मन्ज बड़ी गई, ता सब सूअरा री गुआली झपटी करी पाणी मन्ज पैई गई अतै डूबी मरै।
8	33	गुआलु ऐह हेरी करी नह्ही गै, अतै ग्राँ मन्ज गिचीकरी ऐह सब गल्ला अतै जिंआ मन्ज दुष्‍टात्मा थी तंयारा भी पुरा हाल हुणाई दिता।
8	34	अतै ग्राँ अतै शहरा रै सब मणु यीशु सोगी मिलणा चली आये अतै तैसिओ हेरी विनती करना लगै, कि इन्दै बनै थऊँ बाहर चली गा।
9	1	फिरी सो किस्ती पुर चढ़ी करी पार गो; अतै अपणै नगरा मन्ज आ।
9	2	फिरी मतै मणु अक्क अधरंगी जो मन्जै पुर चुक्की करी तैस बल्लै लैई आये; यीशुऐ तंयारा विस्वास जो हेरी करी, तैस अधरंगी सोगी बल्लू; “हे पुत्र हिम्मत रख; मैंई तेरै पाप माफ करी दितै।”
9	3	अतै हेरा, कई शास्त्री सोचणा लगै, कि “ऐह ता प्रमात्मैं री बुराई करू करदा।”
9	4	यीशुऐ तंयारै मना री गल्ला जो जाणी करी बल्लू, कि “तुहै मणु अपणै मना मन्ज ऐह कजो सोचु करदै हिन?
9	5	कै तुहै ऐह ना जाणदै कि ठीक करनै थऊँ पापा जो माफ करना आसान हा क्ओकि तैतिओ हेरी ना सकदै। पर चंगाई रै कम्मा जो हेरी सकदै हिन कि सो ठीक भूआ कि ना?
9	6	पर ठेरैतांये कि तुसै जाणी लैन कि मणु रै पुत्रा जो धरती पुर पाप माफ करणै रा अधिकार हा।” तिनी अधरंगी सोगी बल्लू उठ “अपणी खाट चुक, अतै अपणै घरा जो चली गा।”
9	7	सो उठी करी अपणै घरा जो चली गो।
9	8	मणु ऐह हेरी करी डरी गै अतै प्रमात्मैं री जय-जयकार करणा लगै जिनी मणु जो ऐसा अधिकार दितुरा हा।
9	9	तैड़ी थऊँ अगो गिचीकरी यीशुऐ मत्ती नां रै अक्की मणु जो चुंगी लैणै बाळी चौकी पुर बैहुरा हेरू, अतै तैस सोगी बल्लू, “मेरै पिचो चली पै।” सो उठी करी तेसेरै पिचो चली पैऊ।
9	10	अतै जैहणै यीशु अतै तसेरै चेलै मत्ती रै घरै खाणा बैईठै ता मतै चुंगी लैणैबाळै अतै पापी इच्ची करी सो भी तियां सोगी खाणा बैईठै।
9	11	ऐह हेरी करी फरीसी तसेरै चेलै सोगी बल्लू; “तुन्दा गुरू चुंगी लैणैबाळै अतै पापी सोगी कजो खान्दा?”
9	12	यीशुऐ ऐह हुणी करी तियां सोगी बल्लू, “बैईद खरै भलै चंगै तांयें ना भुन्दा पर बमारा तांयें भुन्दा।
9	13	ता तुहै गिच्ची करी ठेरा अर्थ सीखी लेआ, कि ‘अऊँ बलिदान ना पर दया चाहन्दा।’ क्ओकि अऊँ जैड़ै अपणै आपा जो धर्मी समझदै हिन तियां जो ना पर पापी मणु जो हैदणा छुरा।”
9	14	ता यूहन्‍ना रै चेलै तैस बलै इच्ची करी बल्लू; “कै बजह हा कि अहै फरीसी ऐतनै ब्रत करदै हिन, पर तेरै चेलै ब्रत ना करदै?”
9	15	यीशुऐ तियां सोगी बल्लू; “कै बराती, जैहणै तक दूल्हा तियां सोगी हा, शोक करी सकदै हिन? पर सो दिन ईणै जैहणै दूल्हा तियां थऊँ अलग करी दिणा, तैस टैमैं तियां ब्रत करणै।”
9	16	कोई भी नोए कपड़ै री टल्ली छकी करी पुराणै कपड़ै मन्ज टल्ली ना लान्दा, क्ओकि नोए कपड़ै सो सब कुछ खिन्जी लैणा, अतै तैस होर छकी गाणा।
9	17	नोआ दाखरस पुराणी खलड़ी मन्ज ना पान्दै; क्ओकि ऐसा करनै थऊँ खलड़ी फटी गाणी, अतै दाखरस निकळी गाणा अतै खलड़ी बर्बाद भूच्ची गाणी, पर नोआ दाखरस नोई खलड़ी मन्ज ही भरदै हिन अतै दोनो बची रैहन्‍दी हिन।
9	18	सो तियां सोगी ऐह बल्लू ही करदा थु, कि हेरा, यहूदी रै सभागार थऊँ अक्क सरदार इच्ची करी तसेरै पैरै पैई करी विनती करना लगू, “मेरी कुल्ळी हबजु ही मरी गई हा, पर चली करी अपणा हत्थ तैहा पुर रख, ता सो जिन्दी भूच्ची गाणीआ।”
9	19	यीशु उठी करी अपणै चेलै समेत तैस सोगी चली पैऊ।
9	20	अतै बत्ता मन्ज, अक्क जनानी जेहा जो बारह साला थऊँ खून चलणै री बमारी थी, अतै सो अपणै मना मन्ज ऐह सोचदी थी, कि “अगर अऊँ तसेरै कपड़ै रै पल्लै जो छुई लैली ता मूँ ठीक भूच्ची गाणा।”
9	21	फिरी तैसै जनानी तसेरै पिचो इच्ची करी यीशु रै कपड़ै रै पल्लै जो छुई लैऊ।
9	22	यीशुऐ फिरी करी तैहा जो हेरू, अतै बल्लू, “पुत्री हिम्मत रख; तेरै विस्वासै तिजो ठीक करूआ।” ता सो जनानी तैहा घड़ी ही ठीक भूच्ची गई।
9	23	जैहणै यीशु तैस सरदारा रै घरै पुजु ता रूणै पिटिणै बाळै री भीड़ अतै हौ हल्ला करदै मणु जो हेरू ता तिनी बल्लू,
9	24	“घिरी गच्छा, कुल्ळी मरूरी निय्आ, पर सोऊ करदी हा।” ऐह हुणी करी सब हासणा लगै।
9	25	पर जैहणै भीड़ कड्ड़ी दिती ता, तिनी अन्दर गिच्ची करी कुल्ळी रा हत्थ पकडु, अतै सो जी भूई।
9	26	ऐसा गल्ला री चर्चा तैस पुरै देशा मन्ज फैली गई।
9	27	जैहणै यीशु तैड़ी थऊँ अगो गो ता दोई अन्धै तैस पिचो ऐह बलदै चली आये, कि “हे दाऊद री सन्तान, असु पुर दया कर!”
9	28	जैहणै सो घरै पुजु, ता सो अन्धै तैस बलै आये, अतै यीशुऐ तियां सितै बल्लू, “कै तुसिओ विस्वास हा, कि अऊँ तिजो ठीक करी सकदा?” तिन्यै तैस सोगी बल्लू, “हा, प्रभु! मिन्जो विस्वास हा तुहै ठीक करी सकदै हिन।”
9	29	ता तिनी तंयारी हाख्री छुई करी बल्लू, “तुन्दै विस्‍वासा रै अनुसार तुहै ठीक भूची गै हिन।”
9	30	अतै तंयारी हाख्री हेरना लगी पैई। यीशुऐ तियां जो टणकाई करी बल्लू, “सावधान, कसी जो ऐसा गल्ला रै बारै मन्ज मत दसदै कि मैंई तुसिओ ठीक करूआ।”
9	31	पर तिन्यै पुरै देशा मन्ज तसेरी चर्चा फैलाई दिती।
9	32	जैहणै सो बाहर चलुरै थियै, ता हेरा, मणु अक्क गूंगै जो जैस मन्ज दुष्‍टात्मा थी तैस बलै लैई आये।
9	33	जैहणै यीशुऐ दुष्‍टात्मा कड्ड़ी दिती, ता गूंगा बलणा लगी पैऊ। अतै भीड़ हैरान भूच्ची करी बलणा लगी, कि “अहै इस्त्राएल मन्ज इन्‍नै कम कदी भी ना हेरै।”
9	34	पर फरीसी बलणा लगै, “ऐह ता शैतान री मदद सोगी दुष्‍टात्मा जो कड़दा।”
9	35	यीशु अतै तसेरै चेलै गलील परदेस रै कई नगरा अतै ग्राँ मन्ज फिरदै रैह। सो यहूदी रै सभागार मन्ज उपदेश करदा रैऊ, अतै प्रमात्मैं रै राज्य रा सुसमाचार प्रचार करदा, अतै हर तरह री बमारी अतै कमजोरी जो दूर करदा रैऊ।
9	36	जैहणै तिनी भीड़ा जो हेरू ता तैसिओ मणु पुर तरस आ, क्ओकि सो तियां भैड़ा सैईयें व्याकुल अतै भटकुरै थियै जंयारा कोई भी पाहल ना भुन्दा।
9	37	ता तिनी अपणै चेलै सोगी बल्लू, “फसल ता बड़ी पक्की गछुरिआ पर कम कमाणै बाळै मजदूर थोड़ै हिन।
9	38	ठेरैतांये बगड़ी रै मालका सितै विनती करा कि सो अपणी फसल कटणै तांयें मजदूर भैजी देय्आ।”
10	1	यीशुऐ अपणै बारह प्रेरिता जो हैदी करी, तियां जो दुष्‍टात्मा जो कढणै रा अधिकार दिता, कि तियां जो कड्ड़ी सकन अतै सब तरह री बमारी अतै सब कमजोरी जो दूर करन।
10	2	अतै बारह प्रेरिता रै नां ऐह हिन पैहला शमौन, जैसिओ पतरस भी बलदै हिन, तसेरा भाई अन्द्रियास; जबदी रा पुत्र याकूब, अतै तसेरा भाई यूहन्‍ना;
10	3	फिलिप्पुस अतै बरतुल्मै थोमा अतै चुंगी लैणै बाळा मत्ती, हलफै रा पुत्र याकूब अतै तद्दै।
10	4	शमौन कनानी, अतै यहूदा इस्करियोती, जिनी तैसिओ पकड़ाई भी दिता थु।
10	5	बारह प्रेरिता जो यीशुऐ ऐह हुक्म दी करी भैजु कि “गैर यहूदी री कनारी मत गान्दै, अतै सामरिया रै कसी भी नगर मन्ज प्रवेश मत करदै।
10	6	पर इस्त्राएल रै घरानै री गवाचुरी भैड़ा बलै ही गच्छैं।
10	7	अतै चलदै चलदै प्रचार करा कि ‘स्वर्गा रा राज्य नेड़ै हा।’
10	8	बमारा जो ठीक करा, मरूरै जो जिय्आ, कोढ़ी जो शुद्ध करा, दुष्‍टात्मा जो कडआ। तुहै मुफ्‍त मन्ज पाऊरा, मुफ्‍त मन्ज ही देय्आ।
10	9	अपणै बटुए मन्ज ना ता सोना, अतै ना रूपियें, अतै ना तांबा रखणा।
10	10	बत्ता तांयें ना झोल्ळी रखा, ना दोई कुरतै, ना जुटै अतै ना ही होट्‌ठी लेय्आ, क्ओकि मजदूर जो तसेरी मजदूरी मुळना चहिन्दीआ।
10	11	“जैस कसी नगर या ग्राँ मन्ज गान, ता पता करा कि तैड़ी कुण विस्‍वासा लायक हा जैहणै तक तैड़ी रैहन तैस बलै ही रेय्आ।
10	12	अतै घरा मन्ज प्रवेश करदै टैमैं तैसिओ आशीष दिन्यै।
10	13	अगर तैस घरा रै मणु योग्य भोलै ता तुन्दी आशीष तियां तक पुजणा पर अगर योग्य ना भोलै ता तुन्दी दितुरी आशीष तुसु बलै ही फिरी ईणिआ।
10	14	अतै जैडा कोई तुसिओ ना ग्रहण करला, अतै तुन्दी गल्ला ना हुणला, तैस घरा या तैस नगर थऊँ नकैन्दै अपणै पैरा री धूड झाड़ी फैकैं।
10	15	अऊँ तुसु सोगी सच बलदा, कि न्याय रै दिन तैस नगर री दशा सदोम अतै अमोरा रै शहरा रै बुरै मणु री दशा थऊँ भी बुरी भुणीआ।
10	16	“हेरा, अऊँ तुसिओ असहाय भैडा साईयें ऐसै मणु रै मन्जै भैजु करदा जैड़ै भेड़िये सांईये खतरनाक हिन। ठेरै तांयें कीड़ै सांई बुद्धिमान अतै कबूतरा सांई भोळै बणा।
10	17	पर मणु थऊँ सावधान रेय्आ, क्ओकि तियां तुसिओ महासभा मन्ज घसिटणा, अतै अपणै सभागार मन्ज कोड़ै मरवाणै।
10	18	तुसै मेरै तांयें हाकमा अतै राजा रै सामणै तियां मणु पुर, अतै गैर यहूदी पुर गवाह भूणै तिकर पुजायै गाणै।
10	19	जैहणै तियां पकड़वाणा ता ऐह चिन्ता मत करदै कि कस तरीकै, या कै बलणा क्ओकि जैडा कुछ तुसु बलणा भोला, सो तैस ही टैमैं तुसिओ दसी दिणा।
10	20	क्ओकि बलणै बाळै तुसै ना हिन, पर तुन्दै पिते री आत्मा तुसु मन्ज बलदा हा।
10	21	“भाई, भाई जो अतै पिते पुत्रा जो, मारणै तांयें पकड़ाणा, अतै बच्चै बाळै माता पिता रै वरोधा मन्ज खड़ी करी तियां जो मरवाई दिणा।
10	22	मेरै नां री बजह थऊँ मणु तुसु सोगी बैर करणा, पर जैस अन्त तक धीरज रखणा उद्धार तसेरा ही भूणा।
10	23	जैहणै सो तुसिओ अक्की नगर मन्ज सतान, ता दूये नगरा जो नह्ही गच्छैं। अऊँ तुसु सोगी सच बलदा, जैहणै तुसू इस्त्राएल रै सबी नगरा मन्ज घुमी बैहणा ता मणु रै पुत्रा चली इणा।
10	24	“चेला अपणै गुरू थऊँ बड़ा निय्आ; अतै ना दास अपणै स्वामी थऊँ।
10	25	चेलै रा गुरू रै, अतै दासा रा स्वामी रै बराबर भूणा ही बड़ा हा। जैहणै तिन्यै घरा रै स्वामी जो शैतान बल्लू ता तसेरै घरावाळै जो कजो ना बललै?”
10	26	“ठेरैतांये तियां थऊँ मत डरदै, क्ओकि कुछ भी छिपुरा निय्आ जैडा खुलणा निय्आ, सब कुछ जैड़ा छिपुरा सो प्रकट भूच्ची गाण।
10	27	जैडा अऊँ तुसु सोगी चुपचाप बलदा जियां मणु नैहरै मन्ज बलदै हिन्‍न, सो उजालै मन्ज बला अतै जैडा कुछ कनै हुणदै हिन, तैतिओ उच्ची जगह थऊँ प्रचार करा।
10	28	जैड़ै शरीरा जो मारदै हिन, पर आत्मा जो ना मारी सकदै, तियां थऊँ मत डरदै पर प्रमात्मैं थऊँ ड़रा, जैडा आत्मा अतै शरीर दूनी जो नरक री अगी मन्ज करी सकदा हा।
10	29	अक्क पैसे री दोई चिड़ी बिकदी हिन? फिरी भी तुन्दा पिता प्रमात्मां जाणदा जैहणै तियां मन्ज अक्क भी पैन्दी हा।
10	30	पर तुन्दै हैरा रै बाळ भी सब गीणुरै हिन।
10	31	ठेरैतांये ड़रा मत; तुन्दी कीमत मती चिड़ी थऊँ बदीकरी हा।”
10	32	“जैस कसी मणु सामणै मिन्जो मनी लैणा, सो मूँ भी स्वर्गा मन्ज बैहुरै अपणै पिते रै सामणै मनी लैणा
10	33	पर जैस कसी मणु सामणै मेरा इन्कार करना मूँ भी तसेरा स्वर्गा मन्ज बैहुरै अपणै पिते रै सामणै इन्कार करना।”
10	34	“ऐह मत समझा, कि अऊँ धरती पुर मणु मन्ज मेल मिलाप करवाणा छुरा; अऊँ मेल मिलाप कराणा ना, पर तलवार चलवाणा छुरा।”
10	35	अऊँ ता छुरा, कि “मणु जो तसेरै पिता थऊँ, अतै कुल्ळी जो तसारी मोआ थऊँ, अतै नूहा जो तसारी हहूआ थऊँ अलग करू।
10	36	मणु रै बैरी तसेरै घरा रै मणु ही भूणै।”
10	37	“जैडा माता या पिता जो मिन्जो थऊँ मता प्यारा जाणदा, सो मेरै लायक निय्आ अतै जैडा दब्बु या कुल्ळी जो मिन्जो थऊँ प्यारा जाणदा सो भी मेरै लायक निय्आ।
10	38	अतै जैडा अपणा क्रूस लैई करी मिन्जो पिचो ना चला सो मेरै चेला ना भुच्‍ची सकदा।”
10	39	“जैडा अपणै प्राण बचांदा, तैस सो खोई दिणै; अतै जैडा मेरी बजह थऊँ अपणै प्राणा जो देला, तैस सो पाणै हिन।
10	40	“जैडा तुसु जो ग्रहण करदा, सो मिन्जो ग्रहण करदा; अतै जैडा मिन्जो ग्रहण करदा, सो मेरै भैजणै बाळै जो ग्रहण करदा।
10	41	जैडा भविष्‍यवक्ता जो भविष्‍यवक्ता जाणी करी ग्रहण करदा, तैस भविष्‍यवक्ता रा इनाम पाणा; अतै जैडा धर्मी जाणी करी धर्मी जो ग्रहण करदा, तैस धर्मी रा इनाम पाणा।
10	42	जैडा कोई ईयां हल्कै थऊँ अक्की जो भी मेरा चेला मनी करी सिर्फ अक्क गलास ठंड़ा पाणी पयांदा, अऊँ तुसु सोगी सच बलदा, तैस अपणा इनाम जरूर पाणा।”
11	1	जैहणै यीशु अपणै बारह प्रेरिता जो ईयां गल्ला री शिक्षा दी बैहू ता सो तैड़ी थऊँ गलील रै नगरा मन्ज उपदेश अतै प्रचार करना चली गो।
11	2	यूहन्‍नै जेला मन्ज मसीह रै कम्मा री खबर हुणी अतै अपणै चेलै जो ऐह पुछणै तांयें तैस बलै भैजु।
11	3	कि “कै इणै बाळा मसीहा तू ही हा जसेरै बारै मन्ज प्रमात्मैं बायदा करूरा या अहै कसकि होरी री भाळ करन?”
11	4	यीशुऐ जवाव दिता “तुहै जैडा कुछ हेरदै अतै हुणदै हिन, सो सब गिच्ची करी यूहन्‍नै जो दसी देय्आ।
11	5	कि अन्धै हेरदै हिन, लट्टै चलदै फिरदै हिन; कोढ़ी ठीक भून्दै हिन, टोणै हुणदै हिन, मुरदै जी भून्दै; अतै कंगाला जो सुसमाचार हुणादै हिन।
11	6	अतै धन्य हिन सो, जैड़ै मिन्जो पुर भरोसा करदै हिन।”
11	7	जैहणै यूहन्‍ना रै चेलै तैड़ी थऊँ चली गै, ता यीशु यूहन्‍ना रै बारै मन्ज मणु सितै बलणा लगा; “तुहै बियावान जगह मन्ज कै हेरना गच्छुरै थियै? कै अक्क मणु जो जैड़ा आसानी सोगी गल्ला बदलदा अतै सरकण्ड़ैं सांईये हव्वा मन्ज हिलदा?
11	8	फिरी तुहै कै हेरना गच्छुरै थियै? कै कोमल कपड़ै लाऊरै मणु जो, हुणा जैडा कोमल कपड़ै लान्दै हिन, सो मैहला मन्ज रैहन्दै हिन।
11	9	ता फिरी कै हेरना गच्छुरै थियै? कै कसकि भविष्‍यवक्ता जो? हाँ; अऊँ तुसु सोगी बलदा, भविष्‍यवक्ता ना पर तैस थऊँ भी बड़ै जो।”
11	10	ऐह तैस यूहन्‍ना रै बारै मन्ज पवित्रग्रन्था मन्ज लिखुरा हा कि : हेर; अऊँ अपणै दूता जो तेरै अगो भैजदा हा, जैस तेरै अगो तिजो तांयें रस्ता तैयार करणा।
11	11	“अऊँ तुसु सोगी सच बलदा, कि जैड़ै जनानी थऊँ पैदा भच्छुरै हिन, तियां मन्ज यूहन्‍ना बपतिस्मा दिणैबाळै थऊँ बड़ा होर कोई भी ना भुआ; पर जैड़ै स्वर्गा रै राज्य मन्ज हल्कै थऊँ हल्का हा सो तैस थऊँ भी बड़ा हा।
11	12	यूहन्‍ना बपतिस्मा दिणैबाळै रै दिना थऊँ अज तक प्रमात्मां रा राज्य तेजी सोगी अगो फैलु करदा, अतै बेरहम मणु तैस पुर कब्जा करनै री कोशिश करदै रैहन्दै हिन।
11	13	यूहन्‍ना तक सब व्यवस्था अतै भविष्‍यवक्ता भविष्‍यवाणी करदै रैह।
11	14	अतै तुहै चाहन ता मनी सकदै हिन कि एलिय्याह जैडा ईणैबाळा थु, सो ऐह ही हा।
11	15	कन्‍ना खोली करी मेरी ऐसा गल्ला हुणी लेय्आ।”
11	16	“अऊँ ऐस टैमां रै मणु री तुलना कस सोगी करू? सो तियां बच्चै सैईये हिन, जैड़ै बजारा मन्ज बैही करी अक्की दूये सितै बलदै हिन।”
11	17	“अहै तुसु तांयें बंसरी बजाई पर तुहै ना नचै; अहै विलाप करू, पर तुहै अपणी हिक्का ना जक्की।”
11	18	“क्ओकि यूहन्‍ना ना ता खान्दा अतै ना पिन्दा थु, पर सो बलदै हिन कि ‘तैस मन्ज दुष्‍टात्मा हा।’
11	19	मणु रा पुत्र खान्दा-पिन्दा आ, अतै सो बलदै हिन कि हेरा, पेटू अतै पियक्कड़ मणु, चुंगी लैणैबाळै अतै पापी रा मित्र हा! पर तैस मणु रै कम्मा रै द्वारा पता लगदा कि सो कैतना धर्मी हा।”
11	20	ता सो तियां नगरा रै मणु जो धिक्कारना लगा, जिंआ मन्ज तिनी मतै सामर्थ रै कम करूरै थियै; फिरी भी तियां नगरा रै मणुऐ अपणा मन ना फिराऊरा थु।
11	21	“हाय, खुराजीन! अतै हाय बैतसैदा शहरा मन्ज रैहणै बाळै मणुओ जैड़ै सामर्थ रै कम तुसु मन्ज करूरै हिन, अगर सूर अतै सैदा मन्ज रैहणै बाळै गैर यहूदी तांई करदा ता तैड़ी रै दुष्‍ट मणु फटै पुराणै कपड़ै लपेटी करी, अतै धूड़ी मन्ज बैही करी, अपणै मना फेरी लैन्दै।” (तैस टैमां रै मणु पच्छतावा करनै तांये ऐसा कम करदै थियै)
11	22	“पर अऊँ तुसु सोगी बलदा; कि न्याय रै दिन तुन्दी दशा थऊँ सूर अतै सैदा री दशा खरी भुणीआ हा।
11	23	अतै हे कफरनहूम रै मणुओ कै तुसिओ स्वर्ग मुळणा? तुसु ता नरका तिकर पुजणा। जैड़ै सामर्थ रै कम तिजो मन्ज करूरै हिन अगर सदोम मन्ज करदै ता, सो अज तक बणी रैहन्दा।
11	24	पर अऊँ तुसु सोगी बलदा, कि न्याय रै दिन तेरी दशा थऊँ सदोम रै देशा री दशा खरी भुणीआ।”
11	25	तैस टैमैं ही यीशुऐ बल्लू, “हे पिता, स्वर्ग अतै धरती रै प्रभु; अऊँ तुन्दा धन्यवाद करदा, कि तुहै ईयां गल्ला जो ज्ञानी अतै समझदारा थऊँ छुपाई रखुरा हा, पर नासमझा पुर प्रकट करूरी हिन।
11	26	हाँ, हे पिता, क्ओकि तुसिओ ऐह ही खरा लगन्दा।”
11	27	“मेरै पिते मिन्जो सब कुछ दितुरा हा अतै पिते रै अलावा कोई ना जाणदा कि पुत्र कुणआ अतै पुत्रा रै अलावा कोई ना जाणदा कि पिता कुणआ अतै सो मणु जाणदा जैस पुर पुत्र प्रकट करना चाह।”
11	28	“हे सब मेहनत करणै बाळै अतै बोझा थलै दबुरै मणुओ, मिंजो बलै अईआ; मूँ तुसिओ आराम दिणा।
11	29	मेरा जुंगळा अपणै ऊपर चुकी लेय्आ; अतै मिन्जो थऊँ सिखा; क्ओकि अऊँ नम्र अतै मना रा दीन हा; अतै तुसु अपणै मना मन्ज आराम पाणा।
11	30	क्ओकि मेरा जुंगळा आसान अतै मेरा बोझ पोला हा।”
12	1	अक्क विश्रामदिन यीशु बगड़ी मितै चलुरा थु, अतै तसेरै चेलै जो भूख लगी अतै सो बगड़ी थऊँ हिल्लै त्रोड़ी त्रोड़ी करी खाणा लगै।
12	2	फरीसी धर्मगुरू ऐह हेरी करी तैस सोगी बलणा लगै, “हेर, तेरै चेलै सो कम करू करदै हिन, जैडा विश्रामदिन करना ठीक निय्आ।”
12	3	तिनी तियां जो जवाव दिता, “कै तुहै ना पढुरा कि जैहणै राजा दाऊद अतै तसेरै साथी भूखै थियै ता तियें कै करू थू?
12	4	सो किआं प्रमात्मैं रै तम्बू मन्ज गिच्ची करी तैड़ी चढ़ाऊरी रोटी खाई, जिंआ जो खाणा ना तैस तांयें अतै ना ही तसेरै चेलै तांयें वल्कि सिर्फ याजका तांयें ठीक थु।
12	5	या कै तुहै व्यवस्था मन्ज ना पढुरा कि याजक विश्रामदिन मन्दरा रै नियमा जो त्रोड़णै पुर भी निर्दोष ही भून्दै हिन।
12	6	पर अऊँ तुसु सोगी सच बलदा, कि ऐड़ी सो हा, जैडा मन्दरा थऊँ भी बड़आ हा।
12	7	अगर तुहै ठेरा अर्थ ना जाणदै कि अऊँ दया थऊँ खुश हा, बलिदान थऊँ ना, अगर तुहै ठेरा अर्थ जाणदै ता तुहै मेरै निर्दोष चेलै जो गुनागार ना ठहरान्दै।
12	8	मणु रा पुत्र ता विश्रामदिन रा भी प्रभु हा।”
12	9	तैड़ी थऊँ चली करी सो यहूदी रै सभागार मन्ज आ।
12	10	अतै हेरा, अक्क मणु थु, जैसेरा हत्थ डुण्ड़ा थु; अतै तिन्यै तैस पुर दोष लाणै तांयें तैस थऊँ पुछु, “कै विश्रामदिन चंगा करना ठीक हा?”
12	11	तिनी तियां सितै बल्लू; “तुसु मन्ज ऐसा कुण हा, जसेरी अक्क ही भैड़ भोआ, अतै सो विश्रामदिन गत्ता मन्ज पैई गच्छा, ता सो तैहा जो गत्ता थऊँ ना नकाळा?
12	12	भला, मणु रा मुल भैड़ा थऊँ कैतना बददी करी हा; ठेरैतांये विश्रामदिन भलाई करना ठीक हा।” ता तिनी तैस मणु सोगी बल्लू “अपणा हत्था अगो कर।”
12	13	तिनी अगो करू, अतै सो फिरी दूये हत्था सैईये ठीक भूच्ची गो।
12	14	ता फरीसी झट बाहर गिच्ची करी सलाह करना लगै कि तसेरा किआं नाश करन?
12	15	ऐह जाणी करी यीशु तैड़ी थऊँ चली गो; अतै मतै सारै मणु तसेरै पिचो चली पै; अतै तिनी सबी जो ठीक करू।
12	16	अतै तियां जो समझाऊ, कि मेरै बारै मन्ज मत दसदै।
12	17	कि जैडा वचन यशायाह भविष्‍यवक्तै बलुरा थु, सो पुरा भोआ :
12	18	“हेरा, ऐह मेरा सेवक हा, जैसिओ मैंई चुनुरा; मेरा प्यारा हा, जैस थऊँ मेरा मन खुश हा मूँ अपणी आत्मा ऐस पुर पाणी आ अतै ऐस गैर यहूदी जो न्याय रा समाचार दिणा।
12	19	ऐस ना लड़ाई करनी हा, अतै ना ही हुड़दगं मचाणा; अतै ना बजारा मन्ज कोई सेरा हल्ला हुणीना।”
12	20	“जैहणै तक सो न्याय री जीत ना करा तैस दरूडूरै सरकण्ड़ैं ना त्रोड़णै अतै ना ही धूआं दिन्दी बत्ती बुझाणी हिन, मतलब तैस कमजोर, मणु रै प्रति दयावान अतै कोमल रैहणा।”
12	21	अतै गैर यहूदी तैस पुर उम्मीद रखणीआ।
12	22	ता मणु अक्की अन्धै-गूंगै जो जैस मन्ज दुष्‍टात्मा थी, तैस बलै लैई आये; अतै तिनी तैसिओ खरा करू; अतै गूंगा बलणा अतै हेरना लगी पैऊ।
12	23	ऐह हेरी करी सब मणु हैरान भूच्ची करी बलणा लगै, “कै ऐह दाऊद री औलाद हा?”
12	24	पर फरीसीये ऐह हुणी करी बल्लू, “ऐह ता दुष्‍टात्मा जो ठेरैतांये नकाळी पाऊ करदा कि ऐह ता शैतान रा दास हा।”
12	25	तिनी तंयारै मना री जाणी करी तियां सितै बल्लू; “जैस कसकि राज्य मन्ज फूट पैई गच्छा, सो उजड़ी गान्दा, अतै कोई नगर या घराना जैस मन्ज फूट भून्दी हा, सो टिक्की ना सकदा।
12	26	अतै अगर शैतान ही दुष्‍टात्मा जो कड़आ, ता सो अपणा ही वरोधी भूच्ची गाणा; फिरी तसेरा राज्य किआं करी बणी रैहणा?
12	27	भला, अगर अऊँ शैतान री मदद सोगी दुष्‍टात्मा जो कड़दा, ता तुन्दै चेलै कसेरी मदद सोगी कड़दै हिन? ठेरैतांये सो ही तुन्दा न्याय करलै।
12	28	पर अगर अऊँ प्रमात्मैं री आत्मा री मदद सोगी दुष्‍टात्मा जो कडदा, ता प्रमात्मैं रा राज्य तुसु बलै ईच्ची पुजुरा हा।”
12	29	या किआं कोई मणु कसकि ताकतवर मणु रै घरा मन्ज घुसड़ीकरी तसेरा घर ना लुटी सकदा जैहणै तक पैहलै सो तैस ताकतवर जो बनी ना लेय्आ अतै तां फिरी सो तसेरा घर लुटी सकदा हा।
12	30	“जैडा मणु विस्वास ना करदा कि अऊँ पवित्र आत्मा री शक्ति सोगी दुष्‍टात्मा जो कड़दा हा सो मेरा विरोधी हा, अतै जैड़ा मणु जो मिन्जो वलै लैईन्दा सो कठेरनै बाळा हा, अतै जैड़ा मणु मेरा चेला ना बणना दिन्दा सो तियां जो मिन्जो थऊँ दूर लैई गान्दा।	WRONG ALIGNMENT
12	31	ठेरैतांये अऊँ तुसु सोगी बलदा, कि मणु रा सब तरह रा पाप अतै बुराई माफ करी दिणिआ, पर जे कोई आत्मा री बुराई करदा ता सो कदी माफ ना भूणा।
12	32	जैस कसी मणु रै पुत्रा रै वरोधा मन्ज बलणा, तसेरा पाप माफ भूच्ची गाणा, पर जैडा कोई पवित्र आत्मा रै वरोधा मन्ज कुछ बलणा, तसेरा अपराध ना ता ऐस लोक मन्ज ना ही परलोक मन्ज माफ भूणा।”
12	33	“अगर रूखा जो खरा बलदै हिन ता तसेरै फळा जो भी खरा बला; या रूखा जो निकम्मा बलदै हिन, ता तसेरै फळा जो भी निकम्मा बला, क्ओकि रूखा री पछैण फळा सोगी ही भुन्दी हा।
12	34	हे कीड़ै सांईये जहरीलै मणुओ, तुहै बुरै भूच्ची करी किआं खरी गल्ला करी सकदै हिन? क्ओकि जैडा मना मन्ज भरूरा सो ही मुँहा पुर इन्दा हा।
12	35	भला मणु भलै मना रै भण्ड़ारा थऊँ भली गल्ला कड़दा हा; अतै बुरा मणु बुरै भण्ड़ारा थऊँ बुरी गल्ला कड़दा हा।
12	36	अतै अऊँ तुसु सोगी बलदा, कि जैड़ी जैड़ी निकम्मी गल्ला मणु बलणी हिन, न्याय बाळै दिन हर अक्क गल्ला रा लेखा दिणा पैणा।
12	37	क्ओकि तू अपणी गल्ला री ही बजह थऊँ निर्दोष अतै दोषी ठहराया गाणा।”
12	38	ता कैतनै शास्त्री अतै फरीसीये तैस सितै बल्लू, “हे गुरू, अहै तुसु थऊँ अक्क चमत्कार हेरना चाहन्दै हिन।”
12	39	तिनी जवाव दिता, “ऐस युगा रै बुरै अतै अविस्वास योग्य मणु चिन्ह तोपदै हिन; पर योना भविष्‍यवक्ता सोगी जैड़ा भूआ तैतिओ छडी होर कोई भी चिन्ह तियां जो ना हुजणा।
12	40	जिआं योना त्राई रात दिन पाणी मन्ज मच्छी रै पेटा मन्ज रैऊ, तियां ही मणु रा पुत्र भी त्राई राती दिन धरती रै अन्दर रैहणा।
12	41	नीनवे शहर रै मणु न्याय बाळै दिन ऐस युगा रै मणु सोगी उठी करी तियां जो दोषी ठहराणा, क्ओकि तियें योना रा प्रचार हुणी करी, मन फिराऊरा थु। अतै हेरा, ऐठी ता सो हा जैडा योना थऊँ भी बड़ा हा, फिरी भी तुहै मन फेराणै थऊँ इन्कार करदै हिन।
12	42	दक्षिण दिशा री राणी न्याय बाळै दिन ऐस युगा रै मणु सोगी उठी करी तियां जो दोषी ठहराणा, क्ओकि सो राजा सुलैमान रा ज्ञान हुणनै तांयें दूर देशा थऊँ छुरी थी, अतै हेरा, ऐड़ी ता कोई सुलैमान थऊँ भी बड़ा हा, फिरी भी तुहै मन फेराणै थऊँ इन्कार करदै हिन।”
12	43	“जैहणै कोई दुष्‍टात्मा मणु थऊँ नकैई गान्दी ता सो सुनसान जगह मन्ज आराम करणा तोपदी हिन, पर जगह ना मुळदी।
12	44	ता बलदी हा, ‘मूँ तैस ही मणु मन्ज जैड़ी थऊँ अऊँ नकैऊरी थी, फिरी गाणा।’ अतै इच्ची करी तैस मणु री जिन्दगी जो खाली घरा सांईयै साफ सुथरा अतै सजुरा सजाऊरा पान्दी हा।
12	45	ता सो गिच्ची करी अपणी सोगी होर सत दुष्‍टात्मा जो लैई इन्दीआ, अतै सो सब तैस मन्ज वास करदी हिन, तैस मणु री हालत पैहली हालति थऊँ भी होर खराब भूच्ची गान्दी हा; ऐस युगा रै बुरै मणु री हालत भी इन्‍नी ही भुणीआ।”
12	46	जैहणै सो भीड़ सोगी गल्ल करू ही करदा थु, ता तसेरी माता अतै हल्का भाई बाहर खडुरै थियै, सो तैस सोगी मुळणा चाहन्दै थियै।
12	47	कुणकी तैस सोगी बल्लू; “गुरू तुन्दी माता अतै भाई बाहर खडुरै हिन, अतै तुसु सोगी कणैणा चाहन्दै हिन।”
12	48	ऐह हुणी करी तिनी जवाव दिता; “कुण हा मेरी माता? अतै कुण हा मेरा भाई?”
12	49	अपणै चेलै री कनारी इशारा करीके बल्लू, “हेरा, मेरी माता अतै मेरै भाई ऐह हिन।
12	50	क्ओकि जैडा कोई मेरै स्वर्गीय पिता री मर्जी पुर चलला, सो ही मेरा भाई, बैहण अतै माता हा।”
13	1	तैस ही दिन यीशु घरा थऊँ निकळी करी झीला रै कनारै गिच्ची बैईठा।
13	2	अतै तैस बलै ऐसी भीड़ किटठी गई कि सो किस्ती पुर चढ़ी गो, अतै पुरी भीड़ कनारै पुर खड़ी रैई।
13	3	अतै तिनी उदाहरण मन्ज तियां सितै मती सारी गल्ला करी “अक्क बी बाणैबाळा बी बाणा निकळू।
13	4	बान्दै टैमैं कुछ बी बता रै कनारै पै अतै पखेरू इच्ची करी सो चुगी लै।
13	5	कुछ बी पथरीली जमीना पुर पै, जैड़ी तियां जो मिट्टी ना मुळणै री बजह थऊँ झट जमीं पै।
13	6	पर सुरज निकळणै री बजह थऊँ सो फूकी गै।
13	7	कुछ बी झिन्ड़ा मन्ज पै पर झिन्ड़ै सो दबाई दितै।
13	8	पर कुछ बी खरी जमीना पुर पै, अतै फळी पै, कोई सौ गुणा, कोई सठ गुणा, अतै कोई तीह गुणा।
13	9	कन्‍ना खोली करी मेरी ऐसा गल्ला हुणी लैन।”
13	10	चेलै तैस बलै इच्ची करी बल्लू, “तुहै मणु सोगी उदाहरण मन्ज गल्ला कजो करदै?”
13	11	तिनी जवाव दिता, “तुसिओ स्वर्गा रै राज्य रै भेदा री समझ दितुरी हा, पर तियां जो ना।
13	12	क्ओकि जैड़ा मेरी शिक्षा जो हुणदै अतै समझदै हिन तियां जो होर समझ दिणिआ, पर जैड़ी ना हुणदै ता तियां बलै जैड़ी समझ हा सो भी तियां थऊँ लैई लैणीआ।”
13	13	अऊँ ईयां सितै उदाहरण मन्ज गल्ला ठेरैतांये कणैन्दा कि ऐह हेरी करी भी समझी ना पान अतै हुणी करी भी ना समझन; ऐसा ना भोआ कि ऐह समझन।
13	14	इन्यारै वारै मन्ज यशायाह री ऐह भविष्‍यवाणी पुरी भुन्दी हा: “तुसु कना थऊँ हुणना पर समझणा निय्आ; अतै हाख्री हेरना पर तुसिओ ना हुजणा।”
13	15	“क्ओकि ईयां मणु रा मन मोटा भूच्ची गच्छुरा, अतै ऐह कना रा उच्चा हुणदै अतै इन्यै अपणी हाख्री बन्द करी लैऊरी।” “करखी ऐसा ना भोआ कि ऐह हाख्री सितै हेरन, कना सितै हुणन, अतै मना मन्ज समझन, अतै मना फेरन अतै अऊँ ईयां जो ठीक करूं।”
13	16	“पर धन्य हिन तुन्दी हाख्री जैड़ी मेरै करूरै कमां जो हेरदी हिन अतै धन्य हिन तुन्दै कन जैड़ै मेरा कणैऊरा हुणदै हिन।
13	17	क्ओकि अऊँ तुसु सोगी सच बलदा कि मतै सारै भविष्‍यवक्तै अतै धर्मीये चाऊ कि जैड़ी गल्ला तुहै हेरू करदै सो भी हेरन पर सो ना हेरी सकै; अतै जैड़ी गल्ला तुहै हुणदै सो भी हुणन, पर सो ना हुणी सकै।”
13	18	“अबै तुहै बी बाणैवाळै रै उदाहरण रा अर्थ हुणा।
13	19	जैडा कोई प्रमात्मैं रा वचन हुणी करी ना समझदा, तसेरै मना मन्ज जैडा कुछ बाऊ, तैतिओ शैतान इच्ची करी लैई गान्दा। ऐह सो बी हा जैडा बत्ता रै कनारै मन्ज बाऊ थु।
13	20	अतै जैड़ै पथरीली जमीना मन्ज बाऊ, ऐह सो हिन, जैड़ै वचन हुणी करी झट खुशी सोगी मनी लैन्दा।
13	21	पर ऐह अपणै दिला मन्ज गहरी जड़ा ना रखणै री वजह थऊँ थोड़ै ही दिना रा विस्वासी हा अतै जैहणै सताव या क्‍लेश इन्दा ता सो प्रमात्मैं रै वचना पुर विस्वास करनै थऊँ फिरी गान्दै हिन।
13	22	जैडा बी झिन्ड़ा मन्ज पैऊरा, ऐह तियां मणु सांईयै हिन जैड़ै वचन हुणदै पर ऐस संसारा री चिन्ता अतै धन रा धोखा वचन जो दबी दिन्दा, अतै सो फलदा निय्आ।
13	23	जैडा बी खरी जमीना पुर पैऊ, ऐह सो हिन, जैड़ै वचन जो हुणी करी समझदा अतै फलदा; कोई सौ गुणा, कोई सठ गुणा, अतै कोई तीह गुणा।”
13	24	यीशुऐ तियां जो अक्क होर उदाहरण हुणाऊ “स्वर्गा रा राज्य तैस किसाना साईये हा जिनी अपणी बगड़ी मन्ज कणका रा खरा खरा बी बाऊ।
13	25	पर जैहणै मणु सोई गै ता बैरी इच्ची करी कणका री बीआ मन्ज जंगली बी फड़ाई गै।
13	26	जैहणै बी लूंगी पैऊ अतै हिल्लै आये ता जंगली बीया रै पोधै भी हुजै।”
13	27	ऐह हेरी करी मालका सोगी नौकरै बल्लू, “हे स्वामी, कै तुहै अपणी बगड़ी मन्ज खरा बी ना बाऊरा थु? फिरी जंगली दाणै रै पोधै तैत मन्ज कंऊ आये?”
13	28	तिनी तियां सितै बल्लू, “ऐह कसकि बैरी रा कम भूणा। नौकरै तैस सोगी बल्लू, कै तुन्दी इच्छा हा, कि अहै गिचीकरी जगंली दाणै जो बीणी लैन?”
13	29	तिनी बल्लू, “ना ऐसा मत करदै, ऐसा ना भोआ कि जंगली पोधै जो बीणदै बीणदै तुहै कणका जो भी पुट्टी दीन।
13	30	वढाई तक दूनी जो सोगी सोगी मोटिणा देय्आ, अतै कटनी रै टैमैं कटणैवाळै जो मूँ बलणा कि पैहलै जंगली दाणै रै पोधै बीणीकरी तियां जो फुक्णै तांयें बनी लेय्आ, अतै कणका जो मिन्जो तांयें मेरै पेडू मन्ज इकट्ठा करा।”
13	31	तिनी तियां जो अक्क होर उदाहरण हुणाऊ “स्वर्गा रा राज्य राई रै दाणै रै बराबर हा, जिनी किसाने अपणी जमीना मन्ज तैतिओ बाई दिता।
13	32	सो सबी बीआ मन्ज हल्का ता भून्दा पर जैहणै मोट्टिन्दा ता सब साग-पात थऊँ बड़ा भून्दा; अतै इन्‍ना रूख भूच्ची गान्दा कि अम्बरा रै पखेरू भी तठेरी छाई मन्ज अपणा बसेरा करदै हिन।”
13	33	तिनी अक्क होर उदाहरण हुणाऊ “स्वर्गा रा राज्य तैस खमीरा साईये हा जैसिओ अक्की जनानी लगभग तीह किलो आटै मन्ज मलाई दिता अतै फूली करी सो सब आटा खमीर भूच्ची गो।”
13	34	ऐह सब गल्ला यीशुऐ उदाहरण मन्ज मणु सितै बली, अतै सो अपणी सब गल्ला उदाहरण मन्ज ही बलदा थु,
13	35	कि जैडा वचन भविष्‍यवक्तै बलुरा थु सो पुरा भोआ : “मूँ उदाहरण मन्ज गल्ला करनी मूँ तियां गल्ला जो जैड़ी संसार मन्ज उत्पति थऊँ गुप्त रैई प्रकट करणा।”
13	36	ता सो तैहा भीड़ा जो छड़ी करी घरा मन्ज आ, अतै तसेरै चेलै इच्ची करी तैस सोगी बल्लू, “बगड़ी रै जंगली बीआ रा उदाहरण असिओ समझाई दे।”
13	37	तिनी तियां जो जवाव दिता, “खरै बी बाणैबाळा मणु रा पुत्र हा।
13	38	बगड़ी ऐह संसार रै मणु हिन, खरा बी सो मणु हिन जियां पुर प्रमात्मां राज्य करना चाहन्दा, अतै जंगली बी शैतान री सन्तान हा।
13	39	जिनी बैरीये तैसिओ वाऊ सो शैतान हा; कटनी संसार रा अन्त हा, अतै कटणैवाळै स्वर्गदूत हिन।”
13	40	“अतै जिंआ जंगली बी बीणदै अतै फुकदै हिन तियां ही संसार रै अन्त मन्ज भूणा।
13	41	मणु रै पुत्रा अपणै स्वर्गदूता जो भैजणा, अतै तियां तसेरै राज्य थऊँ सब पाप करणै बाळै अतै पाप करवाणै बाळै जो नकाळी दिणा।
13	42	अतै स्वर्गदूता तियां जो अगी रै कुण्ड़ा मन्ज पाई दिणा, जैड़ी रूणा अतै दन्द पीणै हिन।
13	43	तैस टैमैं धर्मी अपणै पिता रै राज्य मन्ज सुरजा साई चमकणा। कन्‍ना खोली करी ईयां गल्ला हुणी लेय्आ।”
13	44	“स्वर्गा रा राज्य तैस बगड़ी मन्ज छिपुरै धना साईये हा, जैडा कसकि मणु जो मूळु अतै तिनी भी सो छुपाई दिता, अतै खुशी सितै अपणा सब कुछ बेची दिता अतै तैसा बगड़ी जो खरीदी लैऊ।”
13	45	“स्वर्गा रा राज्य तैस अक्क व्यपारी साईये हा जैडा सुच्चै मोति री खोज मन्ज थु।
13	46	जैहणै तैसिओ सो किमती मोति मूळु ता तिनी अपणा सब कुछ बेची दिता अतै तैसिओ खरीदी लैऊ।”
13	47	“स्वर्गा रा राज्य तैस बड़ै जाळा साईये हा जैडा समुंद्र मन्ज पाऊ, अतै हर तरह री मछली जो लैई आ।
13	48	अतै जैहणै जाल भरी गो, ता मछुआरै तैसिओ कनारै पुर खिन्जी लैई आये, अतै बैही करी खरी खरी मच्छली ता भान्डै मन्ज कठेरी अतै बेकार फैंकी दिती।
13	49	संसारा रै अन्त मन्ज ईयां ही भूणा। स्वर्गदूता इच्ची करी दुष्‍टा मणु जो धर्मी मणु थऊँ अलग करना,
13	50	अतै तियां दुष्‍ट मणु जो अगी रै कुण्ड़ा मन्ज पाणा, जैड़ी रूणा अतै दन्द पिणा ही भूणा।”
13	51	“कै तुहै ऐह सब गल्ला समझी?” तिन्यै बल्लू, “हाँ।”
13	52	यीशुऐ तियां सितै बल्लू, “ठेरैतांये हर अक्क शास्त्री जैडा स्वर्गा रै राज्य रा चेला बणुरा, सो तैस घरा रै मुखिया साईयें हा जैडा अपणै भण्ड़ारा थऊँ नोई अतै पुराणी चिजा कड़दा।”
13	53	जैहणै यीशु ऐह सब उदाहरण कणैई बैहु, ता तैड़ी थऊँ चली गो।
13	54	अतै अपणै नगरा मन्ज इच्ची करी यहूदी रै सभागार मन्ज उपदेश दिणा लगु कि हुणनैबाळै हैरान भूच्ची करी बलणा लगै, “ऐसिओ ऐह ज्ञान अतै सामर्थ रै कम कंऊ आये?
13	55	अहै जाणदै ऐह ता तरखाण हा, अतै कै सेरी मोआ रा नां मरियम अतै सेरै भाई रै नां याकूब, यूसुफ, शमौन अतै यहूदा नियां?
13	56	अतै कै सेरी सब बैहणी इन्दै मन्जै ना रैहन्‍दी? फिरी ऐसिओ ऐह सब कंऊ मूळु?”
13	57	ऐस तरीकै तिन्यै तैस पुर विस्वास ना करू, पर यीशुऐ तियां सितै बल्लू, “भविष्‍यवक्ता रा अपणै देशा अतै अपणै घरा जो छड़ी करी बाकी सबी जगह आदर भून्दा हा।”
13	58	अतै तिनी तैड़ी तंयारै अविस्वास री वजह थऊँ मतै सामर्थ रै कम ना करै।
14	1	तैस टैमैं गलील परदेस रै हेरोदेस रा शासन थू अतै तिनी अपणै भाई फिलिप्पुस री घरावाळी हेरोदियास सोगी बैह करूरा थू।,
14	2	बपतिस्मा दिणैबाळै यूहन्‍नै तैस सोगी बलुरा थु कि “भाई री घरावाळी जो रखणा तिजो तांयें ठीक निय्आ” ता तिनी तैसिओ जेला मन्ज पाई दितुरा थू।
14	3	ता हेरोदेस यूहन्‍ना जो मारणा ता चाहन्दा थु, पर मणु थऊँ डरदा थु क्ओकि सो तैसिओ भविष्‍यवक्ता मन्दै थियै।
14	4	पर जैहणै हेरोदेस रा जन्मदिन आ, ता हेरोदियास री कुल्ळी हेरोदेस रै जन्मदिना रै जशना मन्ज नची करी हेरोदेस जो खुश करू।
14	5	ता तिनी तैहा सितै सौगन्द खाई करी वचन दिता कि, “तु जैडा कुछ मंगली, अऊँ तिजो दिला।”
14	6	तैहै अपणी माता रै बहकाणै पुर बल्लू कि, “मिन्जो यूहन्‍ना बपतिस्मा दिणैबाळै रा सिर थाळा मन्ज ऐठीये ही मँगवाई देय्आ।”
14	7	हेरोदेस दुखी भूआ, पर अपणी सौगन्द री बजह थऊँ, अतै अपणै सोगी बैहुरै मणु री बजह थऊँ, हुक्म दिता कि; दि देय्आ।
14	8	अतै तिनी जेला मन्ज ही सपाई भैजी करी यूहन्‍ना रा सिर कटवाई दिता;
14	9	अतै तसेरा सिर थाळा मन्ज रखी करी अन्दा अतै कुल्ळी जो दी दिता, तैतिओ सो अपणी माता बलै लैई गई।
14	10	ता यूहन्‍ना रै चेलै आये अतै तसेरी लाशा जो लैई गै अतै दब्बी दिता, अतै गिचीकरी यीशु जो ऐह खबर दिती।
14	11	तैस टैमैं हेरोदेसे यीशु री चर्चा हुणी,
14	12	अतै अपणै सेवका जो बल्लू, “ऐह यूहन्‍ना बपतिस्मा दिणैबाळा हा! कै सो मरूरै थऊँ जी भूआ, ठेरैतांये तैस मन्ज शक्ति भरै कम प्रकट भूचु करदै हिन।”
14	13	जैहणै यीशुऐ ऐह हुणु ता सो किस्ती पुर चढ़ी करी कसकि सुनसान जगहा जो, एकान्त मन्ज चली गो। मणु ऐह हुणी करी नगरा नगरा थऊँ पैदल ही तसेरै पिचो चली पे।
14	14	तिनी सो भीड़ हेरी अतै तियां पुर तरस खाऊ, अतै तियां मन्ज बमारा जो ठीक करू।
14	15	जैहणै सँझ भूई ता तसेरै चेलै तैस बलै इच्ची करी बलणा लगै, “ऐह अक्क सुनसान जगह हा अतै देर भी भूचु करदी हा; मणु जो भैजी दिन्दै कि ऐह ग्राँ मन्ज गिच्ची करी अपणै तांयें खाणै जो लैईन।”
14	16	पर यीशुऐ चेलै सितै बल्लू, “ईआंरा गाणा जरूरी निय्आ! तुहै ही ईयां तांयें खाणै जो देय्आ।”
14	17	चेलै यीशु सोगी बल्लू, “असु बलै पँज रोटी अतै दूँ मछली जो छड़ी करी होर कुछ भी निय्आ।”
14	18	तिनी बल्लू, “तियां जो मिन्जो बलै लैई अईआ।”
14	19	ता तिन्यै मणु जो घा पुर बैहणै जो बल्लू, अतै तियां पँज रोटी अतै दूँ मछली जो लैऊ; अतै स्वर्गा री कनारी हेरी करी धन्यवाद करू अतै रोटी त्रोड़ी त्रोड़ी करी चेलै जो दिती, अतै चेलै मणु जो दिन्दै गै।
14	20	जैहणै सब खाई करी रजी गै ता चेलै बचुरी टुकड़ै री रोटी री बारह टोकरी चुकी।
14	21	अतै खाणैबाळै मन्ज जनानी अतै बच्चै जो छड़ी करी लगभग पँज हजार सिर्फ मर्द ही मर्द थियै।
14	22	ता, जैहणै तक कि यीशु मणु थऊँ विदा लैन्दा, तिनी झट अपणै चेलै जो किस्ती पुर चढ़णै तांयें मजबुर करू कि सो पैहलै पारा जो चली गान
14	23	सो मणु थऊँ विदा लैई करी, प्रार्थना करना अलग पहाड़ा पुर चली गो; अतै सँझा सो तैड़ी अकेला थु।
14	24	तैहणै तक किस्ती झीला री लैहरा मन्ज डगमगाऊ करदी थी, क्ओकि सामणै थऊँ हवा लगू करदी थी।
14	25	यीशु राती रै चोथै पैहरै झीला पुर चलदा चलदा तियां बलै आ।
14	26	चेलै तैसिओ झीला पुर चलदै हेरी करी ड़री गै। अतै बलणा लगै, “ऐह भूत हा।” अतै ड़रा रै लेरा पाणा लगै।
14	27	ता यीशुऐ झट तियां सितै गल्ला करी अतै बल्लू, “हिम्मत रखा! अऊँ हा ड़रा मत!”
14	28	पतरसे जवाव दिता, “हे प्रभु, अगर तुहै हिन ता, मिन्जो पाणी पुर चली करी अप्पु बलै ईणा देय्आ।”
14	29	यीशुऐ वलु, “अई” ता पतरस किस्ती थऊँ ओसी करी पाणी मन्ज चलना लगा।
14	30	पर जैहणै पतरसै तेज हवा री कनारी ध्यान करू ता सो ड़री गो, अतै जैहणै डुबणा लगा ता लेरा पाणा लगा, “हे प्रभु, मिन्जो बचा!”
14	31	यीशु झट अपणा हत्थ अगो करी कै तैसिओ पकड़ी लैऊ अतै तिनी बल्लू, “हे थोड़ा विस्वास रखणै बाळै, तू कजो शक करदा हा?”
14	32	जैहणै सो किस्ती पुर चढ़ी गै, ता हवा रूकी गई।
14	33	ऐह हेरी करी जैड़ै किस्ती पुर थियै, तैसिओ प्रणाम करीके बलणा लगै, “सच मन्ज ही तू प्रमात्मैं रा पुत्र हा।”
14	34	सो गलील झीला पार गन्नेसरत नां रै ग्राँ मन्ज पुजै।
14	35	तैड़ीआ रै मणुऐ तैसिओ पछैणी लैऊ अतै अखै-ब्रखा रै सब देशा मन्ज समाचार भैजु, अतै सब बमारा जो तैस वलै लैई आये,
14	36	अतै तैस सोगी विनती करणा लगै कि सो तियां जो अपणै कपड़ै रै पल्लै जो छुणा दे, अतै जैतणै तैसिओ छुन्दै गै सो सब ठीक भून्दै गै।
15	1	तैहणै यरूशलेम थऊँ कुछ फरीसी अतै शास्त्री यीशु बलै इच्ची करी बलणा लगै,
15	2	“तुन्दै चेलै स्याणै रै रीति रवाजा जो कजो टालदै हिन, ऐह बिना हत्थ धोऐ रोटी खान्दै हिन?”
15	3	तिनी जवाव दिता, “तुहै अपणै रीति रवाजा जो मनणै तांयें प्रमात्मैं रै हूक्मा टालदै हिन?
15	4	क्ओकि प्रमात्मैं बलुरा कि, ‘अपणै माता पिता रा आदर करना’, अतै ‘जैडा कोई अपणै माता पिता जो बुरा बल्ला, सो मारया गच्छा।’
15	5	पर तुहै मणु जो बलदै हिन कि तुहै अपणै माता पिता जो बल्ला कि जैड़ी मदद अहै करी सकदै थियै सो अबै प्रमात्मैं सोगी करनै रा वायदा करू हा।
15	6	ता सो अपणै पिता रा आदर ना करदै, ऐस तरीकै तुहै भी अपणै नियमा मुताबक प्रमात्मैं रा वचन टाळी दिन्दै हिन।”
15	7	“हे कपटिओ, यशायह ऐह भविष्‍यवाणी तुन्दै बारै मन्ज ठीक ही करूरी हा” कि :
15	8	“ऐह मणु लवड़ा थऊँ ता मेरा आदर करदै हिन, पर तंयारा मन मिन्जो थऊँ दूर रैहन्दा।
15	9	अतै ऐह बेकार मन्ज मेरी पूजा करदै हिन, क्ओकि मणु री व्यवस्था जो धर्मा रा उपदेश बणाई करी सखादैं हिन।”
15	10	ता तिनी मणु जो अप्पु बलै हैदी करी बल्लू, “हुणा, अतै समझा
15	11	जैडा मूँहा मन्ज गान्दा, सो मणु जो अशुद्ध ना करदा, पर जैडा मूँहा थऊँ नकैन्दा, सो ही मणु जो अशुद्ध करदा।”
15	12	ता चेलै इच्ची करी तैस सोगी बलणा लगै, “कै तुहै जाणदै कि फरीसी ऐह गल्ल हुणी करी तुसु थऊँ नराज भुऐ?”
15	13	तिनी बल्लू, “हर पौधा जैडा मेरै स्वर्गीय पिते ना लाऊरा, पुट्टी दिणा।
15	14	तियां जो गाणा देय्आ ऐह अंधे रस्तै दसणै बाळै हिन अतै अंधा अगर अंधे जो रस्ता दसणा लगा, ता दूनी ही गत्ता मन्ज पैई गाणा।”
15	15	ऐह हुणी करी पतरसे तैस सोगी बल्लू, “ऐह उदाहरण असिओ भी समझाई दे।”
15	16	तिनी बल्लू, “कै तुहै हालि भी नासमझ हिन?
15	17	कै तुहै ना जाणदै कि जैडा कुछ मूँहा मन्ज गान्दा सो पेटा मन्ज पैन्दा अतै शौच मितै नकैई गान्दा?
15	18	पर जैडा कुछ मूँहा थऊँ निकळदा, सो मना थऊँ निकळदा, अतै सो ही मणु जो अशुद्ध करदा हा
15	19	क्ओकि मना थऊँ बुरै-बुरै विचार, व्यभिचार, चोरी, हत्या, दूये री जनानी रै बारै मन्ज गलत सोच, अतै निन्दा निकळदी हा।
15	20	ऐह सो ही गल्ला हिन जैड़ी मणु जो अशुद्ध करदी हिन, पर हत्थ धोऐ बगैर खाणा मणु जो अशुद्ध ना करदा।”
15	21	यीशु तैड़ी थऊँ नकैई करी सूर अतै सैदा रै परदेसा जो गो।
15	22	अतै हेरा, तैस देशा री अक्क कनानी जनानी आई अतै जोरा सितै बलणा लगी, “हे प्रभु, दाऊद री सन्तान मिन्जो पुर दया कर। मेरी कुल्ळी बुरी तरह थऊँ दुष्‍टात्मा मन्ज हा।”
15	23	पर तिनी कुछ भी जवाव ना दिता। चेलै तैस वलै इच्ची करी बलणा लगै, “ऐसा जो दूर करी दे क्ओकि ऐह बकदी-बकदी इन्दै पिचो लगुरी हा।”
15	24	पर तिनी तियां सितै बल्लू, “अऊँ सिर्फ इस्त्राएल रै घरानै री गवाचुरी भैड़ा तांयें ही भैजुरा।”
15	25	पर सो आई अतै तसेरै पैरै पैई करी बलणा लगी, “प्रभु, मेरी मदद कर।”
15	26	तिनी तैहा सोगी बल्लू, “बच्चै री रोटी लैई करी कुत्रा अगो पाणा ठीक निय्आ।”
15	27	ऐह हुणी करी तैहै जनानी बल्लू, “हाँ प्रभु, पर कुत्र भी ता मालका रै मेजा थऊँ थलै पैऊरी चूर-चारा खान्दै हिन।”
15	28	ता यीशुऐ बल्लू, “हे जनानी, तेरा विस्वास बड़ा हा। जिंआ तू चाहन्दी हा तियां ही तिजो तांयें भोआ।” तसारी कुल्ळी तैहणै ही ठीक भूच्ची गई।
15	29	तैड़ी थऊँ चली करी यीशु गलील री झीला रै कनारै गो अतै तैड़ी पहाड़ा पुर बैही गो।
15	30	ता मती भारी भीड़ तैस बलै आई, सो अपणै सोगी लंगड़ै, लूले, अन्धै, गूंगै अतै मतै सारै होर मणु जो भी लैई करी आये, तियां जो तसेरै पैरा मन्ज रखी दिता ता यीशुऐ तियां जो ठीक करू।
15	31	ठेरैतांये जैहणै भीड़ै हेरू कि गूंगै बलणा लगै, टूण्ड़ै ठीक भूए, लंगड़ै चलना लगै अतै अन्धै हेरना लगै ता सो हैरान भूए ता तिन्यै इस्त्राएल रै प्रमात्मैं री महिमा करी।
15	32	यीशुऐ अपणै चेलै जो हैदी करी बल्लू, “मिन्जो ऐसा भीड़ा पुर तरस इच्छु करदा, क्ओकि ऐह मणु त्राई दिन थऊँ मेरै सोगी हिन। अतै ईयां बलै खाणै जो कुछ भी निय्आ, अऊँ ईयां जो भूखै ना भैजणा चाहन्दा, करखी ऐसा ना भोआ कि ऐह रस्तै मन्ज ही बेहोश भूच्ची गान।”
15	33	चेलै तैस सोगी बल्लू, “अहै ऐस सुनसान जगह मन्ज ऐतनै मणु जो खाणै तांयें कंऊ लैईन?”
15	34	यीशुऐ तियां जो बल्लू, “तुसु बलै कैतनी रोटी हिन?” तियें बल्लू, “सत, अतै थोड़ी जिनी मछली।”
15	35	ता तिनी तैहा भीड़ जो जमीना पुर बैहणै रा हूक्म दिता।
15	36	फिरी तिनी सत रोटी अतै मछली जो लैई करी धन्यवाद करी कै त्रोड़ी अतै चेलै जो दिन्दा गो, अतै चेलै भीड़ा जो।
15	37	सो सब खाई करी रजी गै अतै चेलै बचुरै टुकड़ै री सत टोकरी भरी करी चुकी।
15	38	जैतनै सो खाई तियां मन्ज जनानी अतै बच्चै जो छड़ी करी चऊर हजार मणु थियै।
15	39	ता सो भीड़ा थऊँ विदा लैई करी किस्ती पुर चढ़ी गो अतै मगदन देश रै इलाकै मन्ज आ।
16	1	फरीसी अतै सदूकि तैस बलै इच्ची करी तैसिओ परखणा लगै तिनी बल्लू, “असिओ स्वर्गा रा कोई चमत्कार दस।”
16	2	यीशुऐ भीड़ा सितै बल्लू, “जैहणै संझ भून्दी हा ता तूहै बलदै हिन जे, मौसम खरा रैहणा, क्ओकि अम्बर लाल हा,
16	3	अतै भ्यागा, अज तूफान ईणा, क्ओकि अम्बर लाल अतै ड़रावना हा। तुहै अम्बरा रै वदलाव जो पछैन्दै हिन, पर टैमां रै चिन्ह जो ना पछैन्दै?
16	4	दुष्‍ट अतै विस्वास ना करनै बाळै मणु चमत्कार हेरना चाहन्दै हिन, पर योना रै चमत्कार जो छड़ी होर कोई चमत्कार ना दसणा हा।” फिरी सो तियां जो छड़ी करी चली गो।
16	5	अतै चेलै पार गान्दै टैमैं रोटी लैणा भुली गै थियै।
16	6	यीशुऐ तियां सितै बल्लू, हेरा; “फरीसी अतै सदूकि रै खमीरा थऊँ चौकनै रेय्आ।” “ठेरा अर्थ ऐह हा कि तुहै तंयारी गलत शिक्षा थऊँ बची करी रेय्आ।”
16	7	सो अप्पु मन्ज कणैणा लगै कि, “ऐह ठेरै तांयें बल्लू करदा कि अहै रोटी ना अन्दी।”
16	8	पर यीशुऐ ऐह जाणी करी बल्लू, “हे विस्‍वासा मन्ज कमजोर मणुओ, तुहै कजो अप्पु मन्ज ऐह विचार करू करदै हिन कि असु बलै रोटी निय्आ?
16	9	कै तुहै हालि तिकर ना समझै कि याद निय्आ कि जैहणै पँज हजार मणु तांयें पँज रोटी थी ता तुहै कतूणैं टोकरै चुकै थियै?
16	10	अतै चंऊर हजार मणु तांयें सत रोटी थी ता तुहै कैतनी टोकरी चुकी?
16	11	तुहै कजो ना समझदै कि मैंई तुसु सितै रोटी रै बारै मन्ज ना बल्लू थु पर ऐह कि तुहै फरीसी अतै सदूकि रै खमीरा थऊँ चौकनै रेय्आ?”
16	12	ता तंयारी समझा मन्ज आ कि तिनी रोटी रै खमीरा रै वारै मन्ज ना पर फरीसी अतै सदूकि री शिक्षा थऊँ चौकनै रैहणै जो बलुरा थु।
16	13	जैहणै यीशु कैसरिया फिलिप्पी रै शहरा मन्ज आ ता चेलै थऊँ पुछणा लगा; “मणु रा पुत्र कुण हा? मणु कै बलदै हिन?”
16	14	तिन्यै बल्लू, “कुछ बलदै हिन कि यूहन्‍ना बपतिस्मा दिणैबाळै, कुछ एलिय्याह कुछ यिर्मयाह अतै कुछ बलदै हिन भविष्‍यवक्ता थऊँ कोई अक्क हा।”
16	15	तिनी तियां सितै बल्लू, “पर तुहै कै बलदै हिन? अऊँ कुण हा?”
16	16	शमौन पतरस बलणा लगा, “तुहै जिन्दै प्रमात्मैं रा पुत्र मसीह हिन।”
16	17	यीशुऐ तैस सोगी बल्लू, “हे शमौन, योना रै पुत्र, तू धन्य हा, क्ओकि मांस अतै खूने ऐह तिजो ना दसु, पर मेरै पिते जैडा स्वर्गा मन्ज हा तसेरै कारण ऐह गल्ल तिजो पुर प्रकट भूईआ।
16	18	अऊँ तिजो सितै ऐह भी बलदा हा कि तु पतरस हा अतै ऐसा ही चट्टाना पुर मूँ अपणी कलीसिया बणाणिआ, अतै मौत री शक्ति भी तिजो पुर हाबी ना भूणी।
16	19	मूँ तिजो स्वर्गा रै राज्य री कुंजी दिणी, अतै जैडा कुछ तुद धरती पुर बनणा सो स्वर्गा मन्ज बनिणा, अतै जे कुछ तुद धरती पुर खोलणा सो स्वर्गा मन्ज खुलणा।”
16	20	ता तिनी चेलै जो चेतावनी दिती कि सो कसी सोगी ना बलन कि अऊँ मसीह हा।
16	21	तैस टैमां थऊँ यीशु मसीह अपणै चेलै जो दसणा लगा कि “जरूरी हा कि अऊँ यरूशलेम जो गच्छु अतै स्याणै, प्रधान याजका अतै शास्त्री थऊँ मता दुख साऊं अतै मारया गच्छु अतै त्रियै दिन जी भूच्छुं।”
16	22	ऐह हुणी करी पतरस तैसिओ अलग लैई गो अतै ऐह बली करी झिड़कणा लगु “हे प्रभु, प्रमात्मां ऐसा ना करा! तुसु पुर कदी ऐसा ना भोआ!”
16	23	यीशुऐ पतरस सोगी बल्लू, “हे पतरस शैतान जियां चाहन्दा तियां मिन्जो सोगी मत बल्ल अतै प्रमात्मैं री योजना मन्ज रूकावट मत बण। तु प्रमात्मैं री गल्ला पुर ना, पर मणु री गल्ला पुर मन लगांदा हा।”
16	24	ता यीशुऐ अपणै चेलै सोगी बल्लू, “अगर कोई मेरै पिचो ईणा चाह ता अपणै आपा रा इन्कार करा अतै अपणा क्रूस चुकी करी मेरै पिचो चला।
16	25	क्ओकि जैडा कोई अपणा प्राण बचाणा चाह तैस सो खोई दिणै, पर जैस कसी मेरै तांयें अपणै प्राण दिणै, तैस सो पाणै।
16	26	अगर मणु सब कुछ जैडा तसेरी इच्छा हा पाई लेय्आ अतै अपणै प्राणा जो खोई देय्आ ता तठेरा कै फायदा? अतै मणु अपणै प्राणा रै बदलै कै दिणा?
16	27	क्ओकि मणु रा पुत्र अपणै स्वर्गदूता सोगी पिता री महिमा करदा ईणैबाळा हा। ता तैस सबी मणु जो तसेरै कम्मा रै अनुसार प्रतिफल दिणा।
16	28	अऊँ तुसु सोगी सच बलदा कि ऐड़ी खडुरै मन्ज कुछ, जैहणै तक मणु रै पुत्रा जो तसेरै राज्य मन्ज इन्दा ना हेरी लैन, तैहणै तक तियां ना मरना।”
17	1	छीआ दिन बाद यीशु पतरस, याकूब अतै तसेरै भाई यूहन्‍ना जो लैई करी अक्क उच्चै जिन्‍नै पहाडा पुर एकान्त जगह जो लैई गो।
17	2	तैड़ी तंयारै सामणै तसेरा रूप बदली गो, अतै तसेरा मूँह सुरजा साईयें चमकणा लगा अतै तसेरै कपड़ै लौई साईयें प्रकाशमान भूच्ची गै।
17	3	ता भविष्‍यवक्ता मूसा अतै एलिय्याह तैस सोगी गल्ला करदै तियां जो हूजे।
17	4	ता पतरस बलणा लगा, “हे प्रभु इन्दा ऐठी रैहणा जरूरी हा। अगर तुन्दी इच्छा भोआ ता अऊँ ऐठी त्राई झोपड़ी बणाऊँ; अक्क तुसु तांयें, अक्क मूसा तांयें, अतै अक्क एलिय्याह तांयें।”
17	5	सो बल्लू ही करदा थु कि अक्की बदळै सो घेरी लै, अतै तैस बदळा थऊँ ऐह आकाशवाणी भूई “ऐह मेरा प्यारा पुत्र हा, जैस थऊँ अऊँ खुश हा सेरी हुणा।”
17	6	चेलै ऐह हुणी करी मूँहा रै भारै पैई गै अतै ड़री गै।
17	7	यीशुऐ नेड़ै इच्ची करी तियां जो छुंऊ, अतै बल्लू, “उठा, ड़रा मत।”
17	8	ता तिन्यै अपणी हाख्री चुकी करी हेरू ता सीर्फ यीशु ही हुजु बाकी कोई होर ना थू।
17	9	जैहणै सो पहाड़ा थऊँ ओसणा लगुरै थियै ता यीशुऐ तियां जो हूक्म दिता, “जैहणै तक मणु रा पुत्र मरी करी दोवारा ना जी भोआ, तैहणै तक जैडा कुछ तुहै हेरू हा कसी सोगी मत बलदै।”
17	10	ता तसेरै चेलै तैस थऊँ पुछु, “फिरी शास्त्री कजो बलदै कि एलिय्याह रा पैहलै इणा जरूरी हा?”
17	11	तिनी जवाव दिता, “एलिय्याह जरूर ईणा, अतै सब कुछ सुधारणा।
17	12	पर अऊँ तुसु सोगी बलदा कि एलिय्याह चली छुरा, पर मणुऐ तैसिओ पछैणु निय्आ पर जिंआ चांऊ तियां ही तैस सोगी करू। ऐस तरीकै ही मणु रै पुत्रा भी तंयारै हत्थै दुख भोगणा।”
17	13	ता चेलै समझू कि तिनी यूहन्‍ना बपतिस्मा दिणैबाळै रै बारै मन्ज बल्लू हा।
17	14	जैहणै सो मणु री भीड़ा नेड़ै पुजै, ता अक्क मणु तैस वलै आ, अतै तसेरै पैरा मन्ज पैई करी बलणा लगा,
17	15	“हे प्रभु, मेरै पुत्रा पुर दया करा! क्ओकि तैसिओ मिर्गी इन्दी हा, अतै सो बड़ा दुखी रैहन्दा हा, अतै घड़ी-घड़ी अगी अतै पाणी मन्ज पैई गान्दा।
17	16	मैंई सो तुन्दै चेलै बलै अन्दा थु, पर सो तैसिओ ठीक ना करी सकै।”
17	17	यीशुऐ जवाव दिता, “हे अविस्वासी अतै जिद्दी मणुओ, मूँ कैहणै तक तुसु सोगी रैहणा? अतै कैहणै तक तुन्दी सैहणी हा? तैसिओ मिन्जो बलै लैई अईआ।”
17	18	ता यीशुऐ दुष्‍टात्मा जो झिड़कु, अतै सो तैस थऊँ नकैई गई ता तसेरा दब्बु तैहणै ही ठीक भूच्ची गो।
17	19	ता चेलै एकान्त मन्ज यीशु बलै इच्ची करी बल्लू, “अहै तैहा दुष्‍टात्मा जो कजो ना कड़ी सकै?”
17	20	यीशुऐ तियां सितै बल्लू, “अपणै विस्‍वासा री कमी री वजह थऊँ, क्ओकि अऊँ तुसु सोगी सच बलदा, अगर तुन्दा विस्वास राई रै दाणै जितना भी भोला, ता ऐस पहाड़ा जो बली सकणा कि, ‘ऐठी थऊँ खिसकी करी ओठीआ जो चली गा’, ता तैस चली गाणा। अतै तुसै सब कुछ करी सकदै हिन।
17	21	[पर ऐह दुष्‍टात्मा री जाति बिना प्रार्थना अतै ब्रता रखणै बगैर ना नकैन्दी।] ”
17	22	जैहणै सो गलील मन्ज थियै, ता यीशुऐ तियां सोगी बल्लू, “मणु रा पुत्र मणु रै हत्थै पकड़ाया गाणा;
17	23	तियां सो मारी दिणा, अतै तैस त्रियै दिन जी भूणा।” ऐह हुणी करी सो बड़ै उदास भुऐ।
17	24	जैहणै सो कफरनहूम पुजै, ता मन्दरा रै कर लैणैवाळै पतरस बलै इच्ची करी पुछणा लगै, “कै तुन्दा गुरू मन्दरा रा कर ना दिन्दा?”
17	25	तिनी बल्लू, “हा दिन्दा।” जैहणै सो घरै आ, ता यीशुऐ तसेरै पुछणै थऊँ पैहलै ही तैस जो बल्लू, “हे शमौन, तू कै सोचु करदा? धरती रै राजा चुंगी या कर कस थऊँ लैन्दै हिन? अपणै पुत्रा थऊँ या होरी थऊँ?”
17	26	पतरसे बल्लू, “होरी थऊँ।” यीशुऐ तैस सोगी बल्लू, “ता पुत्र ता बची गै।
17	27	तांभी ऐह ठेरैतांये हा कि अहै तियां तांयें ठोकर रा कारण ना भून, तू झीला रै कनारै गिच्ची करी मछली पकड़णै जो बिईड़ी पा, अतै जैड़ी मछली पैहलै निकळली, तैहा जो लै तैसारा मूँह खोलनै पुर तिजो अक्क चाँदी रा सिक्का मुळना, तैसिओ लैई करी मेरै अतै अपणै बदलै तैस चुंगी लैणैबाळै जो दि दिन्यै।”
18	1	तैहणै चेलै इच्ची करी यीशु थऊँ पुछणा लगै, “स्वर्गा रै राज्य मन्ज बड़ा कुण हा?”
18	2	ता तिनी अक्क दब्बु अप्पु बलै हैदी करी तंयारै मन्जै खड़ेरू,
18	3	अतै बल्लू, “अऊँ तुसु सोगी सच बलदा कि तुहै अपणै मना जो फेरन अतै बच्चै साईयें भोलै या मासुम बणन, तां तुसु स्वर्गा रै राज्य मन्ज गाणा।
18	4	जैस कसी अपणै आपा जो ऐस दब्बु साईयें हल्का करणा, सो स्वर्गा रै राज्य मन्ज महान भूणा।
18	5	अतै जैडा कोई मेरै नां थऊँ अक्क ऐसै दब्बु जो ग्रहण करदा सो मिन्जो ग्रहण करदा।”
18	6	“पर जैडा कोई ईयां हल्कै मन्ज जैड़ै मिन्जो पुर विस्वास करदा अगर तसेरी बजह थऊँ अक्की जो भी पाप री कनारी लैई गान्दा ता तैस तांयें ऐह ठीक हा कि अक्क बड़ी चक्की रा पाट तसेरै गल्ळै मन्ज लटकाया गान्दा, अतै सो गैहरै समुन्द्रा मन्ज डुबाया गान्दा।
18	7	संसारा मन्ज रैहणै बाळै ऐसै मणु पुर हाय जैड़ा पाप करनै जो उकसान्दै हिन, पक्का हा ऐसी परीक्षा भूणी पर तैस मणु पुर हाय जसेरी वजह थऊँ ऐ इन्दी हिन।”
18	8	“अगर तेरा हत्थ या पैर तिजो थऊँ पाप करवा, ता तैसिओ कटीकरी फैंकी दे; टुण्ड़ा या लंगड़ा भूच्ची करी जिन्दगी मन्ज प्रवेश करणा तिजो तांयें खरा, बजाय कि हत्था पैरा रै भून्दै तिजो अनन्त अगी मन्ज पाया गच्छा।
18	9	अगर तेरी हाख्री तिजो थऊँ पाप करा, ता तैहा जो नकाळी फैंक दे; काणा भूच्ची करी जिन्दगी मन्ज प्रवेश करणा तिजो तांयें भला हा बजाय ठेरै कि हाख्री सोगी तू नरका री अगी जो गच्छा।”
18	10	“हेरा, तुहै ईयां हल्कै मन्ज कसी जो भी तुच्छ मत समझदै; क्ओकि अऊँ तुसु सोगी बलदा कि स्वर्गा मन्ज इन्यारै स्वर्गदूत मेरै स्वर्गीय पिता री हजुरी मन्ज रैहन्दै हिन।
18	11	[क्ओकि मणु रा पुत्र गवाचुरै जो तोपणा छुरा हा। ]
18	12	“तुहै कै सोचदै हिन? अगर कसकि मणु री सौ भैड़ा भून, अतै तियां मन्ज अक्क गोआची गच्छा, ता कै तैस नड़ीनबैं जो छड़ी करी, हपड़ा, पहाड़ा मन्ज तैहा जो तोपणा ना गाणा?
18	13	अगर सो तैहा जो तोपी लैन्दा, ता अऊँ तुसु सोगी सच बलदा कि तैस तियां नड़ीनबैं भैड़ा तांयें जैड़ी गवाचुरी ना थी ऐतनी खुशी ना मनाणी जैतनी तैहा अक्की भैड़ा तांयें मनाणी हा।
18	14	ईयां ही तुन्दा पिता जैडा स्वर्गा मन्ज हा ऐह ना चाहन्दा कि ईयांईं हल्कै मन्ज अक्क भी नष्‍ट भोआ।”
18	15	“अगर तेरा विस्वासी भाई तेरै वरोधा मन्ज अपराध करदा, ता गा अकेला ही गल्ल बात करीके तैसिओ समझा, अगर सो तेरी हुणदा ता तैंई अपणै भाई जो पाई लैऊं हा।
18	16	अगर सो ना हुणदा, ता मूसा री व्यवस्था रै अनुसार अक्क या दोई जिणै अप्पु सोगी लैई गा, कि ‘हर अक्क गल्ल दोई या त्राई गवाह रै मूँहा सामणै करा।’
18	17	अगर सो तंयारी भी ना हुणा, ता कलीसिया सितै बली दे, पर अगर कलीसिया री भी ना हुणा ता तु तैसिओ गैर यहूदी अतै चुंगी लैणैवाळै साईये मनी लै।”
18	18	“अऊँ तुसु सोगी सच बलदा, जैडा कुछ तुसु धरती पुर बनणा, सो स्वर्गा मन्ज बनिणा, अतै जैडा कुछ धरती मन्ज खोलणा, सो स्वर्गा मन्ज खुलणा।”
18	19	“फिरी अऊँ तुसु सोगी बलदा, अगर तुसु मन्ज कोई दोई जिणै धरती पुर कसकि गल्ला तांयें अक्क मन चित भूच्ची करी मँगन, ता सो मेरै पिते री तरफा थऊँ जैडा स्वर्गा मन्ज हा, तैस तांयें भूच्ची गाणा हा।
18	20	क्ओकि जैड़ी दोई या त्राई मेरै नां थऊँ इकट्ठा भून्दै हिन, तैड़ी अऊँ तंयारै मन्जै भून्दा हा।”
18	21	ता पतरसे नेड़ै इच्ची करी तैस सोगी बल्लू, “हे प्रभु, अगर मेरा विस्वासी भाई कोई अपराध करदा रेय्आ, ता अऊँ कैतनी बरी ऐसिओ माफ करू? कै सत बारी तक?”
18	22	यीशुऐ तैस सोगी बल्लू, “अऊँ तुसु सोगी ऐह ना बलदा कि सत बरी तक बल्कि सत रा सत्तर गुणा तक माफ करना चहिन्दा।”
18	23	“ठेरैतांये स्वर्गा रा राज्य तैस राजै साईये हा, जिनी अपणै दासा थऊँ लेखा लैणा चाऊ।
18	24	जैहणै सो लेखा लैणा लगा, ता अक्क जन तैस सामणै ऐसा आ जैडा तसेरा ऐतना कर्जदार थु कि जिन्दगी भरी ना चुकाई सकदा थू।
18	25	हालांकि चुकाणै तांयें तैस बलै कुछ भी ना थु, ता तिनी राजै बल्लू, ‘ऐसिओ, सेरी घरावाळी अतै सेरै बाल बच्चै अतै होर जैडा कुछ भी सेरा हा सो सब कुछ बेचीकरी, मेरा कर्जा चुकाया गच्छा।’ ”
18	26	ऐह हुणी करी तिनी नौकरै पैरा पुर पैई करी विनती करी की, “हे स्वामी धीरज रख अऊँ सब कुछ भरी दिला।”
18	27	ता तिनी मालकै तैस पुर तरस खाई करी तैसिओ छड़ी दिता, अतै तसेरा कर्जा भी माफ करी दिता।
18	28	“पर जैहणै सो नौकर बाहर आ, ता तसेरा अक्क मित्र तैसिओ मूळु जैडा तसेरा सौ दिना रै मजदूरी रै पैसा रा लगभग कर्जदार थु; तिनी तैसिओ गळै थऊँ पकडु अतै सो मारू जकु, अतै बल्लू, ‘जैडा कुछ मेरा कर्जा तुद दिणा सो दि दे।’ ”
18	29	ता तसेरा सो साथी नौकर तसेरै पैरै पैऊँ अतै विनती करना लगा, धीरज कर, अऊँ सब कुछ दी दिला।
18	30	सो ना मनु, पर गिच्ची करी तैसिओ जेला मन्ज पाई दिता कि जैहणै तक सो कर्जा ना भरा तैठिये ही रेय्आ।
18	31	तसेरै होर नौकर मित्र ऐह सब हेरी करी उदास भुऐ, अतै गिच्ची करी मालका जो ऐह सब हाल हुणाई दिता।
18	32	ता तिनी राजै तैसिओ हैदी करी तैस सोगी बल्लू, “हे दुष्‍ट नौकरा, तैंई जे मिन्जो सितै विनती करी, ता मैंई तेरा पुरा कर्जा माफ करी दिता।
18	33	ठेरैतांये जिंआ मैंई तिजो पुर दया करी, तियां ही कै तिजो भी अपणै संगी साथी पुर दया करना चहिन्दी थी।”
18	34	अतै तिनी मालकै गुस्सै मन्ज तैसिओ दण्ड़ दिणैबाळै रै हत्थै सौंपी दिता, कि जैहणै तक सो सब कर्जा ना भरी देय्आ, तैहणै तक सो तंयारै ही हत्था मन्ज रेय्आ।
18	35	“ऐस तरीकै ही अगर तुसु मन्ज हरेक अपणै विस्वासी भाई जो मना थऊँ माफ ना करला, ता मेरै पिते जैडा स्वर्गा मन्ज हा, तैस भी तुसु सोगी भी तियां ही करणा।”
19	1	जैहणै यीशु ऐह गल्ला करी बैहु ता, ता गलील जो चली गो, अतै यरदन रै पार यहूदिया रै परदेसा मन्ज आ।
19	2	ता बड़ी भीड़ तैस पिचो चली पैई, अतै तिनी तियां मन्ज बमार मणु जो तैड़ी ठीक करू।
19	3	ता फरीसी परीक्षा करनै तांयें तसेरै नेड़ै इच्ची करी बलणा लगै, “कै हरेक बजह थऊँ अपणी घरावाळी जो तलाक दिणा सही हा?”
19	4	तिनी जवाव दिता, “कै तुहै पवित्रग्रन्था मन्ज ना पढुरा कि जिनी तियां जो बणाऊरा, तिनी शुरू थऊँ मर्द अतै जनानी करी कै वणाऊरा,” अतै बलूरा कि :
19	5	ऐसा बजह थऊँ मणु अपणै माता पिता थऊँ अलग भूच्ची करी अपणी घरावाळी सोगी रैहणा अतै सो अक्क तन भूणै?
19	6	“अतै अबै सो दोई ना, पर अक्क तन हिन। ठेरैतांये जैसिओ प्रमात्मैं जोडुरा, तियां जो मणु अलग ना करन।”
19	7	तिन्यै तैस सोगी बल्लू, “फिरी मूसै कजो बलुरा कि तलाक पत्र दी करी तैहा जो छड़ी देय्आ?”
19	8	यीशुऐ तियां सोगी बल्लू, “मूसा तुन्दै मना री कठोरता जो हेरी करी तुसिओ अपणी अपणी घरावाळी जो तलाक दिणै री इजाजत दितुरी थी पर शुरू थऊँ ऐसा ना थु।
19	9	पर अऊँ तुसु सोगी बलदा कि जैडा कोई अपणी घरावाळी जो व्यभिचार रै अलावा कसकि होरी बजह थऊँ छड़ी देय्आ, ता सो तैहा थऊँ व्यभिचार करवान्दा; अतै जैडा कोई तैहा तलाकशुदा सितै बैह करदा, सो व्यभिचार करदा।”
19	10	चेलै तैस सोगी बल्लू, “अगर मर्दा रा जनानी सोगी ऐसा सम्बध हा, ता बैह करना खरा निय्आ।”
19	11	यीशुऐ तैस सोगी बल्लू, “सब ईयां वचना जो ना मन्दै, सिर्फ सो जिंआ जो ऐह दान प्रमात्मैं दितुरा हा।
19	12	क्ओकि कुछ नपुंसक ऐसै भी हिन, जैड़ै मोआ रै गर्भ मन्ज ही इन्‍नै पैदा भुऐ; अतै कुछ नपुंसक ऐसै हिन, जिंआ जो मणुऐ नपुंसक बणाऊ; अतै कुछ नपुंसक ऐसै हिन जिन्यैं स्वर्गा रै राज्य तांयें अपणै आपा जो नपुंसक बणाऊ हा। जैडा ऐहा गल्ला जो मनणै लायक हा सो ही मना।”
19	13	ता मणु तैस बलै अपणै अपणै दब्बु लैई करी आये कि सो तियां पुर हत्थ रखी करी प्रार्थना करा, पर चेलै सो झिड़कै।
19	14	यीशुऐ बल्लू, “बच्चेओ मिन्जो बलै ईणा देय्आ, अतै ईयां जो ना मत करा क्ओकि जैड़ै बच्चै सांईये नम्र अतै भोळै हिन इन्‍नै मणु ही स्वर्गीय राज्य मन्ज प्रवेश करना।”
19	15	अतै सो तियां पुर हत्थ रखी करी तैड़ी थऊँ चली गो।
19	16	अक्क मणु यीशु बलै आ अतै तिनी बल्लू, “हे उत्तम गुरू, अऊँ कुण जिन्‍ना भला कम करूं कि अनन्त जिन्दगी पाऊ?”
19	17	तिनी तैस सोगी बल्लू, “तु मिन्जो उत्तम कजो बल्लू करदा? प्रमात्मैं रै सिवाये कोई भी उत्तम निय्आ, पर अगर तू जिन्दगी पाणा चाहन्दा ता, ता आज्ञा जो मनु कर।”
19	18	तिनी बल्लू, “कुण जिनी आज्ञा?” यीशुऐ बल्लू, “ऐह कि : हत्या ना करना, व्यभिचार ना करना, चोरी ना करना, झूठी गवाही ना दिणी,
19	19	अपणै माता पिता रा आदर करना, अतै अपणै पड़ेही सोगी अपणै साईयें प्रेम रखना।”
19	20	तिनी जवान मणुऐ तैस सोगी बल्लू, “ईयां सबी गल्ला ता अऊँ मन्दा; अबै मिन्जो मन्ज कहा चिजा री कमी हा?”
19	21	यीशुऐ तैस सोगी बल्लू, “अगर तू सिद्ध भूणा चाहन्दा हा ता गा, अपणा सब कुछ बेचीकरी कंगाला जो दी दे, ता तिजो स्वर्गा मन्ज धन मुळना; अतै इच्ची करी मेरै पिचो चलना लगी पे।”
19	22	पर सो जवान मणु ऐह गल्ल हुणी अतै उदास भूच्ची करी चली गो, क्ओकि सो बड़ा अमीर थु।
19	23	ता यीशुऐ अपणै चेलै सोगी बल्लू, “अऊँ तुसु सोगी सच बलदा कि अमीर रा स्वर्गा रै राज्य मन्ज प्रवेश करना मुसकल हा।
19	24	तुसु सोगी फिरी बलदा प्रमात्मैं रै राज्य मन्ज अमीर रै प्रवेश करनै थऊँ ऊँटा रा सुई रै भोका मितै नकैई गाणा आसान हा।”
19	25	ऐह हुणी करी चेलै बड़ै हैरान भूच्ची करी बल्लू, “फिरी कसेरा उद्धार भूच्ची सकदा?”
19	26	यीशुऐ तंयारी कनारी हेरी करी बल्लू, “मणु थऊँ ता ऐह ना भूच्ची सकदा, पर प्रमात्मैं थऊँ सब कुछ भूच्ची सकदा।”
19	27	ता पतरसे तैस सोगी बल्लू, “हेर अहै ता सब कुछ छड़ी करी तेरै पिचो चली पैऊरै हिन ता असिओ कै मुळना?”
19	28	यीशुऐ तियां सोगी बल्लू, “अऊँ तुसु सोगी सच बलदा कि नोई धरती मन्ज जैहणै मणु रै पुत्रा अपणी महिमा रै सिंहासना पुर बैहणा, ता तुसु भी जैड़ै मेरै पिचो चली पैऊरै हिन, बारह सिंहासना पुर बैही करी इस्त्राएल रै बारह गोत्रा रा न्याय करना।
19	29	अतै जिनी कसकिऐ घरा जो, या भाई जो, या बैहणी जो, या माता पिता जो, या बाल-बच्चै जो या बगड़ी जो मेरै नां तांयें छड़ी दितुरा हा, तियां जो सौ गुणा मुळना, अतै तियां प्रमात्मैं सोगी अनन्त जिन्दगी तक रैहणा।
19	30	पर मतै सारै हिन जैड़ै अगो हिन सो पिचो करनै; अतै जैड़ै पिचो हिन सो अगो करनै।”
20	1	“स्वर्गा रा राज्य कसकि घरा रै मालका सांईये हा जैडा भ्यागा ही घरा थऊँ निकळू कि अंगुरा रै बगीचे मन्ज गिच्ची करी मजदूरा जो कमै ला।
20	2	तिनी मजदूरा जो अक्क दीनार रोज दिणै री गल्ल करी अतै तियां जो अपणै बगीचे मन्ज कम करनै तांयें भैजु।”
20	3	फिरी तिनी नौ बजे रै टैमैं बजारा मन्ज कुछ बेकार खडुरै मणु जो हेरू,
20	4	अतै तिनी बल्लू, “तुहै भी अंगुरा रै बगीचे मन्ज गच्छा अतै कम करा, अतै जैडा कुछ ठीक हा, तुसिओ दिला।” ता सो भी चलै गै।
20	5	फिरी तिनी दोफारा रै अतै लगभग त्राई बजै भी गिच्ची करी तियां ही मजदूरा जो कम्मै लाऊ।
20	6	फिरी सझां रै लगभग पँज बजै रै करीब तिनी मालकै फिरी निकळी करी होरी मणु जो बजारा मन्ज खडुरै हेरू, अतै तिनी बल्लू, “तुहै कजो ऐड़ी दिन भरी बेकार खड़ी रैह?” तिन्यै बल्लू, “ठेरैतांये कि असिओ कुणिए कंमै ही ना लाऊ।”
20	7	मालकै तियां सितै बल्लू, “तुहै भी अंगुरा रै बगीचे मन्ज गच्छा।”
20	8	“सँझ भूई ता बगीचे रै मालकै अपणै खजांची सोगी बल्लू, मजदूरा जो हैदी करी भ्यागा थऊँ लैई करी तक जैड़ै कमै लगुरै थियै मजदूरी दे। पर संझा कम करनैवाळै जो पैहलै दे”
20	9	जैहणै सो आये ता जिन्यैं घंटा भरी ही कम करू थु, ता तियां जो अक्क-अक्क दीनार मूळु।
20	10	जैड़ै पैहलै छुरै थियै तिन्यै ऐह सोचु कि असिओ मता मुळना, पर तियां जो भी अक्क-अक्क दीनार मूळु।
20	11	ता सो मणु मालका पुर कुड़कुड़ाई करी बलणा लगै,
20	12	“अहै दिन भरी रा भार अतै धूपा मन्ज कमाऊ हा, पिचै छुरै मणुऐ ता अक्क घंटा ही कम करू हा, अतै तुहै असिओ भी इन्यारै बराबर ही मजदूरी दितिआ।”
20	13	पर तिनी तियां मन्ज अक्की जो जवाव दिता, “मित्रा, अऊँ तिजो सोगी कोई अन्याय ना करू करदा। कै मैंई तुसु सोगी अक्क दीनार मजदूरी तय ना करूरी थी?
20	14	जैड़ी तेरी मजदूरी हा तैतिओ लै अतै चली गा। मेरी इच्छा ऐह हा कि जैतनी मजदूरी तिजो दितिआ तैतना ही तेरै बाद ईणैबाळै जो दिछुं।
20	15	कै ऐह ठीक निय्आ कि जैडा मेरा हा तैत सोगी अऊँ जो चाहे सो करूं? कै मेरा भला करना तेरी हाख्री मन्ज खटकदा?”
20	16	“ऐस तरीकै जैड़ै अगो हिन सो पिचो करनै अतै जैड़ै पिचो हिन सो अगो करनै।”
20	17	जैहणै यीशु यरूशलेम जो चलु ता सो बारह चेलै जो एकान्त मन्ज लैई गो, अतै बत्ता मन्ज तियां सोगी बलणा लगा,
20	18	“हेरा, अहै यरूशलेम जो चलै हिन, अतै मणु रा पुत्र प्रधान याजका अतै शास्त्री रै हत्थै पकड़ाया गाणा, अतै तियां सो मारणै तांयें ठहराणा।
20	19	अतै तैसिओ गैर यहूदी रै हत्थै सौंपी दिणा ताकि सो तसेरा मजाक उड़ान, अतै कोड़ै मारन, अतै क्रूस पुर टुन्गी दीन, अतै सो त्रियै दिन फिरी जी भोआ।”
20	20	ता यहून्‍ना अतै याकूब री माँ (जबदी रै पुत्र) अपणै दूनी दब्बू सोगी यीशु बलै इच्ची करी तैसिओ प्रणाम करू, अतै तैस थऊँ कुछ मगंणा लगी।
20	21	तिनी तैहा सोगी बल्लू, “तू कै चाहन्दी हा?” सो तैस सोगी बलणा लगी, “ऐह वचन दे कि मेरै ऐह पुत्र तेरै राज्य मन्ज अक्क सज्जै कनारी अतै अक्क खब्बै कनारी बैहा।”
20	22	यीशुऐ जवाव दिता, “तुहै ना जाणदै कि कै मँगू करदै हिन। जैडा दुख अऊँ सैहणै जो तैयार हा, कै तुहै भी सही सकदै हिन?” तिन्यै तैस सोगी बल्लू, “अहै सही सकदै हिन।”
20	23	तिनी तैस सोगी बल्लू, “तुसु मिन्जो सांईये दुख ता सैहणा, पर अपणै सज्जै अतै अपणै खब्बै बहालना मेरा कम निय्आ, पर जैस तांयें मेरै पिते तैयार करूरा, तैस ही बैहणा हा।”
20	24	ऐह हुणी करी बाकी दस चेलै तियां पुर गुस्सा करना लगै
20	25	यीशुऐ तियां जो नेड़ै हैदी करी बल्लू, “तुहै जाणदै हिन कि गैर यहूदी रै हाकम तियां पुर राज्य करदै हिन; अतै जैड़ै बड़ै हिन, सो तियां पुर हक्क जतादैं हिन।
20	26	पर तुसु मन्ज ऐसा ना भूणा; जैडा तुसु मन्ज बड़ा भूणा चाहन्दा, सो तुन्दा सेवक बणा;
20	27	अतै जैडा तुसु मन्ज प्रधान भूणा चाहन्दा, सो तुन्दा दास बणा;
20	28	जिंआ कि मणु रा पुत्र ठेरैतांये ना आ कि अपणी सेवा चाकरी करवा, पर ठेरैतांये आ कि मतै रै छुटकारै तांयें अपणै प्राण देय्आ।”
20	29	जैहणै सो यरीहो थऊँ नकैऊ करदै थियै, ता अक्क बड़ी भीड़ तसेरै पिचो चली पैई।
20	30	अतै दोई अन्धै, जैड़ै सड़का रै कनारै बैहुरै थियै, ऐह हुणी करी कि यीशु गाणा लगुरा, जोरा सितै बकणा लगै, “हे प्रभु, दाऊद री सन्तान, असु पुर दया कर।”
20	31	मणुऐ तियां जो झिड़कु कि चुप रेय्आ; पर सो होर भी जोरै जोरै बलणा लगै, “हे प्रभु दाऊद रै पुत्रा, असु पुर दया कर।”
20	32	ता यीशुऐ खड़ी करी तियां जो हैदु अतै बल्लू, “तुहै कै चाहन्दै कि अऊँ तुसु तांयें करू?”
20	33	तिन्यै तैस सोगी बल्लू, “हे प्रभु, ऐह कर कि इन्दी हाख्री खुली गान।”
20	34	यीशुऐ तरस खाई करी तंयारी हाख्री छुई, अतै सो तैहणै ही हेरना लगी पै; अतै तसेरै पिचो चली पै।
21	1	जैहणै सो यरूशलेम रै नेड़ै पुजै अतै जैतून पहाड़ पुर बैतफगे रै नेड़ै आये, ता यीशुऐ दूँ चेलै जो ऐह बली करी भैजू कि,
21	2	“सामणै रै ग्राँ मन्ज गच्छा। तैड़ी पुजदै ही तुसिओ अक्क गदही बनुरी अतै तैहा सोगी बच्चा मुळना हा। तियां जो खोली करी मिन्जो वलै लैई अईआ।
21	3	अगर कोई तुसु थऊँ पुछला ता बलै कि प्रभु जो इन्यारी जरूरत हा, ता तैस झट सो भैजी दिणै हिन।”
21	4	ऐह ठेरैतांये भुआ कि जैडा वचन भविष्‍यवक्तै बलुरा, सो पुरा भोआ :
21	5	“सिय्योन री कुल्ळी सोगी बला, हेर, तेरा राजा तिजो वलै इच्छु करदा; सो नम्र हा, अतै गदहै पुर बैहुरा हा; वल्कि लादू रै बच्चै पुर।”
21	6	चेलै गिच्ची करी तियां ही करू जिंआ यीशुऐ बलुरा थु।
21	7	अतै गदही अतै बच्चै जो अणीकरी, तियां पुर कपड़ै पायै, अतै सो तियां पुर बैही गो।
21	8	ता मतै मणुऐ अपणै कपड़ै बत्ता मन्ज बछाये, अतै कई मणुऐ रूखा री डाळी कटीकरी बत्ता मन्ज बछाई।
21	9	जैड़ी मणु री भीड़ अगो अतै पिचो चलुरी थी, जोरा जोरा सितै बल्लू करदै थियै, “दाऊद रै पुत्रा री जय जयकार, धन्य हा सो जैडा प्रभु रै नां सितै इन्दा, अम्बरा मन्ज जय जयकार।”
21	10	जैहणै यीशु यरूशलेम मन्ज प्रवेश करू, ता पुरै नगरा मन्ज हलचल मची गई, अतै मणु बलणा लगै, “ऐह कुण हा?”
21	11	मणुऐ बल्लू, “ऐह गलील रै नासरत रा भविष्‍यवक्ता यीशु हा।”
21	12	यीशुऐ प्रमात्मैं रै मन्दरा मन्ज गिच्ची करी तियां सबी जो, जैड़ै मन्दरा मन्ज लेन-देन करू करदै थियै कड्ड़ी दिता, अतै पैसै बदलणै बाळै री पिढ़ी अतै कबूतर बेचणै बाळै री चौकी फैंकी दिती;
21	13	अतै तिनी बल्लू, “पवित्रशास्त्र मन्ज लिखुरा कि, ‘मेरा मन्दर प्रार्थना करनै री जगह भुणीआ’; पर तुहै ऐह डाकू रा खोह बणाई दितुरा।”
21	14	ता अंधे अतै लटटै, मन्दरा मन्ज तैस बलै आये, अतै तिनी तियां जो ठीक करू।
21	15	पर जैहणै प्रधान याजकै अतै शास्त्रीये ईयां हैरानी भरै कम्मा जो, जैड़ै तिनी करै, अतै मन्दरा मन्ज दब्बु जो दाऊद री सन्ताना री जय जयकार करदै हेरू ता सो बड़ै गुस्सै भुऐ,
21	16	अतै तैस सोगी बलणा लगै, “कै तु हुणदा कि ऐह मणु कै बल्लू करदै हिन?” यीशुऐ तियां सोगी बल्लू, “हाँ; कै तुहै ऐह ना पढुरा; ‘दब्बु अतै दूध पिन्दै बच्चै रै मुँहा थऊँ तैंई अपार स्तुति कराई?’ ”
21	17	ता सो तियां जो छड़ी करी चेलै सोगी नगरा रै बाहर बैतनिय्याह जो गो अतै तैठी रात बताई।
21	18	भ्यागा ही जैहणै सो नगरा जो फिरणा लगुरै थियै ता तैसिओ भूख लगी
21	19	सड़का रै कनारै तिनी अक्क अंजीरा रा रूख हेरी करी सो तैस बलै गो अतै तैत मन्ज पत्रा जो छड़ी करी होर कुछ ना लगुरा थू ता तैस रूखा सोगी बल्लू, “अजा थऊँ बाद तिजो मन्ज कदी फळ ना लगलै।” अतै सो अंजीरा रा रूख हुकी गो।
21	20	ऐह हेरी करी चेलै जो हैरानी भूई अतै तिन्यै बल्लू, “ऐह अंजीरा रा रूख झट ही किआं हुकी गो?”
21	21	यीशुऐ तियां जो जवाव दिता, “अऊँ तुसु सोगी सच बलदा अगर विस्वास रखलै अतै शक ना करलै, ता ना सिर्फ ऐह करी सकदै बल्कि अगर ऐस पहाड़ा सोगी भी बललै कि ‘उखड़ी करी समुंद्र मन्ज गिच्ची पै’ ता ऐह भी भूच्ची गाणा।
21	22	अतै जैडा कुछ तुहै प्रार्थना मन्ज विस्‍वासा सोगी मंगलै सो सब तुसिओ मुळणा।”
21	23	सो मन्दरा मन्ज गिच्ची करी उपदेश दिणा लगा, ता प्रधान याजकै अतै स्याणै तैस बलै इच्ची करी बलणा लगै, “तु ऐह कम कस हक्का सितै करदा हा? अतै तिजो ऐह हक्क कुणी दितुरा?”
21	24	यीशुऐ तियां जो जवाव दिता, “अऊँ भी तुसु थऊँ अक्क गल्ल पुछदा; अगर सो मिन्जो दसलै ता अऊँ भी तुसिओ दसला कि ऐह कम कस हक्का सितै करदा।
21	25	यूहन्‍ना रा बपतिस्मा कड़ी थऊँ थु? स्वर्गा री तरफा थऊँ या मणु री तरफा थऊँ?” ता सो अप्पु मन्ज बैंहसणा लगी पे, “अगर अहै बलदै कि स्वर्गा री तरफा थऊँ, ता ऐस असु सोगी बलणा कि, फिरी तुहै तसेरा विस्वास कजो ना करू?
21	26	अतै अगर अहै बलदै मणु री तरफा थऊँ, ता असिओ भीड़ा रा डर हा, क्ओकि सो सब यूहन्‍ना जो भविष्‍यवक्ता मन्दै हिन।”
21	27	ता तिन्यै यीशु जो जवाव दिता, “अहै ना जाणदै।” यीशुऐ भी बल्लू, “ता मूँ भी तुसिओ ना दसणा कि ऐह कम अऊँ कस हक्का सोगी करदा।”
21	28	“तुहै कै सोचदै हिन? अक्क गल्ल हुणा, कसकि मणु रै दोई पुत्र थियै; तिनी पैहलै वलै गिच्ची करी बल्लू, ‘हे पुत्रा, अज अंगुरा रै वगीचे मन्ज कम कर।’
21	29	तिनी जवाव दिता, मूँ ना गाणा, पर बादा मन्ज पछताऊ अतै बगीचे मन्ज कमाणा चली गो।”
21	30	“फिरी तिनी मणुऐ अपणै दूये पुत्रा जो भी तियां ही बल्लू, तिनी जवाव दिता, ‘जी हबजु ही गान्दा’, पर सो ना गो।
21	31	ईयां दूनी मन्ज कुणी जिन्‍नै अपणै पिता री इच्छा पुरी करी?” तिन्यै बल्लू, “पैहलै बाळै पुत्रै।” यीशुऐ तियां सोगी बल्लू, “अऊँ तुसु सोगी सच बलदा कि चुंगी लैणैबाळै अतै वेश्या तुसु थऊँ पैहलै प्रमात्मैं रै राज्य मन्ज प्रवेश करदै हिन।
21	32	क्ओकि यूहन्‍ना तुसिओ दस्सु कि तुहै कियां धर्मी जीवन जीन, पर तुहै तसेरा विस्वास ना करूरा; पर चुंगी लैणैवाळै अतै वेश्या तसेरा विस्वास करूरा, पर तुहै ऐह हेरी करी भी ना पछताये कि बादा मन्ज ही तंयारा विस्वास करी लैन्दै।”
21	33	“अक्क होर उदाहरण हुणा अक्क घरा रा मालक थु, जिनी अंगुरा रा बगीचा लगाऊ, तिनी चंऊ कनारी बाड़ लगाऊ, अतै तैत मन्ज अक्क रस नचोढ़णै तांयें कुण्ड़ बणाऊ, अतै किसाना जो तठेरा ठेका दी करी अप्पु परदेस चली गो।
21	34	जैहणै फळा रा टैमैं नेड़ै आ, ता तिनी अपणै नौकरा जो फळ लैईणै तांयें तियां किसाना बलै भैजु।
21	35	पर किसाने तसेरै नौकरा जो पकड़ी करी मारू, अतै कोई जानी थऊँ मारी दितै, अतै कसकि जो पत्थर मारै।
21	36	फिरी तिनी मालकै पैहलै थऊँ ज्यादा नौकरा जो भैजु, किसाने तियां सोगी भी तियां ही करू।
21	37	आखरी मन्ज तिनी अपणै पुत्रा जो ऐह सोची करी तियां बलै भैजु कि तियां मेरै पुत्रा रा आदर करना।
21	38	पर किसाने पुत्रा जो हेरू करी अप्पु मन्ज बल्लू कि, ‘ऐह ता वारिस हा, अईआ, अहै ऐसिओ मारी दिन्दै अतै सेरी सब मीरास अहै लैई लैदैं।’
21	39	ता तिन्यै तैसिओ पकडु अतै अंगुरा रै बगीचे थऊँ बाहर कड्ड़ी कै मारी दिता।”
21	40	“ठेरैतांये जैहणै अंगुरा रै बगीचे रा मालका ईणा ता तैस तियां किसाना सोगी कै करणा?”
21	41	तिनी तैस सोगी बल्लू, “तैस तियां बुरै मणु जो बुरी तरह सितै नष्‍ट करणा अतै अंगुरा रै बगीचे रा ठेका होरी किसाना जो दिणा, जिंआ टैमां पुर तैसिओ फळ दिणै।”
21	42	यीशुऐ तैस सोगी बल्लू, “कै तुहै कदी पवित्रग्रन्था मन्ज ना पढुरा” : “जैस पत्थर जो राजमिस्त्रिये निकम्मा ठहराऊ थु, सो ही कूणा रा पत्थर बणी गो? ऐह प्रभु री तरफा थऊँ भूआ, अतै इन्दी नजरा मन्ज अदभुत हा।”
21	43	“अऊँ तुसु सोगी ऐह बलदा, तुसु यहूदी अगुवै अबै प्रमात्मैं री प्रजा ना भूणा कि प्रमात्मां तुसु पुर राज्य करा, पर होरी मणु पुर प्रमात्मैं राज्य करना जियां तसेरै अनुसार कमाणा।
21	44	जैस ऐस पत्थर पुर पैणा, तैस चकनाचूर भूच्ची गाणा अतै जैस पुर ऐह पैणा तैस पिह गाणा।”
21	45	प्रधान याजक अतै फरीसी तसेरै उदाहरण हुणी करी समझी गै कि सो तंयारै बारै मन्ज ही बल्लू करदा हा।
21	46	अतै तिन्यै तैसिओ पकडणा चाऊ, पर मणु थऊँ ड़री गै क्ओकि मणु तैसिओ भविष्‍यवक्ता मन्दै थियै।
22	1	यीशु फिरी तियां सोगी उदाहरण मन्ज कणैणा लगा,
22	2	“स्वर्गा रा राज्य तैस राजै साईयें हा, जिनी अपणै पुत्रा रा बैह करू।
22	3	अतै अपणै नौकरा जो भैजु कि नियून्दुरूरै मणु जो बैह री धामा तांयें हैदी लैईन; पर तिन्यै इणा ना चाऊ।”
22	4	फिरी तिनी अपणै नौकरा जो ऐह बली करी भैजु कि, “नियून्दुरूरै मणु जो बला, ‘अऊँ धाम तैयार करी बैहुरा, मैंई तुसु तांई खरा खरा मांस अतै सब कुछ तैयार करूआ; बैहा री धामा मन्ज अईआ।’ ”
22	5	पर सो मणु अणहुणा करीके चली गै कोई अपणी बगड़ी जो, कोई अपणै व्यपार जो।
22	6	होर मणु जैड़ै बची गै तिन्यै सो नौकर पकड़ै अतै तंयारी बेईज्ती करी अतै सो मारी दितै
22	7	ता राजा जो गुस्सा आ, अतै तिनी अपणी सेना भैजी करी तियां हत्यारै रा नाश करू, अतै तंयारै नगरा जो फूकी दिता।
22	8	ता राजै अपणै नौकरा सितै बल्लू, “बैहा री धाम ता तैयार हा पर नियून्दुरूरै मणु ता ऐस लायक ना हिन।
22	9	ठेरैतांये सब जगह मन्ज गच्छा अतै जैतणै मणु तुसिओ मुळन, सवी जो बैह तांयें लैई अईआ।”
22	10	ता तिन्यै नौकरै सबी जगह गिच्ची करी कै भलै, कै बुरै, जैतणै भी मुळै, सबिजो कठेरू, अतै बैहा रा घर परौणै सितै भरी गो।
22	11	“जैहणै राजा परौणै जो हेरना अन्दर आ, ता तिनी तैड़ी अक्की मणु जो हेरू, जिनी सो ओड़ण ना लाऊरै थियै जैड़ै राजै पैहननै जो बलुरा थू।
22	12	राजै तैस थऊँ पुछु, ‘हे मित्रा; तैंई सो ओड़ण कजो ना लाऊरै जैड़ै मैंई लाणै जो दितुरै थियै?’ तसेरा मूँह बन्द भूच्ची गो।
22	13	ता राजै नौकरा सितै बल्लू, ‘सेरै हत्थ पैर बन्‍नी करी बाहर नैहरै मन्ज फैंकी देय्आ, जैड़ी रूणा अतै दन्द पिणा भूणा।’
22	14	क्ओकि हैदुरै ता मतै हिन पर चुनुरै थोड़ै हिन।”
22	15	ता फरीसी अप्पु मन्ज ऐह सोचणा लगै कि ऐसिओ कस तरीकै गल्ला मन्ज फसान।
22	16	ता तिन्यै अपणै चेलै हेरोदेस रै गुट रै मणु सोगी ऐह कणैणै तांयें भैजै कि, “हे गुरू, अहै जाणदै कि तूहै सचै हिन, अतै प्रमात्मैं री बत्ता जो सच्चाई सोगी दसदै हिन
22	17	ठेरैतांये असिओ दस्सा की तुहै कै सोचदै हिन? कैसर जो कर दिणा ठीक हा कि ना?”
22	18	यीशु तंयारै मना री जाणी करी बल्लू, “हे कपटिओ, मिन्जो कजो परखु करदै हिन?
22	19	अक्क दीनार मिन्जो दस्सा।” ता सो तैस वलै अक्क दीनार लैई आये।
22	20	तिनी तियां थऊँ पुछु, “ऐह छाप अतै नां कसेरा हा?”
22	21	तिन्यै तैस सोगी बल्लू, “कैसर रा।” ता यीशुऐ बल्लू, “जैडा कैसर रा हा, सो कैसर जो; अतै जैडा प्रमात्मैं रा हा, सो प्रमात्मैं जो देय्आ।”
22	22	ऐह हुणी करी तियां जो हैरानी भूई, अतै तैसिओ छड़ी करी चली गै।
22	23	तैस दिन सदूकि जैड़ै बलदै हिन मरूरै रा दोवारा जीणा हा हि ना, तैस वलै आये अतै तैस थऊँ पुछु,
22	24	“हे गुरू, मुसा बलदा थु कि अगर कोई मणु बिना सन्तान मरी गच्छा, ता तसेरा भाई तसेरी घरावाळी सोगी बैह करीके अपणै भाई तांयें बंश पैदा करा।
22	25	अबै असु वलै सत भाई थियै; पैहला बैह करीके मरी गो, अतै औलाद ना भूणै री वजह थऊँ अपणी घरावाळी जो अपणै भाई तांयें छड़ी गो।
22	26	ऐस तरीकै दूये अतै त्रियै भी करू, अतै सत भाई तक ईयांईं ही भूआ।
22	27	सबी थऊँ बाद सो जनानी भी मरी गई।
22	28	ता दोवारा जीणै थऊँ बाद सो तियां सत मन्ज कसेरी घरावाळी भुणीआ? क्ओकि सो ता सबी री घरावाळी रैई चुकुरी थी।”
22	29	यीशुऐ तियां जो जवाव दिता, “तुहै पवित्रग्रन्थ अतै प्रमात्मैं री सामर्थ ना जाणदै; ऐसा वजह थऊँ तुहै भूला मन्ज पैऊरै।
22	30	क्ओकि दोवारा जीणै थऊँ बाद तियां ना ता बैह करनै अतै ना बैहा तांयें सो दिणै हिन पर स्वर्गा मन्ज प्रमात्मैं रै स्वर्गदूता बराबर भूणै।
22	31	पर मरूरै थऊँ दोवारा जीणै रै वारै मन्ज तुहै ऐह वचन ना पढुरा, जैडा प्रमात्मैं तुसु सोगी बलुरा
22	32	‘अऊँ अब्राहम रा प्रमात्मां, अतै इसहाक रा प्रमात्मां, अतै याकूब रा प्रमात्मां हा’? सो मरूरै रा ना पर जिन्दै रा प्रमात्मां हा।”
22	33	ऐह हुणी करी सब मणु तसेरै उपदेशा थऊँ हैरान भुऐ।
22	34	जैहणै फरीसीये हुणु कि यीशुऐ सदूकि रा मुँह बन्द करी दिता, ता सो किटठी गै।
22	35	ता तियां मन्ज अक्क शास्त्री तैसिओ परखणै तांयें तैस थऊँ पुछणा लगा,
22	36	“हे गुरू, व्यवस्था मन्ज कुण जिन्‍ना हुक्म बड़ा हा?”
22	37	यीशुऐ तैस सोगी बल्लू, “तु प्रमात्मैं अपणै प्रभु सोगी अपणै पुरै मना अतै पुरै प्राणा सोगी अतै अक्ला सोगी प्‍यार कर।
22	38	तसेरा सबी थऊँ बड़ा हुक्म ऐह ही हा।
22	39	अतै अक्क होर भी ऐह हा कि तु अपणै पड़ेही सोगी अप्पु साईयें प्रेम रख।
22	40	ऐह ही दोई हुक्म पुरी व्यवस्था अतै भविष्‍यवक्ता रा आधार हा।”
22	41	जैहणै फरीसी किटठै थियै, ता यीशुऐ तियां थऊँ पुछु,
22	42	“मसीह रै बारै मन्ज तुहै कै सोचदै हिन? सो कसेरा पुत्र हा?” तिन्यै तैस सोगी बल्लू, “दाऊद रा।”
22	43	तिनी तियां थऊँ पुछु, “ता दाऊद आत्मा मन्ज तैसिओ प्रभु कजो बलदा हा?
22	44	‘प्रभुऐ, मेरै प्रभु सोगी बल्लू, मेरै सज्जै कनारी बैह, जैहणै तक कि अऊँ तेरै बैरी जो तेरै अगो झुकाई ना दिच्छु।’
22	45	भला, जैहणै दाऊद तैसिओ प्रभु बलदा हा, ता सो तसेरा पुत्र किआं भुआ?”
22	46	ऐसा गल्ला रा कोई भी जवाव ना दी सकु। तैस दिन थऊँ बाद फिरी कसी जो तैस थऊँ पुछणै री हिम्मत ना भूई
23	1	ता यीशुऐ भीड़ा सोगी अतै अपणै चेलै सितै बल्लू,
23	2	“शास्त्री अतै फरीसी जो मूसा री व्यवस्था री व्याख्या करनै रा अधिकार है;
23	3	ठेरै तांयें सो जैडा कुछ तुसु सोगी बलन ता सो करा अतै मना, पर तियां मणु साईयें कम मत करदै; क्ओकि सो बलदै ता हिन पर करदै ना हिन।
23	4	सो ऐसै भारी बोझ जो जैतिओ चुकणा मुसकल हा, तैतिओ सो मणु रै कन्धै पुर लदी दिन्दै हिन; पर अप्पु तैतिओ उँगळी सोगी सरकाणा भी ना चाहन्दै। सो कैई तरह रै नियमा जो बणान्दै हिन, जैतिओ निभाणा मणु तांयें मुसकिल हा; पर अप्पु सो तियां नियमा रा पालन करणै री कोशिश भी ना करदै।”
23	5	“सो अपणै सब कम मणु जो दसणै तांयें करदै हिन; सो अपणै तबीजा जो चौड़ा करदै हिन अतै कपड़ै रै कोणै री झालरा जो ज्यादा करदै हिन।
23	6	धामा मन्ज उची उची जगह अतै करखी यहूदी रै सभागार मन्ज भी उची उची जगह बैहदैं हिन,
23	7	बजारा मन्ज नमस्कार, अतै मणु थऊँ आदर पाणा अतै रब्बी (गुरू) कहलवाणा तिईआं जो खरा लगदा।”
23	8	“पर तुहै अपणै आपा जो रब्बी (गुरू) मत कहलान्दैं, क्ओकि तुन्दा अक्क ही गुरू हा, अतै तुहै सब भाई-बैहण अक्क समान हिन।
23	9	धरती मन्ज कसी जो अपणा पिता मत बलदै, क्ओकि तुन्दा अक्क ही पिता हा, जैडा स्वर्गा मन्ज हा।
23	10	अतै स्वामी भी मत कहलान्दैं, क्ओकि तुन्दा अक्क ही स्वामी हा, मतलब मसीहा।
23	11	जैडा तुसु मन्ज बड़ा हा, सो तुन्दा सेवक बणा।
23	12	जैडा कोई अपणै आपा जो बड़ा समझदा, सो हल्का भूणा अतै जैडा कोई अपणै आपा जो हल्का समझदा, सो बड़ा करया गाणा।”
23	13	“हे पखंड़ी शास्त्री अतै फरीसीयों, तुसु पुर हाय! तुहै मणु तांयें स्वर्गा रै राज्य रै दारा बन्द करदै हिन, ना ता तुहै अप्पु प्रवेश करदै अतै जैडा कोई प्रवेश करना चाहन्दा तैसिओ भी रोकदै हिन।
23	14	[हे पखंड़ी शास्त्री अतै फरीसीयों, तुसु पुर हाय! विधवा रै घरा बार जो हड़प करी गान्दै हिन, अतै दसणै तांयें बड़ी देरा तक प्रार्थना करदै हिन ठेरैतांये तुसिओ ज्यादा दण्ड मुळणा।”]
23	15	“हे पखंड़ी शास्त्री अतै फरीसीयों, तुसु पुर हाय! तुहै अक्की जिणै जो अपणै मत मन्ज लैईणै तांयें पुरै जल अतै थल मन्ज दूर-दूर तक फिरदै हिन, अतै जैहणै मर्जी मन्ज चली इन्दा ता तैसिओ अप्पु थऊँ भी दूगणा पखंड़ी बणाई दिन्दै हिन कि सो भी तुसु सोगी नरका जो गच्छा।”
23	16	“हे अंधे अगुवो, तुसु पुर हाय! जैडा कोई बलदै हिन कि अगर कोई मन्दरा री सौगन्द खा ता कुछ ना, पर अगर कोई मन्दरा रै सोनै री सौगन्द खा ता तैस सोगी बनी गाणा।
23	17	ओ मुर्खो अतै अंध्ओ, कुण बड़ा हा; सोना या सो मन्दर जैत मन्ज सोना पवित्र भुन्दा हा?
23	18	फिरी बलदै हिन अगर कोई बेदी री सौगन्द खा ता कुछ ना, पर जैड़ी भेंट चढ़ाऊरी, अगर कोई तठेरी सौगन्द खाला ता सो बनी गाणा।
23	19	ओ अंध्ओ कुण बड़ा हा; भेंट या बेदी जैत मन्ज भेंट पवित्र भुन्दी हा?
23	20	ठेरैतांये जैडा वेदी री सौगन्द खान्दा, सो तसेरी अतै जैडा कुछ तैत मन्ज हा तठेरी भी सौगन्द खान्दा हा।
23	21	जैडा मन्दरा री सौगन्द खान्दा, सो तसेरी अतै तैत मन्ज रैहणै बाळै री भी सौगन्द खान्दा।
23	22	जैडा स्वर्गा री सौगन्द खान्दा, सो प्रमात्मैं रै सिंहासना री भी अतै तैत मन्ज बैहणै बाळै री भी सौगन्द खान्दा।”
23	23	“हे पखंड़ी शास्त्री अतै फरीसीयों, तुसु पुर हाय! तुहै पुदिनै, हौंफ, अतै जीरै सांईये स्वाद बाळी चिजा रा ता दशवांश दिन्दै हिन, पर तुहै व्यवस्था री खास गल्ला जो जियां कि न्याय, दया, अतै बफादारी जो छड़ी दितुरा; तुसिओ ता इन्या जो करदै रैहणा चहिन्दा थु। ईयां गल्ला जो ना छड़णा चहिन्दा थु।
23	24	हे अंधे अगुवो, तुहै मच्छरा जो ता छाणी दिन्दै हिन, पर ऊँटा जो निगळी पान्दै हिन।”
23	25	“हे पखंड़ी शास्त्री अतै फरीसीयों, तुसु पुर हाय! तुहै कटोरै अतै थाळी जो ऊपरा ऊपरा थऊँ ता मांजदै हिन पर अन्दरा थऊँ काळै अतै वेसवरै हिन।
23	26	हे अंधे फरीसीयों, पहलै कटोरै अतै थाळी जो अन्दरा थऊँ भी मांजा कि सो बाहरा थऊँ भी छैळ भूच्ची गान।”
23	27	“हे पखंड़ी शास्त्री अतै फरीसीयों, तुसु पुर हाय! तुहै तियां कव्रा साईयें हिन जियां पुर चूना फेरूरा अतै जैड़ी ऊपरा थऊँ ता छैळ हुजदी हिन, पर अन्दर मुरदै री हड्डी अतै सब तरह री गन्दगी सोगी भरूरी हिन।
23	28	ऐस तरीकै तुहै भी मणु जो धर्मी ता हुजदै हिन, पर अन्दर कपट अतै अधर्म सोगी भरूरै हिन।”
23	29	“हे पखंड़ी शास्त्री अतै फरीसीयों, तुसु पुर हाय! तुहै भविष्‍यवक्ता री कब्रा जो सँवारदै हिन अतै धर्मी री कब्रा बणान्दै हिन,
23	30	अतै बलदै हिन, ‘अगर अहै बापदादे रै टैमैं भून्दै ता भविष्‍यवक्ता री हत्या मन्ज तंयारै सोगी ना भून्दै।’
23	31	ईयां ता तुहै अपणै आप ही गवाही दिच्छु करदै हिन तुहै भविष्‍यवक्ता रै हत्यारै री सन्तान हिन।
23	32	ता गच्छा अतै तियां पापा जो पुरा करा जैड़ा तुन्दै बापदादे करना शुरू करूरै थियै।”
23	33	“तुहै जहरीलै अतै खतरनाक कीड़ै सांईयै दगाबाज अतै दुष्‍ट हिन, तुसु नरका रै दण्ड थऊँ किआं बचणा?
23	34	ठेरैतांये हेरा, अऊँ तुसु बळै भविष्‍यवक्ता अतै बुद्धिमान अतै शास्त्री जो भैजदा हा; अतै तुसु तियां मन्ज कुछ जो मारी दिणा अतै क्रूस पुर चढ़ाई दिणा, अतै कुछ जो यहूदी रै सभागार मन्ज कोड़ै मरवाणै, अतै अक्की नगर थऊँ दूये नगरा जो नहाणै हिन।
23	35	जिआं धर्मी हाबील थऊँ लेई करी बिरिक्याह रै पुत्र जकरिया तक, जियां जो तुहै मन्दरा अतै वेदी रै मन्जै मारी दितुरा थु, जैतनै धर्मी मणु रा खून धरती पुर वहाऊरा, सो तुन्दै ही मुन्डा पुर पैणा हा।
23	36	अऊँ तुसु सोगी सच बलदा, ईयां सबी गुनाह री सजा ऐस पीढ़ी रै मणु पर ईच्ची पैणी हा।”
23	37	“हे यरूशलेम रै मणुओ! तुहै भविष्‍यवक्ता जो मारी दिन्दै, अतै जैड़ै तिजो बलै भैजै, तियां जो तैंई पत्थर मारै। कैतनी बरी मैंई चाऊ कि जियां कुकड़ी अपणै बच्चै जो अपणै पंखा थलै बचान्दीआ, तिईआं ही अऊँ भी तेरै बच्चै जो कठेरू पर तुहै मिन्जो ईयां ना कमाणा दिता।
23	38	हेरा, तुन्दा शहर तुसु तांयें उजाड़ भूच्ची गोआ।
23	39	क्ओकि अऊँ तुसु सोगी बलदा कि अबै थऊँ जैहणै तक तुसु ना बलणा, ‘धन्य हिन सो, जैड़ै प्रभु रै अधिकारा सोगी इन्दै हिन’ तैहणै तक तुसु मिन्जो फिरी कदी ना हेरना।”
24	1	जैहणै यीशु मन्दरा थऊँ निकळी करी चलुरा थु, ता तसेरै चेलै मन्दरा री कलाकारी दसणै तांयें तैस बलै आये।
24	2	तिनी तियां सितै बल्लू, “तुहै ऐह सब हेरू करदै हिन ना! अऊँ तुसु सोगी सच बलदा, ऐड़ी पत्थर पुर पत्थर भी ना टिकणा जैडा ढाणा निय्आ।”
24	3	जैहणै सो जैतून पहाड़ा पुर बैहुरा थु, ता चेलै एकान्त मन्ज तैस बलै इच्ची करी बल्लू, “असिओ दस्सा कि ऐह गल्ला कैहणै भूणी? तुन्दै ईणै रा अतै संसारा रै अन्त री कै नशाणी भुणीआ?”
24	4	यीशुऐ तियां जो जवाव दिता, “चौकनै रेय्आ! कोई तुसिओ भटका ना,
24	5	क्ओकि मतै सारै ऐसै भूणै कि जिंआ मेरै नां थऊँ इच्ची करी बलणा, ‘अऊँ मसीहा हा’, अतै मतै जो भटकाणा।
24	6	तुसु लड़ाई या झगड़ै री अफवाह हुणनी, ता डरदै मत क्ओकि ईआंरा भूणा जरूरी हा, पर तैस टैमैं अन्त ना भूणा।
24	7	क्ओकि जाति पुर जाति अतै राज्य पुर राज्य चढ़ाई करनी, अतै जगह जगह अकाल पैणै, अतै हिल्‍लण भूणै।
24	8	इन्या सबी गल्ला री शुरूआत ईयां भुणीआ, जियां बच्चा जमणै री पिड़ा रै टैमं भून्दिआ।”
24	9	“ता क्‍लेश दिणै तांयें तियां तुसिओ पकड़ाणा, अतै तुसिओ मारी दिणा, अतै मेरै नां री बजह थऊँ सबी जाति रै मणु तुसु सोगी बैर रखणा।
24	10	ता मतै मणु विस्वास करना छड़ी दिणा, अतै अक्की दूये जो पकड़वाणा, अतै अक्की दूये सितै बैर रखणा।
24	11	मतै सारै भविष्‍यवक्ता इणै, अतै मतै जो भरमाणा।
24	12	अधर्म रै बदणै थऊँ मतै विस्वासी अक्की दूये सोगी प्रेम ना करना,
24	13	पर जैस अन्त तक धीरज रखणा, तसेरा ही उद्धार भूणा।
24	14	अतै राज्य रा ऐह सुसमाचार पुरै संसार मन्ज प्रचार करया गाणा, कि सब जाति पुर गवाही भोआ, तैहणै संसारा रा अन्त चली ईणा।”
24	15	“ठेरैतांये जेहा उजाड़णैवाळी घृणित चिजा जो पवित्र जगह पुर तुहै खडुरै हेरन, जठेरी चर्चा दानिय्येल भविष्‍यवक्तै करूरी हा (जैडा पढ़ा, सो समझा),
24	16	ता जैड़ै यहूदिया मन्ज हिन सो पहाड़ा जो नह्ही गान।
24	17	जैड़ै छपरा पुर हिन, सो अपणै घरा जो समान लैणा ना ओसन।”
24	18	“जैड़ै बगड़ी मन्ज हिन, सो अपणै कपड़ै लैणा पिचो ना फिरन।
24	19	तियां दिन मन्ज जैड़ी गर्भवती अतै दुध पयाणै बाळी माता भोली तियां पुर हाय! हाय!
24	20	प्रार्थना करा कि तुसिओ सर्दी मन्ज या विश्रामदिन मन्ज नहणा ना पेय्आ।
24	21	क्ओकि तैस टैमैं ऐसा भारी क्‍लेश भूणा, जिन्‍ना ना ता संसार रै शुरूआत थऊँ अज तक भुआ अतै ना ही भूणा।
24	22	अगर प्रभु तियां दिन जो ना घटान्दा ता सब मणु मरी गान्दै, पर तियां चुनुरै री वजह थऊँ सो दिन घटाई दिणै।
24	23	तैस दिन अगर कोई तुसु सोगी बला, ‘हेरा, मसीह ऐठीआ! या ओठीआ!’ ता विस्वास मत करदै।”
24	24	“क्ओकि झूठै मसीह अतै झूठै भविष्‍यवक्ता भी भूणै हिन, अतै मतै चिन्ह, अतै अनोखै कम करीके दसणै कि अगर भूच्ची सका ता चुनुरै जो भी भरमाई दीन।
24	25	हेरा, मैंई तुसु सोगी सब गल्ला पैहलै थऊँ ही दस्सी दितुरी हिन।”
24	26	“ठेरैतांये अगर ऐह तुसु सोगी बलन, ‘हेरा, सो बणा मन्ज हिन’, ता बाहर मत निकळी गान्दै; या ‘हेरा, सो कोठै मन्ज हिन’, ता विस्वास मत करदै।
24	27	क्ओकि जिंआ बिजळी पूर्वा थऊँ नकैई करी पश्‍चिम तक चमकदी हा अतै मणु तैतिओ हेरदै हिन, तियां ही मणु रै पुत्रा जो इंदै हेरना।
24	28	जैहणै मूँ दोवारा फिरी इणा ता सबी जो आसानी सोगी पता लगी गाणा। जियां जैड़ी मुरदा भुन्दा तैड़ी इल्लणी भुन्दी।”
24	29	“तियां दिन मन्ज क्‍लेश थऊँ बाद सुरज नैहरा भूच्ची गाणा, अतै चन्द्रमा री लौ चली गाणिआ, अतै तारै अम्बरा थऊँ पैई गाणै। अम्बरा री शक्ति हिलाई गाणी।”
24	30	“ता मणु रै पुत्रा रा चिन्ह अम्बरा मन्ज हुजणा हा, अतै ता धरती रै सब कुला रै मणु हिक्का जकणी; अतै मणु रै पुत्रा जो बड़ी सामर्थ अतै महिमा सोगी अम्बरा रै बदळा पुर इन्दै हेरना।
24	31	तैस बाजै री बड़ी आवाज सोगी धरती पुर स्वर्गदूता जो भैजणा, अतै तियां धरती रै ऐस कनारै थऊँ दूये कनारै तक, पुरै संसार रै चुनुरै मणु जो इकट्ठा करना।”
24	32	“अंजीरा रै रूखा थऊँ ऐह उदाहरण सिखा जैहणै तठेरी डाली कोमल भूच्ची गान्दी अतै पत्तै निकलणा लगदै, ता तुहै जाणी लैन्दै कि गर्मी रै दिन नेड़ै हिन।
24	33	ऐस तरीकै जैहणै तुहै ईयां गल्ला जो हेरन, ता ऐह जाणी लेय्आ कि यीशु रा दुआ आगमन नजदीक हा।
24	34	अऊँ तुसु सोगी सच बलदा कि जैहणै तक ऐह गल्ला पुरी ना भूच्ची गान, तैहणै तक ऐसा पिढ़ी खत्म ना भूणा।
24	35	अम्बर अतै धरती टळी सकदै हिन, पर मेरी गल्ला कदी भी ना टलणी।”
24	36	“तैस दिन अतै तैहा घड़ी रै बारै मन्ज कोई ना जाणदा, न स्वर्गा रै स्वर्गदूत अतै ना पुत्र, पर सिर्फ पिता।
24	37	जिंआ नूह रै दिन थियै, तियां ही मणु रै पुत्रा रा ईणा भी भूणा।
24	38	क्ओकि जिंआ जल-प्रलय रै पैहलै दिन मन्ज, जैस दिन तक नूह जहाजा पुर ना चढु, तैस दिन तक मणु खान्दै पिन्दै रैह, अतै तियां मन्ज बैह भून्दै थियै।
24	39	अतै जैहणै तक जल-प्रलय इच्ची करी ईयां सबी जो लुढाई ना लैई गो, तैहणै तक तियां जो पता ना लगु; तियां ही मणु रै पुत्रा भी ईणा।
24	40	तैस टैमैं बगड़ी मन्ज दोई मणु भूणै, अक्क लैई लैणा अतै दूये जो छड़ी दिणा।
24	41	दोई जनानी चक्की चलाऊँ करदी भोली, अक्क लैई लैणी हा दुई छड़ी दिणिआ।”
24	42	“ठेरैतांये जागदै रेय्आ, क्ओकि तुहै ना जाणदै कि तुन्दा प्रभु कैहणै ईणा।
24	43	पर तुहै ऐह गप्‍प जाणी लेय्आ कि अगर घरा रै मालका जो पता भोआ कि चोरा कैहणै चोरी करना ईणा ता तैस जागदै रैहणा, अतै अपणै घरा मन्ज चोरी ना भूणा दिणी।
24	44	ठेरैतांये तुहै भी तैयार रेय्आ, क्ओकि जैस घड़ी रै वारै मन्ज तुहै सोचदै भी ना हिन, तैहा ही घड़ी मणु रै पुत्रा ईच्ची रैहणा।”
24	45	“अतै सो विस्वास लायक अतै अक्‍लमंद दास कुण हा, जसेरा मालक तैस जो अपणै नौकरा-चाकरा पुर चौंकीदार बणाऊ कि टैमां पुर तियां जो खाणै जो देय्आ?
24	46	धन्य हा सो दास, जैस जो तसेरा मालक इन्‍नी साभै कम करदा इच्ची करी हेरा।
24	47	अऊँ तुसु सोगी सच बलदा, तैस मालका सो दास अपणी पुरी जायदात पुर अधिकारी बणाई दिणा।
24	48	पर जे सो दुष्‍ट दास सोचणा लगा कि हल्ली तिकर मालका रै ईणै जो देर हा,
24	49	अतै अपणै दासा जो मारा जक्का, अतै खाई पी करी मतबाळा रैहणा लगी पेआ।
24	50	ता तैस दासा रा मालक ऐसै टैमैं फिरी ईणा, जैहणै तैस दासा जो मालका री भाळ भी ना भूणी, अतै ऐसी घड़ी जैतिओ सो जाणदा भी ना भोआ।
24	51	ता मालका तैस दासा जो भारी ताड़ना दिणिआ अतै सो तैस कपटी मन्ज गिणया गाणा, अतै तैहा जगह भैजणा जैड़ी सिर्फ रूणा अतै दन्द पिणै हिन।”
25	1	“स्वर्गा रा राज्य तियां दस कुँवारी साईयें भूणा जैड़ी अपणी मशाला लैई करी दूल्है सोगी मुळणा चली।
25	2	तियां मन्ज पँज मूर्ख अतै पँज समझदार थी।
25	3	मूर्खे अपणी मशाला ता लैई, पर अपणै सोगी होर तेल ना लैऊ।
25	4	पर समझदारै अपणी मशाला सोगी अपणी कुप्पी मन्ज तेल भी भरी लैऊ।
25	5	जैहणै तक दूल्है रै ईणै मन्ज देर भूई, ता सो सब झमाई मारना लगी अतै सोई गई।”
25	6	“अध्धी राती धूम-धड़ाका मचु कि हेरा, दूल्हा चली आ! तैस सोगी मिलणै तांयें चला।”
25	7	ता सो सब कुँवारी उठी करी अपणी मशाला ठीक करना लगी।
25	8	अतै मूर्ख समझदारा सितै बलणा लगी, “अपणै तेला थऊँ कुछ असिओ भी देय्आ, क्ओकि इन्दी मशाला हिहणा लगी हिन।”
25	9	पर समझदारै जवाव दिता, “ऐह इन्दै अतै तुन्दै तांयें पुरा ना भूणा; भला ता ऐह भोला कि तुहै दुकानदारा बलै गिच्ची करी अप्पु तांयें खरीदी लैई ईन।”
25	10	जैहणै सो खरीदणा गई ता दूल्हा ईच्ची रैऊ, अतै जैड़ी तैयार थी, सो तैस सोगी बैहा रै घरा जो चली गई अतै दार बन्द करी दिता।
25	11	ऐत थऊँ बाद सो कुँवारी भी फिरी आई अतै दूल्है जो बलणा लगी, “हे स्वामी, हे स्वामी, असु तांयें दारा खोल!”
25	12	तिनी जवाव दिता, “अऊँ तुसु सोगी सच बलदा, अऊँ तुसिओ जाणदा भी निय्आ।”
25	13	“ठेरैतांये जागदै रेय्आ, क्ओकि तुहै मेरै दोवारा फिरी करी इणै रै तैस दिन, अतै तैहा घड़ी जो ना जाणदै।”
25	14	“जैहणै मूँ दोवारा फिरी करी इणा ता स्वर्गीय राज्य ईना भूणा कि जियां,” “अक्की मणुऐ परदेस गान्दै टैमैं अपणै दासा जो हैदी करी अपणी जायदात तियां जो सोंपी दिती।
25	15	तिनी अक्की जो पँज तोड़ै दितै, दूये जो दोई, अतै त्रियै जो अक्क; मतलब हरेक जो तसेरी कावलिता रै मुताबक दिता अतै सो परदेसा जो चली गो।
25	16	ता, जैसिओ पँज तोड़ै मुळै थियै, तिनी झट गिच्ची करी तैत सोगी लेन-देन करू, अतै पँज तोड़ै होर कमाये।
25	17	ऐस तरीकै जैसिओ दोई मुळै थियै, तिनी भी दोई होर कमाये।
25	18	पर जैसिओ अक्क मुळु थु, तिनी गिच्ची करी धरती मन्ज गत्त कोरू अतै अपणै मालका रा दितुरा तोड़ा लुकैरी पाऊ।”
25	19	“मतै दिन बाद सो मालक इच्ची करी तियां नौकरा थऊँ तियां तोड़ै रा लेखा लैणा लगा।
25	20	ता जैसिओ पँज मुळुरै थियै, तिनी पँज तोड़ै होर अणीकरी बल्लू, ‘हे स्वामी, तुहै मिन्जो पँज तोड़ै दितुरै थियै, हेर, मैंई पँज तोड़ै होर कमाये हिन।’
25	21	तसेरै मालकै तैस सोगी बल्लू, ‘धन्य, हा खरै अतै विस्‍वासा लायक दास, तू थोड़ै मन्ज भी विस्वास लायक बणी रैऊआ; मूँ तिजो बड़ी चिजा रा अधिकारी बणाणा।’ मिन्जो सोगी इच्ची करी खुशी मना।”
25	22	“अतै जैसिओ दोई तोड़ै मुळुरै थियै, तिनी भी इच्ची करी बल्लू, ‘हे स्वामी, तुहै मिन्जो दोई तोड़ै दितुरै थियै, हेरा, मैंई दोई तोड़ै होर कमाये हिन।’
25	23	तसेरै मालकै तैस सोगी बल्लू, ‘धन्य, हा खरै अतै विस्‍वासा लायक नौकरा, तू थोड़ै मन्ज भी विस्वास लायक वणी रैऊआ; मूँ तिजो बड़ी चिजा रा अधिकारी बनाणा।’ मिन्जो सोगी इच्ची करी खुशी मना।”
25	24	ता जैसिओ अक्क तोड़ा मुळुरा थु, तिनी इच्ची करी बल्लू, “हे मालका, अऊँ तुसिओ जाणदा थू कि तुहै अक्क कठोर मणु हिन तुहै जैड़ी ना बान्दै तैड़ी थऊँ कटदै हिन, अतै जैड़ी ना खलारदै तैड़ी थऊँ बीणदै हिन।
25	25	ठेरैतांये अऊँ ड़री गो अतै तुन्दा दितुरा तोड़ा गिच्ची करी धरती मन्ज गत्त पाई करी लुकैरी दिता। हेरा, जैडा तुन्दा हा, सो ऐह हा।”
25	26	तसेरै मालकै जवाव दिता, “हे दुष्‍ट अतै कामचोर नौकरा, जैहणै तू ऐह जाणदा थू कि जैड़ी अऊँ ना बान्दा तैड़ी थऊँ कटदा, अतै जैड़ी अऊँ ना खलारदा तैड़ी थऊँ बिणदा;
25	27	ता तिजो ऐसा करना चहिन्दा थु कि मेरै दितुरै तोड़ै बैंका मन्ज रखी दिन्दा, ता अऊँ अपणा पैसा इच्ची करी ब्याजा सोगी लैन्दा।”
25	28	ता मालकै होरी नौकरा सोगी बल्लू, “ऐह तोड़ा ऐस थऊँ लैई लेय्आ, अतै जैस बलै दस तोड़ै हिन तैसिओ दि देय्आ।
25	29	क्ओकि जैड़ा मेरी शिक्षा जो हुणदै अतै समझदै हिन तियां जो होर समझ दिणिआ, पर जैड़ी ना हुणदै ता तियां बलै जैड़ी समझ हा सो भी तियां थऊँ लैई लैणीआ।
25	30	अतै ऐस नकम्मै नौकरा जो बाहर नैहरै मन्ज फैंकी देय्आ, जैड़ी रूणा अतै दन्द पिहणा भूणा।”
25	31	“जैहणै मणु रै पुत्रा अपणी जय-जयकार सोगी ईणा अतै सब स्वर्गदूत तैस सोगी ईणै। ता तैस अपणी महिमा रै सिंहासना पुर बैहुरै भूणा।
25	32	अतै सब जाति मेरै सामणै इकट्ठा करी गाणी; अतै जियां पाअल भैड़ा जो बकरी थऊँ अलग करी दिन्दा, तिईआं ही तैस सो अक्की दूये थऊँ अलग करनै हिन।
25	33	तैस भैड़ा मतलब धर्मी मणु जो अपणै सजै कनारी अतै बकरी मतलब अधर्मी मणु जो खब्बै कनारै खड़ा करना हा।”
25	34	“ता राजै अपणी सज्जै कनारी बाळै सोगी बलणा, ‘हे मेरै पिता रै धन्य मणुओ, अईआ, तैस राज्य रै अधिकारी भूच्ची गच्छा जैडा संसार री शुरूआत थऊँ तुसु तांयें तैयार करूरा हा।
25	35	क्ओकि अऊँ भूखा थु, अतै तुहै मिन्जो खाणै जो दिता; अऊँ त्रिहणा थु, अतै तुहै मिन्जो पाणी पिआऊ; अऊँ परदेसी थु, ता तुहै मिन्जो अपणै घरा मन्ज रैहणा दिता।
25	36	अऊँ नंगा थु, तुहै मिन्जो कपड़ै पहनायै; अऊँ बमार थु, अतै तुहै मेरी सुधि लैई, अऊँ जेला मन्ज थु, तुहै मिन्जो सितै मुळना आये।’ ”
25	37	“ता धर्मी तैसिओ जवाव दिणा, ‘हे प्रभु अहै कहणै तिजो भूखा हेरू अतै खुआऊ? या त्रिहणा हेरू अतै पाणी पिआऊ?
25	38	अहै कैहणै तिजो परदेसी हेरू अतै अपणै घरै ठहराऊ? या नंगा हेरू अतै कपड़ै लुआयै?
25	39	अहै कैहणै तिजो बमार या जेला मन्ज हेरू अतै तिजो सोगी मुलणा आये?’ ”
25	40	“ता राजै तियां जो जवाव दिणा, ‘अऊँ तुसु सोगी सच बलदा कि तुहै जैड़ै मेरै ईयां हल्कै थऊँ हल्कै विस्वासी भाई सोगी कसकि अक्की सोगी भी करूरा हा, सो मिन्जो सोगी ही करूरा।’ ”
25	41	“ता तैस खब्बै कनारी बाळै सोगी बलणा, ‘हे शापित मणुओ, मेरै सामणै थऊँ ओसा अनन्त अग मन्ज चली गच्छा, जैड़ी शैतान अतै तसेरै दूता तांयें प्रमात्मैं तैयार करूरी हा।’ ”
25	42	“क्ओकि अऊँ भूखा थु, अतै तुहै मिन्जो खाणै जो ना दिता; अऊँ त्रिहणा थु, अतै तुहै मिन्जो पाणी ना पिआऊ;
25	43	अऊँ परदेसी थु, तुहै मिन्जो अपणै घरै ना ठहराऊ; अऊँ नंगा थु, ता तुहै मिन्जो कपड़ै ना पहनायै; अऊँ बमार अतै जेला मन्ज थु, अतै तुहै मेरी सुधि ना लैई।”
25	44	ता तियां जवाव दिणा, “हे प्रभु, अहै तुसिओ कैहणै भूखा, या त्रिहणा, या परदेसी, या नंगा, या बमार, या जेला मन्ज हेरू, अतै सेवा ना करी?”
25	45	ता तैस तिईआं जो जवाव दिणा, “अऊँ तुसु सोगी सच बलदा कि तुहै ईयां हल्कै थऊँ हल्कै अक्की सोगी भी ऐसा ना करूरा, ता मेरै सोगी भी ना करूरा।
25	46	अतै ईयां अनन्त दण्ड़ भोगणा, पर धर्मी अनन्त जिन्दगी मन्ज प्रवेश करना।”
26	1	जैहणै यीशु ऐह गल्ला करी बैहु ता अपणै चेलै सोगी बलणा लगा,
26	2	“तुहै जाणदै हिन कि दूँ दिन बाद फसह रा त्यौहार हा, अतै मणु रा पुत्र क्रूस पुर चढ़ाणै तांयें पकड़ाया गाणा।”
26	3	ता प्रधान याजक अतै प्रजा रै स्याणै काइफा नां रै महायाजक रै अँगणा मन्ज इकट्ठै भुऐ,
26	4	अतै अप्पु मन्ज ऐह विचार करना लगै कि यीशु जो छल सोगी पकड़ी करी मारी दीन।
26	5	पर सो बलदै थियै, “त्यौहारा रै टैमैं ना, करखी ऐसा ना भोआ कि मणु अकजूट भूच्ची गान।”
26	6	जैहणै यीशु बैतनिय्याह मन्ज शमौन कोढ़ी रै घरा मन्ज थु,
26	7	ता अक्क जनानी संगमरमर रै अक्की भाण्ड़ै मन्ज इत्र लैई करी आई, अतै जैहणै सो खाणा बैहुरा थु तसेरा मुन्डा पुर तसेरै आदर तांऐ ड़ोळी दिता।
26	8	ऐह हेरी करी तसेरै चेलै सरकी करी बलणा लगै, “ऐस इत्र रा कजो सत्यनाश करी दिता?
26	9	ऐतिओ ता खरै दाम मन्ज बेचीकरी कंगाला जो दी दिन्दै।”
26	10	ऐह हुणी करी यीशुऐ तिन्या जो बल्लू, “ऐसा जनानी जो कजो सरकु करदै हिन? ऐहै मिन्जो सोगी भलाई करी हा।
26	11	कंगाल ता तुसु सोगी सदा रैहन्दै हिन, पर मूँ तुसु सोगी सदा ना रैहणा।
26	12	ऐहै मेरै शरीरा पुर जैडा इत्र डोळू हा, सो मेरै दबाये गाणै तांयें करू हा।
26	13	अऊँ तुसु सोगी सच बलदा, कि पुरै संसारा मन्ज जैड़ी भी ऐह सुसमाचार प्रचार करलै, तैड़ी सारै ऐस कम्मा री चर्चा भी सारी यादा तांयें करी गाणिआ।”
26	14	ता यहूदा इस्करियोती, जैडा बारह चेलै मन्ज अक्क थु, तिनी प्रधान याजका बलै गिच्ची करी बल्लू,
26	15	“अगर अऊँ यीशुओ तुन्दै हत्थै पकड़ाई दिच्छु ता तुहै मिन्जो कै दिल्लै?” तिन्यै तैसिओ तीह चाँदी रै सिक्कै तोलीकरी दी दितै।
26	16	अतै सो तैहणा थऊँ ही तैसिओ पकड़ाणै रा मौका तोपणा लगा।
26	17	अखमीरी रोटी रै त्यौहारा थऊँ पैहलै दिन, चेलै यीशु बलै इच्ची करी पुछणा लगै, “तुहै कड़ी चाहन्दै कि तुसु तांयें फसह खाणै री तैयारी करन?”
26	18	तिनी बल्लू, “नगरा मन्ज फलाणै मणु बलै गिच्ची करी बला, ‘गुरू बलदा कि मेरा टैमं नेड़ै हा। मूँ अपणै चेलै सोगी त्यौहार ऐड़ी मनाणा।’ ”
26	19	ता चेलै यीशु रा हुक्म मनी करी फसह तैयार करू।
26	20	जैहणै सँझ भूई ता सो बारह प्रेरिता सोगी खाणा बैईठा।
26	21	जैहणै सो खाणा लगै ता यीशुऐ बल्लू, “अऊँ तुसु सोगी सच बलदा कि तुसु मन्ज अक्की मिन्जो पकड़ाणा।”
26	22	ऐह हुणी करी सो वडै़ उदास भूच्ची गै, अतै हरेक तैस थऊँ पुछणा लगा, “हे गुरू, कै सो अऊँ हा?”
26	23	तिनी जवाव दिता, “जैड़ा मिन्जो सोगी बैही करी मेरै ही कटोरै मन्ज रोटी डुबाई करी खाऊ करदा हा, तैस ही अऊँ पकड़ाणा।
26	24	मणु रा पुत्र ता जियां तसेरै बारै मन्ज लिखुरा तैस तियां ही गाणा। पर हाय तैस मणु पुर जसेरी बजह थऊँ मणु रा पुत्र पकड़ाया गान्दा, अगर तैस मणु रा जन्म ही ना भच्छुरा भून्दा ता तैस तांयें खरा थू।”
26	25	ता तैसिओ पकड़ावाळै यहूदै बल्लू, “हे रब्बी, (गुरू) कै सो अऊँ हा?” तिनी तैस सोगी बल्लू, “हाँ तू मनू करदा।”
26	26	जैहणै सो खाऊ ही करदै थियै ता यीशुऐ रोटी लैई, अतै आशीष मगींकरी त्रोड़ी, अतै चेलै जो हेरी करी बल्लू, “लेय्आ, खा; ऐह मेरा शरीर हा।”
26	27	फिरी तिनी कटोरा लैई करी धन्यवाद करू, अतै तियां जो दी करी बल्लू, “तुहै सब ऐत थऊँ पिय्आ,
26	28	क्ओकि ऐह नोए वायदै रा सो खून हा, जैडा मतै तांयें पापा री माफी तांयें बहाया गाणा हा।
26	29	अऊँ तुसु सोगी बलदा कि दाखरस तैस दिन तक कदी भी ना पिणा, जैहणै तक तुसु सोगी अपणै पिता रै राज्य मन्ज नोआ ना पीऊँ।”
26	30	फिरी सो भजन गाईकरी जैतून रै पहाड़ा पुर गै।
26	31	ता यीशुऐ तैस सोगी बल्लू, “तुसु अज राती ही मेरै बारै मन्ज ठोकर खाणी हा, क्ओकि लिखुरा ‘मूँ पाहला जो मारना, अतै भैड़ा तितर-बितर भूच्ची गाणा।’
26	32	पर मूँ अपणै जी भूणै थऊँ बाद तुसु थऊँ पैहलै गलील जो गाणा।”
26	33	ऐह हुणी करी पतरसे बल्लू, “अगर सब तेरा इन्कार करन ता करन, पर मूँ कदी भी तेरा इन्कार ना करना।”
26	34	यीशुऐ तैस सोगी बल्लू, “अऊँ तिजो सोगी सच बलदा कि अज राती ही कुक्कड़ा री बाँग दिणै थऊँ पैहलै तुद त्राई बरी मेरा इन्कार करना।”
26	35	पतरसे तैस सोगी बल्लू, “अगर मिन्जो तिजो सोगी मरना भी पैऊ, तांभी मूँ तेरा इन्कार कदी ना करना।” अतै ईयां ही सब चेलै भी बलणा लगै।
26	36	ता यीशु अपणै चेलै सोगी गतसमनी नां री अक्की जगह मन्ज आ अतै अपणै चेलै सोगी बलणा लगा, “ऐठीये बैही रेय्आ, जैहणै तक अऊँ ओठी गिच्ची करी प्रार्थना करदा।”
26	37	सो पतरस अतै जबदी रै पुत्रा जो सोगी लैई गो, अतै उदास अतै व्याकुल भूणा लगु।
26	38	ता तिनी तियां सोगी बल्लू, “मेरा मन बड़ा उदास हा, ऐतना कि मेरै प्राण निकलणा लगुरै। तुहै ऐड़ी ही रूका अतै जागदै रेय्आ।”
26	39	फिरी सो थोड़ा होर अगो गो अतै मूँहा रै भारै पैई करी ऐह प्रार्थना करना लगा, “हे मेरै पिता, कि अगर भूच्ची सकदा ता ऐस दुखा थऊँ अऊँ बच्ची गच्छु, तांभी जियां अऊँ चाहन्दा तियां ना पर जिईआं तुहै चाहन्दै हिन तियां ही भोआ।”
26	40	फिरी तिनी अपणै चेलै बलै इच्ची करी तियां जो सुतुरा हेरू अतै पतरसा सोगी बल्लू, “कै तुहै मेरै सोगी अक्क घड़ी भी ना जागी सकै?
26	41	जागदै रेय्आ अतै प्रार्थना करदै रेय्आ कि तुहै परीक्षा मन्ज ना पैन आत्मा ता तैयार हा, पर शरीर कमजोर हा।”
26	42	फिरी तिनी दूई बरी गिच्ची करी ऐह प्रार्थना करी, “हे मेरै पिता, अगर ऐह मेरै पिऊरै बगैर ना हट्टी सकदा ता तुन्दी इच्छा पुरी भोआ।”
26	43	ता तिनी फिरी इच्ची करी तियां जो सुतुरै हेरू, क्ओकि तंयारी हाख्री निन्द्रा सोगी भरूरी थी।
26	44	चेलै जो छड़ी करी सो फिरी चली गो, अतै तिईआं ही बोला मन्ज त्रीं बरी भी प्रार्थना करी।
26	45	ता तिनी चेलै बलै इच्ची करी बल्लू, “अबै सुन्दै रेय्आ, अतै आराम करा हेरा सो घड़ी चली आई हा, अतै मणु रा पुत्र पापी रै हत्थै पकड़ाया गाणा।
26	46	उठा, चला; हेरा, मिन्जो पकडाणैवाळा नेड़ै ईच्ची रैऊआ।”
26	47	सो ऐह बल्लू ही करदा थु कि यहूदा जैडा बारह चेलै मन्ज अक्क थु आ अतै तैस सोगी प्रधान याजका अतै स्याणै मणु बड़ी भीड़, तलवारा अतै डंडै लैई करी आई।
26	48	तैसिओ पकड़ाणै बाळै तियां जो बलुरा थु कि “जैसिओ अऊँ गिच्ची करी पोक्कु दिला समझी लैं कि सो ही यीशु हा, तैसिओ पकड़ी लैं।”
26	49	अतै तिनी झट यीशु बलै गिच्ची करी बल्लू, “हे गुरू, नमस्कार!” अतै तैसिओ पोक्कु दिता।
26	50	यीशुऐ तैस सोगी बल्लू, “हे मित्रा, जैस कम्मा तांयें तु छुरा हा तैस कमाई लै।” ता तियें नेड़ै इच्ची करी यीशु पुर हत्थ पाऊ अतै तैसिओ पकड़ी लैऊ।
26	51	यीशु रै सोगी थऊँ अक्कीयै हत्थ अगो करी कै तलवार खिन्जी लैई अतै महायाजक रै अक्की दासा पुर चलाई दिती अतै तसेरा कन कटी दिता।
26	52	ता यीशुऐ तैस सोगी बल्लू, “अपणी तलवारा जो म्याना मन्ज रखी लै क्ओकि जैड़ै तलवारा चलान्‍दै हिन सो सब तलवारा सोगी ही नष्‍ट करै गाणै।
26	53	कै तु ना जाणदा कि अऊँ अगर चाँऊ ता अपणै पिता सोगी विनती करी सकदा, अतै सो स्वर्गदूता री बारह पलटना थऊँ मतै हबजु मेरै सामणै पुजाई सकदा?
26	54	पर पवित्रग्रन्था री ऐह गल्ला कि ऐसा भूणा जरूरी हा कियां पुरी भूणी?”
26	55	तैस टैमैं यीशुऐ भीड़ा सोगी बल्लू, “कै तुहै तलवारा अतै डंडै लैई करी मिन्जो डाकू साईयें पकड़णै तांयें आये हिन? अऊँ रोज मन्दरा मन्ज बैही करी उपदेश दिन्दा थु, ता तुहै मिन्जो ना पकडु।
26	56	पर ऐह सब ठेरै तांयें भुआ कि भविष्‍यवक्ता रै वचन पुरै भून।” ता सब चेलै तैसिओ छड़ी करी नह्ही गै।
26	57	ता यीशु जो पकड़णै बाळै तैसिओ काइफा नां रै महायाजक बलै लैई गै, जैड़ी शास्त्री अतै स्याणै इकट्ठै भच्छुरै थियै।
26	58	पतरस दूरी बणाई करी तसेरै पिचो पिचो महायाजक रै अँगणा तक गो, अतै अन्दर गिच्ची करी अन्त हेरनै तांयें सपाई सोगी बैही गो।
26	59	प्रधान याजक अतै पुरी महासभा यीशु जो मारनै तांयें तसेरै वरोधा मन्ज झूठी गवाही री खोज मन्ज थियै,
26	60	पर मतै सारै झूठै गवाह भूणै पुर भी सो गवाही ना पाई सकै। आखरी मन्ज दोई जिणै आये,
26	61	अतै बल्लू, “ईनी बलुरा कि अऊँ प्रमात्मैं रै मन्दरा जो ढ़ाई सकदा अतै त्रियै दिन बणाई सकदा।”
26	62	ता महायाजकै खड़ी करी यीशु सोगी बल्लू, “कै तु कोई जवाव ना दिन्दा? ऐह मणु तेरै वरोधा मन्ज कै गवाही दिच्छु करदै हिन?”
26	63	पर यीशु चुप रैऊ। ता महायाजकै तैस सोगी बल्लू, “अऊँ तिजो जिन्दै प्रमात्मां री सौगन्द पान्दा कि अगर तु प्रमात्मैं रा पुत्र मसीह हा, ता असु सोगी बली दे।”
26	64	यीशुऐ तैस सोगी बल्लू, “तैंई अप्पु ही ता बली दिता हा; बल्कि अऊँ तिजो सोगी ऐह भी बलदा कि अबै थऊँ तुसु मणु रै पुत्रा जो सर्वशक्तिमान रै सज्जै कनारी बैहुरै, अतै अम्बरा रै बदळा पुर इन्दै हेरना।”
26	65	ऐह हुणी करी महायाजकै अपणै कपड़ै फाड़ै अतै बल्लू, “इन्‍नी प्रमात्मैं री निन्दा करी हा, अबै असिओ गवाह री कै जरूरत हा? हेरा, तुहै हवजु ऐह निन्दा हुणी हा ना!
26	66	तुहै कै सोचदै हिन?” तियें जवाव दिता, “ऐह कत्‍ल भूणै रै काबल हा।”
26	67	ता तियें तसेरै मूँहा पुर थूकु अतै तैसिओ घूसै मारै, कईये थप्पड़ मारी कै बल्लू,
26	68	“हे मसीह, असिओ भविष्‍यवाणी करी कै बल कि तिजो कुणी मारू हा?”
26	69	पतरस बाहर अँगणा मन्ज बैहुरा थु कि अक्क दासी तैस बलै आई अतै बल्लू, “तु भी यीशु गलीली सोगी थु ना।”
26	70	तिनी सबी रै सामणै ऐह इन्कार करू, “अऊँ ना जाणदा कि तु कै बल्लू करदी हा।”
26	71	जैहणै सो बाहर डेवढ़ी पुर गो, ता दूई दासीये तैसिओ हेरी करी तियां सोगी जैड़ै तैड़ी थियै बल्लू, “ऐह भी ता यीशु नासरी सोगी थु।”
26	72	तिनी सौगन्द खाई करी फिरी ना करी “अऊँ ऐस मणु जो ना जाणदा।”
26	73	थोड़ी देरा बाद मणुऐ जैड़ै तैड़ी खडुरै थियै, पतरस बलै इच्ची करी तैस सोगी बल्लू, “सच मन्ज तु भी ऐस मन्ज अक्क हा, क्ओकि तेरी बोली तेरा भेद खोली दिन्दी हा।”
26	74	ता सो कोसणा लगा अतै कसमा खाणा लगा : “अऊँ ऐस मणु जो ना जाणदा।” ता तैहणै ही कुक्कड़ै बाँग दिती।
26	75	ता पतरसा जो यीशु री सो कणैऊरी गल्ल याद आई : “कुक्कड़ा रै बाँग दिणै थऊँ पैहलै तुद मेरा त्राई बरी इन्कार करना।” अतै सो बाहर गिच्ची करी फूटी फूटी करी रोऊ।
27	1	जैहणै भ्याग भूई ता सब प्रधान याजकै अतै मणु रै स्याणै यीशु जो मारी दिणै री सलाह करी।
27	2	तियें तैसिओ बन्‍नू अतै बाहर नी करी पिलातुस हाकिम रै हत्था मन्ज सौंपी दिता।
27	3	जैहणै तसेरै पकड़ाणै बाळै यहूदै हेरू कि यीशु जो दोषी ठहराऊ हा यहूदा जो पछतावा भूआ अतै सो तीह चाँदी रै सिक्कै प्रधान याजका अतै स्याणै बलै फेरी आ।
27	4	अतै बल्लू, “मैंई निर्दोष मणु जो मारनै तांयें पकड़ाई करी पाप करूआ!” पर तियें बल्लू,, “असिओ किया? तू ही जाण।”
27	5	ता सो तियां सिक्कै जो मन्दरा रै अँगणा मन्ज फैंकी करी चली गो, अतै गिच्ची करी अपणै आप जो फांसी दिती।
27	6	प्रधान याजकै सो सिक्कै लैई करी बल्लू, “व्यवस्था रै अनुसार ईयां सिक्कै जो मन्दरा रै भण्ड़ार घरा मन्ज रखणा ठीक निय्आ, क्ओकि ऐह सिक्कै ता कसकी मणु जो मारनै तांई दितुरै थियै।”
27	7	ता तियें सलाह करी की तियां सिक्कै सितै परदेसी जो दबाणै तांयें कुम्हार री अक्क बगड़ी खरीदी लैई।
27	8	ठेरी वजह थऊँ तैहा बगड़ी रा नां अजा तक खूना री बगड़ी हा।
27	9	ता जैडा वचन यिर्मयाह भविष्‍यवक्तै बलुरा थू पुरा भोआ “तियें सो तीह सिक्कै मतलब तैसा किमता जो (जैतिओ इस्त्राएल रै मणुऐ दिणै तांयें ठहराऊरा थू) लैई लैऊं,
27	10	अतै जियां प्रभुऐ मिन्जो हुक्म दितुरा थू तियां ही तियैं कुम्हार री बगड़ी जो खरिदणै तांयें सो पैसै इस्तेमाल करु।”
27	11	जैहणै यीशु पिलातुस राजा रै सामणै खडुरा थु ता पिलातुसै तैस थऊँ पुछु, “कै तू यहूदी रा राजा हा?” यीशुऐ तैस सोगी बल्लू, “तू अप्पु ही ता बल्लू करदा।”
27	12	जैहणै प्रधान याजक अतै स्याणै तैस पुर दोष लगाऊ करदै थियै, ता तिनी कुछ भी जवाव ना दिता
27	13	ता पिलातुस तैस सोगी बलणा लगा, “कै तू ना हुणु करदा कि तेरै वरोधा मन्ज कैतनी गवाही दिच्छु करदै हिन?”
27	14	पर तिनी तैसिओ अक्की गल्ला रा भी जवाव ना दिता, ऐड़ी तक कि हाक्म जो भी बड़ी हैरानी भूई।
27	15	हाकमा रा ऐह रवाज थू कि तैस त्यौहारा रै टैमैं सो मणु तांयें अक्की कैदी जो जैसिओ मणु चाहन तैसिओ सो छड़ी दिन्दा थू।
27	16	तैस टैमैं तियां वलै बरअब्बा नां रा अक्क मना तना कैदी थू।
27	17	ता जैहणै सो इकट्ठै भुऐ ता पिलातुसै तियां जो बल्लू, “तुसै कसिओ चाहन्दै कि तुसु तांयें छड़ी दिच्छु? बरअब्बा जो या यीशु जो जैसिओ मसीहा भी बलदै हिन?”
27	18	क्ओकि सो जाणदा थू कि प्रधान याजकै जळणी री वजह थऊँ ऐसिओ पकड़ाऊरा।
27	19	जैहणै सो न्याय रै सिंहासना पुर बैहुरा थु ता तसेरी घरावाळी तैसिओ वली भैजु, “तू ऐस धर्मी रै मामलै मन्ज हत्थ मत पान्दा, क्ओकि मैंई अज सुपनै मन्ज सेरी वजह थऊँ बड़ै दुख सहै हिन।”
27	20	प्रधान याजकै अतै स्याणै मणु जो उकसाऊ कि सो बरअब्बा जो मँगी लैन, अतै यीशु जो मारी दीन।
27	21	हाक्मे तियां थऊँ पुछु, “इआं दूँ मन्ज कस जो चाहन्दै हिन अऊँ तुसु तांयें छड़ी दिच्छु?” तियें बल्लू, “बरअब्बा जो।”
27	22	पिलातुसै तियां थऊँ पुछु, “फिरी यीशु सोगी, जैसिओ मसीहा बलदै, कै करू?” सबीये तैस सोगी बल्लू, “ऐसिओ क्रूस पुर चढ़ाई देय्आ!”
27	23	पिलातुसै फिरी तियां जो बल्लू, “कजो, ऐस मन्ज कै बुराई हा?” पर सो फिरी भी बक्की नकैऐ, “ऐसिओ क्रूस पुर चढ़ाई देय्आ!”
27	24	जैहणै पिलातुसै हेरू कि कुछ बनणा ना लगु पर हो हल्ला बदणा लगा, ता तिनी पाणी लैई करी भीड़ा रै सामणै अपणै हत्थ धोऐ अतै बल्लू, “अऊँ ऐस धर्मी रै खूना थऊँ निर्दोष हा तुहै ही जाणा।”
27	25	सब मणुऐ जवाव दिता, “अहै अतै इन्दै बच्चै ही सेरै खूना रै जिम्मेदार भोलै!”
27	26	ता तिनी बरअब्बा जो तियां तांयें छड़ी दिता, अतै यीशु जो कोड़ै लगाई करी तंयारै हवालै करी दिता कि सो क्रूस पुर चढ़ान।
27	27	सपाई तैसिओ किलै रै अन्दरा बाळै अँगणा जो लैई गै, अतै पुरी सपाई री पलटण तसेरै चंऊ कनारै इकट्ठी करी,
27	28	तसेरै कपड़ै उतारै तैसिओ लाल रंगा रा चोळा लुआऊ,
27	29	अतै कण्ड़ै रा ताज बणाई करी तसेरै मुण्ड़ा पुर लगाऊ, अतै तसेरै सज्जै हत्थै सरकण्ड़ा दिता अतै तसेरै अगो पैरा रै भारै पैई करी तसेरा मजाक उड़ाणा लगै अतै बल्लू, “हे यहूदी रै राजा, नमस्कार!”
27	30	अतै तैस पुर थूकु; अतै सो डण्डै़ सितै तसेरै मुण्ड़ा पुर मारना लगै।
27	31	जैहणै सो तसेरा मजाक उड़ाई बैहै, ता जैडा चोगा तैसिओ लुआऊरा थु उतारी दिता अतै तसेरै ही कपड़ै लुआऐ, अतै क्रूस पुर चढ़ाणै तांयें लैई चलै।
27	32	बाहर गान्दै टैमैं तियां जो शमौन नां रा अक्क कुरैनी नगर रा मणु मूळु। तिन्यै तैसिओ पकडु ताकि सो यीशु रा क्रूस चुकी करी लैई चला।
27	33	तैसा जगह जैतिओ गुलगुता या खोपड़ी री जगह भी बलदै हिन पुजीकरी
27	34	तियें पित्त मिलाई करी दाखरस तैसिओ पिणै जो दिता, पर तिनी चखी करी पिणा ना चाऊ।
27	35	ता तिन्यै तैसिओ क्रूस पुर चढ़ाऊ अतै तियां कपड़ै तांयें चिट्ठी पाई की कसिओ कै कै मुळदा, अतै अप्पु मन्ज बन्डी लै
27	36	अतै तैड़ी बैही करी तसेरा पैहरा दिणा लगै।
27	37	अतै तसेरा दोषपत्र भी अक्की तख्ती पुर लिखीकरी तसेरै क्रूसा पुर टुन्गी दिता कि “यहूदी रा राजा”।
27	38	ता तसेरै सोगी दोई डाकू अक्क सज्जै अतै अक्क खब्बै कनारी क्रूसा पुर चढ़ाई दितै।
27	39	ईणै-गाणै बाळै मुण्ड़ा हिलाई हिलाई करी तसेरी निन्दा करदै थियै,
27	40	अतै ऐह बलदै थियै, “हे मन्दरा जो ढ़ाणैवाळै अतै त्रीं दिन मन्ज बणाणै बाळै, अपणै आपा जो बचा! अगर तू प्रमात्मैं रा पुत्र हा, ता क्रूसा थऊँ ओसी आई।”
27	41	ऐस तरीकै प्रधान याजक भी शास्त्री अतै स्याणै सोगी मजाक करदै अतै बलदै थियै,
27	42	“ईनी ता होरी जो बचाऊरा, अतै अपणै आपा जो ना बचाई सकदा। ऐह ता इस्त्राएल रा राजा हा। अबै क्रूसा थऊँ ओसी आई ता अहै भी विस्वास करन।
27	43	ईनी प्रमात्मैं पुर भरोसा रखुरा; अगर प्रमात्मां ऐसिओ चाहन्दा, ता अबै ऐसिओ छुड़ाई लेय्आ, क्ओकि ईनी बलुरा, ‘अऊँ प्रमात्मैं रा पुत्र हा’।”
27	44	ऐस तरीकै डाकू भी जैड़ै तैस सोगी क्रूसा पुर चढ़ाऊरै थियै, तसेरी बुराई करदै थियै।
27	45	दोफारा थऊँ लैई करी त्रियै पैहरा तक तैस पुरै देशा मन्ज नैहरा छाई रैऊ।
27	46	त्रियै पैहरा रै नेड़ै यीशुऐ जोरा सितै बल्लू, “एली, एली, लमा शबक्तनी?” मतलब “हे मेरै प्रमात्मां, हे मेरै प्रमात्मां, तैंई मिन्जो कजो छड़ी दिता?”
27	47	जैड़ै तैड़ी खडुरै थियै, तियां मन्ज कैतनै ऐह हुणी करी बल्लू, “ऐह ता भविष्‍यवक्ता एलिय्याह जो हक्का पाऊ करदा।”
27	48	तियां मन्ज अक्क झट दौड़ी करी स्पंज जो सिरकै मन्ज डुबाई करी अतै सरकण्ड़ैं पुर रखी करी तैसिओ चुसाऊ।
27	49	कई बलणा लगै, “रैहणा दे, हेरदै एलिय्याह ऐसिओ बचाणा इन्दा कि ना।”
27	50	ता यीशुऐ जोरा सितै बल्लू अतै मरी गो।
27	51	अतै हेरा मन्दरा मन्ज पवित्र जगह रा पर्दा उपरा थऊँ थला तक छकी करी दोई टुकड़ै भूच्ची गो अतै धरती हिली गई अतै चट्टाना त्रिड़की गई,
27	52	अतै कब्रा खुली गई, अतै मरूरै थऊँ कई पवित्र मणु जी भुऐ,
27	53	अतै दोवारा जीणै थऊँ बाद कब्रा थऊँ नकैई करी सो पवित्र नगरा जो गै अतै मतै सारै मणु जो हुजै।
27	54	जैडा सुबेदार अतै जैड़ै तैस सोगी पैहरा दिच्छु करदै थियै, हिल्‍लण अतै जैडा कुछ भुआ थू तैतिओ हेरी करी बड़ै ड़री गै अतै बलणा लगै, “सच मन्ज ऐह प्रमात्मैं रा पुत्र थू!”
27	55	तैड़ी मती सारी जनानी जैड़ी गलील थऊँ यीशु री सेवा करदी तैस सोगी छुरी थी, दूरा थऊँ ऐह हेरू करदी थी।
27	56	तियां मन्ज मरियम मगदलीनी, याकूब अतै योसेस री माता मरियम, अतै जबदी रै पुत्रा री माता थी।
27	57	जैहणै सँझ भूई ता यूसुफ नां रा अरिमतिया रा अक्क अमीर मणु, जैडा अप्पु ही यीशु रा चेला थु, आ।
27	58	तिनी पिलातुस बलै गिच्ची करी यीशु री लाश मँगी। ता पिलातुसै तैसिओ लाशा दिणै रा हुक्म दि दिता।
27	59	यूसुफ लाश लैई करी तैतिओ छैळ कपड़ै मन्ज लपेटु,
27	60	अतै तैतिओ अक्क नोई कब्रा मन्ज रखु, जैड़ी अक्की चट्टाना मन्ज खुदबाऊरी थी, अतै कब्रा रै मूँहा पुर अक्क बड़ा पत्थर रखी करी चली गो।
27	61	मरियम मगदलीनी अतै दूई मरियम तैड़ी कब्रा रै सामणै बैहुरी थी।
27	62	दूये दिन जैडा विश्रामदिन थु, प्रधान याजका अतै फरीसी पिलातुस बलै इकट्ठै भूच्ची करी बल्लू,
27	63	“हे महाराजा, असिओ याद हा कि भरमाणै बाळै यीशुऐ जैहणै सो जिन्दा थु, बलुरा कि, ‘मूँ त्राई दिन बाद जी भूणा।’
27	64	ता ऐस करीके हुक्म देय्आ कि त्राई दिन तक कब्रा री रखवाली भोआ। ऐसा ना भोआ कि तसेरै चेलै इच्ची करी तसेरी लाशा जो चोरी लैन, अतै मणु सोगी बलन कि, ‘सो मरूरै थऊँ जी भुआ।’ ता ऐह धोखा पिछलै धोखै थऊँ भी बुरा भूणा।”
27	65	पिलातुसै तैस सोगी बल्लू, “तुसु बलै पैहरैदार ता हिन। गच्छा, अपणी समझा अनुसार रखवाली करा।”
27	66	ता सो पैहरैदार जो सोगी लैई करी गै, अतै पत्थर पुर मोहर लाई करी पैहरैदारी करी।
28	1	विश्रामदिन थऊँ बाद हप्ते रै पैहलै दिन भ्याग भून्दै ही मरियम मगदलीनी अतै दूई मरियम कब्रा जो हेरना आई।
28	2	अतै हेरा, अक्क बड़ा हिल्‍लण भुआ, क्ओकि प्रभु रा अक्क स्वर्गदूत स्वर्गा थऊँ ऊतरू अतै नेड़ै इच्ची करी तिनी पत्थर जो हिलाई दिता, अतै तैस पुर बैही गो।
28	3	तसेरा रूप बिजळी सांईये अतै तसेरै कपड़ै पाळै सांईये चंमकू करदै थियै।
28	4	तसेरै ड़रा रै पैहरैदार कंमी पै, अतै मरूरै सांईये भूच्ची गै।
28	5	स्वर्गदूतै जनानी सोगी बल्लू, “मत ड़रा, अऊँ जाणदा कि तुहै यीशु जो जैडा क्रूस पुर चढाऊरा थु हेरना आई।
28	6	सो ऐड़ी निय्आ, पर अपणै वचना अनुसार जी भच्छुरा। अईआ ऐह जगह हेरा, जैड़ी प्रभु पैऊरा थु,
28	7	अतै झट गिच्ची करी तसेरै चेलै सोगी बला कि सो मरी करी जी भूआ, अतै तैस तुसु थऊँ पैहलै गलील जो गाणा, तैड़ी तुसु तसेरा दर्शन पाणा! हेरा, ऐह गल्ल मैंई तुसु तक पुजाई दितिआ।”
28	8	सो ड़रा सोगी अतै बड़ी खुशी सोगी कब्रा थऊँ झट तसेरै चेलै जो ऐह खबर हुणाणा दौड़ी गई।
28	9	ता यीशु तियां जो मुळू। अतै बल्लू, “प्रणाम”। तियें नेड़ै इच्ची करी अतै तसेरै पैर पकड़ी करी तैसिओ दण्डवत् करू।
28	10	ता यीशुऐ तियां जो बल्लू, “मत डरा; मेरै चेलै सोगी बला कि गलील जो चली गच्छा, तैड़ी तियां मिन्जो हेरना।”
28	11	सो जनानी गाणा लगुरी थी कि पैहरैदारै नगर मन्ज इच्ची करी पुरा हाल प्रधान याजका जो हुणाई दिता।
28	12	ता तिन्यै स्याणै सोगी किठ्ठी करी सलाह करी अतै सपाई जो मती सारी चाँदी दी करी बल्लू,
28	13	“सबी जो ऐह बलै कि राती जैहणै अहै सोऊ करदै थियै ता चेलै इच्ची करी यीशु री लाहश जो चोरी लैई गच्छुरै हिन।
28	14	अतै अगर हाकमा रै कना तक पुजली कि तुहै सोऊ करदै थियै ता अहै तैसिओ समझाई लैलै अतै तुसिओ सजा थऊँ बचाई लैलै।”
28	15	ता तियें पैसा लैई करी जियां प्रधान याजकै बलणै जो सखाये तियां ही तिईयें करू। ऐह गल्ल अजा तक यहूदी मन्ज प्रचलित हा।
28	16	ग्यारह चेलै गलीला मन्ज तैस पहाड़ा पुर गै, जैतिओ यीशुऐ तियां जो दसुरा थु।
28	17	तियें तसेरा दर्शन पाई करी तैसिओ प्रणाम करू, पर कसकि कसकि जो शक भुआ।
28	18	यीशुऐ तंयारै नेड़ै इच्ची करी बल्लू, “स्वर्ग अतै धरती रा पुरा हक्क मिन्जो दितुरा हा।
28	19	ठेरैतांये तुहै गच्छा अतै, सब जाति रै मणु जो चेला बणा तियां जो पिता, पुत्र अतै पवित्र आत्मा रै नां रा बपतिस्मा देय्आ,
28	20	अतै तियां जो सब गल्ला जैड़ी मैंई तुसिओ हुक्म दितुरै मनणा सिखा अतै हेरा, अऊँ संसार रै अन्त तक तुन्दै सोगी हा।”
