1	1	हांऊँ पौलुस, एस्सा चिठ्ठी जो लिख्या करहा। आस्सा रे उद्धारकर्ता परमेसर होर यीसू मसीह रे हका ले जेस पर आस्से आस रखे, हांऊँ यीसू मसीह रा चुणिरा चेला आ।
1	2	हे तिमिथियुस, हांऊँ ये चिठ्ठी तुजो लिखी करहा, तू मेरे आपणे मह्ठे साहीं आ क्यूंकि तू भी मसीह पर विस्वास रखा। हांऊँ प्रार्थना करहा कि बापू परमेसर होर आस्सा रा प्रभु मसीह यीसू तुजो अनुग्रह, दया, होर सांति देंदा रहे।
1	3	इफिसुस सैहरा जो छाडी किन्हें मकीदुनिया ईलाके जो जाणे रे टैमा मन्झ जो गल्ला मैं तेरे किन्हें दिला ले बोलिरी थी तेस्सा गल्ला जो हांऊँ दबारा बोली करहा कि, इफिसुस सैहरा मन्झ कुछ लोक एह्ड़े जो गलत उपदेसा जो सखाई करहे, तू तेथी रही किन्हें तिन्हो एह्ड़ा समझा कि स्यों एह्ड़ी गल्ला नी स्खाये।
1	4	होर लोका किन्हें बोल कि स्यों पुराणी मन घड़न्त काह्णियां, होर तिन्हारे बापदादेया री नांऊँआ री लम्बी सूची रे बारे री गल्ला पर आपणा टैम बर्बाद नी करहे। इन्हा गल्ला ले सिर्फ बैहस हुंहां ईं; होर बैहस करणे ले आस्सा री जिन्दगी मन्झ परमेसरा री योजना पूरी नी हुन्दी, होर एह्ड़ी योजना सिर्फ तेस पर विस्वासा करणे वाले रे ज्रीए ही पूरी हुईं।
1	5	हांऊँ ये आदेस तुस्सा जो इधी कठे देआ कि तुस्से एक दूजे किन्हें सच्चे दिला किन्हें प्यार करा, होर साफ अंतरात्मा, होर भरपूर विस्वास रखो।
1	6	झूठे उपदेसा जो स्खाणे वाले एह्ड़े खरे कामा जो करणा छाडी दितिरा, होर बेकारा री बैहस-बाजी मन्झ फसी गईरे।
1	7	ये झूठे उपदेस स्खाणे वाले, तिन्हा व्यवस्था स्खाणे वाल्ऐ साहीं बणना चाहें, जिन्हा जो मूसा री व्यवस्था रा ज्ञान आ। पर जिन्हा गल्ला जो स्यों स्खाणा चाहें, होर जिन्हा गल्ला जो स्यों बोलणे री हिम्मत करहे, तिन्हा गल्ला जो स्यों आपु नी समझ्दे।
1	8	एेबे आस्से जाणहां ऐें कि, अगर कोई मूसा री व्यवस्था जो ठीक ढंगा किन्हें स्खाये, तेबे ही ये व्यवस्था खरी ई।
1	9	ये जाणी किन्हें कि मूसा री व्यवस्था धर्मी माह्णुं रे कठे नी, पर तिन्हा लोका रे कठे ई जो परमेसरा री व्यवस्था जो भूली जाएं, होर तेसरे हुकमा जो नी मनदे; होर जो लोक परमेसरा री भक्ति नी करदे होर हमेसा पाप करहे; होर जो दुस्ट काम करहे, होर स्यों जो परमेसरा री इज्जत नी करदे; होर स्यों जो आपणे माऊ-बापू होर दूजे लोका जो मारी दे।
1	10	व्यभिचारीया, समलैंगिक, माह्णुंआं रा अपहरण करणे वाले, झूठ बोलणे वाले, झूठी कसम खाणे वाले, हर एक एह्ड़ा काम करहे, जो खरे उपदेसा रे बरखलाफ ऐे।
1	11	ये सच्चा उपदेस आस्सा रे परमप्रधान परमेसरा री महिमा री खुसी री खबरा रे मताबक ई, जिन्हें मुंजो एता री प्रचार करणे री जिम्मेदारी दितिरी।
1	12	होर हांऊँ, आस्सा रे प्रभु यीसू मसीह रा धन्यावाद करहा, जिन्हें मुंजो सामर्थ दिती; कि तिन्हें मुंजो भरोसे लायक समझी किन्हें आपणी सेऊआ रे कठे नियुक्त कितेया।
1	13	मसीह पर विस्वास करणे ले पैहले ता हांऊँ मसीह री निंदा करणे वाल्आ, होर विस्वासी लोका जो स्ताणे वाल्आ, होर निर्दयी था। क्यूंकि मैं हाल्ले तक विस्वासा नी कितिरा था, इधी कठे हांऊँ नी जाणदा था कि जो हांऊँ करहा था से गलत आ। होर एस वजहा ले मसीहे मेरे पर दया किती।
1	14	आस्सा रे प्रभुए हमेसा मेरे पर बौह्त ज्यादा अनुग्रह कितेया। होर मसीह यीसू साउगी एक हूंणे री वजहा ले तिन्हें मुंजो विस्वास होर प्यार दितेया।
1	15	ये भरोसे करणे रे लायक गल्ला ई होर हर तरहा मन्नणे रे लायक ई कि, मसीह यीसू आस्सा पापिया रा उद्धार करणे रे कठे संसारा मन्झ आया, जिन्हा मन्झ सभी ले बडा पापी हांऊँ था।
1	16	होर इधी कठे प्रभु यीसू मसीहे मेरे गास दया किती कि, से मेरे साहीं सभी ले बडे पापी रे ज्रीए आपणी असीम सैहनसीलता दसी सके कि, तिन्हें केस तरीके किन्हें हांऊँ माफ़ कितिरा, होर आगे चली किन्हें जो लोक तेस मन्झ विस्वास करघे, तिन्हारे कठे अनंत जिन्दगी पाणे रे कठे एक उदाहरणा रे रूपा मन्झ मुंजो खड़ा कितेया।
1	17	एेबे अनंतकाला रा राजा, कधी भी नी मरणे वाल्आ, अनदेखे, होर एक सच्चा परमेसरा रा आदर होर महिमा जुग-जुग हुन्दी रहे। आमीन।
1	18	मेरे मह्ठे, तिमिथियुस, हांऊँ इन्हा आदेसा जो तुस्सा जो देई करहा: हांऊँ चाहां कि तुस्से तिन्हा गल्ला जो याद रखा जो नबिये बौह्त पैहले बोलिरी थी कि तुस्सा किन्हें एह्ड़ा हूंणा। तू तिन्हा गल्ला जो झूठे उपदेसा स्खाणे वाले रे बरखलाफ लड़ने रे कठे इस्तेमाल करेया।
1	19	तुस्सा रा मसीह पर विस्वास बणेया रहे, होर साफ अंतरात्मा हो। कुछ लोके आपणी एस साफ अंतरात्मा जो नकारी दितिरी, जेसरी वजहा ले तिन्हारा विस्वास रूपी जहाज डूबी गया।
1	20	होर तिन्हा मन्झा ले हुमिनियुस होर सिकंदर ऐें, जिन्हा जो मैं कलीसिया ले बाहर काढी दितिरा होर सैताना रे हका मन्झ सौंपी दितिरे, ताकि स्यों परमेसरा री निंदा करणा ना सीखे।
2	1	सभी गल्ला ले बड़ी किन्हें हांऊँ आपणे दिला ले तुस्सा किन्हें बोलणा चाहां कि, सभ माह्णुंआं रे कठे परमेसरा ले अर्ज होर प्रार्थना होर निवेदन होर धन्यावाद कितेया जाए।
2	2	राजेया रे कठे होर अधिकारिया रे कठे प्रार्थना करहा, ताकि आस्से सुख-चैना किन्हें रहे, जेता ले आस्से परमेसरा री भक्ति करी सके होर दूजे लोका साउगी सही बर्ताव करी सके।
2	3	एस तरीके किन्हें सब लोका रे कठे प्रार्थना करना सही आ, होर आस्सा रा उद्धारकर्ता परमेसर एता जो ग्रहण करहा।
2	4	होर से ये चाहां कि, सभ माह्णुंआं रा उद्धार हो, होर स्यों सच्चाई ठीक ढंगा किन्हें जाणी सको।
2	5	क्यूंकि परमेसर एक ई आ; परमेसर होर लोका रे बीच एक ई माह्णुं बिचौलिया आ, होर से माह्णुं यीसू मसीह आ।
2	6	मसीहे आपणे आपा जो बलिदान रे रूपा मन्झ देई दितेया; ताकि सभी लोका जो पाप होर मौता ले छुड़ाई सके; तेसरी मौता रे ज्रीए परमेसरे ये साबित कितेया कि ठीक टैमा ले से सब लोका रा उद्धार करणा चाहां।
2	7	एस वजहा ले परमेसरे मुंजो खुसी री खबरा रा प्रचारक होर चुणिरा चेला नियुक्त कितिरा। तिन्हें हांऊँ चुणिरा कि हांऊँ अन्यजाति लोका जो विस्वास होर सच्चाई रे बारे मन्झ सखाई सकूं। हांऊँ सच्च बोल्हा, झूठ नी बोलदा।
2	8	इधी कठे हांऊँ चाहां कि, हर मण्डली मन्झ मर्ध बगैर गुस्से कितिरे होर बगैर बैहसा ले, परमेसरा रे कठे समर्पित हाथा जो उठाई किन्हें प्रार्थना करेया करहे।
2	9	तिहां ईं हांऊँ चाहां कि ज्नानिया भी जचणे वाले कपड़े पैहने, जो इज्जता रे लायक हो, होर मैहंगे नी हो। दूजेया जो लुभाणे रे कठे हर किस्मा-किस्मा रे बाल बनाणे, सोने होर मोतिया रे बणिरे गैह्णे, होर कीमती-कीमती कपड़े पैन्ह्णे
2	10	रे बजाय, दूजे लोका रे कठे खरे काम करी किन्हें आपणे आपा जो जचाणा तिन्हारे कठे खरा आ।
2	11	जेबे कोई मण्डली मन्झ सारे विस्वासी लोका जो सखा, ता सारी ज्नानिया जो चुपचाप होर बड़ी इज्जता किन्हें सिखणा चहिए।
2	12	हांऊँ ज्नानिया जो ये इज्जाजत नी देंदा कि, स्यों मर्धा जो स्खायें या तिन्हा पर हुक्म चलाए। जेबे तुस्से अराधना रे कठे कट्ठे हुए ता जनानिया जो चुपचाप रैहणा चहिए।
2	13	हांऊँ एह्ड़ा इधी कठे बोल्हा, क्यूंकि पैहले परमेसरे आदम (मर्ध) जो बणाया, फेरी तिन्हें हव्वा (जन्नानी ) बणाई।
2	14	होर एक वजहा ये ही कि सांपे जनानिया जो बहकाया था आदमा जो नी, होर एस तरहा हव्वे परमेसरा री व्यवस्था जो तोड़ी दितेया।
2	15	अगर ज्नानिया मसीह पर विस्वास करही, होर दूजे लोका किन्हें प्यार करही, होर पवित्र होर सही ढंगा किन्हें जी, ता परमेसर जनानिया जो बच्चे जणने रे ज्रीए तिन्हारा उद्धार करणा।
3	1	ये भरोसे करणे रे लायक गल्ला ई कि, जो कलीसिया रे अगुवा बणना चाहां, से इज्जता रे लायक काम करणे री इच्छा रखे।
3	2	होर इधी कठे ये जरूरी आ कि कलीसिया रे अगुवे वाले ये सारे गुण हो-कि से बेकसूर हो, होर तेसरी एक ई लाड़ी हो, होर समझदारी किन्हें काम करणे वाल्आ होर आपणे आपा पर काबू रखणे वाल्आ हो। होर से एह्ड़ा हो कि दूजे लोक तेसरी इज्जत करदे हो, होर आपणे घरा मन्झ प्रोहणेया रा आदर-खातर करणे वाल्आ, होर परमेसरा रे वचना जो सही ढंगा किन्हें स्खाणे वाल्आ हो।	WRONG ALIGNMENT
3	3	से दारुबाज या मारपीट करणे वाल्आ नी हो; बल्की दूजेया पर दया करणे वाल्आ हो। होर ना झगड़ा करणे वाल्आ हो होर ना पैसे रा लालच करणे वाल्आ हो।
3	4	से आपणे घरा-परिवारा जो ठीक ढंगा किन्हें चलाणे वाल्आ हो, होर से आपणे बाल-बच्चे जो स्खायें कि स्यों हर गल्ला मन्झ बड़ी इज्जता किन्हें तेसरा केहणा मन्हें।
3	5	जेबे कोई आपणे घरा-परिवारा जो ठीक ढंगा किन्हें चलाणा नी जाणदा हो, ता से सच्चे परमेसरा री कलीसिया जो सम्भाल्णा भी नी जाणदा।
3	6	से एह्ड़ा माह्णुं नी हो, जो हाल्ले ही विस्वासी बणीरा हो, केते एह्ड़ा नी हो कि से घमंडी बणी जाये, होर परमेसर तेस जो तेस तरीके किन्हें सजा दे, जिहां सैताना जो भी घमंडी बणने पर सजा दितिरी थी।
3	7	होर कलीसिया रे बाहरवाले मन्झ भी तेसरा नाम खरा हो, केते एह्ड़ा नी हो कि लोक तेसरे बारे मन्झ बुरी गल्ला करहे होर सैतान तेस जो फसाई ले।
3	8	कलीसिया रे अगुवे साहीं कलीसिया रे सेऊआदार भी एह्ड़े लोक हो जिन्हारी लोक इज्जत करदे हो, होर जो कुछ स्यों बोलदे हो तेता मन्झ इमानदार हो, दारुबाज होर दूजेया जो धोखा देई किन्हें पैसे कमाणे वाले नी हो।
3	9	पर तिन्हा जो सुद्ध अंतरात्मा ले तेस सच्ची खबरा पर विस्वास करणा चहिए, जो परमेसरे जाहिर कितिरी।
3	10	होर तिन्हा जो कलीसिया रे सेऊआदार नियुक्त करणे ले पैहले ये गल परखी जाए कि तिन्हा वाले सही गुण हाए की नी, होर फेरी अगर सभिये तिन्हा जो बेकसूर पाईरा हो, ता स्यों कलीसिया रे सेऊआदारा रा काम करहे।
3	11	एस तरहा सेऊआदारा री लाड़ीया भी तेह्ड़ी हो जिन्हारी सब लोक इज्जत करदे हो, दूजेया जो बदनाम करणे वाली नी हो, पर आपणे आपा पर काबू रखणे वाली हो, होर सभ गल्ला मन्झ भरोसे रे लायक हो।
3	12	कलीसिया रे सेऊआदारा री एक ई लाड़ी हो, होर से आपणे बाल बच्चे साउगी आपणे घरा रे बाकि सदस्या जो ठीक ढंगा किन्हें चलाणे वाल्आ हो।
3	13	क्यूंकि जिन्हें सेऊआदारा रा काम ठीक ढंगा किन्हें पूरा कितेया, से आपणे कठे एक खरा नाम कमाई लेया। होर से बड़ी हिम्मता किन्हें यीसू मसीह पर विस्वास करणे रे बारे मन्झ दूजे लोका जो दसा।
3	14	ये आस रखी किन्हें हांऊँ तुस्सा जो लिख्या करहा कि मां जल्दी ई तुस्सा वाले आऊंणा।
3	15	अगर मुंजो आऊणें मन्झ टैम लगी जाए ता तुस्से एस चिठ्ठी रे ज्रीए जाणी लया कि, परमेसरा रे घरा रे सदस्य हूंणे रे नाते यानि जिउंदे परमेसरा री कलीसिया हूंणे रे नाते आस्सो आपणी जिन्दगी केहड़ी जीणी चहिए। जिहां निंऊँआं होर खम्बे घरा जो मजबूत रखे, तिहां ही ये विस्वासी लोक सच्चे उपदेसा जो मजबूत बणाई रखे।
3	16	होर एता मन्झ कोई सक नी आ कि, परमेसरे जो सच्ची खबर जाहिर कितिरी, से पूरी तरहा ले सच्च ई, मसीह जो माह्णुं रे रूपा मन्झ जाहिर हुआ, पवित्र आत्मे तेस जो हर कामा मन्झ धर्मी ठैहर्या, स्वर्गदूते से देखेया, होर स्वर्गा री महिमा री वखा जो से चकी लितेया गया, लोके तेसरे बारे मन्झ जाति-जाति मन्झ प्रचार कितेया, संसारा रे लोके तेस पर विस्वास कितेया।
4	1	पर पवित्र आत्मा साफ-साफ बोल्हा कि, एस आखरी ध्याड़े मन्झ कुछ लोक मसीह रे उपदेसा पर विस्वास करणा छाडी देणा। तिन्हा दुस्टात्मा री गल्ला पर मन ल्गाणा, होर झूठे नबी रे उपदेसा पर विस्वास करदे लगी जाणा, जो तिन्हा जो भटकाई देआ।
4	2	ये झूठे उपदेस स्खाणे वाले झूठे पाखंडी ऐें, तिन्हारी अंतरात्मा मरी चुकीरी जो सही होर गलता रा फैसला करी, जिहां कि कोई गर्म लोहे से फुखी दितिरी हो।
4	3	स्यों स्खायें कि लोक ब्याह नी करहे, होर स्यों खाणे पीणे री चीजा ले भी रोक्हा ऐ। पर परमेसरे युयां चीजा तिन्हा विस्वासी लोका रे कठे बणाईरी, जो सच्चे उपदेसा जो जाणांहे कि, स्यों प्रार्थना करी किन्हें धन्यावादा रे साउगी इन्हा चीजा जो खाई सके।
4	4	क्यूंकि परमेसरा री रचिरी हर एक चीज खरी ई; होर आस्से कुछ भी खाई सके, पर सिर्फ इतना हो कि स्यों चीजा परमेसरा जो धन्यावाद देई किन्हें खाई जाए।
4	5	क्यूंकि स्यों चीजा परमेसरा रे बचन होर प्रार्थना ले सुद्ध किती जाहीं।
4	6	अगर तू विस्वासी भाई बैहणा जो इन्हा गल्ला जो याद कुरांदा रहे, जो मैं ऐबे तुस्सा जो करणे रे कठे बोलिरी। होर विस्वासा रे संदेसा रे ज्रीए होर खरे उपदेसा रे ज्रीए जेस जो तू मनदा आईरा, तू मजबूत बनाई गईरा, ता तुध मसीह यीसू रा खरा सेऊआदार बणना।
4	7	मन घड़न्त होर नर्क्कली काह्णियां रे कठे आपणा टैम बर्बाद नी करा, जेता ले जे परमेसरा जो इज्जत नी मिल्दी; होर भक्ति री जिन्दगी जीणे रे कठे आपणे आपा जो लगातार कोसिस करदा रेह।
4	8	क्यूंकि सारीरिक व्यायाम ले थोह्ड़ा ई फायदा हुंहां, पर भक्ति सभ गल्ला रे कठे फायदेमंद ई, क्यूंकि एस जिन्दगी मन्झ होर आऊणें वाले जिन्दगी मन्झ भी परमेसरा री वादा कितिरी जिन्दगी तुस्सा जो मिलाईं।
4	9	ये भरोसे करणे रे लायक गल्ल ई, होर हर तरहा ले मन्नणे रे लायक ई।
4	10	आस्से एस जिन्दगी जो पाणे रे कठे मैहनत होर कोसिस इधी कठे करहा ऐें, क्यूंकि आस्सा री आस तेस जिउंदे परमेसरा पर ई, जो सभ माह्णुंआं रा, होर खास कर विस्वासी लोका रा उद्धारकर्ता आ।
4	11	विस्वासी लोका जो इन्हा गल्ला जो सखा, होर तिन्हो इन्हा गल्ला जो मनणे रा आदेस दे।
4	12	कोई तेरी जुआनी जो बेकार नी समझणे पाए; पर जो गल्ला तू बोल्हा, होर आपणे चाल चलना रे ज्रीए, दूजेया रे कठे तेरे प्यारा रे ज्रीए, होर मसीह पर तुस्सा रे विस्वास होर तुस्सा री पवित्र जिन्दगी रे ज्रीए, तू विस्वासी लोका रे कठे एक उदाहरण बणी जा।
4	13	जेबे तक हांऊँ नी आऊँ, तेबे तक पवित्र सास्त्रा जो विस्वासी लोका जो जोरा किन्हें पढ़ी किन्हें तिन्हो सुनाणे रे कठे टैम काढ, तिन्हो हिम्मत दे होर पवित्र सास्त्रा रे मतलबा जो समझाणे मन्झ लगी रैह।
4	14	याद रखा कि जेबे कलीसिया रे अगुवे तुस्सा पर हाथ रखिरा था, होर भविस्यवाणी करी किन्हें तेस खास वरदाना रे बारे मन्झ दसिरा था, जो परमेसरे तुस्सा जो दितिरा। तेस बरदान रे बारे मन्झ लापरवाह मत बण।
4	15	इन्हा गल्ला जो बड़े ध्याना किन्हें करदा रह, होर आपणे आपा जो पूरी तरहा इन्हा गल्ला पर लगाई रख, ताकि हर कोई ये देखी सके कि तुस्से आपणे विस्वासा मन्झ बढ़ी करहा ऐ थे।
4	16	ध्यान रखा कि तुस्से आपणी जिन्दगी केहड़ी जिया करहे होर दूजेया जो क्या सखाई करहे, इन्हा गल्ला पर मजबूत बणी रह, क्यूंकि अगर तू एह्ड़ा करदा रैहन्गा, ता परमेसरा तेरे ज्रीए तु होर तेरे सुणने वालेया जो आऊणें वाले न्याय ले बचाणा।
5	1	आपणे ले उम्रा मन्झ बड़े आदमी जो बेज्जत करणे रे कठे मत प्रुआच; पर तेस जो आपणा बापू समझी किन्हें समझाई दे, होर आपणे ले कम उम्रा वाले किन्हें आपणा भाई साहीं बर्ताव कर।
5	2	आपणे ले उम्रा मन्झ बडी ज्नानिया किन्हें आपणी माऊआ साहीं बर्ताव कर; होर तुस्सा ले कम उम्रा वालेया किन्हें आपणी बैहणा साहीं बर्ताव कर। एह्ड़ा तू एक पवित्र मना किन्हें कर।
5	3	तिन्हा विधवा रा आदर कर, जिन्हारी देखभाल रे कठे होर जरूरता जो पूरा करणे रे कठे कोई नी आ।
5	4	होर अगर केसी विधवा रे बच्चे होर नाती-पोते हो, ता स्यों आपणे घरा रे एस सदस्या री देखभाल करदे हुए एक भक्ति री जिन्दगी जीणा सीखे, होर तिन्हारी देखभाल करणे ले, स्यों आपणे माऊ-बापू या दादू-नानूआ रे कठे जो कुछ तिन्हें तुस्सा रे कठे कितिरी, तेता रे बदले तुस्से तिन्हारी सेऊआ कराये, होर परमेसर ये ई चाहां कि तुस्से एह्ड़ा करो।
5	5	जेस्सा विधवा री देखभाल करणे रे कठे कोई नी हो; से सिर्फ परमेसरा पर आस रख्हा ई, होर राती ध्याड़ी विनती होर प्रार्थना मन्झ लगी रैंहीं कि परमेसर तेस्सा री मदद करहे।
5	6	पर जो विधवा आपणा पूरा टैम भोग विलासा मन्झ लाई रखा ई, से एक मरिरे आदमी साहीं, हालांकि तिन्हारा सरीर जिउंदा पर स्यों आत्मिक रूपा ले मरी गईरी।
5	7	सारे विस्वासी लोका जो इन्हा बिधिया रे बारे मन्झ दस, ताकि हर कोई इन्हा जो बेकसूर पाए।
5	8	पर अगर कोई आपणे रिस्तेदारा री, होर आपणे परिवारा री फिकर नी करहे, ता से विस्वासा ले मुखरी गया, होर अविस्वासी लोका ले भी बुरा बणी गईरा।
5	9	विधवा जनानिया रे नांऊँआ री सूची मन्झ, जिन्हों विस्वासी लोक लगातार मदद करहे, तेता मन्झ सिर्फ तिन्हा विधवा रे नाऊँ लिखे जाये, जो साठ साला री उम्रा ले ज्यादा हो, होर जेसरा एक ई लाड़ा हो।
5	10	होर दूजे लोक तिन्हारे बारे मन्झ ये बोलदे हो कि तेस्से हमेसा भले काम कितिरे, जिहां कि तेस्से आपणे बच्चे रा पालन पोसण खरे किन्हें कितिरा। सफर करणे वाले विस्वासी लोका जो आपणे घरा मन्झ सादी किन्हें तिन्हारी आदर-खातर कितिरा, तिन्हें परमेसरा रे पवित्र लोका री बड़ी नम्रता किन्हें सेऊआदारा साहीं तिन्हारी सेऊआ कितिरी, जो लोक दुखा मन्झ थे तिन्हारी मदद कितिरी। होर तिन्हें हर एक भले कामा जो मन ल्गाईरा किन्हें कितिरा।
5	11	पर जुआन विधवा रे नांऊँ तेस्सा सूची मन्झ मत लिखदे जिन्हों विस्वासी लोक लगातार मदद करहे, क्यूंकि जेबे तिन्हारी सरीरा री इच्छा बड़ी जाईं होर विधवा हुंदे हुए भी मसीह री सेऊआ करणे री इच्छा तेता रे मुकाबले कम हुई जाईं, ता स्यों दबारा ब्याह करणा चाहीं।
5	12	होर दबारा ब्याह करणे ले परमेसरा तिन्हारा न्याय करणा, क्यूंकि तिन्हें आपणा पैहल्के वादे जो यानि दबारा ब्याह नी करणे रे वादे जो पूरा नी कितेया।
5	13	होर एता साउगी-साउगी स्यों घर-घर फिरि किन्हें आलसी हूंणां सीखी जाहीं, होर सिर्फ आलसी ई नी, पर दूजेया रे बारे मन्झ गलांण करी, होर दूजेया रे कामा मन्झ टांग अड़ाई होर एह्ड़ी गल्ला बोल्हा ई जो तिन्हा जो नी बोलणी चहिए।
5	14	इधी कठे मुंजो ये ठीक लगहा कि, जुआन विधवा ब्याह करी ले; होर बच्चे जणे होर घर-बार संभाले, तेबे दुस्मणा जो तिन्हा जो बदनाम करणे रा मौका नी मिलणा।
5	15	क्यूंकि कुछ जुआन विधवा ता परमेसरा ले दूर हुई गईरी होर सैताना रे पीछे चलदी लगिरी।
5	16	अगर केसी विस्वासी बैहणा रे घरा मन्झ कोई विधवा हो, ता से ई तिन्हारी मदद करहे, होर कलीसिया रे विस्वासिया ले मददा रे कठे नी बोले, ताकि कलीसिया रे लोक तिन्हा विधवा री मदद करी सके, जिन्हारी देखभाल करणे रे कठे कोई नी आ।
5	17	जो कलीसिया रे अगुवा आपणा सारा काम खरे ढंगा किन्हें करदा हो, खास करी किन्हें जो परमेसरा रे बचना जो सुनाणे होर स्खाणे रे कठे मैहनत करहा हो, स्यों आदर होर पूरी मजदूरी, इन्हा दुहीं जो पाणे रे लायक समझे जाएं।
5	18	क्यूंकि पवित्र सास्त्र मन्झ लिखिरा कि, “कणक गांहणे वाले बोल्ह्दा रा मुंह देख्या बान्ह्दा।” एक होरी जगहा लिखिरा कि, “मजदूर आपणी मजदूरी रा हकदार आ।”
5	19	अगर कोई कलीसिया रे अगुवे पर दोस लगा कि तिन्हें पाप कितिरा, ता बगैर दो या तीन गुआहा रे एस्सा गल्ला रे कठे तेस पर दोस मत लगाऊआ।
5	20	पाप करणे वाले जो सभी विस्वासी लोका रे साम्हणें प्रुआची दे, ताकि बाकि विस्वासी लोक भी डरे।
5	21	परमेसर, मसीह यीसू, होर चुणिरे स्वर्गदूता रे साम्हणें हांऊँ तूजो ये आदेस देहां कि बिना केसी भेदभावा रे इन्हा बिधिया जो पूरा कर, होर सभी किन्हें एक जेह्ड़ा बर्ताव कर।
5	22	पर केसी जो भी हाथ रखी किन्हें परमेसरा री सेऊआ मन्झ नियुक्त करणे रे कठे जल्दबाजी मत कर, होर अगर तुस्से एह्ड़ा करहे ता तुस्से भी तेसरे पापा रे जिम्मेदार बणना; आपणे आपा जो पवित्र बणाए रख।
5	23	तू सिर्फ पाणी मत पी, पर आपणे पेटा रे होर आपणे बार-बार ब्मार हूंणे री वजहा ले थोह्ड़ा-थोह्ड़ा अंगूरा रा रस भी इस्तेमाल करेया कर।
5	24	जल्दबाजी मन्झ कलीसिया रे अगुवे जो नियुक्त नी करणा, हांऊँ इधी कठे बोल्हा, क्यूंकि कुछ लोक खुल्हे आम पाप करहे; तिन्हारे न्याय किते जाणे ले पैहले ही स्यों विस्वासी लोका रे साम्हणें दोसी बणी जाहें। हालांकि दूजे लोका रे पाप इतने जल्दी नी सुझदे, होर लोक तेस जो बादा मन्झ ही पछयाणहां ऐें।
5	25	तिहां ईं जेबे कोई भला काम करहा ता सभी लोका जो जल्दी सूझी जाहाँ। होर भले ही स्यों एक बारी मन्झ नी सूझे, पर मजे-मजे सभ लोक इन्हा गल्ला जो पछयाणी ले।
6	1	जितने विस्वासी लोक गुलाम ऐें, स्यों आपणे-आपणे माल्का जो हर गल्ला मन्झ बड़ी इज्जत दे, ताकि दूजे लोक परमेसरा री होर आस्सा रे उपदेसा री निंदा नी करहे
6	2	होर जिन्हारे माल्क विस्वासी ऐें, स्यों आपणे माल्का जो विस्वासी भाई हूंणे रे नाते होर भी ज्यादा इज्जत दे; बल्की तिन्हारी होर भी ज्यादा सेऊआ करहे। क्यूंकि तिन्हारी सेऊआ रा फायदा उठाणे वाले विस्वासी लोक ऐें, होर जिन्हा ले स्यों मसीह भाई हूंणे रे नाते होर भी प्यार करहे। इन्हा गल्ला जो स्खान्दा रेह, होर लोका किन्हें बोल कि स्यों इन्हा गल्ला जो मन्नेया करहे।
6	3	अगर कोई गलत उपदेसा जो सखा; होर आस्सा रे प्रभु यीसू मसीह रे दितिरे सही उपदेस होर परमेसरा री भक्ति री बिधिया ले राजी नी हुंदा,
6	4	ता से बौह्त बडयाई करणे वाल्आ बणी गईरा, होर कुछ नी जाणदा। एह्ड़ा माह्णुं जो बेकारा री गल्ला पर होर सब्दा पर लड़ने होर बैहस करणे री ब्मारी ई। एता री वजहा ले हिर्ख, होर झगड़े, होर दूजेया री बदनामी, होर बुरे-बुरे सक पैदा हुंहां ऐें।
6	5	एह्ड़े माह्णुंआं हमेसा एक दूजे किन्हें लड़ने मन्झ लगी रैहया, होर तिन्हारी बुद्धि खराब हुई गईरी। होर ऐबे स्यों कधी नी समझी सकदे कि सच्चाई क्या ई। स्यों समझे कि परमेसरा री सेऊआ करणा पैसे कमाणे रा जरिया।
6	6	पर परमेसरा री सेऊआ करणा होर जो कुछ से आस्सा जो देआ तेता मन्झ संतुस्ट रेहणा, ये ई सभी ले बडी कमाई ई।
6	7	क्यूंकि जेबे आस्से एस संसारा मन्झ जम्मीरे थे ता कुछ लेई किन्हें नी आईरे थे, होर जेबे मरणा तेबे भी कुछ नी लेई जाई सकदे।
6	8	होर अगर आस्सा वाले खाणे होर पैन्ह्णे रे कठे आ, ता एता मन्झ ई संतुस्ट रेहणा चहिए।
6	9	पर जो माह्णुं अमीर बणना चाहें, स्यों असानी किन्हें हर प्रकारा रे पाप करणे री परखणी मन्झ पई जाहें, होर एक जानवरा साहीं फसी जाहें। स्यों नर्क्कले होर खतरनाक कामा जो करणा चाहें, जो पूरी तरहा ले तिन्हारा विनास करी देईं।
6	10	क्यूंकि धन रा मोह सभ किस्मा री बुराईया री जड़ ई, जेस धना जो पाणे री कोसिस करदे-करदे कुछ लोक मजे-मजे मसीह रे उपदेसा पर विस्वासा करणा छाडी दे। एता री वजहा ले स्यों लोक कई किस्मा रे दुःख सहन करहे, तेस माह्णुं साहीं जिन्हें हथियारा किन्हें आपणे आपा जो छलनी करी दितिरा हो।
6	11	पर हे तिमिथियुस, तू जो परमेसरा रा जण आ, तू इन्हा गल्ला ले दूर रेह। हर एक कोसिस कर कि तू धर्मा रे काम करी सके। परमेसरा री भक्ति करणे वाली जिन्दगी जी। मसीह पर विस्वास रख। दूजे लोका किन्हें प्यार कर। मुस्किल हालात मन्झ धीरज रख। होर दूजे लोका ले नम्रता साउगी बर्ताव कर।
6	12	एक खरे स्पाही साहीं जो लड़ाई रे टैम कधी हिम्मत नी हारदा, आपणे विस्वासा रे कठे खरी लड़ाई कर, होर अनंत जिन्दगी जो पकड़ी ले, जेसरे कठे तू सादी गईरा था, होर बौह्त लोका रे साम्हणें तैं गुआही दितीरी थी कि तू मसीह पर विस्वास करा।
6	13	परमेसरा जो गुआह मनी किन्हें, जो सभी जो जिन्दगी देहां, होर मसीह यीसू जो भी गुआह मनी किन्हें जिन्हें पुन्तियुस, पिलातुस हाकमा रे साम्हणें सच्च बोलिरा था, हांऊँ तुजो ये हुक्म देहां,
6	14	कि तू आस्सा रे प्रभु यीसू मसीह रे दबारा वापस आऊणें रे ध्याड़े तक इन्हा गल्ला जो मनदा रेह, ताकि कोई तेरे पर गलत काम करणे रा दोस नी लगाई सके।
6	15	परमेसर जो बढ़ाई रे लायक आ, होर एकमात्र राजा, से राजेया रा राजा, होर प्रभुआ रा प्रभु आ, तेस मसीह जो ठीक टैमा पर जाहिर करणा।
6	16	से ई आ जो हमेसा रे कठे जिउंदा, होर जो एह्ड़े तेज प्रयासे मन्झ रैंहयां, जेसरे नजदीक कोई नी आई सकदा, जेस जो केसी माह्णुंऐ ना ता देखिरा, होर ना ता देखी सकदा, तेसरा आदर होर सामर्थ जुग-जुग रहे। आमीन।
6	17	एस संसार रे अमीर लोका जो ये आदेस दे कि, स्यों घमंडी नी बणे, होर स्यों धना पर भरोसा नी रखे, जो हमेसा रे कठे नी आ, पर परमेसरा पर ई भरोसा रखे जो आस्सा रे सुखा रे कठे सभ कुछ भरपूरी किन्हें देहां।
6	18	होर तिन्हा किन्हें बोला कि स्यों भलाई करहे, होर बौह्त सारे भले काम करहे, होर दूजेया जो जेस भी चीजा री जरूरत हो तेस जो उदारता किन्हें बांडी दे।
6	19	अगर स्यों एह्ड़ा करहे ता मानो स्यों आपणे रे कठे स्वर्गा मन्झ धन कठा करी करहे, जो कधी भी नास नी हूंणा। होर तिन्हा जो सच्ची जिन्दगी भी मिलणी यानि हमेसा री जिन्दगी।
6	20	हे तिमिथियुस, परमेसरे जो काम तुजो सौंपी रा, तू तेता जो पूरा कर। जो गल्ला आत्मिक नी, होर बेकारा री बैहसा ले दूर रह, होर तिन्हा ले भी जो परमेसरा रे सच्चे उपदेसा रे व्रोधा मन्झ ई, जिन्हा जो स्यों गलती किन्हें “ज्ञान” बोले।
6	21	कुछ लोके इन्हा झूठे ज्ञाना जो अपनाई लईरा, एह्ड़ा करणे ले ऐबे स्यों मसीह रे सच्चे उपदेसा पर विस्वास नी करदे। हांऊँ प्रार्थना करहा कि परमेसर तुस्सा सभी जो आपणा अनुग्रह देंदा रहे।
