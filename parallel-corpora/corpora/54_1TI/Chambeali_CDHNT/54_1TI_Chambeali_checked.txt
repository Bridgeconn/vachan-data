1	1	मै पौलुस ए चिठ्ठी तीमुथियुस जो लिख्खेया करदा है। मै परमेश्‍वर रे हक ते असां जो छुटकारा दैणे वाले मसीह यीशु रे जरिये तिन्हेरा प्रेरित है जे असां री आस भी हिन।
1	2	मसीह यीशु बिच विश्वास करणे री वजह कने तीमुथियुस तू मेरा सच्चा मुंडा है। असां रे पिता परमेश्‍वर ते मसीह यीशु तेरे जो अनुग्रह ते शांती दिंदे रैह्‍ण।
1	3-4	तीमुथियुस, जिय्यां कि तू जाणदा इफिसुस शहर बिच किच्‍छ लोक हिन जे गलत शिक्षां दिंदे। से लगातार मनघड़ंत कहाणियां ते पुरखां रे लंबी सुची रे बारे बिच सिखांदे रैह्‍न्दे। जां मै इफिसुस शहर का मकिदुनिया रे इलाक्के बिच जाणे तांइ तयार थिया तां मै तुसी जो इफिसुस शहर बिच रैह्णे तांइ बोल्लेया थिया ते फिरी तित्ते ही रुकणे ते बोलदा कि तिन्हा लोक्कां जो समझाओ कि से लोक्कां जो झुठ्ठी गल्लां ना सिखाण ते विश्वासी लोक भी इदेइ झुठ्ठी गल्लां बिच मन ना लाण किजोकी जां से इदेइ झुठ्ठी गल्लां सिखांदे तां विश्वासी तिस बारे बिच अप्पु-मिते बैह्स करदे ते इदेइ बैह्सबाजी परमेश्‍वर रा कम्म करणे बिच मदद नी करदी, परमेश्‍वर री सेवा रा कम्म सिर्फ तां ही होई सकदे जां कोई मणु परमेश्‍वर बिच पुरा विश्वास रख्खे।
1	5	ए हुकम दैणे रा मकसद ए है कि तुसी साफ मन, साफ विवेक अते सच्चे विश्वास कने इक्क-दुए कने प्यार करो।
1	6	झुठ्ठे शिक्षकां ने तां इन्हा गल्लां जो छड्डी दित्ते रा है ते बेकार री गल्लां री बैह्सबाजी बिच पेई गे रे हिन।
1	7	ए झुठ्ठे शिक्षक ता मूसा रा कानून सिखाणे वाले शास्त्रियां सांइ बनणा चाह्‍ंदे पर से लोक जे बड़ी हिम्मत कने बोलदे ते दुए लोक्कां जो सिखांदे तिस गल्ल जो से अप्पु भी नी जाणदे कि से क्‍या है?
1	8	असी जाणदे कि जे अगर मूसा रे कानून जो सही तरिक्के कने इस्तेमाल कित्तेया जाए, तां से खरा है।
1	9	असी जाणदे कि मूसा रा कानून धार्मिक लोक्कां तांइ नी है बल्कि अधार्मिक लोक्कां ते परमेश्‍वर रे विद्रोही लोक्कां तांइ है, परमेश्‍वर जो ना मनणे वाले ते हमेशा पाप करणे वाले लोक्कां तांइ, दुष्ट लोक्कां ते परमेश्‍वर री बेजती करणे वाले लोक्कां तांइ, अपणे माँ-प्यो ते दुए लोक्कां रे हत्यारेयां तांइ है,
1	10	व्यभिचारियां तांइ, दुए मर्दां कने अस्वभाविक रिश्ते बनाणे वाले मर्दां तांइ, गुलामी तांइ मणुआं जो बेचणे वाले लोक्कां तांइ, झूठ बोलणे वाले लोक्कां तांइ, झुठ्ठी कसम खाणे वाले लोक्कां तांइ ते सही शिक्षा रे उलट कुसकी भी तरिक्के रा कम्म करणे वाले लोक्कां तांइ है।
1	11	शुभ संदेश री ए महीमामय शिक्षा असां रे धन्न परमेश्‍वर रे पास्से का है जे लोक्कां जो सुनाणे तांइ मेरे जो सौंप्पि गे री है।
1	12	मै असां रे प्रभु यीशु मसीह रा शुकर करदा कि तिन्हा ने मेरे जो ताकत दित्ती ते मेरे जो भरोस्सेमंद समझी करी अपणी सेवा करणे तांइ ठेहराया।
1	13	मसीह बिच विश्वास करणे पैल्ले तां मै तिन्हेरी बुराई करदा थिया, विश्वासी लोक्कां पर जुल्म करी के बड़ी बेरहमी कने तिन्हेरा नुक्सान करदा थिया पर फिरी भी परमेश्‍वर ने मेरे पर दया कित्ती किजोकी मेरे जो नी पता थिया कि मै जे करेया करदा है से गलत है किजोकी तिस बेल्ले तक मै मसीह यीशु बिच विश्वास नी कित्तेया थिया।
1	14	परमेश्‍वर ने लगातार मेरे पर भरपुर अनुग्रह कित्तेया, ते तिन्हा ने मेरे जो मसीह यीशु बिच विश्वास ते प्यार दित्तेया।
1	15	जे गल्लां मै तुसी जो दस्सि से सच्ची ते पुरी तरिक्के कने भरोस्सेमंद हिन किजोकी मसीह यीशु असी पाप्पि लोक्कां जो छुटकारा दैणे तांइ इस दुनिया बिच आए ते तिन्हा बिच सबका बड्डा पाप्पि मै है।
1	16	पर मेरे पर दया कित्ती गई। मेरे जदेय सबका बड्डे पाप्पि जो माफ करणे रे जरिये मसीह यीशु ए दिखाणा चाह्‍ंदे थिये कि तिन्हा बिच किन्ना जादा सबर है। ए तिन्हा लोक्कां तांइ इक्क उदारण बणी जाणा जिन्हा ने बाद बिच मसीह यीशु बिच विश्वास करी के हमेशा री जिन्दगी हासिल करणी।
1	17	हमेशा तीकर राज करणे वाले राज्जा, अविनाशी, अणदिख्खे ते इकलौत्ते परमेश्‍वर रा आदरमान ते महिमा हमेशा-हमेशा तीकर हुंदी रे। आमीन!
1	18	मेरे पुत्तर तीमुथियुस, मेरे तेरे जो ए सलाह देया करदा है, मै चाह्‍ंदा कि तू भविष्यद्वक्ता रे बोल्ले री गल्लां याद करे कि तेरे कने क्‍या होणा। तेरे जो तिसेरी बोल्ली री गल्लां जो तिन्हा झुठ्ठी शिक्षा दैणे वाले लोक्कां रे खिलाफ हथियार सांइ इस्तेमाल करणा जरूरी है।
1	19	तुसी मसीह यीशु बिच अपणे विश्वास जो बणाइ रख्खो ते अपणा विवेक साफ रख्खो। किच्‍छ लोक्कां ने अपणे साफ विवेक जो छड्डी दित्ते रा है जिसेरी वजह कने मसीह यीशु बिच तिन्हेरा विश्वास मुकी गे रा है।
1	20	मै तिन्हा लोक्कां जो कलीसिया बिच का कड्डी दित्ते रा है ते तिन्हा जो शैतान रे बस बिच छड्डी दित्ते रा है ताकी से लोक समझी जाण कि तिन्हा जो परमेश्‍वर री बेजती नी करणी चाएदी।
2	1	सबका पैल्ले मै इस गल्ल पर जोर पाई करी बोलदा कि परमेश्‍वर का सारे लोक्कां तांइ छंदे-मिन्नतां, प्रार्थना ते धनवाद करेया करो।
2	2	सारे राज्जेयां ते अधिकारी मणुआं तांइ प्रार्थना करेया करो ताकी असी सुख-चैन कने रेई सके ताकी असी परमेश्‍वर री अराधना करण ते दुए लोक्कां कने खरा बर्ताव रखण।
2	3	इय्यां प्रार्थना करणा ठीक गल्ल है ते ए असां जो छुटकारा दैणे वाले परमेश्‍वर जो खरा लगदा।
2	4	परमेश्‍वर चाह्‍ंदे कि सारे लोक छुटकारा पाए ते सच्चाई जो जाणे।
2	5	किजोकी सिर्फ इक्क ही परमेश्‍वर है ते सिर्फ इक्क ही बिचौल्ला है जे परमेश्‍वर ते मणुआं बिच फिरी मेल जोल कराई सकदा ते से मसीह यीशु हिन जे इक्क मणु रे रूप बिच पैदा होए थिये।
2	6	सारे लोक्कां शैतान ते पाप रे काबू का छूड़ाणे तांइ मसीह ने अप्पु जो कुर्बान कित्तेया ते तिन्हेरी कुर्बानी सही समय इस गल्ल रा सबूत थी कि परमेश्‍वर सारे लोक्कां जो छुटकारा दैणा चाह्‍ंदे थिये।
2	7	परमेश्‍वर ने मेरे जो शुभ संदेश रा प्रचार करणे ते प्रेरित बनणे तांइ चुणेया। तिन्हा ने मेरे जो गैर यहुदी लोक्कां जो सच्चाई रा संदेश सुनाणे तांइ चुणेया। मै झूठ नी बोल्लेया करदा है पर मै सच बोल्लेया करदा है।
2	8	मै चाह्‍ंदा कि हर प्रार्थना सभा बिच पवित्र जिन्दगी जीणे वाले मर्द हत्थां जो चुक्की करी बगैर कुसकी गुस्से ते बैह्सबाजी रे प्रार्थना करेया करे।
2	9	तिय्यां ही मै चाह्‍ंदा कि मसीही जनानियां ना इदेय बाल बणाई करी ते ना सोन्ने मोत्ती ते मैह्‍ंगे-मैह्‍ंगे गहणे पाई करी ते ना ही इदेय कपड़े पाई करी अप्पु जो संवारे जिसेरी वजह कने मर्द तिन्हेरे जो पाणा चाह्‍ण बल्कि से चज्ज कने इदेय कपड़े पाया करे जे तिन्हेरे शरीर जो ठीक कने तरिक्के कने ढके।
2	10	पर इन्हा चिज्जां जो करणे रे बजाए तिन्हा जो दुए लोक्कां तांइ भलाई रे कम्म करी के अप्पु जो खुबसूरत बनाणा चाएदा किजोकी मसीही जनानियां जो इय्यां करणा सजदा।
2	11	जां कोई सारे विश्वासियां जो शिक्षा देया करदा हो तां जनानियां जो बड़ी इज्जत कने चुप्पचाणे सिखणा जरूरी है।
2	12	मै नी चाह्‍ंदा कि जनानियां प्रार्थना सभा बिच मर्दां जो सिखाए, बल्कि तिन्हा जो प्रार्थना सभा बिच शांत रैह्णा चाएदा
2	13	मेरे इय्यां बोलणे री वजह ए है कि परमेश्‍वर ने आदम जो पैल्ले बणाया ते तिसेरे बाद हव्वा जो बणाया।
2	14	आदम शैतान रे बहकावे बिच नी आया थिया पर जनानी तिसेरे बहकावे बिच आई थी जिसेरी वजह कने तिनिये परमेश्‍वर रे हुकम जो तोड़ेया।
2	15	पर फिरी भी जे अगर जनानियां मसीह बिच विश्वास बणाई रखदी, बाकी लोक्कां कने प्यार करदी ते पवित्र ते ठीक तरिक्के कने बर्ताव करदी तां परमेश्‍वर ने तिन्हा जो बच्चे पैदा करणे रे जरिये बचाणा।
3	1	ए गल्ल ता सच है कि जे मणु कलीसिया रा बड्डा मुखिया बनणा चाह्‍ंदा से मणु बड़ी जादा इज्जतदार कम्म री चाह्‍त रखदा।
3	2	इधेरे तांइ ए जरुरी है कि कलीसिया रा मुखिया बेकसूर, तिसेरी सिर्फ इक्क ही लाड़ी हो, हर कम्म बिच अप्पु जो काबू बिच रखणे वाला, सूझ-बूझ कने बर्ताव करणे वाला, इज्जतदार, मेहमान्नां री खैर ख्वाह करणे वाला, ते जिस जो लोक्कां जो परमेश्‍वर रा संदेश शिक्षां दैणा आंदा हो।	WRONG ALIGNMENT
3	3	कलीसिया रा मुखिया पियक्कड़ ते मार-कुटाई करणे वाला ना हो बल्कि से नरमदिल मणु होणा चाएदा। से ना ता झगड़ालु ते ना ही पैसे रा लालची ना हो।
3	4	से मणु ठीक तरिक्के कने अपणे परीवार जो चलाणे ते तिन्हेरी ठीक देख-रेख करणे ते काबिल होणा चाएदा ते तिसजो अपणे बच्चेयां जो ए सिखाणा चाएदा कि से पुरी तरिक्के कने तिसेरी इज्जत करण ते तिसेरी गल्लां मन्नेया करण।	WRONG ALIGNMENT
3	5	जे अगर से मणु अपणे परीवार जो ढंग कने ना चलाइ सके तां पक्के तौर पर से मणु परमेश्‍वर रे लोक्कां री देख-रेख करणे रे काबिल भी नी होई सकदा।
3	6	कलीसिया रा बड्डा मुखिया विश्वास बिच भी पक्का होणा चाएदा वरना तिनिये घंमड कने भरी जाणा ते तिसजो से ही सजा मिलणी जे शैतान जो मिल्ली थी।
3	7	से मणु मसीह बिच विश्वास ना करणे वाले लोक्कां बिच भी इज्जतदार होणा चाएदा कुथकी इय्यां ना हो कि से शैतान रे फंदे बिच फसी जाए।
3	8	तिय्यां ही कलीसिया रे सेवादार मणुआं रा भी लोक्कां बिच खरा नां होणा चाएदा। से दोगली गल्लां करणे वाला, पियक्कड़ ते पैसे रा लालची नी होणा चाएदा,
3	9	पर परमेश्‍वर ने जे संदेश साफ विवेक रे जरिये जाहिर कित्ते रा है, तिन्हा जो तिस विश्वास करणे बिच बधणा चाएदा।
3	10	सेवादारां जो चुनणे का पैल्ले इस गल्ल जो परखेया जाए कि ए कम्म करणे तांइ तिन्हा बिच सही काबलियत है या नी। ते जे अगर कुसकी जो भी तिन्हा बिच कोई गलती नी नजर आंदी तां ही से सेवादार रा कम्म करण।
3	11	सेवादारां री लाड़ियां रा लोक्कां बिच खरा नां होणा चाएदा। से मणुआं पर इल्जाम लाणे वाली नी होणा चाएदी, पर तिन्हा जो चज्ज कने बर्ताव करणा चाएदा ते से पुरे तरिक्के कने भरोस्सेमंद होणा चाएदी।
3	12	सेवादार री इक्क लाड़ी होणा चाएदी ते से अपणे परिवार जो ठीक तरिक्के कने संभालणे ते तिन्हेरी देख-रेख करणे वाले होणे चाएदे।
3	13	किजोकी जे सेवादार अपणा कम्म ठीक तरिक्के कने करदे तिन्हा जो लोक्कां बिच बड़ी इज्जत मिलणी ते तिन्हा जो लोक्कां जो मसीह बिच तिन्हेरे विश्वास रे बारे दसणे बिच दसणे तांइ हिम्मत मिलणी।
3	14	मै तेरे का तौले आणे री आस रखणे रे बावजूद भी ए गल्लां तिज्जो इधेरे तांइ लिख्खेया करदा है
3	15	कि जे अगर मेरे तित्ते पुजणे बिच देर भी होई जाओ तां मै चाह्‍ंदा कि तुसी इस गल्ल जो जाणो कि परमेश्‍वर रे परिवार, जे कलीसिया है तिस बिच लोक्कां जो इक्क-दुए कने किय्यां बर्ताव करणा चाएदा। जिन्दे परमेश्‍वर री कलीसिया रे लोक सच्चाई री शिक्षा री नीं ते खम्बे सांइ हिन।
3	16	असी इस गल्ल जो पक्के तौर पर दसदे कि परमेश्‍वर री जाहिर कित्ते री शिक्षां पुरे तरिक्के कने सच्ची हिन, इसेरा मतलब ए है कि मसीह यीशु मणु रे रूप बिच पैदा होए, से पवित्रात्मा रे जरिये परमेश्‍वर रे पुत्तर साबित कित्ते गे, स्वर्गदूतां ने तिन्हा जो दिख्खेया, परमेश्‍वर ने तिन्हा जो स्वर्ग जो चुक्की लित्तेया, देश-देश अंदर तिन्हेरे बारे बिच प्रचार कित्तेया जांदा, ते मते लोक्कां ने तिन्हेरा विश्वास कित्तेया।
4	1	पर पवित्रात्मा साफ-साफ दसदा कि आखरी समय बिच मते लोक्कां ने मसीही शिक्षां बिच विश्वास करणा छड्डी दैणा ते तिन्हा ने दुष्टात्मां रे गलाए चलणा ते भूत्तां री शिक्षां पर मन लाणा।
4	2	झुठ्ठी शिक्षां दैणे वाले लोक कपट हिन। तिन्हा जो इस गल्ल री सुद्द नी रैह्‍णी कि से जे करेया करदे हिन से सही भी है या नी, बिल्कुल तिय्यां ही जिय्यां कि भखदे लोहे कने फुकित्ते री चमड़ी सुन्न होई जांदी।
4	3	से लोक्कां जो ब्याह करणे ते किच्‍छ-किच्‍छ चिज्जां खाणे का रोकदे पर परमेश्‍वर ने ए खाणे-पिणे री चिज्जां विश्वासी मणुआं ते तिन्हा मणुआं तांइ बणाए री है जे परमेश्‍वर री सच्ची शिक्षां जो जाणदे ताकी से धनवाद करी के खाण।
4	4	किजोकी परमेश्‍वर री बणाए री हर इक्क चीज ठीक है, इधेरे तांइ असी परमेश्‍वर रा शुकर करी के से किच्‍छ भी खाइ सकदे।
4	5	किजोकी से परमेश्‍वर रे वचन ते प्रार्थना करणे री वजह कने तिन्हेरे तांइ ग्रहण करणे जोग्गे बणी जांदे।
4	6	जे अगर तू संगी विश्वासियां जो इन्हा गल्लां री शिक्षां दिंदा रैह्‍ंगा, तां तैं मसीह यीशु रा खरा दास ठेहरणा ते तैं अपणे मन जो परमेश्‍वर रे वचन कने मजबूत करणा जिस जो असी बदिया का बदिया शिक्षा कने मनदे भी।
4	7	पर नासमझी री मनघड़ंत कहाणिया बिच समय मत बर्बाद जिस कने परमेश्‍वर जो आदरमान नी मिलदा पर तुसी जो अप्पु जो ईश्वरीय जिन्दगी जीणा सिखाणा चाएदा।
4	8	शरीरी कसरत रे ता थोड़े-मते फायदे ता हिन पर आत्मिक कसरत हर तरिक्के कने फायदेमंद है किजोकी ए असां रे अज्ज ते आणे वाले बेल्ले बिच भी हमेशा री जिन्दगी दैणे रा वादा करदी।
4	9	ए गल्ल सच ते हर तरिक्के कने भरोस्सेमंद है।
4	10	किजोकी असी जिंदा परमेश्‍वर बिच विश्वास करदे इधेरे तांइ असी संघर्ष ते मेहनत करदे ताकी तिस जिन्दगी जो हासिल करी सकण। परमेश्‍वर असां मणुआं जो छुटकारा दिंदे ते खासतौर पर तिन्हा लोक्कां जो जे तिन्हा बिच विश्वास करदे।
4	11	विश्वासियां जो ए गल्लां सिखांदा रे ते तिन्हा पर इन्हा गल्लां जो मनणे रा जोर पांदा रे।
4	12	किजोकी तुसी जुआन हिन इधेरे तांइ इस हिसाब कने बर्ताव करो ताकी कोई तुसी रा अनादर ना करी सके पर तुसी जो गल्ल-बात करणे कने, तुसी रे बर्ताव कने, दुज्जेयां तांइ अपणे प्यार री वजह कने, मसीह बिच तुसी रे विश्वास री वजह कने ते तुसी रे बेदाग जिन्दगी री वजह कने विश्वासियां तांइ इक्क खरा उदारण बनणा चाएदा ताकी से भी तिय्यां ही करण।
4	13	जां तांइ मै तित्ते ना पुज्जां तां तांइ कलीसिया बिच विश्वासियां रे सामणे पवित्रशास्त्र पढ़णे, तिन्हा जो प्रोत्साहित करणे ते सिखाणे बिच वक्त गुजारो।
4	14	तुसी बिच जे आत्मिक वरदान है तिसजो नजरंदाज मत करो जे तुसी जो भविष्यवाणी रे जरिये तिस बेल्ले दित्तेया गेया थिया जां कलीसिया रे बुजुर्गां ने तुसी पर हत्थ रख्खे थिये।
4	15	चुकन्ने होई करी इन्हा गल्लां जो अपणी जिन्दगी बिच लागू करदे रेयो ते पक्के तौर पर इन्हा गल्लां जो निभाओ ते इसेरे हिसाब कने ही जिन्दगी जियो। इस तरिक्के कने सारे विश्वासियां ने दिखणा कि तुसी मसीह बिच विश्वास करणे अंदर जादा का जादा बधेया करदे हिन।
4	16	इधेरे तांइ चुकन्ने रेयो कि तुसी किय्यां अपणी जिन्दगी जिया करदे हिन ते तुसी क्‍या सिखांदे। इन्हा गल्लां पर टिकी रेय किजोकी जे अगर इय्यां करदा रैह्‍ंगा तां इसेरे नतिज्जे रे तौर पर परमेश्‍वर तेरे जो तेरे सुनणे वाले लोक्कां जो सजा का बचाणा।
5	1	कुसकी बुजुर्ग मणु जो बकी करी मती समझांदा, पर तिसजो अपणे प्यो जदेया मन्नी करी समझाए, ते जुआन मुंडेया जो अपणा भ्याल जदेया मन्नी करी समझाए।
5	2	बुजुर्ग जनानियां जो अपणी माँ जदेया मन्नी करी तिन्हा जो सलाह देया करो ते जुआन कुड़ियां जो अपणी भैण मन्नी करी समझाया कर। ए सब किच्‍छ अपणे पुरे दिल कने करेया करो।
5	3	विधवा जनानियां री इज्जत करेया करो जिन्हा जो संभालणे ते तिन्हेरी देख-रेख करणे वाला कोई नी है।
5	4	जे कुसकी विधवा जनानी रे बच्चे या नाती-पोते होण तां तिन्हा जो अपणे परिवार कने इज्जत कने बर्ताव करणे रे जरिये परमेश्‍वर री भक्ति-भाव दिखाणा चाएदा, ते तिन्हा जो अपणे माँ-प्यो री देख-रेख करणे रे जरिये तिन्हेरा एहसान चुकाणा चाएदा किजोकी परमेश्‍वर जो ए खुश करदा।
5	5	विधवा जनानियां परमेश्‍वर बिच विश्वास रखदी किजोकी तिन्हेरे जो संभालणे वाला कोई नी हुंदा ते से दिन-रात अपणी मदद तांइ परमेश्‍वर का छंदे-मिन्नतां ते प्रार्थना करणे बिच लगी रैह्न्दी।
5	6	पर जे विधवा जनानियां अपणा पुरा वक्त एश-मस्ति बिच कडदी से शरीरी तौर पर ता जिंदी है पर आत्मिक तौर पर मरी चुके री है।
5	7	इन्हा सारी गल्लां रे बावजूद भी कलीसिया रे मणुआं जो ए शिक्षां देया कर ताकी कोई तिन्हा विधवा जनानियां पर इल्जाम ना लाए।
5	8	पर जे अगर कोई मणु अपणे रिश्तेदारां री ते खासतौर पर अपणे परीवार रे मणुआं री फिकर ना करे तां से मणु मसीह बिच विश्वास करणे का मुकरी गे रा है ते अविश्वासी का भी जादा बत्तर होई गे रा है।
5	9	जां कोई विधवा जनानी साठ्ठ साल री उमर री होई जांदी तां तिसेरा ही नां विधवा जनानियां री सुची बिच लिख्खेया जाए ते से विधवा जनानी सिर्फ इक्क ही मणु री लाड़ी रेइ री हो।
5	10	से विधवा जनानी अपणे भलाई रे कम्मां तांइ जाणी जांदी हो जिय्यां कि बच्चेयां रा पालन-पौषण करणा, मेहमान-नवाजी करणा, प्रभु रे लोक्कां री सेवा करणा, मुसिबत बिच पेय रे लोक्कां री मदद करणा ते हर तरिक्के रे भलाई रे कम्मां बिच मन लाणा।
5	11	पर जुआन विधवा जनानियां रे नां तिस सुची बिच मत लिखदा किजोकी जां तिन्हेरी शरीरी ईच्छा तिन्हेरे परमेश्‍वर री सेवा करणे री ईच्छा का जादा बधी जांदी तां से फिरी ब्याह करी लिंदे।
5	12	से दुबारा ब्याह करणे री वजह कने गलत ठेहरदी किजोकी से दुबारा ब्याह ना करणे रे अपणे पैल्ले वादे जो तोड़ी दिंदी।
5	13	ते इस कने से लोक्कां रे घरे-घरे घूम्मी-फिरी करी आलसी होई जांदी ते लोक्कां रे बारे बिच चुगलखोरी करणा शुरू करी दिंदी, से लोक्कां रे मामलेयां बिच दखलअंदाजी करदी ते पुठ्ठी-सिद्दी चिज्जां बोलदी।
5	14	इधेरे तांइ तिन्हा जो ब्याह करी लैणा चाएदा, ते बच्चे पैदा करी के ते घर-बार सम्भालणा चाएदा। तां कुसकी दुश्मण जो तिन्हेरे खिलाफ किच्‍छ बोलणे रे मौक्का नी मिलणा।
5	15	मै इय्यां इधेरे तांइ बोल्लेया करदा है किजोकी किच्‍छ जनानियां ता परमेश्‍वर रे रस्ते जो छड्डी करी से ही कम्म करेया करदी हिन जे शैतान तिन्हा का करवाणा चाह्‍ंदा।	WRONG ALIGNMENT
5	16	जे अगर कुसकी विश्वासी मणु रे घरे कोई विधवा जनानी हो ता तिस विधवा जो अपणी जरूरतां तांइ कलीसिया का मदद नी मंगणी चाएदी, तां ही कलीसिया रे विश्वासियां ने तिन्हा विधवा जनानियां री मदद करी सकणी जिन्हेरी देख-भाल करणे वाला कोई नी है।
5	17	कलीसिया रा कोई भी मुखिया जे अगर अपणा कम्म सही तरिक्के कने करदा तां तिसेरी इज्जत होणा चाएदी खासतौर पर कलीसिया रे से बुजुर्ग लोक जे परमेश्‍वर रे संदेश जो सिखांदे ते प्रचार करदे।
5	18	किजोकी पवित्रशास्त्र बिच लिख्खे रा है, “जोतणे वाले बैल रा मुँह मत बनदे कि से खाई ना सके, किजोकी पवित्रशास्त्र बिच इक्क होर जगह बिच ए लिख्खे रा है, मजदूर अपणी मजदूरी पाणे रा हकदार है।”
5	19	जां तांइ दो या त्रै लोक्कां री गवाई ना हो तां तांइ कलीसिया रे कुसकी बुजुर्ग पर पाप करणे रे इल्जाम जो मत मन्नो।
5	20	जे लोक पाप करदे तिन्हा जो पुरी कलीसिया रे लोक्कां सामणे बको ताकी कलीसिया रे बाकी लोक्कां पर डर बणेया रे।
5	21	परमेश्‍वर ते मसीह यीशु ते चुणे रे स्वर्गदूतां जो असां बिच मझाटे हाजिर मन्नी करी मै तेरे जो मेरी गल्लां मनणे रा हुकम दिंदा ते पक्षपात कने कोई कम्म मत करदा।
5	22	जल्दबाजी बिच कुसकी भी मणु पर हत्थ रख्खी करी तिसजो परमेश्‍वर री सेवा करणे तांइ मुखिया मत बणांदे। कुसकी रे पाप बिच हिस्सेदार मत बणदे, अप्पु जो पवित्र बणाई रख्खो।
5	23	भविष्य बिच सिर्फ पाणी पिणे वाला ही मत बणदा पर अपणे पेट रे ते बार-बार बिमार होणे री वजह कने अंगूर रा रस भी कम्म बिच लाया कर
5	24	मै तुसां जो बोलदा कि कुसकी जो कलीसिया रे बुजुर्ग रे तौर पर इक्क-दम मत चुणो किजोकी किच्‍छ लोक ता खुलेआम पाप करदे ते से लोक अपणा हिसाब-किताब होणे रे पैल्ले का ही विश्वासी लोक्कां रे सामणे साफ तौर पर गलत हुंदे। दुज्जे लोक्कां रे पाप तिस्सी बेल्ले सामणे नी आंदे पर बाद बिच जाहिर हुंदे।
5	25	तिय्यां ही भले कम्म भी सामणे आदें ते जे इदेय नी हुदें, से भी लुकी नी सकदे।
6	1	जिन्ने भी विश्वासी लोक गुलाम हिन, तिन्हा जो अपणे मालिकां री पुरी तरिक्के कने हर गल्ल बिच इज्जत करणा चाएदी, ताकी गैर-विश्वासी लोक परमेश्‍वर री ते असां री सिखाए री शिक्षां री बेजती ना करे।
6	2	ते जे अगर कुसकी विश्वासी रा मालिक भी कोई विश्वासी है, तां से तिन्हा जो अपणे संगी विश्वासी होणे री वजह कने तुच्छ ना समझे बल्कि से तिन्हेरी होर भी जादा सेवा करेया करे किजोकी से मालिक जिन्हा जो अपणे गुलाम्मां का फायदा मिलदा, से अपणे गुलाम्मां रे संगी विश्वासी होणे री वजह कने तिन्हा कने बड़े ठीक ते भरोस्सेमंद हिन। सारेयां जो ए गल्लां मनणा सिखांदा रेय।
6	3	जे अगर कोई मणु गलत शिक्षा सिखांदा ते मसीह यीशु री दित्ते री सही शिक्षा जो नी मनदा,
6	4	तां से मणु घमंडी है, ते से किच्‍छ भी नी समझदा। इदेया मणु बस बुरी, हिर्स, झगड़े ते गंदी गल्लां रे बारे बिच बैह्स ते झगड़े करणा पसंद करदा।
6	5	जिन्हा लोक्कां री समझ बिगड़ी गे री है, तिन्हा लोक्कां बिच बेकार रे झगड़े हुदें ते से लोक नी समझी सकदे कि सच क्‍या है। से लोक सोचदे कि परमेश्‍वर री शिक्षा सिखाणा पैसा कमाणे रा जरिया है।
6	6	पर असां तांइ ए खरा है कि असी से कम्म करिये जिस कने परमेश्‍वर खुश हुंदे ते तिस बिच संतुष्ट रैह्‍ण जे परमेश्‍वर असां जो दिंदे।
6	7	जां असी पैदा होए थिये तां अपणे कन्ने किच्‍छ नी लियाये थिये, ते जां असी मरणा तां भी अपणे कन्ने किच्‍छ नी ले जाई सकदे।
6	8	खाणे ते लाणे तांइ जे किच्‍छ असां का है, असां जो तिस बिच संतुष्ट रैह्णा चाएदा।
6	9	पर जे लोक अमीर होणे री परिक्षा बिच पेई करी कुसकी जानवर सांइ पाप रे जाल बिच फसी जांदे। से लोक इदेइ चिज्जां करणा चाह्‍ंदे जे बेकार ते तिन्हा तांइ खतरनाक हिन ते इदेइ चिज्जां री वजह कने तिन्हा ने बर्बाद होई जाणा।
6	10	किजोकी पैसे रा लालच हर तरिक्के री बुराई री जड़ है, किच्‍छ लोक्कां बिच पैसे री चाह्‍त इन्नी जादा है कि तिन्हा ने मसीह यीशु री शिक्षा जो मनणा ही छड्डी दित्तेया, ते से लोक इन्ना जादा तड़पेया करदे हिन जिय्यां कि कुसकी मणु ने अप्पु जो कुसकी हथियार कने छलनी करी दित्तेया हो।
6	11	पर हे तीमुथियुस, तू परमेश्‍वर री सेवा करणे वाला मणु है, तेरे जो जाणी करी इदेइ चिज्जां का टलणा चाएदा। हमेशा धार्मिकता, भक्ति ते विश्वास रे कम्म करणे री कोशीश करो। इक्क इदेइ जिन्दगी जियो जिस कने परमेश्‍वर जो आदरमान मिल्ले। मसीह रा आदरमान करो, सारे लोक्कां कने प्यार रख्खो, मुश्किल हालात्तां बिच हार मत मन्नों, लोक्कां कने नरमदिल होई करी रेयो।
6	12	जिय्यां इक्क खरा सिपाई लड़ाई रे मैदान बिच कदी हार नी मनदा तिय्यां ही तुसी जो भी परमेश्‍वर बिच विश्वास करणा ते तिन्हा रे हुकमां जो मनणा नी छडणा चाएदा ते हमेशा री जिन्दगी जो थाम्मि लेयो।
6	13	परमेश्‍वर जे सारी चिज्जां जो जिन्दगी दिंदे ते मसीह यीशु जिन्हा पर पिन्तयुस पिलातुस रे सामणे मुकद्दमा चलणे रे बावजूद भी सच बोल्लेया थिया तिन्हा दोन्नों जो मै अपणा गवाह बणाई करी तिज्जो ए हुकम दिंदा,
6	14	कि तू पुरी तरिक्के कने तिन्हा सारी गल्लां जो मन्ने जिसेरा हुकम मै तिज्जो दित्ते रा है ताकी मसीह यीशु रे हटणे रे दिन तीकर कोई भी तेरे पर गलत कम्म करणे रा इल्जाम ना लाई सके।	WRONG ALIGNMENT
6	15	परमेश्‍वर जे परमधन्न ते इकलोत्ते अधिपती हिन, ते जे राज्जेयां रे राज्जे ते प्रभुआं रे प्रभु हिन, तिन्हा ने अपणे ठेहराए रे समय पर मसीह जो लोक्कां रे सामणे जाहिर करणा।
6	16	ते सिर्फ से ही हिन जिन्हा ने हमेशा तांइ रैह्णा, से इन्नी जादा चमकदार रौशनी बिच रैह्‍न्दे। कुसकी मणु ने तिन्हा जो कदी नी दिख्खेया ते ना ही दिख्खी सकदा, तिन्हेरी महिमा ते ताकत हमेशा-हमेशा तांइ रैह्‍णी। आमीन!
6	17	इस दुनिया रे अमीर लोक्कां जो हुकम दे कि से घमंडी ना होण ते अपणे तिस पैसे पर आस ना रख्खे जे इक्क दिन मुकी जाणा, पर परमेश्‍वर उम्मीद रख्खे, जे असां जो बड़ी दयालुता कने से सारी चिज्जां दिंदे जे असां का है ताकी असी तिन्हेरा लुफ्त लेई सके।
6	18	तिन्हा जो बड़े जादा ठीक काम्म, ते दयालु ते इक्क-दुए री जरूरत रे हिसाब कने बडंणा सिखाओ।
6	19	जे अगर से लोक इय्यां करदे तां ए इदेया होणा कि जिय्यां से अपणी आणे वाली जिन्दगी तांइ अप्पु तांइ स्वर्ग बिच दौलत कठेरेया करेया करदे होण ते से दौलत कदी भी नी गोचणा। ते तिन्हा जो सच्ची जिन्दगी दित्ती जाणी जे कि हमेशा री जिन्दगी है।	WRONG ALIGNMENT
6	20	हे तीमुथियुस, इस जिम्मेदारी रा ध्यान रख्खे कि तू से कम्म जरूर करे जे करणे तांइ परमेश्‍वर ने तिज्जो चुणे रा है, मनघड़ंत ते खोखली गल्लां का दूर रेयो जे सुनणे बिच समझदारी री गल्लां लगदी।
6	21	किच्‍छ लोक्कां ने इन्हा झूठ्ठी शिक्षां जो मन्नी लित्ते रा है ते इय्यां करणे री वजह कने अवे से अग्गे जो मसीह यीशु बिच विश्वास नी रखदे। मै प्रार्थना करदा कि परमेश्‍वर री अनुग्रह तुसी सारे लोक्कां पर हुंदी रेय।
