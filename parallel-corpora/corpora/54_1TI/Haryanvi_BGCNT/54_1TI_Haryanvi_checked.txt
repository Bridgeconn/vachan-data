1	1	या चिट्ठी पौलुस की ओड़ तै सै, जो यीशु मसीह का प्रेरित सै, अर परमेसवर जो म्हारा उद्धारकर्ता सै, अर यीशु मसीह जो म्हारी उम्मीद सै, उसनै मेरे ताहीं प्रेरित होण खात्तर बुलाया सै।
1	2	मै या चिट्ठी तीमुथियुस नै लिखूँ सूं, मसीह पै बिश्वास करण के नाते तू मेरे आत्मिक बेट्टे की तरियां सै, मै प्रार्थना करुँ सूं, के पिता परमेसवर, अर म्हारै प्रभु मसीह यीशु की ओड़ तै तन्नै अनुग्रह, दया अर शान्ति मिलदी रहवै।
1	3-4	जिसा के तू तीमुथियुस जाणै सै, इफिसुस नगर म्ह कई माणस सै जो गलत शिक्षा देवै सै, वे माणसां ताहीं लगातार झुठ्ठी कहानियाँ अर पूर्वजां की लम्बी वंशावलियाँ नै सिखावै सै, मन्नै तेरे तै कह्या था, के इफिसुस नगर म्ह रहकै उन ताहीं कह के इसी शिक्षा ना देवै, जिब वे इसी शिक्षा देवै सै, तो माणसां म्ह विवाद पैदा होवै सै, इसका नतिज्जा यो सै के ये शिक्षक परमेसवर का काम न्ही करते जो परमेसवर नै उन ताहीं दिया सै, यो तो सिर्फ मसीह पैए बिश्वास करण के जरिये ए करया जा सकै सै।
1	5	योए म्हारे हुकम का मकसद सै, के थम सच्चे मन, शुध्द अन्तरात्मा अर सच्चे बिश्वास तै एक दुसरे कै गेल बिना कपट के प्यार करो।
1	6	झुठ्ठे शिक्षकां नै इन सारी चिज्जां ताहीं छोड़ दिया सै, अर सिर्फ बेकार की चिज्जां पै बात-चीत करै सै।
1	7	अर वकील तो बणणा चाहवैं सै, पर जो बात कहवैं अर जिन ताहीं मजबूती तै बोल्लै सै, उन ताहीं समझदे भी कोनी।
1	8	हम जाणा सां के मूसा के नियम-कायदा नै जै सही तरिक्कें तै सिखावै तो वो भला सै।
1	9	हम यो जाणा सां, के मूसा नबी के नियम-कायदे धर्मी माणस कै खात्तर कोनी, पर उन माणसां खात्तर सै जो परमेसवर के नियम-कायदा नै अनदेखा करै सै, अर उन ताहीं मानते कोनी, अर उन माणसां खात्तर जो परमेसवर की आराधना कोनी करते, अर जो सदा पाप करते रहवै सै, जो माणस दुष्ट सै, अर परमेसवर का आदर कोनी करते, अर जो अपणे माँ-बाप नै, अर दुसरयां नै मार देवै सै।	WRONG ALIGNMENT
1	10	जारी करणीये, माणसां गेल भुन्डे़ काम करणीये, माणस के बेचण आळे, झूठ बोल्लण आळे, अर झूठ्ठी कसम खाण आळे, अर इनकै अलावा खरे उपदेश के सारे बिरोधियाँ कै खात्तर बणाई गई सै।
1	11	या सही शिक्षा उस सुसमाचार पै आधारित सै, जो के धन्य परमेसवर की महिमा के बारें म्ह सै, जिसकी मेरै ताहीं प्रचार करण की जिम्मेदारी दी गई सै।
1	12	मै अपणे प्रभु मसीह यीशु का जिसनै मेरै ताहीं सामर्थ देई सै, धन्यवाद करूँ सूं के उसनै मेरै ताहीं बिश्वास जोग्गा समझकै अपणी सेवा कै खात्तर चुण्या।
1	13	बिश्वास करण तै पैहले, मै बुराई करण आळा, सताण आळा, अर अन्धेर करण आळा था, तौभी मेरै पै दया होई, क्यूँके यीशु मसीह पै बिश्वास करण तै पैहले मन्नै अबिश्वास अर बिना सोच्चे-समझे ये काम करे थे।
1	14	अर परमेसवर का अनुग्रह मेरे पै भोत-ए घणा होया, उसनै मेरे ताहीं बिश्वास अर प्यार दिया, क्यूँके मै मसीह यीशु म्ह सूं।
1	15	या बात साच्ची अर हरेक तरियां तै मानण जोग्गी सै, के मसीह यीशु पापियाँ का उद्धार करण कै खात्तर जगत म्ह आया, जिन म्ह सारया तै बड्ड़ा पापी मै सूं।
1	16	परमेसवर नै अपणी दया मेरे पै दिखाई, उसनै यो इस कारण करया ताके मुझ माणस के जरिये जिसनै दुसरे माणसां तै ज्यादा बुरे काम करे सै, मसीह यीशु दिखा सकै सै, के वो मेरे खात्तर कितना धीरज राक्खै सै, या उन माणसां खात्तर एक मिसाल सै जो बाद म्ह उसपै बिश्वास करैगें, अर वे अनन्त जीवन पावैंगें।
1	17	इब राजा जो सदा खात्तर जिन्दा सै, उस अविनाशी, अनदेक्खे, एकमात्र परमेसवर का आद्दर अर उसकी महिमा युगानुयुग होंदी रहवै। आमीन।
1	18	हे बेट्टे तीमुथियुस, मै यो हुकम सौंपू सूं, जो उन भविष्यवाणीयाँ कै मुताबिक सै, जो पैहल्या तेरै बारै म्ह करी गई थी, उनकै मुताबिक एक सिपाही की तरियां आच्छी लड़ाई नै लड़दे रह।
1	19	थम मसीह पै लगातार बिश्वास करते रहो, ताके थारी अन्तरात्मा साफ रहवै, कई माणसां नै अपणी साफ अन्तरात्मा ताहीं त्याग दिया सै, अर उनकी मसीह पै बिश्वास करण की काबलियत भी खतम होगी सै, अर इब वे बिश्वास कोनी करते।
1	20	उन म्ह हुमिनयुस अर सिकन्दर भी शामिल सै, जिन ताहीं मन्नै शैतान की बुरे शक्तियाँ के हाथ सौंप दिया सै, ताके वे परमेसवर की बुराई करणा छोड़ दे।
2	1	इब मै सारया तै पैहल्या यो आग्रह करूँ सूं, के बिनती, प्रार्थना, निवेदन, अर धन्यवाद सारे माणसां कै खात्तर करे जावैं।
2	2	राजाओं अर सारे ऊँच्चे ओद्दे आळा कै खात्तर ज्यांतै ताके वो हमनै आराम अर चैन कै गेल्या सारी भगति अर गम्भीरता तै जीवन बिताण देवै।
2	3	इसी प्रार्थना सही सै अर म्हारै परमेसवर उद्धारकर्ता नै आच्छी लाग्गै सै।
2	4	वो चाहवै सै के हरेक इन्सान सच्चाई के ज्ञान नै समझ ले अर वे बच जावै।
2	5	क्यूँके परमेसवर एकै ए सै, अर परमेसवर अर माणसां कै बिचाळै भी एक ए बिचोल्ला सै, जो मसीह यीशु सै, जो मानव रूप धारण करके आया।
2	6	मसीह नै अपणे आप ताहीं बलिदान कर दिया, ताके लोग्गां नै पाप अर मौत की शक्ति तै आजाद करै। मसीह की मौत के जरिये, परमेसवर नै यो सबूत दिया के सही बखत पै सब लोग बच जावै।
2	7	इस कारण तै परमेसवर नै मेरे ताहीं सुसमाचार का प्रचारक अर प्रेरित चुण्या सै, उसनै मेरे ताहीं गैर यहूदियाँ ताहीं बिश्वास अर सच्चाई का सन्देस सुणाण आळा बणाया सै, मै झूठ न्ही बोल्दा, सच कहूँ सूं।
2	8	ज्यांतै मै चाऊँ सूं, के हरेक जगहां सभाओं म्ह माणस जो पवित्र जिन्दगी जीवै सै, वे हाथ्थां नै ठाकै बिना छो अर विवाद के परमेसवर तै प्रार्थना करै।
2	9	इस्से तरियां मै चाऊँ सूं के मसीह बिरबानियाँ नै भी सही तरियां के लत्ते पैहरणे चाहिए, जो के साद्दे हो, ना के भड़कीले। ना खूबसूरती तै बाळ गूँथणा, ना सोन्ने, मोतियाँ अर घणे महंगे लत्यां तै अपणे आपनै सवारणा।
2	10	पर इसके बजाए वो लोग्गां की भलाई करै, जो उननै खूबसूरत बणावै सै, क्यूँके परमेसवर की भगति करण आळी बिरबानियाँ कै खात्तर योए सही सै।
2	11	जिब कोए, बिश्वासियाँ ताहीं सिखाण लागरया हो तो, बिरबानियाँ नै चुप-चाप रहकै पूरी शान्ति तै सिखणा चाहिये।
2	12	मै बिरबानियाँ ताहीं मर्दां नै सिखाण या उसपै हावी होण की इजाजत कोनी देंदा, जिब थम आराधना म्ह मिलो हो, तो बिरबानियाँ नै चुप रहणा चाहिए।
2	13	मै इस करकै कहूँ सूं, क्यूँके पैहल्या आदम, उसकै पाच्छै हव्वा बणाई गई।
2	14	आदम साँप के जरिये भकाया न्ही गया, पर बिरबान्नी भकाई म्ह आकै कसूरवार होई।
2	15	तौभी बिरबान्नी बाळक पैदा करण कै जरिये उद्धार पावैगीं, जै वा मसीह पै बिश्वास करै, दुसरे तै प्यार, अर पवित्र अर सही बरताव करै।
3	1	या बात सच्ची सै, के जो कलीसिया का अगुवां बणणा चाहवै सै, तो वो भले काम की चाह करै सै।
3	2	यो जरूरी सै के अगुवां नै बेकसूर, अर एक ए बिरबान्नी का धणी, संयमी, सुशील, सभ्य, मेहमान का आद्दर-सत्कार करणीया, अर सिखाण म्ह सही होणा चाहिए।
3	3	दारूबाज या मारपीट करण आळा ना हो, बल्के नरम हो, अर ना रोळा करण आळा, अर ना धन का लोभ्भी हो।
3	4	अपणे घर का सही इन्तजाम करण आळा हो, अर उसनै अपणे बाळ-बच्यां ताहीं हरेक काम म्ह आदरपूर्वक उसका कहणा मानणा सिखाणा चाहिए।
3	5	जिब कोए अपणे घर ए का इन्तजाम करणा ना जाण्दा हो, तो परमेसवर की कलीसिया की रुखाळी किस ढाळ करैगा?
3	6	वो नया बिश्वासी ना हो, इसा ना हो के घमण्ड करकै शैतान की तरियां सजा भुगतै।
3	7	अर कलीसिया के बाहर के माणसां म्ह भी वो सम्मान लायक हो, ताके वो बदनामी अर शैतान कै फंदै म्ह ना फँस जावै।
3	8	उस्से तरियां ए कलीसिया के सेवकां नै भी गम्भीर होणा चाहिये, दोगली बात करण आळा, दारूबाज अर नीच कमाई का लोभ्भी ना हो।
3	9	उनकै धोरै साफ अन्तरात्मा का हो, क्यूँके वे मानते रहवैंगे, के परमेसवर नै जो शिक्षाएँ जाहिर करी वे सच सै।
3	10	अर ये इन सारी बात्तां म्ह पैहले परखे जावैं, फेर जै बेकसूर लिकड़ै तो सेवक का काम करै।
3	11	इस्से तरियां तै बिरबानियाँ नै भी गम्भीर होणा चाहिये, दोष लाण आळी ना हों, पर सचेत अर सारी बात्तां म्ह बिश्वास जोग्गी हों।
3	12	कलीसिया का सेवक एक ए बिरबान्नी के धणी हों अर बाळ-बच्यां अर अपणे घरां का आच्छा इन्तजाम करणा जाणदे हों।
3	13	क्यूँके जो कलीसिया के सेवक का काम आच्छी ढाळ तै कर सकै सै, वो माणसां म्ह सम्मान लायक होगा, पर मसीह यीशु म्ह अपणे बिश्वास के बारें म्ह वो बड़ी दिलेरी तै बोल्लण आळा हो।
3	14	मै तेरै धोरै ताव्ळा आण की आस करते होए भी, ये बात तेरै तै ज्यांतै लिक्खूँ सूं,
3	15	ताके जै मेरै ओड़ै आण म्ह देर हो भी जावै, तो मै चाऊँ सूं, थम इस बात नै जाण ल्यो, के परमेसवर के परिवार जो के एक कलीसिया सै उस म्ह हमनै एक दुसरे तै किसा बरताव करणा चाहिए। जिन्दा परमेसवर की कलीसिया के माणस सच्चाई की शिक्षा की नीम अर खम्बे की तरियां सै।
3	16	हम दावे के साथ कह सका सां, के परमेसवर नै जो शिक्षाएँ जाहिर करी सै, वो पूरी तरियां तै सच सै, यानी, वो जो देह म्ह जाहिर होया, वो पवित्र आत्मा के जरिये परमेसवर का बेट्टा साबित होया, अर उस ताहीं सुर्गदूत्तां नै देख्या, दुनिया के माणसां नै उसपै बिश्वास करया, दुसरी जात्तां म्ह उसका प्रचार होया, अर महिमा म्ह उप्पर ठाया गया।
4	1	पर पवित्र आत्मा साफ तौर पै कहवै सै, के अन्त के दिनां म्ह कुछ लोग मसीह शिक्षा ताहीं मानना छोड़ देवैगें, वो ओपरी आत्मायाँ ताहीं अपणा लेवैंगे जो उन ताहीं भटका देवैगें, अर वो उन झुठ्ठी शिक्षायाँ पै मन लगावैंगे जो ओपरी आत्मा की ओड़ तै सै।
4	2	वे पाखण्डी झुठ्ठे लोग सै जो झुठ्ठी शिक्षा सिखावै सै, उनकी अन्तरात्मा, जो सही या गलत के बिच का फैसला करै सै, वा मर चुकी सै, जिस तरियां के एक गरम लोहे नै अन्तरात्मा ताहीं जळा दिया हो।
4	3-4	ये झुठ्ठे लोग सिखावै सै, के ब्याह करणा अर कई चीज जो खाण-पीण की सै, वे गलत सै, पर परमेसवर नै इन खाण-पीण की चिज्जां ताहीं बिश्वासियाँ खात्तर बणाया सै, जो सच्ची शिक्षायाँ ताहीं जाणै सै के परमेसवर की बणाई हरेक चीज आच्छी सै, कोए भी चीज नकारन की कोनी, जै उस ताहीं धन्यवाद देके खावै।
4	5	क्यूँके परमेसवर के वचन अर प्रार्थना कै जरिये सब कबूल हो जावै सै।
4	6	जै तू लगातार बिश्वासी भाई-भाहनां नै याद दुआन्दा रहवै, के जो मन्नै निर्देश दिए सै, अर तू जो बिश्वास अर अच्छे शिक्षा के सन्देस के जरिये मजबूत बणाया गया सै, जिसका तन्नै पालन करया सै, तो तू मसीह का एक आच्छा सेवक सै।
4	7	सांसारिक अर काल्पनिक कहाँनियाँ तै दूर रहों, अर थम आपणे-आपनै ईश्वरीय जीवन जीण खात्तर अनुशासित कर ल्यो।
4	8	क्यूँके देह की कसरत तै माड़ा सा फैयदा होवै सै, पर भगति सारी बात्तां कै खात्तर फैयदेमन्द सै, क्यूँके यो इस धरती पै जिन्दा रहन्दे होए अर मरण कै बाद भी एक ईनाम का वादा सै।
4	9	या बात सच्ची अर हरेक ढाळ तै मानण जोग्गी सै।
4	10	क्यूँके हम मेहनत अर कोशिश इस्से खात्तर करा सां के म्हारी आस उस जिन्दे परमेसवर पै सै, जो सारे माणसां अर खास करकै अपणे बिश्वासियाँ का उद्धार करणीया सै।
4	11	बिश्वासियाँ ताहीं ये बात करणा अर उन ताहीं मानना सिखा।
4	12	छोट्टी उम्र के कारण कोए तन्नै तुच्छ ना समझै पर वचन, अर चाल-चलण, अर प्यार, अर बिश्वास, अर पवित्रता म्ह बिश्वासियाँ कै खात्तर बढ़िया नमूना बण जा।
4	13	जिब ताहीं मै न्ही जाऊँ, जिब तक बखत लिकाड़ कै पवित्र ग्रन्थ बिश्वासियाँ ताहीं पढ़कै सुणा, अर उन ताहीं उत्साहित अर वचन सिखाण म्ह लग्या रह।
4	14	उस आत्मिक वरदान कै बारै म्ह, जो तेरै म्ह सै, अर भविष्यवाणी कै जरिये कलीसिया के अगुवां के हाथ धरदे बखत तन्नै मिल्या था, निश्चिन्त मतना रह।
4	15	इन बात्तां नै सोचदा रह अर इन्नै म्ह अपणा ध्यान लाये रह, ताके तेरी बढ़ोतरी सारया पै दिख जावै।
4	16	ये ध्यान राक्खों के थम किस तरियां जिन्दगी जिओ सों, अर के सिखाओ सों। इन बात्तां पै स्थिर रह, क्यूँके इसा करदा रहवैगा तो तू अपणे अर अपणे सुणण आळा कै खात्तर भी उद्धार का कारण होगा।
5	1	किसे बूढ़े ताहीं छो म्ह ना धमका, पर उस ताहीं अपणा बाप जाणकै समझा दे, अर जवानां नै अपणा भाई जाणकै समझा दे।
5	2	बूढ़ी बिरबानियाँ नै माँ जाणकै, अर जवान बिरबानियाँ नै पूरी पवित्रता तै भाण मानकै समझा दे।
5	3	उन बिधवायां का, जिनकी देखभाळ करणीया कोए कोनी उनका आदर कर।
5	4	जै किसे बिधवा के बाळक या नाती-पोत्ते हों, तो वे सब तै पैहल्या अपणे ए कुण्बे कै प्रति अपणे फर्ज नै पूरा करके परमेसवर का भगत बणणा सीख, अर अपणे माँ-बाप के उपकारां का फळ दे, क्यूँके यो परमेसवर नै भावै सै।
5	5	जो सच म्ह ए बिधवा सै, अर उसका मदद करण आळा कोए न्ही, वा परमेसवर पै आस राक्खै सै, अर दिन-रात बिनती अर प्रार्थना म्ह लाग्गी रहवै सै।
5	6	पर जो बिधवा भोगविलास म्ह पड़गी, वा जिन्दे जी मरगी सै।
5	7	इन बात्तां का भी हुकम दिया कर ताके कोए उनपै दोष ना लगा सकै।
5	8	पर जै कोए अपणे रिश्तेदारां की अर खास करकै अपणे कुण्बे की फिक्र ना करै, तो वो बिश्वास तै मुकर गया सै अर अबिश्वासी तै भी भूंडा बण गया सै।
5	9	उस्से बिधवा का नाम लिख्या जावै जो साठ साल तै उप्पर की हो, अर जो एकै ए धणी की बिश्वास लायक रही हों।
5	10	अर भले काम म्ह आच्छी नाम्मी रही हो, जिसनै बाळकां का पालन-पोषण, मेहमानां की सेवा, परमेसवर के माणसां की सेवा, दुखियाँ की मदद करी हो, अर हरेक भले काम म्ह मन लगाया हो।
5	11	पर जवान बिधवायां कै नाम ना लिखिए, क्यूँके जिब उनकी शारीरिक अभिलाषा परमेसवर की सेवा करण तै बढ़कै हो जावै सै, तो वा ब्याह करणा चाहवैं सै।
5	12	दुबारै ब्याह करके, वे खुद कसूरवार बणैगी, क्यूँके उननै अपणे पैहल्ड़े वादै ताहीं जो के ब्याह ना करण का था, उस ताहीं तोड़ दिया सै।
5	13	इसकै गेल्या ए गेल्या वे घर-घर हांड कै आलसी होणा सिक्खैं सै, अर सिर्फ आलसी न्ही पर बकबक कर दी रहै सै, अर दुसरयां कै काम म्ह भी दखल देती रहवै सै, अर चुगली करदी रहवै सै।
5	14	ज्यांतै मै न्यू चाऊँ सूं के जवान बिधवां ब्याह करै, अर बाळक जामै अर घर-बार सम्भाळै, अर किसे बिरोधी नै बदनाम करण का मौक्का ना देवैं।
5	15	मै इस करकै कहूँ सूं, के उन म्ह तै कईयाँ नै प्रभु का कहणा मानणा छोड़ दिया सै, अर शैतान कै पाच्छै चालणा शुरू कर दिया सै।
5	16	जै किसे बिश्वासी परिवार म्ह कोए बिधवां हों, तो वैए उनकी मदद करै के कलीसिया पै बोझ ना हो, ताके कलीसिया उनकी मदद कर सकै जो साच्च-ए बिधवां सै।
5	17	कोए भी कलीसिया का अगुवां जो आपणा काम आच्छी तरियां करै सै उस ताहीं बड़ा सम्मान अर पर्याप्त वेतन पाण के लायक मान्या जाणा चाहिए, खासकर जो लोग परमेसवर के सन्देस नै पढ़ाण अर प्रचार करण म्ह कड़ी मेहनत करै सै।	WRONG ALIGNMENT
5	18	क्यूँके पवित्र ग्रन्थ म्ह लिख्या सै, “नाज लिकाड़ण आळै बैल्द का मुँह न्ही बाँधणा,” क्यूँके “मजदूर अपणी मजदूरी का हक्कदार सै।”
5	19	किसे भी कलीसिया के अगुवै के बिरुध्द दो या तीन गवाह के बिना कोए भी उसनै दोषी ना मान्नो।
5	20	पाप करण आळा नै सारया कै स्याम्ही समझा दे, ताके बाक्की के बिश्वासी भी डरै।
5	21	परमेसवर, अर मसीह यीशु अर छांटे होड़ सुर्गदूत्तां नै मौजूद जाणकै मै तन्नै हुकम देऊँ सूं, के बिना भेदभाव के तू इन हुकमां नै पूरा कर, अर सब कै गेल एक जिसा बरताव कर।
5	22	किसे ताहीं जल्दबाजी म्ह अगुवां ना बणाईये, अर जै तू इसा करै सै, तो उसका जिम्मेदार भी तू खुद होवैगा, तू यो तय करके मै कोए पाप कोनी करूँगा।
5	23	आण आळे बखत म्ह सिर्फ पाणी ए का पीण आळा ना रह, पर अपणे पेट के अर अपणे बार-बार बीमार होण कै कारण माड़ा-माड़ा अंगूर का रस भी काम म्ह लाया कर।
5	24	मै कहूँ सूं, के किसे ताहीं जल्दबाजी म्ह अगुवां ना बणाईये, क्यूँके कई लोग सब कै स्याम्ही पाप करै सै, इसतै पैहले के उसका न्याय हो, बिश्वासियाँ कै स्याम्ही वे पापी बण चुके सै, दुसरे माणसां के पाप दिखाई कोनी देते, पर पाच्छै नजर आवै सै।	WRONG ALIGNMENT
5	25	उस्से तरियां तै जिब माणस आच्छे काम करै सै तो दुसरे माणस उसके काम्मां नै देखै सै, अर जै इब न्ही दिखदे तो बाद म्ह वे दिख जावै सै।
6	1	जितने बिश्वासी गुलाम सै, वे अपणे-अपणे माल्लिक का आदर करै, ताके दुसरे लोग परमेसवर की अर म्हारी शिक्षा की बुराई ना करै।
6	2	जिनके माल्लिक बिश्वासी सै, वे अपणे माल्लिकां का अपमान ना करै, यो जाणकै के इब तो वे उनके बिश्वासी भाई सै, बल्के वे उनकी और भी ज्यादा मन तै करै, क्यूँके वे जो सेवा तै फैयदा ठाण लागरे सै, अर उननै वे मसीह म्ह अपणे भाईयाँ की तरियां प्यार करै, इन बात्तां का उपदेश करदा रह, अर उन ताहीं मानण खात्तर भी उत्साहित करदा रह।
6	3	जै कोए झुठ्ठी शिक्षा देवै सै अर खरी शिक्षा नै न्ही मानता, यानिके म्हारै प्रभु यीशु मसीह की शिक्षा अर हुकम नै जिसतै परमेसवर नै महिमा मिलै सै।
6	4	तो वो घमण्डी सै, अर कीमे न्ही जाण्दा, बल्के इसा माणस फालतू के मुद्दे अर शब्दां के बारे म्ह बहस करणा चाहवै सै, जिसतै जळण, अर झगड़े, अर बुराई की बात, भुन्डे़-भुन्डे़ शक,
6	5	अर उन माणसां म्ह बेकार रगड़े-झगड़े पैदा होवै सै, जिनकी अकल खराब हो जा सै, अर वे सच तै दूर हो गये सै, जो समझै सै, के परमेसवर की सेवा करणा कमाई का साधन सै।
6	6	पर यो म्हारे खात्तर भला सै, के हम वो करा जिसतै परमेसवर खुश होवै सै, अर उस्से म्ह सबर करा जो वो म्हारे ताहीं देवै सै।
6	7	क्यूँके ना हम दुनिया म्ह कीमे ल्याए सां, अर ना कीमे लेकै जा सकां सां।
6	8	जै म्हारै धोरै खाण अर पैहरण नै हो, तो इन्नै म्ह सबर करणा चाहिये।
6	9	पर जो साहूकार होणा चाहवैं सै, वे हर तरियां के पाप करण के जरिये धोक्खे म्ह पड़े सै, वे एक जानवर की तरियां जाळ म्ह फँस जावै सै, वे उन चिज्जां नै करणा चाहवै सै जो उनकै खात्तर बेकुफी अर खतरनाक सै अर येए इच्छा उनके नाश का कारण बण जावै सै।
6	10	क्यूँके रपियाँ का लोभ सारे ढाळ की बुराई की जड़ सै, जिसनै पाण की कोशिश करदे होए घण-खरयां नै मसीह की शिक्षायाँ पै बिश्वास करणा बन्द कर दिया सै, क्यूँके वे भोत पईसा चाहवै थे, अर उननै अपणे आप ताहीं कई ढाळ के दुखां तै छलनी कर लिया सै।
6	11	पर हे तीमुथियुस, परमेसवर के जन, तू इन बात्तां तै भाज, अर धरम, बिश्वास, प्यार, धीरज, अर नम्रता कै पिच्छा चाल।
6	12	एक आच्छे सिपाही की तरियां जो हार न्ही मानता, थम भी परमेसवर पै बिश्वास करणा अर उसका कहणा मानणा ना छोड़ो अर उस अनन्त जीवन नै पा ले, जिसकै खात्तर तू बुलाया गया सै, अर भोत सारे माणसां के स्याम्ही थमनै मान लिया सै के थम मसीह पै बिश्वास करो सों।
6	13	मै तेरै ताहीं परमेसवर नै, जो सब नै जीवन दे सै, अर मसीह यीशु नै गवाह मानकै जिसनै पुन्तियुस पिलातुस कै स्याम्ही अपणे बारें म्ह बड़ी हिम्मत तै सच बोल्या, यो निर्देश देऊँ सूं,
6	14	के जो परमेसवर नै थारे ताहीं हुकम दिये सै, उन सब ताहीं दिल तै मान्नो, ताके कोए भी थमनै प्रभु यीशु मसीह के बोहड़ण तक गलत काम म्ह दोषी ना बता सकै।
6	15	परमेसवर जो एकमात्र राजा सै, वोए महिमा कै लायक सै, जो राजाओं का राजा, अर प्रभुओ का प्रभु सै, वो मसीह ताहीं सही बखत पै जाहिर करैगा।
6	16	वोए सै जो सदा खात्तर जिन्दा सै, अर वो उस चमकदार रोशनी म्ह रहवै सै, जिसकै धोरै कोए न्ही आ सकदा, अर ना उस ताहीं किसे माणस नै देख्या अर ना कद्दे भी देख सकै सै। उसकी प्रतिष्ठा अर राज्य युगानुयुग रहवैगा। आमीन।
6	17	इस दुनिया के साहूकारां ताहीं आज्ञा दे, के वे घमण्डी ना हों अर अपणे धन पै भरोस्सा ना राक्खै, जो के थोड़ै ए दिन का सै, पर परमेसवर पै भरोस्सा राक्खों, जो उदारता तै सब कुछ देवै सै, जो म्हारे ताहीं चाहिए ताके हम उसका आनन्द उठा सका।
6	18	वे भलाई करै, अर भले काम्मां म्ह धनी बणै, अर उदार अर मदद देण म्ह त्यार हों।
6	19	जै वे इसा करै सै, तो इसा लाग्गै सै के वे सुर्ग म्ह अपणी सम्पत्ति जमा करण लागरे सै, जो असलियत म्ह खु न्ही सकता, अर उस ताहीं सच्चा जीवन भी दिया जावैगा, जिसका मतलब सै सदा का जीवन।
6	20	हे तीमुथियुस, वो सब कुछ करण म्ह सावधान रह, जो परमेसवर नै तेरे ताहीं दिया सै, अर अभगति, बेकुफी भरी बात, अर उन झुठ्ठी शिक्षा तै जो सच्ची शिक्षा के बिरोध म्ह सै, जिन ताहीं वे ज्ञान की बात बोल्लै सै, उनतै दूर रह।
6	21	कई माणसां नै इस ताहीं झुठ्ठे ज्ञान ताहीं अपणालिया सै, अर कहवै सै, के हमनै ज्ञान सै, इसा करण तै वे सच्ची शिक्षा तै दूर होगे सै, मै प्रार्थना करुँ सूं, के परमेसवर का अनुग्रह उनपै भी अर थारे पै होन्दा रहवै।
