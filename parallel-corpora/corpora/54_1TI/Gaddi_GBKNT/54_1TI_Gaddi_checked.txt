1	1	ऐह पत्री पौलुस री तरफा थऊँ हा जैड़ा यीशु मसीह रा प्रेरित हा जैसिओ प्रमात्मैं इन्दै उद्धारकर्ता अतै यीशु मसीह रै द्धारा नियुक्त करू जैड़ा असिओ उम्मीद दिन्दा हा।
1	2	अऊँ तिमुथियुस जो ऐह लिखु करदा जैडा विस्वास मन्ज मेरा सचा आत्मिक पुत्र हा, अऊँ प्रार्थना करदा कि पिता प्रमात्मां अतै इन्दै मसीह यीशु री तरफा थऊँ तिजो अनुग्रह, दया अतै शान्ती मुळदी रेय्आ।
1	3	जिनी साहबै मैंई तिजो मकिदुनिया जो गान्हदै टैमैं समझऊ थू कि इफिसुस मन्ज रैई करी तिन्या झूठै शिक्षका जो आज्ञा दे कि सो झूठी शिक्षा दिणा बन्द करन।
1	4	तुसिओ तिन्या जो चेतावनी दिणा हा कि सो झूठी कहाणी अतै लम्बी वंशावली पर अपणै टैमां जो बर्वाद ना करन। ऐसी गल्ला थऊँ सिर्फ विवाद भून्दा हा अतै ऐत थऊँ प्रमात्मैं रै कम करनै मन्ज कसी जो कोई मदद ना मिलदी जैड़ा सिर्फ विस्वास रै द्धारा ही भूच्ची सकदा हा।
1	5	कुल मलाई करी मेरी आज्ञा रा निचोड़ ऐह हा कि खरै मनां सितै अतै खरी विवेक सितै अतै निष्‍कपट विस्वास सितै प्रेम पैदा भोआ।
1	6	झूठै शिक्षक इन्या खरी गल्ला करना छड़ी चुकुरै हिन अतै सिर्फ वेकार री गल्ला करदै हिन।
1	7	झूठै शिक्षक तिन्या शास्त्री सांईये बणना अतै सखाणा ता चाहन्दै हिन पर सो तिन्या गल्ला जो अप्पु ना समझदै हिन।
1	8	अहै जाणदै हिन कि व्यवस्था सही हा अगर मणु ऐसा गल्ला जो सही तरीकै समझा कि प्रमात्मैं रा ठेरा दिणै रा मकसद कै थू।
1	9	अहै जाणदै हिन कि व्यवस्था तिन्या मणु तांई निआं जैड़ै सही कम करदै हिन पर अधर्मी, निरकुशों, भक्‍तिहीनां, पापी, अपवित्र जो अशुद्ध, मां-बुड़ै जो मारनै बाळै, हत्यारै।
1	10	व्यभिचारी, पुरूषगामी, मणु जो बेचणै बाळै, झूठै अतै झूठी सौगन्द खाणैबाळै अतै इआं जो छड़ी करी खरै उपदेशा रै सबी विरोधी तांई ठहराऊरी हा।
1	11	ऐह सही शिक्षा सुसमाचार सोगी सहमत हा जैडा कि इन्दै परम-प्रधान प्रमात्मैं री महिमा रै बारै मन्ज हा जिनी मिन्जो सुसमाचार हुनाणै री जिम्मेवारी दितुरी हा।
1	12	अऊँ अपणै प्रभु यीशु रा जिनी मिन्जो सामर्थ दितुरी हा धन्यवाद करदा कि तिनी मिन्जो पुर विस्वास रखु अतै अपणी सेवा तांई ठरऊ।
1	13	अऊँ ता पैहलै निन्दा करनै बाळा अतै विस्वासी जो सताणै बाळा अतै निर्दयी व्यवहार करनै बाळा थू, फिरी भी मिन्जो पुर दया भूई क्ओकि मैंई अविस्वासा री दशा मन्ज बिना सोच-विचार ऐह कम करुरा थू।
1	14	इन्दै प्रभु यीशु मसीह मिन्जो सोगी जठेरै अऊँ योग्य ना थू बिलकुल अप्पु सांईये अनुग्रह सोगी व्यवहार करू अतै मेरी जिन्दगी जो विस्वास अतै प्रेम रै द्धारा बड़ी आशीष दिती।
1	15	ऐह गप्‍प सच हा अतै हर किस्‍मां थऊँ मनणै रै योग्य हा कि मसीह यीशु पापी जो बचाणै तांई ऐस संसार मन्ज आ, जिआं मन्ज सबी थऊँ बड्‍डा पापी अऊँ हा।
1	16	पर प्रमात्मैं मिन्जो पर ठेरैतांये दया करी कि यीशु मसीह मिन्जो अक्क ऐसा उदाहरण बणाई सकन कि किन्या तिनी धीरज सोगी सबी थऊँ मोट्टै पापी सोगी व्यवहार करू। ऐस तरीकै होर मणु भी ऐहा गल्ला जो समझी सकन अतै सो भी मसीह यीशु पुर विस्वास करीके अनन्त जिन्दगी जो पाई लैन।
1	17	अबै सदा काल रा राजा मतलब कि अविनाशी अणहेरा एकमात्र प्रमात्मैं रा आदर अतै महिमा युगा-युग तिकर भुन्दी रेय्आ। आमीन।
1	18	हे पुत्र तीमुथियुस, तियां भविष्‍यवाणी रै मुताबक जैड़ी कि पैहलै तेरै बारै मन्ज करूरी थी, अऊँ ऐह बलदा कि जैड़ी आज्ञा मैंई तिजो दितुरी हिन तिन्या जो झूठै शिक्षका रै विरोध मन्ज खरी लड़ाई लड़नै तांये हथियार सांईयै इस्तेमाल कर।
1	19	यीशु मसीह मन्ज अपणै विस्वास जो बणाई रख अतै विवेक जो शुद्ध रख कुछ मणुऐ अपणै विवेक रै विरोध मन्ज जाणी बूझी करी कम करू जठेरी वजह थऊँ तंयारा विस्वास टूटी गो।
1	20	मैंई दूँ मणु हुमिनयुस अतै सिकन्दर जो कलीसिया थऊँ बाहर नकाळी दिता अतै तिन्या जो शैतान रै हत्थै सौंपी दिता ताकि सो सिखन कि प्रमात्मैं री निन्दा ना करनी हा।
2	1	अबै अऊँ ऐह उपदेश दिन्दा कि सबी मणु तांई सबी थऊँ पैहलै प्रमात्मैं सोगी विनती, प्रार्थना, निवेदन अतै धन्यवाद करै गाहन।
2	2	राजा अतै सबी ऊचै औह्दै बाळै तांई प्रार्थना करा ताकि अहै शान्ती री जिन्दगी बताई सकन जिन्या कि अहै प्रभु री आराधना करू करदै हिन।
2	3	ऐस तरीकै री प्रार्थना इन्दै उद्धारकर्ता प्रमात्मैं जो खरी लगदी अतै भान्‍दी भी हा।
2	4	प्रमात्मां ऐह चाहन्दा कि सबी मणु रा उद्धार भोआ अतै सो सच्चाई जो भली भाँति पछैणी लैन।
2	5	प्रमात्मां अक्क ही हा अतै प्रमात्मां अतै मणु रै बिचा मन्ज अक्क ही मध्यस्थ हा मतलब कि मसीह यीशु जैडा कि मणु रै रूपा मन्ज पैदा भुआ।
2	6	मसीह अपणै आपा री किमत दिती अपणै बलिदान रै द्धारा सबी मणु जो पाप अतै मौत री शक्ति थऊँ छुटकारा दिता। प्रमात्मैं ठीक टैमां पुर ऐह सावित करू कि सो चाहन्दा सबी रा उद्धार भोआ।
2	7	ठेरैतांये प्रमात्मैं मिन्जो चुणु ताकि अऊँ प्रचारक अतै सुसमाचार रा प्रेरित बणी सकूँ अऊँ सच बल्‍दा, झूठ ना बल्‍दा। प्रमात्मैं मिन्जो गैर यहूदी बलै भैजु हा कि अऊँ तिन्या जो विस्वास अतै सच्चाई रै बारै मन्ज दस्सी सकूँ।
2	8	अऊँ चाहन्दा कि जैहणै तुहै प्रमात्मैं री आराधना तांये इकट्ठा भून्दै हिन ता विस्वासी मर्द जैड़ै पवित्र जिन्दगी जिन्दै हिन बिना गुस्सा अतै विवाद रै अपणै हत्था जो चुक्की करी प्रार्थना करू करा।
2	9	तिन्या ही अऊँ चाहन्दा कि विस्वासी जनानी भी ना इन्‍नै जिन्‍नै बाळ बणाई करी अतै ना सोनै चाँदी रै गैहणै पाई करी अतै ना ही ऐसै कपड़ै लाई करी अपणै आपा जो संवारन जठेरी वजह थऊँ मर्द तिन्या जो पाणा चाहन पर सो खरै कपड़ै लान जैड़ै तंयारै शरीरा जो खरै के घटी सकदै हिन।	WRONG ALIGNMENT
2	10	प्रमात्मैं री भक्ति करनै बाळी जनानी अपणै भलै कमा थऊँ अपणै आपा जो खरा बणा।
2	11	जैहणै मर्द कलीसिया जो सखान्दै हिन ता जनानी चुपचाप अतै आदर सोगी हुणन।
2	12	जैहणै तुहै कलीसिया मन्ज इकट्ठै भून्दै हिन ता जनानी उपदेश ना करन, अतै ना ता मर्द पुर हुक्म चलान पर चुप रैहन।
2	13	क्ओकि प्रमात्मैं पैहलै आदम जो बणाऊ फिरी हव्वा बणाई गैई।
2	14	अतै दुआ कारण ऐह थू कि आदम कीड़ै रै द्धारा भकाआ ना गो पर जनानी भकाई लगी करी दोषी ठहरी।
2	15	फिरी भी बच्चै जमणै री बजहा थऊँ जनानी रा उद्धार भूणा अगर सो विस्वासयोग्य, प्रेम, पवित्र अतै अपणी लज्जा रै दायरै मन्ज बणी रेय्आ।
3	1	ऐह गल्ल सच हा कि जैडा कोई अध्यक्ष बणना चाहन्दा हा, ता सो आदर योग्य कमा री ईच्‍छा करदा।
3	2	ता जरूरी हा कि अध्यक्ष निर्दोष भोआ सो अक्की ही घरावाळी रा घरावाळा, संयमी, सुशील, सभ्‍य, मेहमान नमाजी करनै बाळा अतै सखाणै मन्ज लाईक भोआ,
3	3	पियक्कड़ या मार-कुटाई करनै बाळै ना भोआ बल्कि नर्म दिल अतै झगड़ालू ना भोआ अतै ना ही लोभी भोआ।
3	4	सो अपणै परिवार री सही अगुवाई अतै बन्‍दोबस्त करनै बाळा भोआ अतै सो अपणै बाल-बच्चै जो सखांदा भोआ कि सो आदर सोगी तसेरी आज्ञा रा पालन करन।
3	5	अगर कोई अपणै परिवार री ही देखभाल सही तरीकै करना ना जाणदा ता सो प्रमात्मैं री कलीसिया री रखवाली किआं करी सकदा हा?
3	6	सो अक्क नोआ ना पर पक्का समझदार विस्वासी भोआ, करकी इआं ना भोआ कि सो घमण्‍ड़ी भुच्‍ची करी शैतान सांईये सज्जा पा।
3	7	अतै बाहर मणु मन्ज भी तसेरा खरा नां भोआ ईयां ना भोआ कि बेईज्‍जत भुच्‍ची करी शैतान रै जाळा मन्ज फसी गच्छा।
3	8	तियां ही सेवका जो भी आदर योग्य भूणा चहिन्दा सो दोरंगै, पियक्कड़, अतै नीच कमाई रै लोभी ना भून।
3	9	तन्यारा विवेक शुद्ध भूणा चहिन्दा अतै जैड़ा प्रमात्मैं विस्वास रै बारै मन्ज असिओ प्रकट करूरा हा तैत मन्ज सो मजबुती सोगी बणी रैहन।
3	10	तिन्या जो सेवक नियुक्त करनै थऊँ पैहलै तंयारी खरी के परख करना चहिन्दी। अगर सो ऐस परख मन्ज खरै निकळण ता सो सेवक बणी सकदै हिन।
3	11	इन्‍नी साहबै जनानी जो भी आदर योग्य भूणा चहिन्दा, सो दोष लाणै बाळी ना भून पर संयमी अतै सबी गल्ला मन्ज विस्‍वासा योग्य भून।
3	12	सेवक अक्की घरावाळी रै ही घरवाळै भून अतै बाल बच्चै अतै अपणै परिवार रा खरा प्रबन्ध करना जाणदै भून।
3	13	क्ओकि जैड़ै सेवक रा कम खरा करी सकदै हिन सो अपणै तांये मणु थऊँ आदर पाई सकदै हिन। सो हिम्मत सोगी होरी मणु जो यीशु मसीह पुर अपणै विस्वास रै बारै मन्ज दसी सकदै हिन।
3	14	अऊँ तिजो बल्लै ईणै री तोळी उम्मीद रखदा पर फिरी भी ऐह गल्ला तिजो ठेरैतांये लिखदा हा,
3	15	कि मेरै ईणै मन्ज देर भूई ता तू जाणी लै कि प्रमात्मैं रै परिवार रा सदस्य भूणै रै नातै किन्या जिन्दगी जिणी हा। आखिरकार जिन्दै प्रमात्मैं री कलीसिया सच्चाई री मजबुत नींव हा।
3	16	अतै ऐत मन्ज कोई शक निआं कि जैड़ी शिक्षा प्रमात्मैं प्रकट करूरी हिन सो सच्ची हिन मतलब कि, मसीह मणु रै रूपा मन्ज प्रकट भुआ, पवित्र आत्मा रै द्धारा सावित भुआ कि सो प्रमात्मैं रा पुत्र हा, स्वर्गदूतै तैसिओ हेरू, गैर यहूदी मन्ज तसेरा प्रचार भुआ, संसार रै मणुऐ तैस पुर विस्वास करू अतै प्रमात्मैं तैसिओ स्वर्गा मन्ज उपरा जो चुकी लैऊ।
4	1	अबै पवित्र आत्मा साफ तरीकै बल्‍दा कि अन्त रै दिना मन्ज कुछ मणु सच्चै विस्वास थऊँ दूर भटकी गाणा; तिन्या भरमाणै बाळी आत्मा अतै दुष्‍टात्मा री शिक्षा पिचो चलना हा।
4	2	ऐह झूठै शिक्षक धोखा दिणैबाळै मणु हिन अतै तंयारा विवेक मरूरा हा सो ना जाणी पान्दै कि सो जैड़ा करू करदै हिन कि सही हा या गलत मना जिन्या कि अक्क ततै-ततै लोहे सितै दागुरा भोआ।
4	3	ऐस तरह रै मणु ऐह सखान्दै हिन कि बैह करना गलत हा अतै कुछ तरह रा खाणा खाणा भी गलत हा, पर प्रमात्मैं खाणै जो सब चिजा बणाऊरी हिन जैतिओ विस्वासी जैड़ै सच्चाई जो जाणी चुकुरै हिन धन्यवाद री प्रार्थना करीके खाई सकदै हिन।
4	4	प्रमात्मैं री रचुरी हर अक्क चीज खरी हा अतै कोई भी चीज नकारनैं तांई निआं, पर ऐह कि धन्यवाद करीके खाई गच्छा,
4	5	क्ओकि ऐह सब चिजा प्रमात्मैं रै वचना अतै प्रार्थना सितै शुद्व भुच्‍ची गाहन्दी हा।
4	6	अगर तू विस्वासी भाई जो इआं शिक्षा री याद दोआन्‍दा रेय्आ ता तुद मसीह यीशु रा खरा सेवक ठहरना। जिन्या तू इन्या विस्वास रै वचना अतै सही शिक्षा रै द्धारा चलदा हा, तू अपणै आपा रा आत्मिक पालन पोषण करदा हा।
4	7	टैमां जो बर्वाद मत करा इन्या वेकार विचार अतै बर्जुगा री कहाणी पुर विवाद करीके; पर अपणै आपा जो भक्ति साधना तांये तैयार करा।
4	8	शरीर री कसरत सितै कुछ फाईदा ता हा पर भक्ति साधना सबी गल्ला तांई फायदैमन्‍द हा क्ओकि ऐह ऐस टैमां री अतै ईणैबाळै जिन्दगी रा भी वायदा करदा हा।
4	9	ऐह गप्‍प सच हा अतै हर किस्‍मां थऊँ मनणै रै योग्य हा।
4	10	अहै मेहनत अतै यत्न ऐत तांई ही करदै हिन कि इन्दी उम्मीद तैस जिन्दै प्रमात्मैं पुर हा जैडा सबी मणु रा अतै खास करी विस्वासी रा उद्धारकर्ता हा।
4	11	इआं गल्ला री आज्ञा दिकरी विस्वासी जो सखान्‍दा रैह कि इन्या गल्ला रा पालन करना जरूरी हा।
4	12	तेरा व्यवहार ऐस तरीकै रा भोआ कि कोई तेरा निरादर ना करना पा क्ओकि तू जवान हा। तिजो अपणै वचना रै द्धारा, चाल चलन रै द्धारा, प्रेम रै द्धारा, विस्वास रै द्धारा अतै पवित्रता रै द्धारा विस्वासी तांये अक्क आदर्श बनणा हा कि सो तिजो सांईये चाल चलन रखन।
4	13	जैहणै तिकर अऊँ ना ईच्छुं तैहणै तिकर पवित्रग्रन्थ पढ़नै अतै उपदेश अतै सखाणै मन्ज मन लाई करी लगी रैह।
4	14	तैस आत्मिक वरदान जो मत भूलदा जैड़ा तिजो मन्ज हा अतै जैड़ा तिजो तैहणै मुळु थू जैहणै भविष्‍यवक्तै भविष्‍यवाणी करी अतै स्याणै विस्वासी तिजो पुर हथ रखै थियै।
4	15	इन्या गल्ला जो सोचदा रैह अतै इआं मन्ज अपणा धैन लगाई रख ताकि सब मणु विस्वास मन्ज तेरी तरक्की हेरी सकन।
4	16	चौकस रैंह कि तु कस तरीकै री जिन्दगी जिन्दा हा अतै किन्या गल्ला जो सखान्‍दा हा। इन्या कमा जो करदा रैह ताकि तु अपणै आपा रा अतै हुणनैबाळै रा उद्धार रा कारण भोआ।
5	1	अपणै थऊँ बड़ी उम्रा रै मर्दा जो अपमान रै भाव सितै मत झिड़क पर तैस जो पिता जाणी करी समझाई दै अतै अपणै थऊँ हल्की उम्रा रै मणु जो भाई जाणी करी समझा।
5	2	अपणी उम्रा थऊँ बड़ी जनानी जो माता जाणी करी समंझा अतै अपणी उम्रा थऊँ हल्की जनानी जो पूरी पवित्रता सितै बैहण जाणी करी समझाई दे।
5	3	अगर कोई विधवा हा जसारा कोई निय्आ तसारा आदर अतै देखभाल करा।
5	4	अतै अगर कसकि विधवा रै बच्चै अतै पोत्रु-धयोत्रु भून ता सो अपणै ही घरानै सितै भक्ति रा बर्ताव करन अतै अपणै माता-पिता री देखभाल करन जिन्या तसारै बचपना मन्ज माता-पिता करूरा थू, क्ओकि ऐह ही प्रमात्मैं जो खरा लगदा।
5	5	जैड़ी विधवा हिन अतै जयांरा कोई ना भोआ सो प्रमात्मैं पुर उम्मीद रखदी हिन अतै रात-दिन विनती अतै प्रार्थना मन्ज लौलीन रैहन्‍दी हिन।
5	6	जैड़ी विधवा सिर्फ भोग-विलास तांये जिन्दी हा सो आत्मिक रूपा थऊँ मरूरी हा।
5	7	इआं गल्ला री आज्ञा कलीसिया जो दिच्छु कर ताकि सो निर्दोष ठैहरन।
5	8	पर अगर कोई अपणै रिस्तेदार री, खास करीके अपणै घरानै री देखभाल ना करा ता सो विस्‍वासा थऊँ मुकरी गो अतै अविस्वासी थऊँ भी बुरा बणी गो हा।
5	9	तैसा विधवा रा ही नां विधवा री गिनती मन्ज इणा चहिन्दा जैड़ी कि सठा साला थऊँ ज्यादा भोआ अतै अक्की ही घरवाळै री घरावाळी रैई भोआ।
5	10	खरै कम करनै मन्ज तसारा नां भोआ, जिन्यै बच्चै रा लालण-पालन करूरा भोआ, परोणै री सेवा करूरी भोआ, पवित्र मणु रै पैर धोऊरै भून, दुखी मणु री मदद करूरी भोआ अतै हरेक भल्‍लै कमां मन्ज मन लगऊरा भोआ।
5	11	पर जवान विधवा रै नां तैहा गिनती मन्ज मत लिखदा, क्ओकि जैहणै तंयारी शरीरिक इच्छा तिन्या जो बैह करनै तांये मजबुर करदी हिन ता सो मसीह यीशु थऊँ दूर भूच्ची गान्दी हिन,
5	12	अतै ऐस तरीकै जैड़ै बायदै तिन्यै यीशु मसीह सोगी करूरै थियै कि, “तिन्या दोवारा बैह ना करनै पर मसीह री सेवा करनी हा,” तैतिओ त्रोड़ी करी सो दोषी ठैहरदी हिन।	WRONG ALIGNMENT
5	13	ठेरै अलावा सो घर-घर घुमी करी अपणा टैमं बर्वाद करदी हिन अतै होरी रै कमां मन्ज हथ पान्दी हिन। ऐत थऊँ भी बुरा ऐह करदी हिन कि सो बक-बक करदी अतै ईन्नी गल्ला बल्‍दी हिन जैड़ी कि ना बलणा चैहिन्‍दी।
5	14	ठेरैतांये अऊँ ऐह सलाह दिन्दा कि जवान विधवा बैह करन अतै बच्चै पैदा करन अतै घर वार सम्‍भालण ताकि शैतान जो जैड़ा बैरी हा बदनाम करनै रा मौका ना मुळा।
5	15	क्ओकि कुछ जवान विधवा ता प्रमात्मैं थऊँ मुड़ीकरी शैतान री पिचो भुच्‍ची गछूरी हिन।
5	16	अगर कसी विस्वासी रै परिवार मन्ज विधवा भून ता सो ही तसारी मदद करा कि कलीसिया पुर भार ना भोआ अतै कलीसिया तिन्या विधवा री मदद करी सकदी हा जंयारा कोई निय्आ।
5	17	जैड़ै स्याणै विस्वासी अपणा कम खरा के करदै हिन तंयारा आदर करया गाणा चहिन्दा अतै तिन्या जो सही तन्खाह दिणा चहिन्दी, खास करीके तिन्या जो जैड़ै वचन हुनाणै अतै सखाणै मन्ज मेहनत करदै हिन।
5	18	क्ओकि पवित्रग्रन्थ बल्‍दा कि, “हळा खिन्‍जदै बाल्दा रा मूँह ना बन्‍धना चहिन्दा,” क्ओकि “मजदूर अपणी मजदूरी रा हक्कदार हा।”
5	19	अगर कोई दोष स्याणै विस्वासी पुर लगाया गच्छा ता दोई त्राई गवाह बिना ना हुणना।
5	20	अगर कोई स्याणा लगातार पाप करदा रैहन्दा हा ता तैसिओ कलीसिया रै सामणै समझाई दै ताकि सबी तांये चेतावनी भोआ।
5	21	प्रमात्मां अतै मसीह यीशु अतै चुणुरै स्वर्गदूता जो सामणै मनी करी अऊँ तिजो आदेश दिन्दा कि तू दिल खोली करी ईयां गल्ला जो मनू कर अतै कोई भी कम पक्षपात सोगी मत करदा।
5	22	कसी मणु रा चरित्र जाणै बगैर तैसिओ स्याणा विस्वासी बनाणै तांये तोळै तैस पुर हथ मत रखदा ना ता तुद भी तसेरै पापा मन्ज भागीदार भूच्ची गाणा। अपणा ध्यान रख कि तू ऐस तरीकै रा पाप ना करा।
5	23	भविष्‍य मन्ज मात्र पाणी पीणै बाळा मत रैह पर अपणै पेटा री खराबी अतै अपणै घड़ी-घड़ी बमारी थऊँ बचणै तांई थोड़ा-थोड़ा दाखरस भी पिऊ कर।
5	24	अऊँ तुसिओ आज्ञा दिन्दा हा कि जल्दी मन्ज कसिओ स्याणा विस्वासी नियुक्त मत करा क्ओकि कुछ मणु खुलै तरीकै पाप करदै हिन। तंयारा न्याय भूणै थऊँ पैहलै ही विस्वासी रै सामणै सो दोषी ठहरदै हिन अतै कुछ मणु रै पाप ऐतनै साफ ना हुजदै पर न्याय रै दिन ही पता लगणा हा।
5	25	तैस तरीकै ही जैड़ै मणु भलै कमा जो करदै हिन ऐह होरी विस्वासी जो साफ तरीकै हुजदा हा। अगर तंयारै भलै कम तोळै ना हुजन फिरी भी सो अक्क ना अक्क दिन प्रकट भूणै हिन।
6	1	जैतूणै भी विस्वासी गुलाम हिन सो अपणै अपणै मालका रा हर तरीकै आदर करन ताकि प्रमात्मैं रै नां रा अतै उपदेश री निन्दा ना भोआ।
6	2	अगर कसी गुलाम रा मालक विस्वासी हिन ता सो गुलाम अपणै मालका रा आदर करा। मालक भी मसीह रा विस्वासी हा ठेरैतांये गुलाम तैसिओ मसीह मन्ज भाई समझी करी प्रेम करा अतै जैतना भूच्ची सका तसेरी सेवा अतै मदद करा। इन्या गल्ला रा उपदेश दिच्छु कर अतै समझांदा रैह।
6	3	अगर कोई गलत शिक्षा दिन्दा हा अतै तैहा सही शिक्षा सोगी सहमत निय्आ जैड़ी प्रभु यीशु मसीह असिओ दितुरी हा सो सही शिक्षा ही असिओ भक्ति री जिन्दगी बीताणै मन्ज मदद करदा हा।
6	4	ता सो मणु घमण्‍ड़ी भुच्‍ची गच्छुरै अतै कुछ ना जाणदै। तिन्या जो वाद-विवाद अतै शब्दा पुर तर्क करनै रा रोग लगी गछूरा हा जैत थऊँ डींग, झगड़ै, निन्दा री गल्ला अतै बुरै-बुरै सन्‍देह,
6	5	अतै तियां मणु मन्ज व्यर्थ रगडे-झगड़ै पैदा भून्दै हिन, जिआंरी अक्ल खराब भुच्‍ची गछूरी हा अतै सच्चाई थऊँ दूर भुच्‍ची गच्छुरै हिन, सो समझदै हिन कि भक्ति कमाई रा साधन हा।
6	6	पर असु तांये ऐह खरा हा कि अहै तिन्या कमा जो करन जैत सोगी प्रमात्मां खुश भून्दा हा अतै तैत थऊँ सन्तुष्‍ट रैहन जैड़ा कुछ प्रमात्मां असिओ दिन्दा हा।
6	7	क्ओकि ना ता अहै ऐस संसारा मन्ज कुछ लेई करी छूरै हिन अतै ना ता कुछ लैई करी गिची सकदै हिन।
6	8	अतै अगर असु बल्लै खाणै अतै लाणै जो हा ता ऐत पुर ही सन्तुष्‍ट रैहणा चहिन्दा।
6	9	पर जैड़ै धनी भूणा चाहन्दै हिन, सो ऐसी परीक्षा अतै जाळा अतै मतै सारै व्यर्थ अतै नुकसान दायक लालच मन्ज फसदै हिन जैड़ी मणु जो बगाड़ी दिन्दी हिन अतै विनाश रै समुंद्र मन्ज डूबाई दिन्दै हिन।
6	10	क्ओकि पैसै रा लालच सबी किस्‍मां री बुराई री जड़ हा जैतिओ हासल करनै री कोशिश करदै-करदै कतूणैं विस्वासी अपणै रस्तै थऊँ भटकी करी अपणै आपा जो कैईआ किस्‍मां रै दुखा सितै नुकसान पजाऊरा हा।
6	11	पर तिमुथियुस तू प्रमात्मैं रा भक्त हा अतै ईनी जिनी गल्ला थऊँ तू दूर भो अतै पवित्र, भक्ति, विस्वास, प्‍यार, धीरज अतै नम्रता रा पिछा कर।
6	12	लड़ाई मन्ज अक्क खरै सैनिक सांईयै जैड़ा लगातार लड़दा रैहन्दा अतै हार ना मन्दा हा; तिन्या ही तु भी लगातार प्रमात्मैं पुर भरोसा करदा अतै आज्ञा जो मन्दा रैह। तैस अनन्त जिन्दगी जो पाई लै जैत तांये तू हैदुरा हा, अतै मतै मणु सामणै तैंई ऐह बलुरा हा कि तु मसीह पुर भरोसा करदा हा।
6	13	अऊँ तिजो प्रमात्मैं सामणै जैडा कि सबी जो जिन्दगी दिन्दा हा अतै यीशु मसीह जिनी पुन्‍तियुस पिलातुस रै सामणै खरी गवाही दिती तसेरै सामणै ऐह आदेश दिन्दा हा,
6	14	कि तू ऐसा आज्ञा रा पालन करैं। फिरी कोई तिजो पुर अबै थऊँ लैई करी प्रभु यीशु मसीह रै दोवारा ईणै तक दोष ना लाई सकदा।
6	15	क्ओकि ठीक टैमां पुर यीशु मसीह जो स्वर्गा थऊँ प्रकट करया गाणा तैस धन्य अतै इकलोतै सर्वशक्तिमान प्रमात्मैं रै द्धारा जैड़ा राजै रा राजा अतै प्रभु रा प्रभु हा।
6	16	सो अकेला ही ऐसा हा जैड़ा कदी ना मरी सकदा अतै सो ऐसी तेज ज्योती मन्ज रैहन्दा हा कि कोई मणु तैस बलै ना गिच्ची सकदा। कुणी भी मणुऐ तैसिओ ना हेरूरा अतै ना ही कदी हेरी पाणा, सदा तसेरी महिमा अतै आदर भून्दा रेय्आ। आमीन।
6	17	ऐस संसारा रै अमीर मणु जो आज्ञा दे कि सो घमण्‍ड़ी ना भून अतै चंचल धन पुर उम्मीद ना रखन, पर प्रमात्मैं पुर उम्मीद रखन जैडा कि इन्दै सुखा तांई सब कुछ मता सारा दिन्दा हा।
6	18	तिन्या जो आज्ञा देय्आ कि सो अपणै पैसै रा इस्तेमाल भलाई करनै तांये करन। सो भलै कमां मन्ज धनी बणन अतै जरूरत मन्दा री उदारता सोगी मदद करन अतै सदा होरी सोगी बड़णै जो तैयार रैहन।
6	19	ईयां करनै सितै सो अपणै खजानै जो भविष्‍य तांये निऊँ रै रूपा मन्ज पाणा लगुरै ताकि सो सची जिन्दगी जो अच्छै तरीकै अनुभव करी सकन।
6	20	हे तीमुथियुस तैहा सच्चाई री रखबाळी कर जैड़ी प्रमात्मैं तिजो दितुरी हा। तू तिन्या थऊँ दूर रैह जैड़ै अपणै झूठै ज्ञान, अभक्‍ति, मूर्खता अतै बाद-विवाद सितै तुन्दा विरोध करदै हिन।
6	21	कुछ मणु ऐस झूठै ज्ञाना रा अंगीकार करीके विस्वास थऊँ भटकी गच्छुरै हिन। तुसु सबी पुर प्रमात्मैं रा अनुग्रह भुन्दा रेय्आ।
