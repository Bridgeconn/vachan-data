1	1	एसा च़िठी लिखणैं आल़अ आसा हुंह पल़सी। म्हारै उद्धार करनै आल़ै परमेशरो हुकम और प्रभू ईशू मसीहा ज़हा का हाम्हां आजू आशा आसा तेऊ छ़ांटअ हुंह पल़सी शधाणूं हणां लै।
1	2	हुंह लिखा ऐहा च़िठी तिमुतुसा लै। तूह आसा मुल्है मेरै शोहरू ज़िहअ किल्हैकि तूह करा मसीहा दी विश्वास ज़िहअ हुंह करा। म्हारै बाप्पू परमेशर और प्रभू ईशू मसीहा का आसा मेरी एही अरज़ कि ताल्है लोल़ी तेऊओ जश, झींण और शांती सदा हुई।
1	3-4	तिमुतुस, ज़िहअ ताखा थोघ बी आसा कि तिधी इफिसुस नगरी आसा कई इहै मणछ बी ज़ुंण झ़ुठी शिक्षा दैआ। तिंयां दैआ कबल्ली झ़ुठी कथैया और खांनदानीए बारै बडी-बडी बही खोज़ी शिक्षा। ज़ांऊं हुंह इफिसुस नगरी का मकिदुनिया लाक्कै डेऊणा लै तैर्हुअ ता मंऐं बोलअ ताल्है इफिसुस नगरी रहणा लै और तिन्नां लोगा समझ़ाऊंणा लै कि तिन्नां लोगा लै बोलै इहअ कि एही शिक्षा निं दैआ। ज़ांऊं तिंयां एही शिक्षा दैआ, लोग हआ तिन्नें बारै हठल़दै लागै दै। एतो नतिज़अ निखल़ा इहअ कि तिंयां निं परमेशरे काम करना लै दुजे मज़त करदै ज़ेता तिंयां सिधअ परमेशरा दी विश्वास डाही करै ई सका करी।
1	5	मेरअ ताल्है इहअ करना लै बोल़णैंओ मकसद आसा इहअ कि तम्हैं विश्वासी करै एकी दुजै संघै भली सोर शुचै मनैं पूरै भरोस्सै डाही झ़ूरी।
1	6	झ़ुठी शिक्षा दैणैं आल़ै छ़ाडी ईंयां सोभै गल्ला करनी और तिंयां करा सिधी बेकार गल्ला।
1	7	तिंयां च़ाहा शास्त्री हणअ, और तिंयां ज़ुंण गल्ला मज़बुती संघै बोला, तिन्नां निं तिंयां समझ़दै आथी।
1	8	हाम्हां का आसा थोघ कि, ज़ै बधान आसा भलअ ज़ै हाम्हैं तिहअ करे ज़िहअ बधाने साबै किअ लोल़ी।
1	9	हाम्हां का आसा थोघ कि मुसा गूरे बधानो मकसद निं तिन्नां लै आथी ज़ुंण भलअ करा। अह आसा तिन्नां लै ज़ुंण परमेशरे बधाने खलाफ आसा, ज़ुंण परमेशरा नांईं मंदै और कबल्लै पाप करा, ज़ुंण बूरै मणछ आसा, ज़ुंण परमेशरो अदर निं करदै और ज़ुंण आपणैं आम्मां-बाप्पू और होरी मारी पाआ।
1	10	तिन्नां लै बी आसा बधान ज़ुंण कंज़रै आसा, मर्धे देही झ़ूरनै आल़ै, मणछ च़ोरी करै गुलामीं लै बेच़णैं आल़ै लै, झ़ुठअ बोल़णैं आल़ै और ज़ुंण शुचै बोल़णें सोह काढी करै बी झ़ुठअ बोला और इना छ़ाडी तिन्नां लै बी ज़ुंण शुची शिक्षे खलाफ आसा।
1	11	अह शिक्षा आसा खुशीए समादे साबै तेसा महिमें बारै ज़ुंण महान परमेशरे आसा। परमेशरै दैनअ मुल्है सह खुशीओ समाद होरी का खोज़णा लै।
1	12	हुंह करा आपणैं प्रभू ईशूओ शूकर ज़ुंणी मुल्है शगती आसा दैनी दी कि तेऊ छ़ांटअ हुंह भरोस्सैमंद समझ़ी करै सेऊआ लै।
1	13	हुंह त प्रभू दी विश्वास करनै का पैहलै निंदा करनै आल़अ, विश्वासी लै दुख दैणैं आल़अ और तिन्नां लै ज़खम दैणैं आल़अ। हुंह नांईं त अज़ी बी विश्वास करदअ और इहअ करै निं मुंह समझ़ आथी ती कि ज़ुंण हुंह करा त सह आसा गलत। एता पिछ़ू की मसीहा मुल्है झींण।
1	14	म्हारै प्रभू रहैऊअ मुखा कबल्लअ खास्सअ जश। तेऊ दैनअ मुल्है भरोस्सअ और झ़ूरी किल्हैकि हुंह किअ तेऊ संघै एक।
1	15	अह गल्ल आसा शुची बोली दी और सोभी साबै मनणै जोगी, “मसीहा ईशू आअ एते तैणीं कि संसारे हाम्हां पापी मणछा तेऊ करै उद्धार भेटे।” इना मांझ़ै आसा सोभी का खास्सअ पापी हुंह।
1	16	पर परमेशरै की मुल्है झींण। तेऊ किअ इहअ तै कि मंऐं ज़ुंणी सोभी का खास्सअ पाप किअ, मसीहा ईशू मुंह करै एसा गल्ला रहैऊए कि तेऊ मुल्है किहअ सबर किअ और ज़ुंण मंऐं किअ तेते निं तेऊ परबाह की। तेऊ किअ इहअ एते तैणीं कि होर लोग बी बादा का तेऊ दी विश्वास करे और तिन्नां सदा रहणैं आल़ी ज़िन्दगी भेटे।
1	17	ऐबै ज़हा राज़ै सदा राज़ करनअ, ज़ुंण सदा रहणअ ज़िऊंदअ, ज़हा कोहै निं भाल़ी सकदअ सह एक्कै ई आसा परमेशर और तेऊ परमेशरो अदर महिमां लोल़ी जुगै-जुगै हुई। तथास्तू।
1	18	तिमुतुस मेरै शोहरूआ, ईंयां आसा मुंह बाखा ताल्है खास गल्ला ज़ुंण मंऐं ताल्है लाई बोली। हुंह बोला ताल्है कि परमेशरे गूरे तिन्नां गल्ला डाहै आद ज़ुंण तिन्नैं पैहलै ई आसा तेरै बारै बोली दी कि ताह संघै किज़ै हणअ। तिन्नां बैणा डाह तूह शस्त्रा ज़िहै थम्हीं ताकि तूह झ़ुठी शिक्षा दैणैं आल़ै संघै मकाबलअ करी सके।	WRONG ALIGNMENT
1	19	कई लोगै आसा आपणीं भली सोर खतम हेरी दी करी और तिन्नैं छ़ाडअ मसीहा दी विश्वास करनअ ठीक तिहअ ज़ेही ज़हाज़े चूट पूरै ज़हाज़ा खतम करा।
1	20	तिन्नां ई मांझ़ै आसा हनिनयुस और सिकंदर, तिंयां काढै मंऐं मंडल़ी का बागै और तिंयां छ़ाडै शैताने शगतीए बशै ताकि तिंयां परमेशरे निंदा नां करे।
2	1	ऐबै करा हुंह तम्हां सोभी का एही अरज़ कि सोभी मणछा लै करनी प्राथणां। परमेशरा का करनी एही प्राथणां कि तिन्नें मज़त करे।
2	2	राज़ै और सोभी बडी पदबी आल़ै लै करनी एते तैणीं कि तिंयां हाम्हां शांती दी रहणैं दैए और म्हारी सभाल़ करे ताकि हाम्हैं परमेशरे भगती करी सके और म्हारअ लोल़ी सोभी संघै भलअ बभार हुअ।
2	3	इहअ लागा म्हारै उद्धार करनै आल़ै परमेशरा शोभलअ और भाऊंआ बी।
2	4	सह च़ाहा इहअ कि सोभी मणछो लोल़ी उद्धार हुअ; और तिंयां सत्त भली भांती बछ़ैणीं सके। ()
2	5	किल्हैकि परमेशर आसा एक, और परमेशरा और मणछा मांझ़ै मेल़-ज़ोल़ करनै आल़अ खणोढी बी आसा एक्कै, सह मणछ आसा ईशू मसीहा।
2	6	मसीहा हुअ सोभी लोगा लै पाप और मौता का छ़ुटकारै दैणें तैणीं बल़ीदान। तेऊए मौता करै दैनअ परमेशरै ठीक बगती सबूत कि सह च़ाहा सोभी लोगा बच़ाऊंणअ।
2	7	तैही आसा हुंह परमेशरै खुशीए समादा खोज़दअ और शधाणूं छ़ांटअ द। तेऊ छ़ांटअ हुंह होरी ज़ाती लै विश्वास और सत्ते बारै शिक्षा दैणा लै। हुंह निं झ़ुठअ बोलदअ; हुंह आसा शुची गल्ला खोज़दअ लागअ द।
2	8	हुंह च़ाहा इहअ कि हर ज़ैगा लोल़ी मर्धे हाथ प्राथणां करना लै परमेशरा बाखा लै तेऊ साबै उझ़ुऐ ज़ेता हाम्हैं सोभै मना। विश्वासीए प्राथणां निं लोल़ी रोशा रहैऊंणा लै या हठल़णैं लै हुई।
2	9	तिहअ ई, बेटल़ी बी करै लाज़-शरम डाही भलै कामों हार शंगार करनअ इहअ शंगार ज़ुंण परमेशरे लोगा शोभा दैआ, नां कि कई रंगे गुछ़टी बाली करै और सुन्नैं च़ंदी, मोती, और किम्मती झिकल़ै करै।
2	10	पर तिन्नां लागा होरी लोगा लै भलै काम करनै सह आसा तिन्नों शंगार और असली शोभा।
2	11	ज़ेभै कुंण विश्वासी लै शिक्षा दैआ, तेभै लागा सोभी बेटल़ी बडै अदर करी करै च़ुप-च़ुपै शूणैं लागणअ।
2	12	हुंह निं एसा गल्ला मंदअ कि बेटल़ी मर्धा लै शिक्षा दैए और मर्धा प्रैंदै राज़ करे। ज़ेभै तम्हैं आराधना लै कठा हआ तेभै लागा बेटल़ी च़ुप्पी रहणअ।
2	13	मेरी एसा गल्ला बोल़णैं पिछ़ू आसा अह गल्ल कि मर्ध बणांअ परमेशरै पैहलै और तेखअ बणांईं ज़नानी ()
2	14	और इहअ बी कि सह ती हव्वा ज़ुंण दानुईं कबाता पाई, नां कि आदम! इहअ करै निं बेटल़ी परमेशरो हुकम मनअ। ()
2	15	पर परमेशरा करनअ बेटल़ीए शोहरू-माठै पैईदा करनै पिछ़ू उद्धार ज़ेभै तैणीं तिंयां मसीहा दी विश्वास करा, सोभी संघै झ़ूरी डाहा और आपणीं ज़िन्दगी नर्दोश डाहे।
3	1	अह गल्ल आसा शुची बोली दी, “ज़ुंण मंडल़ीओ सैणअ हणअ च़ाहा, सह च़ाहा सोभी का भलअ काम।”
3	2	तैही लोल़ी मंडल़ीओ सैणअ नर्दोश और तेऊए लोल़ी एक्कै लाल़ी हुई और सह लोल़ी सोभी गल्ला दी सबर करनै आल़अ हुअ, तेऊओ बभार लोल़ी शोभलअ, सोभी लोल़ी तेऊओ अदर किअ, तेऊ लोल़ी आपणैं घरै एछणैं आल़ै पाहुंणैंओ अदर किअ और सह लोल़ी परमेशरे गल्ला राम्बल़ै करै सखाऊंणै आल़अ हुअ।
3	3	सह नां शराबी और नां हर बगत च़िखणैं आल़अ लोल़ी हुअ, सह लोल़ी झणैल़ू, मेल़-ज़ोल़ करनै आल़अ हुअ और नां सह ढबै-धेल्लैओ लाल़च़ करनै आल़अ लोल़ी हुअ।
3	4	तेऊए आपणैं टबर लोल़ी तेऊए बशै दी हुऐ और तेऊ लागा हर गल्ला दी आपणैं लान्हैं शोहरू सखाऊंणै कि तिंयां तेऊओ अदर करे और तेऊए हर गल्ला मनें।
3	5	ज़ै कुंण मणछ आपणैं घरो इंतज़ाम निं करी सकदअ ता सह निं परमेशरे मंडल़ीए हेर-भाल़ करी सकदअ।
3	6	सह निं इहअ लोल़ी हुअ ज़ुंण अज़ी थोल़ै धैल़ै पैहलै ई आसा होए विश्वासा दी आअ द, नांईं ता तेऊ सका घमंड हई और तेऊ सका तेही सज़ा भेटी ज़ेही शैताना भेटी।
3	7	मंडल़ी का बागै बी लोल़ी होरी लोगै तेऊ लै भलअ मणछ बोलअ। इहअ निं लोल़ी हुअ कि लोग तेऊए बारै बूरअ बोले और शैतान तेऊ तिहअ ढाके ज़िहअ लोग बणें ज़ीबा खल़ाकी करै ढाका ज़ेता का तिंयां छ़ुटी निं सकदै।
3	8	तिहअ ई लोल़ी मंडल़ी दी सेऊआ-च़ाकरी करनै आल़अ इहअ मणछ हुअ ज़सरअ सोभै अदर करा। तिन्नें गल्ला निं एही लोल़ी हुई कि बोला किज़ै होर और तेतो मतलब हआ किज़ै होर। नां तिंयां शराबी लोल़ी हुऐ और नां तिंयां दुजै ठगी करै ढबै खटणै आल़ै लोल़ी हुऐ।
3	9	तिन्नें लोल़ी तिन्नां गल्ला दी पाक्कअ विश्वास करना लै भली सोर हुई कि ज़ुंण शिक्षा परमेशरै प्रगट की तिंयां आसा शुची।
3	10	मंडल़ी दी सेऊआ-च़ाकरी करनै आल़ै हणैं का पैहलै लोल़ी तिन्नां दी ईंयां सोभै गल्ला परखी कि ईंयां गूण तिन्नां दी आसा कि नांईं। ज़ै कोही तिन्नां दी किछ़ै दोश निं शुझिए ता तेखअ सका तिंयां मंडल़ी दी सेऊआ-च़ाकरीओ काम करी।
3	11	ठीक एही ई लोल़ी तिन्नें बेटल़ीए बी लोल़ी सोभी मांझ़ै इज़त हुई। तिंयां निं होरीए बारै बूरअ बोल़णैं आल़ी लोल़ी हुई। तिन्नों बभार लोल़ी शोभलअ हुअ और तिंयां लोल़ी सोभी गल्ला दी भरोस्सैमंद हुई।
3	12	तिहअ ई लोल़ी मंडल़ी दी मज़त आल़ै टैहलूए एक्कै ई लाल़ी हुई ज़सरअ सोभै अदर करा, और लान्हैंओ और आपणैं घरो इंतज़ाम करनअ बी लोल़ी तिन्नैं ज़ाणअ द हुअ।
3	13	किल्हैकि ज़ुंण सेऊआ-च़ाकरीओ काम राम्बल़ै करै सका करी, तिन्नें करा होर लोग इज़त और तिन्नां हआ मसीहा ईशू दी आपणैं विश्वासे बारै होरी का खोज़णें हिम्मत बी।
3	14	हुंह करा ताह सेटा छ़ेकै एछणें आशा, पर तैबी लिखा हुंह ताल्है इना गल्ला एते तैणीं कि
3	15	ज़ै मेरै एछणैं दी देर बी होए ता हुंह च़ाहा इहअ कि तूह एसा गल्ला समझ़े कि परमेशरे टबरे होरी विश्वासी संघै किहअ बर्ताअ लागा करनअ। एसा मंडल़ी दी आसा तिंयां सोभै लोग ज़ुंण मसीहा दी विश्वास करा और तिंयां सोभै आसा ज़िऊंदै परमेशरे। ईंयां विश्वासी करा मज़त और ईंयां डाहा शुची शिक्षा पाक्की ज़िहअ घरे आथरी और थाम्ह घरे मज़त करा और पाक्कै डाहा टकैल़ी।
3	16	एथ निं किछ़ै बैहम आथी कि अह गल्ल आसा पाक्की, ज़ुंण गल्ला परमेशरै प्रगट की तिंयां आसा सारी शुची मतलब, मसीहा हुअ मणछ देही दी प्रगट, पबित्र आत्मां की अह गल्ल साबत कि ज़ुंण गल्ला तेऊ की तिंयां आसा भली, सह भाल़अ स्वर्ग दूतै बी, सह च़कअ स्वर्गे महिमां दी उझै। लोगै खोज़अ तेऊए बारै सारै संसारे सोभी लोगा का। सारै संसारे लोगै किअ तेऊ दी विश्वास।
4	1	पर पबित्र आत्मां बोला साफ इहअ कि खिरीए धैल़ै छ़ाडणअ कई लोगा मसीहे शिक्षा दी विश्वास करनअ। तिन्नां मनणै भूत आत्मां ज़हा तिंयां कबाता पाणै और तिन्नां करनअ तिन्नां झ़ुठी शिक्षा दी विश्वास ज़ुंण भूत आत्मां का एछा।
4	2	ईंयां झ़ुठी शिक्षा दैणैं आल़ै आसा झ़ुठै और ठगणै आल़ै। तिन्नां का निं थोघै लागदअ कि तिंयां ठीक करा कि गलत करदै आसा लागै दै। तिन्नें सोर आसा एही मूंईं दी ज़ेही ल्हासा कुंण तातै लोहै करै बी दहई पाए ता तेता निं किछ़ै फरक पल़दअ।	WRONG ALIGNMENT
4	3	इना इहै झ़ुठै लोगे हआ एही शिक्षा कि बैह करनअ निं ठीक आथी और इहअ खाणअ निं ठीक आथी। पर परमेशरै आसा ईंयां खाणैं-पिणें च़िज़ा आसा विश्वासी लै बणांईं दी ज़हा का शूकर करी करै खाणें बारै शुची शिक्षो थोघ आसा। ()
4	4	किल्हैकि परमेशरै बणांईं दी हर च़िज़ा आसा भली। हाम्हैं सका सोभी रंगे खाणैं पिणें च़िज़ा खाई पर परमेशरो शूकर करनअ ज़रूरी। ()
4	5	किल्हैकि सह हआ परमेशरे बैण और प्राथणां करै खाणां लै शुचअ।
4	6	ज़ुंण गल्ला मंऐं ताखा एभै बोली ज़ै तूह कबल्लअ होरी विश्वासी भाई-बैहणी का आद फरेओए, तै आसा तूह विश्वासे बैणा करै पाक्कअ लागअ द हंदअ और ज़ुंण भली शिक्षा तंऐं मनी तेता करै हणअ तूह मसीहा ईशूओ बधिया टैहलू।
4	7	पर मणछै आप्पै बणांईं दी एही ऐडी कथैया दी निं आपणअ बगत बरैबाद करी ज़ेता करै परमेशरो अदर निं हंदअ। तूह शिखल़ै आप्पू एही ज़िन्दगी ज़िऊंणीं ज़ेता करै परमेशरो अदर हआ।
4	8	देही दी राम्बल़अ भैस्स पाणअ हआ देही लै भलअ पर भगती करै हआ सोभी गल्ला दी फाईदअ, किल्हैकि एसा ज़िन्दगी और आजू भेटणीं तम्हां सह ज़िन्दगी ज़ेते परमेशरै आसा करार की दी।
4	9	अह गल्ल आसा शुची बोली दी और अह गल्ल लागा सोभी मनणी।
4	10	हाम्हैं करा मैन्थ और कठण काम एसा ज़िन्दगी पाणें तैणीं किल्हैकि हाम्हैं डाहा ज़िऊंदै परमेशरा दी आशा ज़ुंण सोभी मणछो उद्धार करनै आल़अ आसा और खासकर तिन्नों आसा ज़ुंण तेऊ दी विश्वास करा।
4	11	इना गल्ला सखाऊ सोभी विश्वासी का और एसा गल्लो बी डाह धैन कि तिंयां तिहअ ई मना कि नांईं।
4	12	तेरअ बभार लोल़ी इहअ हुअ कि कुंण ताह नकाम्मअ नां समझ़े किल्हैकि तूह आसा ज़ुआन। पर तूह लोल़ी होरी विश्वासी लै आदर्श हुअ कि तिंयां ज़ुंण बैण तूह बोला, तेरअ बभार, तेरी होरी संघै झ़ूरी डाहणीं, मसीहा दी तेरअ विश्वास और तेरी नर्दोश ज़िन्दगी का तिंयां बी शिखल़े।
4	13	ज़ेभै तैणीं हुंह निं एछूं, तेभै तैणीं रह शास्त्रा का पहल़दअ, सखाऊंदअ और शिक्षा दैंदअ धैल़ी राची लागी।
4	14	तैहा गल्ला कर आद ज़ेभै विश्वासी सैणैं तेरै मुंडै हाथ डाही प्राथणां की और परमेशरै दैनअ तिन्नां का तेऊ आत्मिक बरदाने बारै समाद कि तिंयां ताखा खोज़े ज़ुंण तेऊ ताल्है आसा दैनअ द। तेऊ बरदाना दी डाह धैन।
4	15	तिन्नां गल्लो डाह हर बगत धैन और तंऐं डाहणअ सिधअ सह ई धैन ताकि सोभी का शुझिए कि तूह आसा तेरी विश्वासी ज़िन्दगी दी बढदअ लागअ द।
4	16	एसा गल्लो बी डाहै धैन कि तूह केही ज़िन्दगी ज़िऊआ और तूह किज़ै शिक्षा दैआ। तै करनअ परमेशरा तेरअ और तेरै शुणनै आल़ै दुहीओ उद्धार।
5	1	आप्पू का बडी अमरे मणछा निं बेइज़ती करी करै नैरी, तेऊए करै इज़त संघा करै एऊ साबै अरज़ ज़िहअ कि सह आसा तेरअ आपणअ बाप्पू। ज़ुआन मणछा संघै करनअ आपणैं भाई समझ़ी करै बभार। ()	WRONG ALIGNMENT
5	2	बेटल़ी ज़ुंण ताखा बडी अमरे आसा तिन्नां संघै करै इहअ बभार कि तिंयां आसा तेरी आम्मां ज़ेही। ज़ुआन बेटल़ी समझ़ाऊ आपणीं बैहण समझ़ी करै। इहअ करै आपणअ दिल शुचअ डाही।
5	3	तिन्नां बिधबा बेटल़ीओ करै अदर ज़सरी मज़त करनै आल़अ कोहै निं आथी और तिन्नें कर हेर-सभाल़।
5	4	ज़ै कसा बिधबा बेटल़ीए शोहरू-माठै या पोचै आसा होए, ता तिंयां करे पैहलै आपणैं ई टबरा संघै तिहअ बर्ताअ ज़िहअ विश्वासी लै ज़रूरी हआ। तिन्नां लागा आपणैं आम्मां-बाप्पू और दादू-दादीए हेर-सभाल़ करी तिन्नों हक पूरअ करनअ किल्हैकि तिन्नैं आसा तिंयां धाची-पाल़ी बडै किऐ दै। परमेशर बी हआ एता लै खुश।
5	5	ज़हा बिधबा बेटल़ीओ मज़त करनै आल़अ कोहै निं आथी, सह डाहा परमेशरा ई दी आशा और सह रहा कबल्ली आपणीं मज़त करना लै परमेशरा का प्राथणां करदी लागी। ()
5	6	पर ज़ुंण बिधबा बेटल़ी आपणअ बगत आल-मस्ती दी काटा सह आसा आपणीं ज़िऊंदी ज़िता मूंऐं दै ज़ेही।
5	7	इना गल्ला कर सोभी विश्वासी का खोज़ी ताकि कोहै तिन्नां लै दोश नां लाए।
5	8	पर ज़ै कोई आपणैं और खासकर आपणैं टबरे हेर-सभाल़ नां करे, तै गअ सह विश्वासा का हुधूई, और तिन्नां का बी बूरअ बणीं ज़ुंण विश्वास निं करदै।
5	9	ज़हा बिधबा बेटल़ीए मज़त सदा विश्वासी करा तेथ लिखै एही बिधबा बेटल़ीओ नांअ ज़ुंण शाठी साला का होछ़ी नां होए और सारी अमरा आपणैं लाल़ै छ़ाडी होरी संघै नां रही-बस्सी होए
5	10	और होरी मणछा लाणअ एसा गल्लो पाक्कअ थोघ कि तैहा आसा हर बगत भलै काम किऐ दै, ज़िहै, तैहा धाचै पाल़ै आपणैं लान्हैं बधिया, तैहा हांढदै फिरदै विश्वासी भाईओ आपणैं घरै अदर किअ होए, होरी विश्वासीए टैहलू ज़ेही सेऊआ होए की दी, खरी दी पल़ै दै लोगे तेसा मज़त होए की दी और सोभी रंगे भलै कामां लै तेसा आपणीं ज़िन्दगी होए दैनी दी।
5	11	ज़हा बिधबा बेटल़ीए मज़त सदा विश्वासी करा तेथ निं ज़ुआन बिधबा बेटल़ीए नांअ लिखी आथी, किल्हैकि ज़ांऊं तिन्नें देहीए भुख खास्सी लागा, तेखअ निं तिंयां बिधबा बेटल़ी रहंदी मसीहे सेऊआ करदी और तिंयां च़ाहा भी बैह करनअ।
5	12	तिन्नें भी बैह करनै करै हआ तिंयां आप्पू दोशी किल्हैकि तिन्नैं पैहलै ज़ुंण भी बैह नांईं करने सोह खाऐ तै तिंयां निं तेसा गल्ला दी टेकी रही।
5	13	और एता ई संघै शिखल़िया तिंयां घरै-घरै रिंगी करै नज़ाहणै हणअ, सिधी नज़ाहणै ई निं तिंयां हआ होरीए बारै झ़ुठी गल्ला सारै दी पजैल़ी लागी दी। तिंयां पाआ होरीए कामां दी बी खरोल़ और ज़ुंण गल्ला ठीक निं हंदी तिन्नां गल्ला करना लै डेओआ तिंयां आजू।
5	14	तैहीता हुंह इहअ च़ाहा कि ज़ुआन बिधबा बेटल़ीओ आसा बैह करनअ ठीक और तिंयां शोहरू पैईदा करे और आपणअ घर सभाल़े, ताकि कहा दुशमणा ताह बदनाम करनैओ मोक्कअ नां भेटे।
5	15	हुंह बोला इहअ एते तैणीं किल्हैकि कई आसा पैहलै ई परमेशरा दी विश्वास करनअ छ़ाडी हेरअ द और तिंयां करा तिहअ ज़ेथ बाखा तिन्नां शैतान निंयां।
5	16	ज़ै कसा विश्वासी बेटल़ीए टबरा दी बिधबा होए, ता सह करै आप्पै तिन्नें हेर सभाल़, ताकि विश्वासी मंडल़ी लै बी बोझ़ नां होए, ताकि तिंयां तिन्नां बिधबा बेटल़ीए मज़त करी सके ज़सरअ मज़त करनै आल़अ कोहै निं होए।
5	17	ज़ुंण विश्वासी मंडल़ीए सैणैं ठीक इंतज़ाम करा तिंयां आसा दुगणीं इज़त और ढबै-धेल्ले मज़ते हकदार। खासकर तिंयां ज़ुंण परमेशरे बैण खोज़ा और शिक्षा दैआ।
5	18	पबित्र शास्त्र बोला इहअ कि “खहल़ा काढणैं आल़ै बल्दा लै दैणअ खाणां लै बी तेता ई मांझ़ै खहल़ा का”, एकी होरी ज़ैगा बोला पबित्र शास्त्र इहअ, “मज़दूर आसा मज़दूरी लणेंओ हकदार।”()
5	19	ज़ै कुंण मंडल़ीए सैणैं लै दोश लाए ता ज़ेभै तैणीं दूई या चअन मणछ ताह सेटा एछी करै निं खोज़े कि तिन्नैं भाल़अ सह आपणीं आछी किज़ै गलत करदअ तेभै तैणीं निं तूह कोहिए मनी। ()	WRONG ALIGNMENT
5	20	ज़ुंणी मणछ पाप करदै रहा तिन्नां नैरा सोभी विश्वासी सम्हनै ताकि होरी विश्वासी बी डौर रहे।
5	21	परमेशर और मसीहा ईशू, और छ़ांटै दै स्वर्ग दूत आप्पू सेटा समझ़ी करै दैआ हुंह ताल्है चतैनगी कि एसा गल्लो डाहै धैन कि छ़ेकै निं कसरअ फैंसलअ करी और नां कहा मणछा दी भेदभाब करी।
5	22	कसा दी निं तेभै तैणीं हाथ डाही करै मंडल़ी दी सैणैं बणांणैं ज़ेभै तैणीं तिंयां मसीहा संघै विश्वासा दी भरोस्सैमंद नां निखल़े, इहअ करै हणैं तम्हैं बी तिन्नें पापा दी साझ़ू। आपणअ डाहै धैन कि तूह पाप नां करे।	WRONG ALIGNMENT
5	23	आजू पोर्ही निं सिधअ पाणीं झुटदअ ई रही लागी, ताह लागा कबल्ली पेटै दाह, तेता लै कर धख-धख अंगूरो रस बी झुटी।
5	24	मंऐं बोलअ ताल्है कि छ़ेकै निं कुंण सैणअ बणांईं ज़ेभै तैणीं तम्हैं तिन्नें ज़िन्दगी ज़ाच़ी भाल़ी नां लए, किल्हैकि कई मणछ करा च़ोरी-छ़ुपै पाप इहअ करै ज़ुंण तिन्नैं किअ तेतो निं तेभै तैणीं थोघ लागदअ ज़ेभै तैणीं तिंयां कुंणी भाल़ै निं। पर कई लोग करा खुल्है आम पाप और लोगा का हआ तिन्नां परखणैं का पैहलै ई थोघ।
5	25	ठीक इहअ ई करा कई लोग भलै काम खुल्है आम और तेतो लागा सोभी लोगा का थोघ। कई लोग करा च़ोरी-छ़ुपै भलै काम, पर तज़ी बी ज़ुंण भलै काम तिन्नैं किऐ तिंयां बी जाणैं शुझुई।
6	1	ज़ेतरै विश्वासी गुलाम आसा, तिन्नैं लोल़ी हर साबै आपणैं मालको अदर किअ, ताकि होर लोग म्हारी शिक्षा और परमेशरा नकदरै निं समझ़े।
6	2	ज़हा गुलाम विश्वासीओ मालक बी विश्वासी आसा तिंयां निं आपणैं मालका एता पिछ़ू नकदरै समझ़ी कि तिंयां आसा हाम्हां ई ज़िहै विश्वासी, पर तिन्नां करनअ आपणैं मालका लै होर बी खास्सअ काम किल्हैकि तिन्नें ज़हा मालके तिंयां सेऊआ करा तिंयां आसा तिन्नें विश्वासी भाई और तिन्नां संघै लागा तिन्नां झ़ूरी करनी। ईंयां सोभै गल्ला खोज़ी कर सोभी विश्वासी समझ़ाऊई।
6	3	ज़ै कुंण झ़ुठी शिक्षा दैआ, और ज़ुंण शुची शिक्षा प्रभू ईशू पबित्र ज़िन्दगी ज़िऊंणां लै आसा दैनी दी तिन्नां नांईं मंदअ,
6	4	तै आसा सह घमंडी, और तेऊ का निं किछ़ै समझ़ आथी, इहअ मणछ च़ाहा बेकार गल्ला और कहा बैणे मतलब पिछ़ू झ़गल़अ करनअ। एता करै हआ हठ पैईदा और खिरी हआ एकी दुजै लै ज़ल़ण, फूट, निंदा, बूरै बैहम
6	5	और तिंयां रहा आप्पू मांझ़ै झ़घल़दै लागी और तिन्नें बुधि आसा भ्रष्ट गई दी हई, तिन्नां निं समझ़ पल़दी कि सत्त किज़ै आसा। तिंयां समझ़ा परमेशरे शिक्षा ढबै-धेल्लै खटणें बात।
6	6	म्हारी असली कमाई आसा तेही ज़िन्दगी ज़िऊंणीं ज़ेता करै परमेशर खुश हआ और ज़ेतरअ हाम्हां का आसा हाम्हैं आसा तेथै खुश।
6	7	किल्हैकि नां हाम्हैं संसारा दी पैईदा हंदी किज़ै आणअ और नां ता हाम्हैं मरी करै किज़ै संघा निंईं सकदै। ()
6	8	ज़ै हाम्हां का खाणां और बान्हणां लै किज़ै आसा, ता एता ई दी रहणअ खुश।
6	9	पर ज़ुंण सेठ हणअ च़ाहा तिंयां पल़ा छ़ेकै कई रंगे पाप करने धोखै दी और तिंयां शाचा बणें ज़ीबा ज़िहै खल़ाकी दी। तिंयां च़ाहा एही गल्ला करनी ज़ुंण ऐडी और खातरै आल़ी आसा। तिन्नें एही च़ाहा करा तिन्नां बरैबाद। ()
6	10	किल्हैकि ढबै-धेल्लै लै लाल़च़ आसा सोभी बूराईओ मूल़, कई लोगै छ़ाडअ सुलै-सुलै मसीहे बारै शिक्षा दी विश्वास करनअ किल्हैकि तिंयां च़ाहा ढबै, होर बी खास्सै ढबै और तिंयां पल़ै कई साबै इहै दुखा दी ज़िहअ कुंण मणछ आप्पू तलबारा करै छ़िन्ह-बिन्ह करा।
6	11	पर तूह, तिमुतुस, तूह आसा परमेशरो मणछ, तूह रहै इना एही गल्ला करनै का दूर। हर साबै करनी भलै करने कोशिश और एही ज़िन्दगी ज़िऊ ज़ेता करै परमेशरो अदर हआ। मसीहा दी डाह भरोस्सअ और होरी संघै डाह झ़ूरी। कठण बगता दी रहणअ पाक्कै और लोगा संघै निं रोशा संघै गल्ला करनी।
6	12	ज़ुंण तूह विश्वास करा तेही ज़िन्दगी ज़िऊंणां लै लाआ आपणअ पूरअ ज़ोर। सदा रहणैं आल़ी ज़िन्दगी लोल़ी ताह दी शुझुई, एसा गल्ला डाहै सदा आद कि परमेशरै आसा तूह आप्पू संघा रहणा लै शादअ द। तेरी तिंयां गल्ला आसा कई मुखियै शूणीं दी ज़धू तंऐं तिन्नां सम्हनै अह गल्ल बडी मज़बुती दी प्रगट की ती कि तूह करा मसीहा दी विश्वास।	WRONG ALIGNMENT
6	13	हुंह दैआ ताल्है तेऊ परमेशर गवाह मनी करै ज़ुंण सोभी ज़ीबा लै ज़िन्दगी दैआ, तेऊ का आसा तेरै सोभी कामों थोघ। ईशू मसीहा का बी आसा तेरै सोभी कामों थोघ। ज़ुंणी पुंतिउस पिलातुसा सम्हनै प्रगट किअ कि सत्त किज़ै आसा।
6	14	हुंह बोला ताल्है इहअ कि ऐबै कर तूह सोभै गल्ला तेही ई पूरी; ज़िहअ करना लै परमेशरै आसा ताल्है बोलअ द। ताकि मसीहा फिरी एछणैं तैणीं ताल्है कुंण दोश नां लाए कि तंऐं किअ गलत।	WRONG ALIGNMENT
6	15	एसा गल्ला डाहै आद कि परमेशरा खोज़णीं ईशूए भी फिरी एछणें साईत तैहा घल़ी आप्पै। परमेशरा आसा म्हारी सोठ और समझ़ा का बागै! सह आसा एक्कै माहा राज़अ! सह करा सोभी प्रैंदै राज़ ज़ुंण होरी लोगा प्रैंदै राज़ करा। ()
6	16	सह आसा एक्कै ज़ुंण सदा रहणअ ज़िऊंदअ। सह रहा स्वर्गै प्रैशै दी तेतो झ़ामण आसा इहअ खास्सअ कि तिधी तैणीं निं कोहै पुजी सकदअ! सह ई आसा ज़ुंण आझ़ तैणीं कोही निं हेरअ और नां कुंण मणछ तेऊ भाल़ी सकदअ! हुंह च़ाहा इहअ कि तेऊओ अदर किअ और तेऊओ राज़ और शगती लोल़ी सदा रही! तथास्तू। ()
6	17	एऊ संसारे सेठा लै बोल इहअ कि घमंड निं करा और नां आपणीं धन-माया दी डाहा भरोस्सअ ज़ुंण थोल़ी घल़ी लै आसा, पर परमेशरा दी डाहा आशा ज़ुंण म्हारी ज़रूरतीए सोभै गल्ला खुल्है हाथै दैआ ताकि हाम्हैं तिन्नां करै नंद करी सके। ()
6	18	तिन्नां लै बोल कि भलअ करा, खास्सै भलै काम करा, लोगा लै बांडा खुल्है हाथै।
6	19	इहअ करी करै करनै तिन्नां आपणैं भलै काम भढारा ज़िहै आप्पू लै कठा ज़ुंण तिन्नां लै आजू स्वर्गा लै पाक्की आथरी ज़िहै हणैं और शुची ज़िन्दगी हणीं तिन्नें आप्पू लै कमाई ज़ुंण सदा लै आसा।
6	20	तिमुतुस, एऊ शुचै खुशीए समादा खोज़ सोभी का भरोस्सैमंद हई करै ज़ुंण ताल्है ईशू आसा दैनअ द। तिन्नां लोगा का रहअ दूर ज़ुंण एही नथोघी गल्ला डाहा लाई ज़ेते परमेशरा ज़रुरत निं हंदी। तिन्नां लोगा का बी रहअ दूर ज़ुंण इहअ बोला कि तिन्नां का आसा शुचअ ज्ञैन पर ज़ुंण तिंयां बोला सह आसा तिन्नां गल्ला का उल्टी ज़ुंण हाम्हैं सखाऊआ।	WRONG ALIGNMENT
6	21	कई लोगै मनअ अह झ़ुठअ ज्ञैन और तिन्नैं छ़ाडअ मसीहे शिक्षा दी विश्वास करनअ। हुंह करा प्राथणां कि तम्हां लै लोल़ी परमेशरे झींण सदा रही।
