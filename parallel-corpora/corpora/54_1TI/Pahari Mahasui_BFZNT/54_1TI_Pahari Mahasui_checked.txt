1	1	हाऊं पौलुस तुमुलै इऐं चिट्ठी लिखाऊ। ज़ुण आमारै छ़ुटकारै दैणै वाल़ै परमेश्‍वर और यीशु मसीह ज़ास माथै आमै आश छ़ाड़ी, तिउंरै हक्‍का कौरीऐ हाऊं यीशु मसीह रौ प्रेरित ऊ।
1	2	तीमुथियुसा रै नावां ई, ज़ुण विश्वासा ई मैरौ सौच़्च़ौ मांऊ आ, बाब परमेश्‍वर और आमारै प्रभु यीशु मसीह री तौरफा कु तुमुलै बौड़ी दया, कृपा और शान्ति मिलदै थाकाली लागी।
1	3	ज़िणौ मुंइऐ मकिदुनीया लै डेउंदी बारै तू सौमझ़ाऔ थौ, कि इफिसुसा ई रौइऔ कुछ़ लोगु खौबरदार कर कि सै बहकाउणै वाल़ी शिक्षा ना दिया,
1	4	तुमै तिऊं बणाउटी और बुज़ुर्गा री काअणिऊ माथै ज़िऊ ना लाएऊ, ज़ेथ कौरी झ़ौगड़ै हुआई, इणै झ़ौगड़ै कासी भी परमेश्‍वरा रै कामा कौरना लै मज़द नाईं कौरदै। इणौ काम तैबै हुई सौका सा अगर कुण परमेश्‍वरा माथै विश्वास कौरालै। हाऊं तुमुलै तौंइऐ सेज़ी बूश बोलाऊ ज़ेथरी मुइंऐ तुमु कु औरज़ कौरी थी।
1	5	एस हुकम दैणै रौ मैरौ मकसद एऊ आ कि तुमै एकी दुजेऊ आइलै साफ ज़िऊ और आच़्छ़ै मन और बिणा कौपट वाल़ै विश्वासा कौरी प्यार कौरा।
1	6	कुछ़ लोग इणै ई ज़ुणिऐ इऐ सौच़्च़ाई री बुशै छ़ाड़ी गोई और बेकार बुशु भिलै फिरी गौऐ।
1	7	सै मुसा रै नियमा रै ज्ञानी ता बौणनै च़ाहा ई पर सै नाईं ज़ाणदै कि सै का ई लागै औन्दै बोलदै तैबै भी सै बौड़ै विश्वासा कौरी बोलाई।
1	8	आमै ज़ाणी आ कि अगर कुण नियम ठीक रीती कौरी कामा दी आणाई ता इऐ भौली आ।
1	9	आमै इणौ भी ज़ाणी ई कि नियम धौर्मी लोगु लै नाईं पर तिउंलै ई ज़ुण परमेश्‍वरा रै नियम नाईं मानदै, भौक्ती नाईं कौरदै, पापी, अपवित्र और अशुद्ध आदमी, मां-बाबा रौ खून कौरणै वाल़ै, खुनी,
1	10	गान्दै काम, आदमी रै आदमी आइलै गान्दै काम कौरणै वाल़ै, लोगु बेच़णै वाल़ै, झ़ूठ बोलणै वाल़ै, और झ़ुठी कसम खाणै वाल़ै, और इऊं छ़ाड़ियौ आच़्छ़ी शिक्षा रै सारै बिरोधिऊ लै आ चाणी ऐन्दी।
1	11	इऐ ठीक शिक्षा आमारै बौड़ाई रै लायक परमेश्‍वरा री महिमा तिऐं खुश-खौबरी रै मुताबिक आ ज़ो मुकै आ सांबी ऐन्दी।
1	12	हाऊं आमारै प्रभु यीशु मसीह रौ धन्यबाद दियाऊ, ज़ुणिऐ मुलै तागत देई आ, कि तिणिऐ हाऊं विश्वास वाल़ौ सौमझ़ियौ आपणी सेवा कौरना लै चुनौ ऊ।
1	13	हालांकी हाऊं ता पैहलै मसीह री बुराई कौरणै वाल़ौ, विश्वासिऊ सताउणै वाल़ौ और निरदई आदमी थौ। तैबै भी मसीहीऐ मुं माथै दया कौरी, कैलैकि मुंइऐ बिणा ज़ाणी-बुज़ियौ और अविश्वासा री वज़ाह कु इऐ काम कियै थै।
1	14	और आमारै प्रभु यीशु री बौड़ी दया मुं माथै तेस विश्वास और प्यारा आइलै ज़ो मसीह यीशु दी आ, बौड़ी-च़ौड़ीऔ हुई।
1	15	इऐ बूश सौच़्च़ी और सारी तौरफा कु मानणै रै लायक आ कि मसीह यीशु पापीऊ लै छ़ुटकारौ दैंदै धौतरी दी आशौ ज़ास मांझ़िऐ हाऊं सौभी कु बौड़ौ पापीऊ।
1	16	पर मुं माथै एथलै दया हुई कि मुं सौभी कु बौड़ै पापी दी यीशु मसीह आपणी सारी सहनशीलता देखाल़ा, कि ज़ो लोग तेस माथै सौदा री ज़िन्दगी लै विश्वास कौरालै, तिउंलै हाऊं एक औनैणौ बौणु।
1	17	आबै सौदा रौ राज़ौ, केबी ना खातम हुणै वाल़ौ, अणदेखौ, सिरफ परमेश्‍वरा री इज़्ज़त और महिमा जुगै-जुगै झ़ाऊं थाका औन्दै लागी। आमीन।
1	18	ओ मैरौ छ़ोहरु तीमुथियुस, तिऊं भविष्यवाणीऊ रै मुताबिक ज़ो पैहलै तैरै बारै दी कौरी थी, हाऊं ताउंलै एज़ौ हुकम दिआऊ ताकी तू तिंउरै मुताबिक खुश-खौबरी लै आच़्छ़ी लड़ाई लौड़ी सौका,
1	19	और ताऐं मसीह माथै सौदा विश्वास कौरणौ च़ांई और तू तेसी कर ज़ास तू ज़ाणाई कि ठीक आ। कुछ़ लोगुऐ एथ माथै ध्यान नाईं दैऔ ज़ेथरौ नौतिज़ौ इयौ कि तिंउऐ आबै मसीह माथै विश्वास कौरणौ पोरु छ़ाड़ी गौ आ।
1	20	मुइंऐ तिऊं मांझिया कु हुमिनयुस और सिकन्दर नावां रै आदमी कलिसिया कु पोरु गाड़ी गौऐ ई, और शैताना रै हाथा दी सांबी गौऐ ताकी सै शिखा कि परमेश्‍वरा री बुराई नाईं च़ांई कौरणी।
2	1	आबै हाऊं सौभी कु पैहलै ताउंकु औरज़ कौराऊ, कि तू सारै लोगु लै प्राथना, औरज़ और निवेदन, धन्यबाद कर।
2	2	राज़ेऊ और सारै बौड़ै अधिकारिऊ लै प्राथना कर, ताकी आमै आराम और च़ैना कौरीऐ सारी भौक्ती और ठीक बरताव कौरी ज़िन्दगी बिताई।
2	3	इणै रौंगा री प्राथना आमारै छ़ुटकारै दैणै वाल़ौ परमेश्‍वरा कै आच़्छ़ौ लागा सा और ढौभा भी आ।
2	4	ज़ो इणौ च़ाहा कि सारै लोगु रौ छ़ुटकारौ हुआ, और सै सौच़्च़ाई आच़्छ़ा कौरीऐ प्राणी सौका।
2	5	कैलैकि परमेश्‍वर एका सा, और परमेश्‍वर और आदमी रै बिच़ा दी एका बिशटु आ यानी कि यीशु मसीह ज़ुण आदमी बौणीयौ इऐं दुनिया दी आशौ आ।
2	6	ज़ुणिऐ आपणी ज़िन्दगी सारै लोगु रै छ़ुटकारै लै किमत्ता रै रुपा दी बौल़ी कौरी एरी आ, और तेसरी मौउता रै ज़ौरिऐ परमेश्‍वरै ठीक बौगता माथै सबूत दैऔ आ कि सेऊ च़ाहा सा कि सारै लोग बौच़ा।
2	7	हाऊं सौच़्च़ौ बोलाऊ, और झ़ूठ नाईं बोलदौ कि हाऊं एज़ी वज़ाह कु परचार कौरणै वाल़ौ और प्रेरित और दुजी ज़ातीऊ लै विश्वास और सौच़्च़ाई री शिक्षा दैणै वाल़ौ चुनौ ऊ।
2	8	हाऊं च़ाहा ऊ कि हर ज़ागाहा दी मौरद बिण रोशै, और बिण झ़ौगडै आपणै पवित्र हाथ उठाइयौ प्राथना थाकौ कौरदै लागी
2	9	इणी ई हाऊं च़ाहा ऊ कि छ़ेउड़ीऐ भी आच़्छ़ै डौंगा कौरी आच़्छ़ै जुड़केऊ भिड़ीयौ खूब च़ांई दिशणी, ना कि दुजेऊ कै देखाउणा लै मुंडा बेलियौ और सुनै चांदी रै ज़ेउरात लाइयौ और किमत्ती जुड़केऊ भिड़ीयौ,
2	10	पर भौलै कामा कौरीऐ, कैलैकि परमेश्‍वरा री भौक्ती कौरणै वाल़ी छ़ेउड़ी लै इणौ ढौभा आ।
2	11	ज़ेबी दुजै लोग विश्वासिऊ कै ई शिखाउंदै लागै औन्दै तैबै सारी छ़ेउड़िउऐ च़ुटुकच़ार पुरी अधीनता दी शिखणौ च़ांई।
2	12	हाऊं बोलाऊ कि छ़ेउड़ीउऐ मौरदु लै शिक्षा नाईं दैणी च़ांई, और ना मौरदु माथै राज़ कौरा, पर खुम्बल़िऊ दी च़ुटुकच़ार थाकाली।
2	13	कैलैकि परमेश्‍वरै पैहलै चाणौ आदम और बासिऐ चाणी हव्वा।
2	14	और आदम शैताना रै बोलै नाईं बहकाउऔ, पर छ़ेउड़ी रै बहकणा कु पापी बौणी गोई।
2	15	पर छ़ेउड़ी लोल़डै पैदै कौरणै रै ज़ौरिऐ छ़ुटकारौ पा ई, अगर सै सबरा आइलै, विश्वास और प्यारा दी मज़बूत रौआ ली
3	1	इऐ बूश सौच़्च़ी आ कि ज़ुण कलिसिया रौ मुख्यौ बौणनौ च़ाहा लौ सेऊ भौलै कामा री इच़्छ़ा कौरा।
3	2	एथीलै इणौ ज़रुरी आ कि कलिसिया रौ मुख्यौ बेकसूर और एक ई छ़ेउड़ी रौ बोउटौ, हर हालती दी आपु काबु कौरणै वाल़ौ, शांत च़ाल-च़लण वाल़ौ, इज़्ज़तदार, पाउणै री इज़्ज़त कौरणै वाल़ौ और परमेश्‍वरा रै वचन आच़्छ़ा कौरी शिखाउणै वाल़ौ च़ांई हुणौ।
3	3	सेऊ सुरी पिणै वाल़ौ या पिटिणै वाल़ौ नाईं च़ांई हुणौ, पर कौंउल़ै ज़िवा रौ च़ांई, और ना च़ांई सेऊ झ़ौगड़ै कौरणै वाल़ौ, और ना धन-ज़यदादा रौ लोभी।
3	4	सेऊ आपणै टौबरा रौ आच़्छ़ै ढौंगा कौरी देखभाल़ कौरणै वाल़ौ औणौ च़ांई और तिणीऐ आपणै छ़ोटी-छ़ोहरु कै सारी आच़्छ़ी बुशै इज़्ज़ता आइलै शिखाउणी च़ांई।
3	5	ज़ैबै कुण आपणै घौरा री देखभाल़ कौरणी नाईं ज़ाणालौ ता सेऊ परमेश्‍वरा री कलिसिया री देखभाल़ किणै कौरीऐ कौरा सा?
3	6	तैबै इणौ कि सेऊ अगुवौ नौंवौ विश्वासी नाईं औणौ च़ांई, कैलैकि सेऊ घमण्डी हुई सौका आ और सेऊ शैताना ज़िणी सौज़ा पा सा।
3	7	और अविश्वासी लोगु मांझ़िऐ भी तेसरी इज़्ज़त औणी च़ांई ताकी सेऊ बेइज़्ज़त हुइयौ शैताना रै ज़ाल़ा दी ना फौसा।
3	8	इणी ई कलिसिया रै सेवक भी इज़्ज़तदार और इम्मानदार औणौ च़ांई, सेऊ सुरी पिणै वाल़ौ और नीच़ कौमाई रौ लोभी ना च़ांई औणौ।
3	9	पर तिउंरौ मन साफ औणौ च़ांई ज़िणौ सै लगातार तिऐं सौच़्च़ी शिक्षा माथै विश्वास कौरा ई ज़ेज़ी परमेश्‍वरै पौगड़ी की आ।
3	10	ज़ेबी सेवक चुना ई ता सै पैहलै पौरखणै च़ांई, ज़ैबै सौच़्च़ै साबित हुआ लै तैबै सै सेवका रौ काम कौरा।
3	11	इणै तरिकै कौरीऐ सेवकु री छ़ेउड़िउऐ भी इज़्ज़तदार औणी च़ांई। आरोप लाइणै वाल़ी नाईं च़ांई औणी, पर हर हालती दी आपु काबु कौरणै वाल़ी और सारी बुशेऊ दी विश्वासा रै लायक च़ांई औणी।
3	12	सेवक एक ई छ़ेउड़ी रौ बोउटौ च़ांई औणौ, और छ़ोटी-छ़ोहरु और आपणै टौबरा री आच़्छ़ी देखभाल़ कौरणै वाल़ौ औणौ च़ांई।
3	13	कैलैकि ज़ुण सेवका रौ काम आच़्छ़ा कौरीऐ कौरी सौका ई, सै लोगु कु इज़्ज़त पा आ ई एथरौ नौतिज़ौ एऊ आ कि सै यीशु मसीह दी आपणै विश्वासा रै बारै दी लोगु कै हिम्मता कौरी बोली सौका ई।
3	14	हालांकी मुकै आश आ कि हाऊं शिगरी ताऊं काऐ आशाऊ पर इऊं बुशै ताउंलै एथलै लिखाऊ,
3	15	कि अगर मुकै आशणा लै बेर हुआ ली, ता तू ज़ाणाई कि परमेश्‍वरा रै घौरा दी लोगु रौ बरताव किणौ च़ांई औणौ, ज़ुण ज़िउंदै परमेश्‍वरा री कलिसिया, खांबौ और सौच़्च़ाई री पौई आ।
3	16	और एथदी कोई शक नाईं कि आमारै विश्वासा दी बौड़ौ भेद आ; मसीह ज़ुण आदमी बौणीयौ आशौ और पवित्र आत्मै बोलौ कि सेऊ सौच़्च़ी परमेश्‍वरा रौ छ़ोहरु थौ, सौरगदूतु ऐ मसीह देखौ और सारै सण्सारा रै लोगु दी तेथरै बारै दी परचार किऔ, सारै सण्सारा रै लोगुऐ तेस माथै विश्वास कियौ आ और परमेश्‍वरै सेऊ सौरगा दी नी ऐरौ।
4	1	पवित्र आत्मा साफ तरिकै कौरीऐ बोला सा कि आखरी दीनु दी कुछ़ लोग मसीह री शिक्षा माथै विश्वास कौरणौ पोरु छ़ाड़ियौ बुरी आत्मा री शिक्षा माथै विश्वास कौरा ई और सै तिऊं बहकाउणै वाल़ी बुरी आत्मा अपणावा ई।
4	2	ज़ेज़ै लोग इऐ झ़ुठी शिक्षा दियाई सै कौपटी ई। कैलैकि तिउंरै मन मौरी गौऐ ज़िणै कि एक तातै लोऐ सै ज़ाल़ी गौऐ।
4	3	इणै लोग इणौ शिखावा ई कि शादी कौरणौ और कुछ़ च़िज़ै खाणी गलत ई पर परमेश्‍वरै इयौ खाणौ विश्वासी लोगु लै चाणौ ज़ुण सौच़्च़ी शिक्षा ज़ाणाई कि सै परमेश्‍वरा रौ धन्यबाद कौरीयौ खाआ।
4	4	कैलैकि परमेश्‍वरा रै चाणी ऐन्दी हर एक च़ीज़ आच़्छ़ी आ, और आमै सब कुछ़ खाई सौकी ई। पर इणौ कि परमेश्‍वरा रौ धन्यबाद कौरीयौ खाआ।
4	5	कैलैकि परमेश्‍वरा रै वचन और प्राथना रै ज़ौरिऐ शुद्ध हुआ सा।
4	6	अगर तू विश्वासिऊ कै लगातार इऊं बुशु याद कौरावा लौ और ज़िणौ विश्वास और आच़्छ़ी शिक्षा री बुशा कु ज़ो तू माना ई तैरौ पालण-पोषण कौरा ई ता तू यीशु मसीह रौ आच़्छ़ौ सेवक बौणा लौ।
4	7	पर तिऊं बेकार और बणाउटी काअणिऊ कु दूर रौऊ, ज़ेथ कौरी परमेश्‍वरा री इज़्ज़त नाईं औन्दी। बल्कि आपु सारी बुशु दी परमेश्‍वर मानणौ शिख।
4	8	कैलैकि शरीरा री कसरता कु कम फाइदौ मिला सा, पर आत्मिक कसरत सारी बुशेऊ लै फाइदै वाल़ी आ, कैलैकि इऐ आदमी रै ज़िउंदै रौइयौ और मौरणै बासिऐ भी मज़द कौरा आ।
4	9	इऐ बूश सौच़्च़ी आ और हर तरिकै कौरी मानणै रै लायक आ।
4	10	आमै मैहनत और कोशिष एथीलै कौरी ई कि आमारी आश तेस ज़िउंदै परमेश्‍वरा माथै आ, ज़ुण सारै लोगु रौ और खास कौरीऐ विश्वासिउ रौ छ़ुटकारौ दैणै वाल़ौ आ।
4	11	विश्वासी लोगु कै इऊं बुशु री हुकम दै और शिखाउंदै थाक लागी।
4	12	कोई भी तेरी ज़वानी नीच़ ना सौमझ़ा लौ। पर वचन, और च़ाल च़लण, और प्यार, और विश्वास, और पवित्रता दी विश्वासिउ लै औनैणौ बौणा।
4	13	ज़ेबी झ़ांऊ हाऊं ना आशु लौ, तेबी झ़ांऊ वचन पौड़णै शिक्षा दैणै दी और शिखाउणै दी थाक लागी।
4	14	सै वरदान ज़ो भविष्यवाणी रै ज़ौरिऐ स्याणेउ रै हाथा छ़ाड़दी बारै ताऊं कै मिलौ थौ, सेऊ ताऐं लगातार इस्तेमाल कौरणौ च़ांई।
4	15	इऊं बुशु कौरदै थाक लागी और इऊं दी आपणौ ध्यान लाई छ़ाड़, ताकी तेरी तरक्की सारै देखी सौका आ।
4	16	एथरै बारै दी तू खौबरदार रौऊ कि तू किणौ ई ज़िउंदै लागौ औन्दौ और का ई शिखाउंदै लागौ औन्दौ। आपणी इऊं बुशु कौरदै थाक लागी, कैलैकि अगर इणौ कौरदै थाका लौ लागी ता तू आपणौ और आपणै शुणनै वाल़ेउ रौ भी छ़ुटकारौ कौरा ई।
5	1	कासी भी स्याणौ नाईं डांट, पर तेस आपणौ बाब ज़ाणियौ, और ज़वान लोगु आपणौ भाई ज़ाणियौ सौमझ़ाऊ।
5	2	स्याणी छ़ेवड़िउ आपणी आमा ज़ाणियौ, और ज़वान छ़ेवड़िउ पुरी पवित्रता आइलै बौइण ज़ाणियौ सौमझ़ाऊ।
5	3	तिऊं विधवा छ़ेउड़ीऊ री इज़्ज़त कर। ज़ासरी देखभाल़ कौरणै वाल़ौ कोई भी नाईं आ।
5	4	अगर कास विधवा रै कौई कौनाल़डु आ, ता सै पैहलै आपणै टौबरु री ज़िम्मेबारी पुरी कौरा ज़िणौ एक विश्वासिऐ कौरणौ च़ांई। और इणै कौरणै कु आपणै मां-बाबा रै आच़्छ़ै कामा रौ हक्क्क पुरौ कौरणौ शिखा, कैलैकि परमेश्‍वरा कै इणी ई आच़्छ़ौ लागा सा।
5	5	अगर सौच़्च़ी कुण विधवा सा, और तिंआरौ कोइयौ नाईं आसतौ, और परमेश्‍वरा माथै आश छ़ाड़ा सा, सै राची दिनै विनती और प्राथना दी मौगन रौआ सा।
5	6	ज़ो ऐश-आरामा दी पौड़ी गोई आ, सै ज़िउंदी मौरी गोई आ।
5	7	इऊं बुशु रौ भी विश्वासिऊ लै हुकम दैंदै थाक लागी, ताकी सै बेकसूर रौआ।
5	8	पर अगर कुण आपणै रिश्तैदारु री और आपणै टौबरा री देखभाल़ ना कौरालौ, ता तिणिऐ विश्वास पोरु छ़ाड़ी गौ आ। और अविश्वासी कु भी बुरौ बौणी गौ आ।
5	9	तुमै तिऐं विधवा रौ नाऊं दर्ज़ कौरौ ज़ासरी उमर साठ साला कु ज़ादी औआ, और ज़ो एक ई बोउटै री बोउटी औली रौई औन्दी।
5	10	और आपणै इलाकै दी भौलै कामा दी तिंआरौ नाऊं औलौ, और ज़ुणीऐ आपणै छ़ोटी-छ़ोहरु धाचै-पाल़ै औलै, और पौच़ी-पाउणै री सेवा की औली, और परमेश्‍वरा रै लोगु री दासा ज़िणी सेवा कौरी औली, दुखी लोगु री मज़द की औली, और हर एक भौलै कामा दी मन लाऔ औलौ।
5	11	पर ज़वान विधवा रै नाऊं दर्ज़ ना कौरणी, कैलैकि ज़ैबै तिउंरी शारीरिक इच़्छ़ा बौड़ा सा, ता सै मसीह कु दूर हुइयौ दुजी शादी कौरणी च़ाहा ई,
5	12	इणै कौरी सै आरोपी बौणा ई, कैलैकि तिंउऐ कलिसिया आइलै कियौ औन्दौ पैहलौ वायदौ पोरु चोड़ी ऐरौ आ।
5	13	एथरै साथा-साथा दी सै घौरा-घौरा दी रीटियौ आल़सी हुणौ शिखाई, और सिरफ आल़सी ई नाईं पर बक बक कौरदै थाका ई लागी, और दुजै रै कामा दी हाथ पा ई और बेढौंगी बुशै बोलाई।
5	14	एथीलै हाऊं इणौ च़ाहा ऊ कि ज़वान विधवा शादी कौरा, और तिंआरै लोल़डै हुआ और सै घौर-बार सौंभांल़ा और कासी भी दुश्मनु लै बदनाम कौरणै रौ मोकौ ना दिआ।
5	15	कैलैकि कुछ़ विधवा ता बहकियौ शैताना पिछ़ु हुई गोई आ।
5	16	अगर कास विश्वासिउ रै काऐ कुण विधवा औली ता तिंआरै टौबर तिंआरी मज़द कौरा कि कलिसिया माथै भार ना हुआ, ताकी विश्वासी तिऊं विधवा री मज़द कौरा ज़ुण सौच़्च़ी ज़ुरतमंद ई।
5	17	ज़ो पुराणै स्याणै आच़्छ़ौ प्रबन्ध कौरा ई, खास कौरीऐ वचन शुणाउणा लै और शिखाउणा लै मैहनत कौरा ई ता सै दुगुणै इज़्ज़ती रै लायक च़ांई सौमझ़णै।
5	18	कैलैकि पवित्रशास्त्रा दी इणौ आ लिखौ औन्दौ, “जोचै औन्दै बौल़दा रौ मुं ना च़ांई बानणौ,” और इणौ भी आ लिखौ औन्दौ कि, “मज़दूर आपणी मज़दुरी रौ हक्क्कदार आ।”
5	19	अगर कुण स्याणेउ रै बिरोधा दी कुण बुशै ला लौ, ता दुई-चीन गवाइऊ रै बिणा तिऊं बुशै सौच़्च़ी ना मानेऊ।
5	20	ज़ो पाप कौरा सा तेस सारेउ रै सामनै सौमझ़ाऊ, ताकी लोग भी डौरा।
5	21	परमेश्‍वर, और मसीह यीशु और चुनै औन्दै सौरगदूतु सामनै ज़ाणियौ, हाऊं ताऊं खौबरदार कौराऊ कि ज़िवा खोलियौ इऊं सारी बुशु मानै, और केज़ौ भी काम कासी पक्षा दी ना कौरै।
5	22	कासी माथै शिगरी हाथ छ़ाड़ियौ अगुवौ ना चुननी, अगर तू इणौ कौरा ई ता तू भी तेसरै पापा लै ज़िम्मेबार हुआई। पर आपु पवित्र बौणी रौऊ।
5	23	आशणै वाल़ै बौगता दी पाणी पिणै वाल़ौ ना रौऊ, पर आपणै पेट, और आपु घौड़ी-घौड़ी बिमार हुणै री वज़ाह कु थोड़ौ-थोड़ौ अंगुरा रौ रस भी पिऊ।
5	24	हाऊं बोलाऊ कि कासी भी शिगरी अगुवौ ना छ़ांटणी कैलैकी सै खुलेआम पाप कौरा ई। तिउंरै फैसलै औणै कु पैहलै सै विश्वासिऊ रै सामनै साफ-साफ आरोपी पौगड़ै औआ ई। पर ओरी लोगु रै पाप बासीऐ दिशा ई।
5	25	इणी ई कुछ़ भौलै काम भी पौगड़ौ औआ ई, और ज़ो इणै नाईं औन्दै, सै भी नाईं छ़िपी बौल़दै।
6	1	ज़ेती विश्वासी लोग गुलामी दी ई जोचुऐ औन्दै, तिंउऐ आपणै-आपणै मालिका लै सारी बुशा दी इज़्ज़त देणी च़ांई, ताकी दुजै लोग परमेश्‍वर और आमारी शिक्षा री बुराई ना कौरा।
6	2	ज़ासरै मालिक विश्वासी ई तिऊं सै विश्वासी औणै री वज़ाह कु नीच़ ना सौमझ़ा बल्कि सै तिउंरी औज़ौ भी आच़्छ़ै ढौंगा कौरी सेवा कौरा, कैलैकि ज़ुण तिउंरै कामा कु फाइदौ उठावा ई सै विश्वासी ई और परमेश्‍वर तिउंकु कु प्यार कौरा आ। इऊं बुशु री शिक्षा दै और सारेऊ कै एथरौ पालण कौरना लै हौसलौ दै।
6	3	अगर कुण झ़ुठी शिक्षा दिआ आ, और आमारै प्रभु यीशु री खौरी शिक्षा यानी की परमेश्‍वरा री भौक्ती री शिक्षा कु राज़ी नाईं औन्दौ,
6	4	ता सेऊ घमण्डी हुई गौ आ, और सेऊ कुछ़ नाईं ज़ाणदौ। इणै आदमी बैहंसबाज़ी और बेकारा रै आखरु और बुशु माथै झ़ौगड़ौ कौरणौ च़ाहा ई, ज़ेथरौ नौतिज़ौ ज़लन, झ़ौगड़ै, और बेइज़्ज़ती री बुशै और बुरै-बुरै शक,
6	5	और एकी-दुजेऊ आइलै खातम ना औणै वाल़ै झ़ौगड़ै ज़ासरी बुद्धी पोरु बिगड़ी गोई आ, और सै सौच़्च़ाई नाईं सौमझ़ी सौकदै, सै सौमझ़ा ई कि परमेश्‍वरा री सेवा कौरणी ई अमीर औणै रौ ज़ौरियौ आ।
6	6	पर आमुलै इणौ भौलौ आ, कि आमै तेसी कौरी ज़ेथ कौरी परमेश्‍वर खुश औआ आ। और ज़ो सेऊ आमुलै दिया सा तेथी दी आमुऐ संतुष्ट च़ांई रौउणौ।	WRONG ALIGNMENT
6	7	कैलैकि आमै ज़ेबी पैदै हुऐ थै ता आमुऐ सण्सारा दी कुछ़ा भी नाईं आणौ थौ और ना कुछ़ मौरणै बासिऐ आमै इऐं दुनिया कु नींई बौल़दै।
6	8	अगर आमुकै खाणा लै रोटी और भिड़ना लै जुड़कै आसती आ ता एथीई माथै आमु संतुष्ट च़ांई रौउणौ।
6	9	पर ज़ुण सेठ हुणै च़ाहा ई, सै इणै इम्तहाना और फाई और इणी भौरी नुकसान वाल़ी इच़्छ़ा दी जानवरा ज़िणै फौसाई, ज़ो लोगु पोरु बिगाड़ा और पुरी तरिकै कौरी नाष कौरा ई।
6	10	कैलैकि रुपाई-पैसै रौ लोभ सारी रौंगा री बुराई री ज़ड़ आ, ज़ास पाइणै री कोशिष कौरदै-कौरदै कुछ़ लोग आपणै विश्वासा कु टौल़ियौ आपु कई तरिकै कौरीऐ दुखा दी पाई गौऐ ई।
6	11	पर ओ परमेश्‍वरा रौ ज़ौणौ तीमुथियुस, तू इऊं बुशु कु दूर औऊ, और सौच़्च़ाई, भौक्ती और मसीह माथै विश्वास, लोगु आइलै प्यार, सौबर, और निउल़ैपना रौ पिछ़ौ कर।
6	12	ज़िणौ एक आच़्छ़ौ फौज़ी लड़ाई दी लड़ाई कौरणौ केबी ना छ़ाड़दौ तिणी ई तांऐ भी परमेश्‍वरा माथै विश्वासा और तेस पिछ़ु हाण्डणौ केबी ना च़ांई छ़ाडनौ। ताकी तू इनामा रै रुपा दी सौदा री ज़िन्दगी पाई सौका, ज़ेथारी ताइंऐ तू औटाऔ औन्दौ ई ज़ेबी ताऐं भौरी लोगु रै सामनै साफ-साफ बोलौ थौ कि तू मसीह माथै विश्वास कौरा ई।
6	13	परमेश्‍वर ज़ुण सारेऊ लै ज़िन्दगी दिया सा और यीशु मसीह भी ज़ुणिऐ पुन्तियुस पिलातुसा रै सामनै आपणै बारै दी सौच़्च़ौ बोलौ थौ, गवाह मानियौ हाऊं ताऊं लै इणौ हुकम दिआऊ,
6	14	कि तू आमारै प्रभु यीशु मसीह रै धौतरी माथै दुजी बारै आशणै झ़ाऊं, इऊं हुकम बेदाग और बेकसूर कौरी मानै।
6	15	परमेश्‍वर, सिरफ एका सा राज़ौ ज़ुण बौड़ाई रै लायक आ, और राज़ेउ रौ राज़ौ और सारै प्रभु रौ प्रभु आ। सेऊ मसीह ठीक बौगता माथै पौगड़ौ कौरा आ।
6	16	सेऊ सिरफ आ एका सा ज़ुण सौदा लै ज़िउंदौ आ और सेऊ इणै च़मकदार प्याशै दी रौआ सा ज़ेथरै नज़दीक कोई ना आशी सौकदौ, और ना सेऊ केज़ै आदमीऐ केभी देखौ और ना केभी देखी बौल़दौ, तेसरी महिमा और शक्ति जुगा-जुगा झ़ाऊं रौआ सा। आमीन।
6	17	इऐं धौतरी रै सेठ लोगु लै हुकम दै कि सै घमण्डी ना हुआ, और ना सै खातम औणै वाल़ी ज़यदादा माथै आश छ़ाड़ा, पर परमेश्‍वरा माथै आश छ़ाड़ा ज़ो आमारै सुखा लै सारौ कुछ़ भौरी का दिआ सा।
6	18	तिउंलै भौरी भौलाई रै काम कौरना लै बोल, कि सै खुलै ज़िवा कौरी दुजेऊ री ज़ुरुता लै दाण दैंदै थाका लागी।
6	19	अगर सै इणौ कौरा ई ता सै सौरगा दी आपुलै धन-ज़यदाद कौट्ठै कौरा ई ज़ो खातम नाईं औन्दी। और तिउंकै सौच़्च़ी ज़िन्दगी मिला आ ज़ो सौदा लै आ।
6	20	ओ तीमुथियुस ज़ो काम परमेश्‍वरै ताउंकै सांबै ई, तिऊं री च़ोकीदारी कर। बुरी और बेकार बुशेऊ कु और तिऊं शिक्षा कु दूर रौऊ ज़ो परमेश्‍वरा री सौच़्च़ी शिक्षा रौ विरोध कौरा आ, ज़ेथलै सै गलत तरिकै कौरीऐ “ज्ञान” बोलाई।
6	21	कुछ़ लोगुऐ एस ज्ञान अपणाउणै री वज़ाह कु सौच़्च़ी शिक्षा मानणी पोरु छ़ाड़ी गोई। हाऊं प्राथना कौराऊ कि परमेश्‍वरा री बौड़ी दया तुमु सारेउ माथै औआ।
