1	1	हाऊं याकूब परमेश्‍वरा रौ और प्रभु यीशु मसीह रौ दास तुमुलै चिट्ठी लिखाऊ। तुमु बाराह खानदाना लै ज़ो दुनिया रै अलग-अलग ज़ागाह दी रौआ ई ढाल कौराऊ।
1	2	ओ मैरै प्यारै साथी विश्वासिउओ, ज़ेबी तुमै कई रौंगा री मुसीबता दी पौड़ालै, ता इऐं भौरी खुशी री बूश सौमझ़ौ,
1	3	कैलैकि तुमै ता ज़ाणाई कि ज़ेबी तुमारौ विश्वासा पौरखिया लौ, तेथ कौरी तुमै साबित कौरालै कि तुमै इबी झ़ाऊं परमेश्‍वरा दी विश्वास कौरा ई। तैबै तुमै सौबरी कौरी दु:खा रौ सामनौ कौरी सौका ई।	WRONG ALIGNMENT
1	4	तुमुऐ हर बौगता दी सौबर छ़ाड़नौ शिखणौ च़ांई ताकी तुमै आत्मिक ज़िन्दगी दी पाक्कै और पुरै हुआ और तुमु दी केज़ी भी आच़्छ़ी बुशा री कामी ना रौआ।
1	5	पर अगर तुमु मांझ़िया कु कासी कै भी औकला री कामी औली ता परमेश्‍वरा कु मांगा लौ, ज़ुण बिण आरोप लाइयौ सारेऊ कै भरपूर दिया सा, और परमेश्‍वरै सारेऊ कै दिया आ।
1	6	पर विश्वासा कौरी मांगा, और कुछ़ शक ना कौरा कैलैकि शक कौरणै वाल़ै समुन्दरा रै छ़ालै ज़िणै ई ज़ो बागुरा कौरी बौआ, और उछ़ल़ा ई।
1	7	इणौ आदमी इणौ ना सुंच़ा कि मुलै कुछ़ प्रभु कु मिला आ,
1	8	इणौ आदमी दोगलै ज़िवा रौ और आपणी सारी बुशा दी च़ांच़ल आ।
1	9	निउलौ भाईउऐ खुश च़ांई हुणौ कैलैकि परमेश्‍वरै तिउंलै इज़्ज़त देई आ,
1	10	और सेठ आपणी निउलै माथै खुश च़ांई हुणौ। कैलैकि तेसरी अमीरी घासा रै फुला बाशीऐ झौड़ा आ।
1	11	सुरज निकल़ियौ ताती रूड़ लागा, और घास शुकावा, और घासा रौ फूल पोरु झौड़ा आ तेथरी सुंदरता हुआ खातम। इणी ई सेठ भी आपणी बाटा दी हांडदै-हांडदै धूड़-माटै दी मिला।
1	12	आशीष वाल़ौ आ सेऊ आदमी ज़ुण इम्तहाना दी सफल हुआ आ, कैलैकि सेऊ इम्तहाना दी खौड़ौ रौइयौ सौदा री ज़िन्दगी रौ ताज़ पा लौ ज़ेथरौ वायदौ परमेश्‍वरै आपणै प्यार कौरणै वाल़ेऊ आइलै कियौ आ।
1	13	ज़ैबै कासरौ इम्तहान औलौ ता सेऊ इणौ ना बोला कि, “मैरौ इम्तहान परमेश्‍वरा री तौरफा कु आ।” कैलैकि ना ता परमेश्‍वर बुरी बुशेऊ दी पौरखदौ, और ना आपु इम्तहान कौरदौ।
1	14	पर हर आदमी आपणी बुरी इच़्छ़ा दी फौसीयौ इम्तहाना दी पौड़ा।
1	15	तैबै बुरी इच़्छ़ा गौरकड़ी हुइयौ पाप पैदौ कौरा आ, और पाप ज़ैबै भौरी बौड़ा ता तेथरौ नौतिज़ौ सौदा री मौत आ।
1	16	ओ मैरै प्यारै साथी विश्वासिउओ, धोखौ ना खाऔ।
1	17	कैलैकि हर एक भौरी आच़्छ़ौ और पुरौ दाण सौरगा कु मिला आ, और परमेश्‍वर बाबा री तौरफा कु मिला आ ज़ुण प्याशेऊ रौ बाब आ। परमेश्‍वर सौदा एका सा सेऊ छ़ांई ज़िणौ भी नाईं बौदुलदौ।
1	18	तिणीऐ आपणी मौरज़ी कौरी आमुलै सौच़्च़ाई रै वचना रै ज़ौरिऐ नौंवी ज़िन्दगी देई आ, ताकी आमै तेसरी चाणी ऐन्दी च़िज़ेऊ मांझ़िया कु पैहलौ फल़ बौणा।
1	19	ओ मैरै प्यारै साथी विश्वासिउओ, इऐं बूश तुमै ज़ाणौ हर आदमी शुणना लै तैयार और बोलणै लै सुलै और रोशा लै शांत रौआ,
1	20	कैलैकि आदमी ज़ेबी रोशीआ सा तेबी भौलाई री बुशै नाईं कौरी बौल़दौ ज़िणौ परमेश्‍वर आमुकु च़ाआ सा।
1	21	एथीलै सारी बुराई और बैर भाव दूर कौरीऔ, परमेश्‍वरा रै वचन निउलै कौरी अपणाऔ ज़ो तुमारै ज़िवा दी पाऔ औन्दौ, ज़ो तुमारै प्राण बौच़ाई सौका आ।
1	22	पर परमेश्‍वरा रै वचना माथै हाण्डणै वाल़ै बौणौ, और शुणनै वाल़ै नाईं ज़ुण आपुलै धोखौ दिआई।
1	23	कैलैकि ज़ुण कुण वचन शुणनै वाल़ौ औलौ और तेस माथै हाण्डणै वाल़ौ नाईं औलौ, ता सेऊ तेस आदमी ज़िणौ आ ज़ुण आपणौ असली मूंह शिशे दी देखा आ।
1	24	एथीलै कि सेऊ आपणौ मूंह देखीयौ डिया और तेबी बिसरा कि मैरौ मूंह किणौ थौ।
1	25	पर ज़ो आदमी परमेश्‍वरा रै वचना माथै ध्यान कौरा ज़ो पाकौ आ और आमु आज़ाद कौरा आ, सेऊ आपणै कामा दी एथीलै आशीष पा सा कि शुणियौ बिसुरदौ नाईं पर तिणौऔ काम कौरा आ।
1	26	अगर आपुलै कुण परमेश्‍वरा रौ भौगत सौमझ़ा लौ और आपणी ज़िभा दी लगाम नाईं ला लौ, पर आपणै ज़िवा लै धोखौ दिया लौ, ता तेसरी भौक्ती बेकार आ।
1	27	आमारै परमेश्‍वर बाबा रै नज़दीक शुद्ध और साफ भौक्ती इऐ आ कि बेघर और विधवा लोगु रै दुखा दी देखभाल़ कौरा और आपु धौतरी दी बिण पापा रौ रौआ।
2	1	ओ मैरै प्यारै साथी विश्वासिउओ, आमारै महिमा वाल़ै प्रभु यीशु मसीह माथै तुमारौ विश्वास भेदभाव वाल़ौ ना च़ांई हुऔ।
2	2	मानौ, अगर एक आदमी सुनै रै कौड़ै और आच़्छ़ै जुड़कै भिड़ीयौ तुमारी कलिसिया री खुंबल़ी दी आशा लौ, और एक गरीब भी गान्दै जुड़कै भिड़ीयौ आशा लौ,
2	3	और तुमै तेस आच़्छ़ै जुड़कै भिड़ै औन्दै आदमी लै इज़्ज़ती कौरी बोलालै, “तुमै इदै आच़्छ़ी ज़ागाह दी बोशौ,” और तेस गरीबा लै बोलालै, “तू इदै खौड़ौ रौऊ,” या “मैरै बांगणै काऐ बोश,”
2	4	तैबै का तुमुऐ आपु मांझ़िऐ भेदभाव नाईं कियौ और बुरै विच़ारा कौरी फैसलै कौरणै वाल़ै नाईं बौणै?
2	5	ओ मैरै प्यारै साथी विश्वासिउओ, शुणौ। का परमेश्‍वरै इऐं धौतरी रै गरीब नाईं च़ुनै कि विश्वासा दी सेठ और सेज़ै राज़ा रै हक्क्कदार औलै, ज़ेथरौ वायदौ परमेश्‍वरै तिऊं आइलै कियौ ज़ुण तेस आइलै प्यार कौरा ई?
2	6	पर तुमुऐ तेस गरीबा री बेइज़्ज़ती की आ। का सेठ लोग तुमु माथै ज़ुलम नाईं कौरदै, और का सेई ई तुमु कोर्टा दी घीशी-घीशियौ नाईं निंदै?
2	7	का सै तेस महान नावां री बेइज़्ज़ती नाईं कौरदै ज़ेज़ौ नाऊं तुमारी पैहच़ाण आ?
2	8	तैबै भी तुमै पवित्रशास्त्रा रै एज़ै वचना ज़िणौ, कि “तू आपणै पड़ोसी आइलै आपु ज़िणौ प्यार कर” सौच़्च़ी तेस राज़ नियम पुरौ कौरा ई, ता आच़्छ़ौ कौरा ई।
2	9	पर अगर तुमै भेदभाव कौरा ई ता पाप कौरा ई। और नियम तुमु गुनाहागार चाणा ई।
2	10	कैलैकि ज़ुण सारै नियम माना ई, और एक बूश बिसरा पोरु, ता सेऊ सारी बुशा दी आरोपी बौणा आ।
2	11	एथीलै ज़ुणिऐ इणौ बोलौ, “तू गान्दै काम नाईं कौरै” तिणीऐ इणौ भी बोलौ, “कि तू खून नाईं कौरै।” एथीलै अगर तू गान्दै काम नाईं कौरदौ पर खून कौरा ई ता भी तू नियम ना मानणै वाल़ौ बौणौ।
2	12	तुमै तिऊं लोगु ज़िणै वचन बोलौ और काम भी कौरौ, ज़ासरौ फैसलौ आज़ादी रै नियमा कौरी हुणौ आ।
2	13	कैलैकि ज़ुणिऐ दया नाईं की, तेसरौ फैसलौ बिण दया रौ हुणौ, दया फैसलै माथै ज़ीती ऐन्दी औआ।
2	14	ओ मैरै प्यारै साथी विश्वासिउओ, अगर कुण बोलालौ कि मुकै प्रभु यीशु माथै विश्वास आ पर सेऊ दुजेऊ लै आच़्छ़ै काम नाईं कौरालौ तैबै एस कौरी का फाइदौ आ? का इणौ विश्वास केबी भी तेसरौ छ़ुटकारौ कौरी सौका आ?
2	15	अगर कुण विश्वासी भाई-बौइण इणौ आ ज़ासकै जुड़कै नाईं ई, और तिउंकै हर रोज़ रोटी री ज़ुरत औली,
2	16	और तुमु मांझ़िया कु कुण तिउंलै बोलालौ, “शान्ति कौरी डैऔ, तुमै न्यातै, और रौज़ै औन्दै रौऔ,” पर ज़ो च़िज़ै शरीरा लै ज़ुरुरी आ तिऊं नाईं लै दिया आ तैबै का फाइदौ आ?
2	17	तिणी ई विश्वास भी, अगर तेथ आइलै आच़्छ़ै काम नाईं औलै ता विश्वास आपु दी मौरौ औन्दौ आ।
2	18	अगर कुण इणौ बोला कि, “ताउंकै विश्वास आ और हाऊं कौराऊ आच़्छ़ै काम,” पर हाऊं बोलाऊ तू आपणौ विश्वास मुकै बिण आच़्छ़ै कामै साबित कर। और हाऊं देखाल़ा ऊ आपणौ विश्वास आपणै आच़्छ़ै कामा कौरी ताउंकै।
2	19	ताउंकै विश्वास आ कि एक ई परमेश्‍वर आ। तू आच़्छ़ौ कौरा ई। पर बुरी आत्माऐं भी विश्वास छ़ाड़ाई, और काम्बाई।
2	20	ओ मुर्ख आदमी का तू इणौ भी ना ज़ाणदौ कि आच़्छ़ै कामा रै बिणा विश्वास बेकार आ?
2	21	ज़ेबी आमारै पुरखा अब्राहमै आपणौ छ़ोहरु इसहाक बेदी माथै च़ड़ाऔ आ, तैबै का सेऊ विश्वासा दी धौर्मी नाईं बौणौ?
2	22	ता तांइऐ देखी गौ आ कि विश्वासै आपणै कामा आइलै मिलियौ असर टालौ आ और कामा कौरी विश्वास पाकौ हुऔ आ।
2	23	और पवित्रशास्त्रा रौ इयौ वचन पुरौ हुऔ, “अब्राहमै परमेश्‍वरा रौ विश्वास कियौ, और इयौ विश्वास तेसलै धौर्मी बौणौ।” एथीलै तेसलै परमेश्‍वरा रौ गोश्टण बोला थै।
2	24	एथीलै तुमुऐ देखी गौ आ कि आदमी सिरफ विश्वासा कौरी नाईं, बल्कि भौलाई रै कामा कौरी भी धौर्मी बौणा ई।
2	25	तिणी ई राहब नावां री गान्दै काम कौरणै वाल़ी छ़ेउड़ी भी, ज़ेबी तिंआऐ दूत दुश्मन कु बौच़ाउणा लै आपणै घौरा कै छ़ाड़ै और दुजी बाटा बाटीऐ भेज़ै, तैबै का सै कामा कौरी धौर्मी नाईं बौणी?
2	26	ज़िणौ शरीर बिण सासा रौ मौरौ औन्दौ आ, तिणी विश्वास भी बिण आच़्छ़ै कामै मौरौ औन्दौ।
3	1	ओ मैरै प्यारै साथी विश्वासिउओ, तुमु मांझ़िया कु भौरी परमेश्‍वरा रै वचना रौ परचार कौरणै वाल़ै नाईं बौणौ, कैलैकि तुमै ज़ाणाई कि आमै परचार कौरणै वाल़ेऊ और भौरी सौख्ती कौरी फैसलौ हुणौ आ।
3	2	आमै सारै कई बारै बिसरी ई। पर ज़ुण आदमी बोलणै दी गलती नाईं कौरदौ सेऊ ता पाकौ आदमी आ और आपणै सारौ शरीर भी काबु कौरी सौका।
3	3	ज़ेबी आमै आपणै वशा दी कौरना लै घोड़ै रै मुंआ दी लगाम लाई। तैबै आमै तेसरौ सारौ शरीर आपणै तौरीकै कौरी च़ौलाई ई।
3	4	देखौ, बौड़ी किश्ती भी च़ाऊ केती बौड़ी औली तेज़ बागुरा कौरी च़ाला ई, तैबै भी एक छ़ोटै पतवारा कौरी पुरी किश्ती च़लाउणै वाल़ै री मौरज़ी कौरी च़लाइया ई।
3	5	तिणी ई ज़ीभ भी शरीरा रौ एक छ़ोटौ ज़ेई टुकड़ौ आ और सै बौड़ी-बौड़ी बुशै लाइयौ शेखी मारा सा। देखौ इछांडी आगी कौरी केती बौड़ै ज़ांगल़ा दी आग लागा सा।
3	6	ज़ीभ भी एक आग ज़िणी आ। ज़ीभ आमारै शरीरा रौ एक हिस्सौ आ ज़ो भौरी बुरौ हुई सौका आ, और सारै शरीरा ई दाग लाई सौका पुरी ज़िन्दगी दी भी आग लाई सौका, और ज़ीभ नौरका री आगी दी आपु ऊ ज़ौल़दै थाका लागी।
3	7	हर ज़ाती रै पशु, च़िड़ु-च़िटकोरु लौराउणै वाल़ै जन्तु, और पाणी रै ज़ीव, ता आदमी रै वंशा दी हुई सौका ई, और हुई भी गौऐ।
3	8	पर ज़ीभ आदमी मांझ़िया कु कोई भी वंशा दी नाईं कौरी बौल़दौ। इऐ एक इणी बुराई आ ज़ो केबी ना रुकदी, सै प्राण नाष कौरणै वाल़ै विशा कौरीऐ भौरुई ऐन्दी।
3	9	एज़ी ज़िभा कौरीऐ आमै प्रभु और बाबा री महिमा कौरी, और एथीई कौरीऐ आदमी लै ज़ो परमेश्‍वर ज़िणौ आ चाणौ औन्दौ शाप देई।
3	10	एकी मुंआ कौरीऐ धन्यबाद और शाप दुइया निकल़ा ई। ओ मैरै प्यारै साथी विश्वासिउओ, इणौ नाईं हुणौ च़ांई।
3	11	का ज़ौल़ा रै पाणी कु मिठौ और कौड़ुऔ दुइया पाणी निकल़ा आ?
3	12	ओ मैरै प्यारै साथी विश्वासिउओ, का फेड़ु रै पेड़ा दी जैतून, या अंगुरा री बेला दी फेड़ु लागी सौका ई? तिणी ई कौड़ुऐ ज़ौल़ा कु मिठौ पाणी नाईं निकुल़दौ।
3	13	तुमु मांझ़िऐ बुद्धिमान और सौमझ़दार कुण आ? ज़ुण इणौ औलौ सेऊ आपणौ काम आच़्छ़ै च़ाल-च़लणा और निउलै कौरीऐ पौगड़ै कौरा ज़ो औकली कौरी पैदै हुआई।
3	14	पर अगर तुमै आपणै-आपणै ज़िवा दी कड़वाहट और विरोध छ़ाड़ाई, ता सौच़्च़ाई रै विरोधा दी घमण्ड ना कौरणी, और ना झ़ूठ बोलणौ।
3	15	इणै रौंगा री औकल सेज़ी नाईं ज़ो सौरगा कु आशा, बल्कि सण्सारिक, शारीरिक और शैतानी आ,
3	16	कैलैकि ज़िऐ मतलबी और जलन हुआ आ, तिऐ हालौ और सारी बुराई हुआई।
3	17	पर ज़ो ज्ञान सौरगा कु आशा सा, सेऊ पैहलै ता पवित्र हुआ तैबै मिलणै-ज़ुलनै वाल़ौ, शान्ति वाल़ौ, सहन कौरणै वाल़ौ, दयालु और आच़्छ़ै फौल़ा कौरी भौरुऔ औन्दौ बिण भेदभाव और कौपटा रौ औआ सा।
3	18	मेल-ज़ोल कौरणै वाल़ै लोग शान्ति री फसल बौआ ई और धार्मिकता री फसल मिली-ज़ुलियौ लौआ ई।
4	1	तुमु लोगु मांझ़िऐ लौड़ाई और झ़ौगड़ै किदरु आशी गौऐ? का तिऊं बुरै इच़्छ़ा कौरी नाईं ज़ो तुमारै शरीरा आइलै लौड़ा-झ़ौगड़िया ई?
4	2	तुमै आश ता छ़ाड़ाई, पर तुमुलै मिलदै नाईं। एथीलै तुमै खून कौरा ई, तुमै ज़ौल़ाई पर कुछ़ भी पाई नाईं बौल़दै। पर तुमै लौड़ा और झ़ौगड़िया ई। तुमुलै एथीलै ना मिलदौ, कैलैकि तुमै इऊं च़िज़ै परमेश्‍वरा कु नाईं मांगदै।
4	3	तुमै मांगा ई तैबै भी तुमुकै नाईं मिलदौ कैलैकि बुरी इच़्छ़ा कौरी मांगा ई, ताकी आपणै ऐश-आरामा दी उड़ावा।
4	4	ओ गान्दै काम कौरणै वाल़ीयो, का तुमै नाईं ज़ाणदै कि दुनिया री च़िज़ा आइलै गोष्टीणौ परमेश्‍वरा आइलै नफरत कौरणी आ? मतलब ज़ुण धौतरी रौ गोष्टण हुणौ च़ाहा सेऊ परमेश्‍वरा रौ दुश्मना बौणा आ।
4	5	का तुमै इणौ ज़ाणाई कि पवित्रशास्त्र फुकौ औ बोला आ, “ज़ेज़ी आत्मा परमेश्‍वरै आमु बितै बसाई आ, ता सेऊ इणौ च़ाहा कि आमै परमेश्‍वरा री आराधना कौरु?”
4	6	पर सेऊ ता औज़ौ भी बौड़ी दया दिया। एथीलै पवित्रशास्त्रा दी इणौ लिखौ औन्दौ, “परमेश्‍वर घमण्डिऊ रौ विरोध कौरा आ, पर निउलेऊ माथै कौरा आ बौड़ी दया।”
4	7	एथीलै परमेश्‍वरा रै अधीन हुऔ। शैताना रौ सामनौ कौरौ, तैबै सेऊ तुमु काऐ कु दूर भागा।
4	8	परमेश्‍वरा काऐ आशौ तैबै सेऊ भी तुमु काऐ आशा आ। ओ पापीओ आपणी ज़िन्दगी कु पाप दूर कौरौ। और ओ दोगलै लोगुओ, आपणै ज़िऊ पवित्र कौरौ।
4	9	तुमारै पापा री वज़ाहा कु दुखी हुऔ और शोक कौरौ। और लेरौ तुमारौ हंसणौ शोका दी, और तुमारी खुशी निराशा दी बौदल़िया।
4	10	प्रभु काऐ निउलै बौणौ तैबै सेऊ तुमु उंच़ौ कौरा आ।
4	11	ओ मैरै प्यारै साथी विश्वासिउओ, एकी दुजै री बदनामी नाईं कौरौ, ज़ुण आपणै भाई री बदनामी कौरा या तेस माथै आरोप ला, सेऊ नियमा री बदनामी कौरा आ, और नियमा माथै आरोप लाआ। और अगर तू नियमा माथै आरोप लाअलौ, तैबै तू नियमा माथै हाण्डणै वाल़ौ नाईं पर तेथरौ फैसलै कौरणै वाल़ौ बौणा ई।
4	12	नियम दैणै वाल़ौ और फैसलै कौरणै वाल़ौ ता एका आ, ज़ो बौच़ाउणै और नाष कौरणै दी शक्ति वाल़ौ आ। पर तू कुण ई ज़ुण आपणै पड़ोसी माथै आरोप लाआ?
4	13	तुमै ज़ो इणौ बोलाई, “आज़ या कालै आमै केज़ै ओरी इलाकै दी डेइयौ तिऐ एक साल बिताई, और, धान्धै कौरीयौ पैसै कौमाई।”
4	14	पर इणौ नाईं ज़ाणदै कि कालै का हुणौ। शुणौ ता, तुमारी ज़िन्दगी आसा का सा? तुमै भाफा ज़िणै ई, ज़ो थोड़ी देरा दी दिशा आ तैबै गायब।
4	15	एथीलै तेथरै बौदल़ै तुमुऐ इणौ बोलणौ च़ांई, कि “अगर प्रभु च़ाहा लौ ता आमै ज़िउंदै रौउणै ई और एज़ौ और सेज़ौ काम भी कौरी ई।”
4	16	पर आबै तुमै आपणै बोलणै माथै शेखी मारीयौ घमण्ड कौरा ई। इणौ सारौ घमण्ड बुरौ हुआ आ।
4	17	एथीलै ज़ुण भौलाई कौरणी ज़ाणा और सेऊ नाईं कौरदौ ता तेसलै एऊ पाप आ।
5	1	ओ सेठ अविश्वासी लोगुओ, शुणौ ता, तुमै आपणै आशणै वाल़ै दुखा लै राड़ै देइ-देइयौ लेरौ।
5	2	तुमारौ धन शौड़ी गौ आ, और तुमारै जुड़कै किड़ेउऐ खाई गौऐ।
5	3	तुमारै सुनै-च़ांदी दी खौई लागी गोई। और सै खौई तुमारै खिलाफ गवाही दिया आ, और सै तुमारौ शरीर आगी ज़िणौ पोरु ज़ाल़ा आ। तुमुऐ आखरी जुगा दी धन-ज़यदाद कौट्ठै कि ई आ।
5	4	देखौ, ज़ुणी ज़िमदारै तुमारै डोखरै लौऐ ई, तिउंरी सै मज़दुरी ज़ो तुमुऐ धोखै कौरीऐ आपुकै छ़ाड़ी गोई थी, सै ज़िमिदार परमेश्‍वरा लै हाकै दैंदै ई लागै औन्दै, और लौइणै वाल़ेऊ री हाक सारेऊ कु शक्ति वाल़ै प्रभु रै कौन्थु दी पौउंच़ी गोई।
5	5	तुमै धौतरी माथै ऐश-आरामा दी थाकै लागी और भौरी सुखी रौऐ। तुमुऐ इऐं बौल़ी रै दिना लै आपणौ ज़िऊ पापा रौ घौड़ौ भौरी गौ आ और परमेश्‍वरा री बौड़ी सौज़ा लै त्यार कियौ।
5	6	तुमुऐ बेकसूर लोग, आरोपी चाणीऔ पोरु झ़ांगै ई सै तुमारौ सामनौ नाईं कौरा थै।
5	7	एथीलै ओ मैरै प्यारै साथी विश्वासिउओ, प्रभु रै आशणै झ़ांऊ सौबर छ़ाड़ौ। देखौ ज़िमदार धौतरी री मैंहगी फसला री आश छ़ाड़ियौ पैहली और आखरी पाणी लागणै झ़ांऊ सौबर छ़ाड़ाई।
5	8	इणी ई तुमै भी सौबर छ़ाड़ौ। और आपणी आश नाईं चोड़ौ, कैलैकि प्रभु रौ आशणौ भौरी नज़दीक आ।
5	9	ओ मैरै प्यारै साथी विश्वासिउओ, एकी दुजै माथै आरोप नाईं लाऔ, ताकी तुमै आरोपी ना बौणा। देखौ फैसलै कौरणै वाल़ौ नज़दीक ई आ और आशणै वाल़ौ आ।
5	10	ओ मैरै प्यारै साथी विश्वासिउओ, ज़ुण भविष्यवक्तुऐ प्रभु रै नावां कौरी बुशै लाई, तिऊं, दु:ख उठाउणै और सौबर छ़ाड़ना लै याद कौरौ।
5	11	देखौ, आमै शान्ति छ़ाड़नै वाल़ेऊ लै आशीष वाल़ै बोली ई, तुमुऐ अय्युबा रै सौबर छ़ाड़नै रै बारै दी ता शुणौ औलौ, और प्रभु री तौरफा कु तेथरौ नौतिज़ौ मिलौ सेऊ ज़ाणी गौ आ, ज़ेथ कौरी प्रभु री करुणा और दया पौगड़ी हुआ।
5	12	ओ मैरै प्यारै साथी विश्वासिउओ, सारेऊ कु ज़ुरुरी बूश इऐ आ कि कसम ना खाणी, ना सौरगा री, ना धौतरी री, ना कास ओरी च़िज़ा री। पर तुमारी बूश हां री हां और नाईं री नाईं च़ांई हुणी, कि तुमै परमेश्‍वरा कु सौज़ा रै लायक ना बौणा।
5	13	अगर तुमु मांझ़िऐ कुण दुखी आ, ता सेऊ प्राथना कौरा। अगर खुश आ ता प्रभु री बौड़ाई कौरा।
5	14	अगर तुमु मांझ़िऐ कुण बिमार आ, ता कलिसिया रै स्याणै औटाऔ, और सै प्रभु रै नावां कौरी तेस माथै तेला लाइयौ तेसलै प्राथना कौरा,
5	15	और विश्वासा री प्राथना कौरीयौ बिमार पोरु बौच़ा आ, और प्रभु तेस ठीक कौरा आ। और अगर तिणीऐ पाप भी औलै कौरै औन्दै, ता तिउंरी भी माफी मिला आ।
5	16	एथीलै तुमै आपु मांझ़िऐ एकी दुजै काऐ आपणै-आपणै पाप मानौ, और एकी दुजै लै प्राथना कौरौ, ज़ेथ कौरी च़ांगै हुआ, धौर्मी आदमी री प्राथना री शक्ति कौरीऐ भौरी कुछ़ हुई सौका।
5	17	एलियाह भविष्यवक्ता भी ता आमु बाशीऐ सुख-दु:ख भोगी आदमी थौ। और तिणीऐ लेरी-लेरीयौ प्राथना कौरी कि पाणी नाईं लागा। और साड़ै चिया साला झ़ांऊ धौतरी माथै पाणी नाईं लागौ।
5	18	तैबै तिणीऐ प्राथना कौरी, और आसमाना कु पाणी लागौ और ज़बीन फौल़दै लागी।
5	19	ओ मैरै प्यारै साथी विश्वासिउओ, तुमु मांझ़िया कु अगर कुण सौच़्च़ाई री बाटा कु भटका लौ, और कुण तेस वापिस आणालौ,
5	20	ता सेऊ इणौ ज़ाणालौ, कि ज़ुण कुण कास भटकौ औन्दौ पापी वापिस आणालौ, सेऊ एक प्राण सौदा री मौउता कु बौच़ावा आ और परमेश्‍वर तिंउरै भौरी पाप माफ कौरा आ।
