1	1	अह खुशीओ समाद आसा ईशू मसीहे बारै ज़ुंण परमेशरो शोहरू आसा। एते शुरूआत हुई इहअ करै
1	2	ज़िहअ परमेशरे गूर याशायाहे कताबा दी आसा लिखअ द, “भाल़, मुंह छ़ाडणअ आपणअ दूत ताह आजू ज़हा ताल्है बात दैणीं बणांईं।
1	3	दूर उज़ल़ ज़ैगा का आसा लागअ द एकी हाक्का लाणैं आल़ैओ बोल शुण्हदअ कि ‘प्रभूए सल़का करा सरली और तेऊए सुआगत करना लै रहा तैर्हुई।’”
1	4	अह दूत त युहन्ना डुबकी दैणैं आल़अ। सह रहा त उज़ल़ कराहणीं ज़ैगा दी और सह त इहअ प्रच़ार करदअ लागअ द कि आपणअ मन बदल़ा और पाप करनअ छ़ाडा ताकि परमेशर तम्हां माफ करे और तेखअ दैंऊं हुंह तम्हां लै डुबकी।
1	5	यहूदा लाक्के और येरुशलेम नगरी रहणैं आल़ै बडै भारी लोग नाठै तेऊ सेटा लै और तिन्नैं लई आपणैं-आपणैं पाप मनी करै जरदण नदी दी तेऊ का डुबकी।
1	6	युहन्ना बान्हां त घेरी ऊँटे ऊने झिकल़ै और आपणीं कुछी दी बान्हां त च़ाम्भल़ेओ गाचू और खाणां लै खाआ त रैट्टै और मखीर। ()
1	7	संघा करा त सह इहअ प्रच़ार “ज़ुंण मुंह बाद एछणैं आल़अ आसा, सह आसा सोभी का महान। इधी तैणीं कि हुंह निं तेऊ सेटा एता जोगी बी आथी कि हुंह तेऊए पोलल़ै खोल्हणैं च़ाकरी करनै आल़अ टैहलू बणीं सकूं।
1	8	“मंऐं ता दैनी तम्हां लै पाणीं दी डुबकी पर तेऊ दैणीं तम्हां लै पबित्र आत्मां दी डुबकी।”
1	9	तिन्नां धैल़ै आअ ईशू बी गलील लाक्के नासरत गराऊंआं का युहन्ना सेटा लै और जरदण नदी दी तेऊ का डुबकी लई।
1	10	ईशू निखल़अ पाणीं जैंदरा का डुबकी दैई करै उझै। ता तेभी खुल्हअ तेऊ लै सरग। सरगा का भाल़ी तेऊ पबित्र आत्मां कबूतरा ज़ेही आप्पू प्रैंदै एछदी।
1	11	परमेशरै बोलअ स्वर्गा का इहअ, “तूह आसा मेरअ शोहरू ज़हा लै हुंह खास्सअ झ़ूरा। हुंह आसा ताखा खुश।”
1	12	पबित्र आत्मां निंयं तेभी ईशू कराहणीं उज़ल़ ज़ैगा लै।
1	13	तिधी रहअ शैतान च़ाल़्ही धैल़ी तैणीं तेऊ परखदअ लागी और सह रहअ उज़ल़ ज़ैगा दी बणें ज़ीबा संघै और स्वर्ग दूत रहै तेऊए सेऊआ-च़ाकरी करदै लागी।
1	14	युहन्ना कैद करनै का बाद आअ ईशू गलील लाक्कै लै। तिधी खोज़अ लोगा का तेऊ परमेशरो खुशीओ समाद इहअ बोली कि,
1	15	“ज़ेते बारै परमेशरै बोलअ त सह बगत गअ पुजी; स्वर्गो राज़ गअ नेल़ एछी। पाप करनअ छ़ाडा आपणअ मन बदल़ा और एऊ खुशीए समादा दी करा विश्वास।”
1	16	गलील समुंदरे बाढै हांढदी-फिरदी भाल़ै ईशू शमौन और तेऊओ भाऊ आन्दरू समुंदरा दी माह्छ़ली ढाकणा लै ज़ाल़ा पांदै, किल्हैकि तिंयां तै माह्छ़ली ढाकणैं आल़ै।
1	17	ईशू बोलअ तिन्नां लै, “ज़ेही तम्हैं माह्छ़ली कठा करदै आसा लागै दै, मुंह संघै च़ाल्ला हुंह सखाऊं तम्हां मेरै च़ेल्लै हणां लै मणछ कठा करनै।”
1	18	तिंयां बी लागै तेभी ज़ाल़ा छ़ाडी करै तेऊ संघै हांढदै।
1	19	थोल़ै आजू डेऊई करै भाल़ै ईशू दूई होर भाई, याकूब और तेऊओ भाऊ युहन्ना। तिंयां तै लागै दै आपणैं बाप्पू जबदी संघै किश्ती प्रैंदै बेशी ज़ाल़ा सोहरदै।
1	20	तेऊ शादै तेभी तिंयां बी और तिंयां लागै आपणैं बाप्पू जबदी होरी मज़दूरा संघै किश्ती दी छ़ाडी करै तेऊ संघै हांढदै।
1	21	तिधा का पुजै तिंयां कफरनहूम नगरी और ईशू लागअ तेभी पोर्ही बशैघे धैल़ी आराधना कोठी दी शिक्षा दैंदअ।
1	22	सोभ लोग हुऐ तिधी तेऊए शिक्षा शूणीं रहैन। किल्हैकि सह निं शास्त्री फरीसी लोगा ज़ेही शिक्षा दैंदअ त ज़ुंण लोगा का बधाने तिन्नां गल्ला भी-भी खोज़ा तै ज़ुंण पैहलै होरी आसा बोली दी। पर सह दैआ त इहै गूरू ज़ेही शिक्षा ज़ेतो तेऊ हक और आप्पू का थोघ हआ त।	WRONG ALIGNMENT
1	23	तिधी त तिन्नें आराधना कोठी दी एक मणछ तेऊ दी त भूत शाचअ द।
1	24	तेऊ पाई ज़ोरै-ज़ोरै हाक्का। सह लागअ बोलदअ, “हे ईशू नासरी, हाम्हां भूता निं ताह संघै किछ़ै काम आथी! तूह कै हाम्हां खतम करदअ आसा आअ द? मुखा आसा थोघ कि तूह कुंण आसा, तूह आसा परमेशरै छ़ाडअ द पबित्र।”
1	25	ईशू लागअ तेऊ नैरदअ, “च़ुप्पी रह; और एऊ मणछा का निखल़ पोर्ही।”
1	26	तिंयां भूत निखल़ै तेभी तेऊ मणछा मरोक्की करै और लैल़ा-पकारा लांदी दूर।
1	27	एसा गल्ला भाल़ी हूई सोभी लोगा रहैनी और आप्पू मांझ़ै लागै गल्ला करदै, “अह किज़ै गल्ल आसा? अह ता कोई नऊंईं शिक्षा आसा! एऊ ता एतरअ हक आसा कि भूता लै बी दैआ पोर्ही निखल़णेंओ हुकम! और तिंयां बी मना ज़िहअ एऊ बोलअ तिहअ ई!”
1	28	ता इहअ करै लागअ ईशूए बारै ओरी-पोरी गलील लाक्कै सारै दी कई ज़ैगा थोघ।
1	29	तेखअ नाठअ ईशू आराधना कोठी का याकूब और युहन्ना संघै शमौन और आन्दरू च़ेल्ले घरा लै।
1	30	शमौन पतरसे शाशुई त ज़ौर आअ द और तिन्नैं खोज़अ तेभी तेसे बारै ईशू का।
1	31	तेखअ तेऊ नेल़ डेऊई करै तेसो हाथ ढाकअ और सह झ़ैऊई खल़ी; और तेसो ज़ौर बेठअ तेभी और सह लागी तिन्नां लै बैल़ी चाणदी।
1	32	ज़ांऊं सान्ह पल़ी ता तेऊ सेटा लै आणै कई बमार और भूत शाचै दै मणछ।
1	33	तेसा नगरीए बडै भारी लोग हुऐ तिधी दुआरा आजू कठा।
1	34	तेऊ किऐ बडै भारी कई रंगे बमारी दी पल़ै दै दुखी लोग ठीक और बडै भारी भूत बी काढै। ईशू निं तिन्नां भूता बोल़णैं ई दैनअ त कि तिंयां तेऊए बारै लोगा का खोज़े किल्हैकि तिन्नां का त तेऊओ थोघ कि सह आसा परमेशरै छ़ाडअ द पबित्र।
1	35	ईशू उझ़ुअ राची भैणै का पैहलै और तिधा का नाठअ एक कांगनरांगी ज़ैगा लै प्राथणां करदअ।
1	36	ता पिछ़ू आऐ शमौन और तेऊए होर साथी तेऊ लोल़ै।
1	37	ज़ांऊं तिन्नां सह भेटअ, ता तिन्नैं बोलअ तेऊ लै, “कई लोग आसा नगरी ताह भाल़ै लागै दै।”
1	38	ईशू बोलअ तिन्नां लै, “च़ाल्ला, हाम्हां डेऊणअ किधी ओरी-पोरी गराऊंआं दी ताकि हुंह प्रच़ार करी सकूं; किल्हैकि हुंह आसा एते ई तैणीं आअ द।”
1	39	तेखअ नाठअ ईशू गलील लाक्कै कई ज़ैगा, संघा रहअ आराधना कोठी दी प्रच़ार करदअ लागी और भूत शाचै दै लोगा बी रहअ ठीक करदअ लागी।
1	40	तिधी आअ एक कोल़्हे बमारी आल़अ और तेऊ ईशू सेटा माथअ टेकी करै अरज़ की, “ज़ै तूह च़ाहे तै सका तूह मुंह एसा कोल़्हे बमारी का ठीक करी।”
1	41	ईशू फिरी तेऊए बडी भारी झींण संघा लाअ तेऊ दी हाथ और तेऊ लै बोलअ इहअ, “हुंबी च़ाहा” “ठीक हअ।”
1	42	सह मणछ हुअ तेभी कोल़्हे बमारी का ठीक।
1	43	ईशू छ़ाडअ सह एही चतैनगी दैई परोहिता सेटा लै कि
1	44	“हेरे, एसा गल्ला निं होरी कोही का खोज़ी। हाँ, परोहिता सेटा डेऊई एछ आप्पू रहैऊई और कोल़्हे बमारी का शुचै हणें बारै ज़ुंण बधान परमेशरे गूर मुसा आसा खोज़अ द तेऊ साबै दै भैंट, ताकि तिंयां भाल़े कि तूह गअ कोल़्हे बमारी का शुचअ हई।”()
1	45	पर सह नाठअ तिधा का मांदरै परोहिता सेटा और तिधा का बागै एछी खोज़ी तेऊ तिंयां सारी गल्ला कई लोगा का कि ईशू सह किहअ करै किअ राम्बल़अ। इहअ करै पुजी तिंयां गल्ला कई ज़ैगा और ईशू बी निं लोगा सम्हनै नगरी दी डेऊई सकअ सह रहअ नगरी बागै कांगनरांगै दी; पर तेथ बी लागै च़ऊ बाखा हर लाक्कै का लोग ईशू सेटा लै एछदै।
2	1	खास्सै धैल़ै बाद आअ ईशू बी कफरनहूम नगरी लै और लोगै शूणअ कि सह आसा एऊ घरै।
2	2	तेखअ तिधी हुऐ एतरै लोग कठा कि दुआरा आजू बी निं सिऊंणी सहरना लै ज़ैगा रही और ईशू त तिन्नां का परमेशरे बैणा खोज़दअ लागअ द।
2	3	तिधी आणअ लोगै एक दरंगे बमारी आल़अ मरीज़ च़ऊ मणछा करै ईशू सेटा लै च़की।
2	4	तिधी दुआरा सेटा तै बडै भारी खास्सै लोग कठा हुऐ दै। खास्सै लोगा हणें बज़्हा निं तिंयां ईशू सेटा पुजी सकै। तिन्नैं पेच़अ तेऊ घरो छ़ाप्पर तैहा सिधा ज़ेथ हेठै ईशू त बेठअ द। ज़ेथ दी सह दरंगो मरीज़ सताऊअ द त, सह बछ़ाऊणअ छ़ड़ाऊअ तिन्नैं छ़ाप्परा बाती च़ऊ कूणैं राशी बान्हीं करै उंधै।
2	5	ईशू बोलअ तिन्नों विश्वास भाल़ी करै तेऊ दरंगे बमारी आल़ै मरीज़ा का, “मेरै शोहरूआ, तेरै पाप हुऐ माफ।”
2	6	तेखअ कई शास्त्री ज़ुंण तिधी तै बेठै दै तिंयां लागै सोठदै कि
2	7	“अह मणछ इहअ किल्है बोला? अह ता परमेशरे कदर बी निं करदअ, परमेशरा छ़ाडी होर कुंण सका पाप माफ करी?” ()
2	8	ईशू हेरअ तेभी आपणीं आत्मां दी तिन्नें मनें गल्ला भुझ़ी कि ईंयां किज़ै सोठा और तेऊ तिन्नां लै बोलअ, “तम्हैं आपणैं मना दी इहअ किल्है आसा लागै दै सोठदै?
2	9	“सान किज़ै आसा? एऊ दरंगे मरीज़ा लै इहअ बोल़णअ कि तेरै पाप हुऐ माफ या इहअ बोल़णअ उझ़ू आपणैं बछ़ाऊणैं च़क और हांढदअ फिरदअ लाग?
2	10	ज़िहअ करै तम्हां का थोघ लागे कि मुंह मणछे शोहरू लै आसा पृथूई दी पाप माफ करनैओ हक।” तेखअ बोलअ ईशू तेऊ दरंगे मरीज़ा लै,
2	11	“हुंह बोला ताल्है, उझ़ू आपणैं एऊ बछ़ाऊणैं च़क संघा डेऊ आपणैं घरा लै।”
2	12	सह मरीज़ उझ़ुअ तेभी सोभी सम्हनै खल़अ और आपणैं बछ़ाऊणैं च़की नाठअ सह आपणीं ज़ांघा हांढी घरा लै। एसा गल्ला भाल़ी हुऐ सोभ लोग रहैन और तिंयां लागै परमेशरे बड़ाई करदै कि हाम्हैं निं इहअ च़मत्कार आझ़ तैणीं कधि हेरअ।
2	13	ईशू बी तिधा का उझ़ुअ और सह नाठअ समुंदरे बाढै ता तिधी आऐ बडै भारी लोग तेऊ सेटा और सह लागअ तिन्नां लै शिक्षा दैंदअ।
2	14	तिधा का डेऊंदी बारी भाल़अ ईशू हलफीओ शोहरू लेबी नांओं मणछ कारै गराहणें थल़्ही दी बेठअ द और तेऊ लै बोलअ, “मुंह पिछ़ू एछ।” ता सह बी तिधा का उझ़ुअ और सह नाठअ ईशू संघै।
2	15	ज़ांऊं सह तेऊए घरै रोटी खांदअ बेठअ, ता तिधी बेठै कई साबा का बाधू कारै गराहणै आल़ै और पापी मणछ ईशू और तेऊए च़ेल्लै संघै रोटी खांदै किल्हैकि तिधी तै इहै खास्सै लोग ज़ुंण ईशू संघा हआ तै।
2	16	बधाना सखाऊंणै आल़ै शास्त्री ज़ुंण फरीसी मणछ तै, तिन्नैं बोलअ एता भाल़ी करै कि अह आसा लागअ द कारै गराहणै आल़ै और पापी मणछा संघै रोटी खांदअ। तेखअ बोलअ तिन्नैं ईशूए च़ेल्लै लै, “अह साबा का बाधू कारै गराहणै आल़ै और पापी मणछा संघै किल्है खाआ-पिआ?”
2	17	इना गल्ला शूणीं करै बोलअ ईशू तिन्नां लै, “ज़हा कोई दाह-खीज़ नांईं हंदी; तेऊ निं बैईदे ज़रुरत हंदी पर बमारा हआ बैईदे ज़रुरत; हुंह निं धर्मीं लै आथी पर हुंह आसा पापी शधाणूं आअ द।”
2	18	युहन्ना डुबकी दैणैं आल़े च़ेल्लै और फरीसी लोग करा तै ब्रत; ता तिन्नैं बोलअ ईशू सेटा एछी करै, “युहन्ने च़ेल्लै और फरीसी लोगे च़ेल्लै करा ब्रत; पर तेरै च़ेल्लै किल्है निं ब्रत करदै?”
2	19	ईशू दैनअ तिन्नां लै ज़बाब, “ज़ेभै तैणीं लाल़अ बरातू संघै रहा, तेभै निं तिंयां ब्रत करदै।
2	20	एक बगत एछणअ इहअ बी कि लाल़अ करनअ तिन्नां का ज़ुदअ और तेभै करनअ तिन्नां ब्रत।”
2	21	“नऊंऐं झिकल़ैओ शाटअ निं पराणैं झिकल़ै दी कोहै लांदअ, किल्हैकि झिकल़ै धोंदी बारी धेल़ा सह नऊंअ शाटअ तेऊ पराणैं झिकल़ै होर बी खास्सअ।
2	22	“नऊंऐं अंगूरे रसा बी निं पराणैं खाल्हल़ै दी कोहै डाहंदै, नांईं ता पराणैं खाल्हल़ै फुटा तेता करै और अंगूरो रस और तिंयां खाल्हल़ै हआ इहअ करै दुहै गल्ला बरैबाद। पर नऊंअ अंगूरो रस सका नऊंऐं खाल्हल़ै दी भरी।”
2	23	एकी धैल़ै त ईशू बशैघे धैल़ी खेचा बाती लागअ द डेऊंदअ, और तेऊए च़ेल्लै लागै बाता हांढदी खाणां लै गिंहूंए सीला चोल़दै। ()
2	24	फरीसी लोगै बोलअ तेऊ लै, “हेर, ईंयां बशैघे धैल़ी तेऊ कामां किल्है करा ज़ुंण तेसा धैल़ी करनअ मुसा गूरे बधाने साबै ठीक निं आथी?”
2	25	ईशू दैनअ तिन्नां लै ज़बाब, “तम्हैं कै कधू इहअ निं पहल़अ कि ज़धू दाबेद राज़ै ज़रुरत पल़ी और ज़ांऊं सह और तेऊए साथी भुखै तै तेभै तेऊ किज़ै किअ?
2	26	तेऊ किहअ करै खाई अबियातार माहा परोहिते ज़मानैं परमेशरे ताम्बू भितरी डेऊई करै भैंट दैनी दी रोटी। ज़ेता मुसा गूरे बधाने साबै परोहिता छ़ाडी होर कोहै निं खाई सकदअ त, और तेऊ दैनी तिंयां आपणैं साथी लै बी?”
2	27	तेखअ बोलअ ईशू तिन्नां लै, “बशैघो धैल़अ आसा मणछा लै बणांअ द, मणछ निं बशैघे धैल़ै लै आथी।
2	28	तैही आसा हुंह मणछो शोहरू बशैघे धैल़ीओ बी मालक।”
3	1	तेखअ नाठअ भी ईशू आराधना कोठी लै। तिधी त एक मणछ इहअ कि तेऊओ हाथ त मछैंअ द।
3	2	फरीसी तै ईशू लै दोशा लाणें तैणीं ताखुऐ दै कि हाम्हां भाल़णअ कि अह बशैघे धैल़ी एऊ मणछा राम्बल़अ करा कि नांईं ज़ुंण मुसा गूरे बधाने साबै ठीक निं आथी।
3	3	ईशू बोलअ तेऊ मछैंऐं दै हाथे मणछा लै, “इधी खल़्हू सोभी सम्हनै।”
3	4	तेखअ पुछ़अ ईशू तिन्नां का, “बधाना दी किज़ै आसा लिखअ द? बशैघे धैल़ी भलअ करनअ ठीक आसा कि बूरअ करनअ? प्राण बच़ाऊंणै कि मारनअ?” पर तिंयां सोभ रहै च़ुप्पी।
3	5	ईशू भाल़अ फेर संघा बोलअ तेऊ तिन्नें काठै मना का दुखी हई करै रोशा संघै तेऊ मणछा लै, “आपणअ हाथ कर आजू।” तेऊ बी किअ आपणअ हाथ आजू और तेऊओ हाथ हुअ राम्बल़अ।
3	6	तेखअ लागै फरीसी तिधा का बागै डेऊई करै तेभी हेरोदेस राज़े पक्ष लणै आल़ै लोगा संघै ईशूए खलाफ इहै जोगा करदै, “अह पाणअ त हाम्हां किहअ करै मारी।”
3	7	कफरनहूम नगरी का नाठअ ईशू आपणैं च़ेल्लै संघै गलील समुंदरा बाखा लै।
3	8	गलील, यहूदा लाक्कै, इदूमिआ लाक्कै, येरुशलेम नगरी और जरदण नदी पार और सूर और सैदा नगरी ओरी-पोरी का आऐ बडै भारी लोग ईशू पिछ़ू। तिन्नैं शूणअ कि ईशू करा बडै-बडै नुआहरै काम और तेता भाल़ै आऐ तिंयां सोभ ईशू सेटा लै।
3	9	ईशू बोलअ आपणैं च़ेल्लै का, “इधी हुअ लोगो खास्सअ झाल़अ एता लै करा तम्हैं मुल्है एक होछ़ी किश्ती तैर ताकि तेथ प्रैंदै बेशी करै हुंह इना लोगा संघै गल्ला करूं।”
3	10	किल्हैकि ईशू किऐ तै तधू कई बमार मणछ ठीक और ज़ेतरै बी बमार आऐ तै; तिंयां पल़ै तेऊ छ़ुंहदै एकी दुजै प्रैंदा बाती चुटी।
3	11	भूता आल़ै मणछ बी ज़ांऊं ईशू भाल़ा तै, तिंयां बी पल़ा तै ईशू सेटा उटी बाखा और लैल़ा-पकारा लाई करै बोला तै तिंयां इहअ, “तूह आसा परमेशरो शोहरू।”
3	12	ईशू बोलअ तिन्नां भूता लै चतैनगी दैई करै इहअ, “मेरै बारै निं कोही का खोज़ी कि हुंह कुंण आसा।”
3	13	तेखअ नाठअ ईशू धारा प्रैंदा लै और ज़ुंण तेऊ आप्पू संघै निंणै च़ाहै तिंयां शादै तेऊ आप्पू सेटा और तिंयां नाठै तेऊ संघै।
3	14	तेखअ छ़ांटै तेऊ बारा ज़ण्हैं और तिन्नां लै बोलअ तेऊ शधाणूं कि तिंयां तेऊ संघा-संघा रहे और सह तिन्नां प्रच़ार करदै छ़ाडी सके,
3	15	संघा लोगा का भूता काढणेंओ हक बी तिन्नां का होए।
3	16	तिंयां बारा ज़ण्हैं आसा ईंयां, शमौन ज़सरअ नांअ ईशू पतरस डाहअ,
3	17	जबदीए शोहरू याकूब, याकूबो भाऊ युहन्ना ज़हा नांअ ईशू गुल़ूबिज़ल़ूओ शोहरू डाहअ त।
3	18	आन्दरू, फिलिप्पुस, बरतुल्मैं, मत्ती, थोमा, हलफीओ शोहरू याकूब, तदैई शमौन कनानी,
3	19	यहूदा इसकरोती ज़ुंणी ईशू ढाकणैं बी बझ़ैल़अ त।
3	20	तेखअ आऐ ईशू और तेऊए च़ेल्लै कफरनहूम नगरी एकी घरै और तिधी हुऐ एतरै खास्सै लोग कठा कि तिन्नां निं रोटी खाणेंओ बगत बी भेटअ।
3	21	ज़ांऊं तेऊए घरा आल़ै इहअ शूणअ, ता तिंयां आऐ तेऊ घरा लै निंदै; किल्हैकि कई लोगै बोलअ तिन्नां का कि “सह आसा बेगरअ हुअ द।”
3	22	येरुशलेम नगरी का तै शास्त्री बी आऐ दै और तिंयां बी बोला तै इहअ कि एऊ दी आसा, “शैतान” और, “अह काढा भूते राज़ै शैताने शगती करै भूत।”
3	23	एसा गल्ला लै शादै ईशू तिंयां आप्पू सेटा लै और तिंयां समझ़ाऊऐ इहअ उदाहरण बोली, “शैतान किहअ करै सका भूत बागै काढी तिंयां ता तेऊए आपणैं आसा?
3	24	“ज़ै कसरी राईसी दी फूट पल़े; ता सह राईसी हआ बरैबाद।
3	25	ठीक इहअ ई ज़ै कसा घरे टबरा मांझ़ै फूट पल़े, ता सह घर बी हआ बरैबाद।
3	26	इहअ करै ज़ै शैतान आपणअ ई बरोधी हई करै आप्पू ई मांझ़ै फूट पाए, ता तेऊओ राज़ किहअ करै सका बणीं रही? तेऊओ राज़ हआ खतम।
3	27	“पर कोहै निं शैताना ज़िहै जोधै मणछे घरै पेशी करै तेऊओ धन तेभै तैणीं लुटी सकदअ ज़ेभै तैणीं की सह तेऊ जोधै बान्हीं नां लऐ। तेखअ सका सह तेऊओ धन लुटी।
3	28	“हुंह खोज़ा तम्हां का सत्त कि मणछे सोभ पाप और निंदा हणैं माफ,
3	29	पर ज़ुंण बी पबित्र आत्में खलाफ निंदा करे सह निं कधि माफ हणअ। सह हणअ सदा लै पापो ज़ुल्म करने आल़अ।”
3	30	ईशू बोलअ तिन्नां लै इहअ तै कि तिंयां बोला तै तेऊ लै इहअ कि “एऊ दी आसा भूत शाचअ द।”
3	31	तेखअ आऐ ईशूए आम्मां और भाऊ तेऊ भाल़ै तिंयां खल़्हुऐ बागै और तिन्नैं दैनअ ईशू लै समाद कि बागै एछी कर हाम्हां संघै गल्ला।
3	32	ईशू फेर तै बडै भारी खास्सै लोग कठा हुऐ दै ता तिन्नां मांझ़ै बोलअ एकी ईशू लै, “भाल़, तेरी आम्मां, भाई और बैहण आसा बागै ताह न्हैल़ै लागै दै तिंयां च़ाहा ताह संघै गल्ला-बाता करनी।”
3	33	ईशू तिन्नां लै ज़बाब दैनअ, “मेरी आम्मां और मेरै भाई और बैहण कुंण आसा?”
3	34	तेखअ भाल़अ ईशू आप्पू फेर और ज़ुंण तिधी तै तिन्नां लै बोलअ, “भाल़ा, मेरी आम्मां और मेरै भाई और बैहण आसा ईंयां।
3	35	किल्हैकि ज़ुंण परमेशरो बैण शूणां और मना तिंयां ई आसा मेरै भाई-बैहण और आम्मां।”
4	1	तेखअ लागअ भी ईशू समुंदरे बाढै लोगा लै शिक्षा दैंदअ; ता तिधी हुऐ बडै भारी खास्सै लोग कठा और ईशू समुंदरा दी नाठअ और एकी किश्ती भितरी बेठअ, ता सारै लोग रहै समुंदरे बाढै शुक्की ज़ैगा खल़्हुई।
4	2	ता ईशू तिन्नां का उदाहरणा दी कई गल्ला सखाऊंदअ लागअ और आपणैं शिक्षा दी ईशू बोलअ,
4	3	“शूणां, एक बेज़ै बऊंणैं आल़अ निखल़अ बेज़ै बऊंदअ।
4	4	बेज़ै बऊंदी बारी पल़अ धख बेज़अ बाते बाढै, ता सह च़ुंघअ च़ेल्लू पखीरू।
4	5	“धख बेज़अ पल़अ शकरीली ज़िम्मीं दी, तिधी निं तेता खास्सअ माटअ भेटअ इहअ करै टिप्पअ सह जाऊअ।
4	6	तिन्नां टिपरूए ज़लैल़ै निं डुघै माटै दी आथी तै और ज़ांऊं चटाक धुपअ लागअ ता तिंयां टिपरू दझ़ै संघा शुक्कै।
4	7	“धख बेज़अ पल़अ झ़ाकल़ै। ज़ांऊं कांडै बझ़ै ता सह दाभूअ तेथ संघा तेथ निं फल़ लागै।
4	8	“पर धख बेज़अ पल़अ रज़दी-पज़दी ज़िम्मीं दी, ता तिन्नां दी लागी खास्सी फसल। कोई दी शौ गुणा, कोई दी शाठ गुणा और कोई तिह गुणा पज़ैआ।”
4	9	तेखअ बोलअ ईशू तिन्नां लै, “ज़ै तम्हैं एता समझ़णअ च़ाहा, तै दै एसा गल्ला दी धैन कि मंऐं एभै तम्हां का किज़ै बोलअ।”
4	10	तेखअ ज़ांऊं ईशू आपणैं बारा च़ेल्लै और तिधी होरी कठा हुऐ दै लोगा संघै त, च़ेल्लै आऐ ईशू सेटा संघा पुछ़अ तिन्नैं उदाहरणे बारै।
4	11	ईशू दैनअ तिन्नां लै ज़बाब, “तम्हैं ज़ुंण परमेशरे राज़ा दी आसा, हुंह खोज़ा तम्हां का खुल्ही करै। पर होरी लै ज़ुंण परमेशरे राज़ा दी नांईं आथी तिन्नां का खोज़ा हुंह उदाहरणा दी।
4	12	किल्हैकि() ‘तिंयां निं मेरै मुंह भाल़ी करै शिखल़दै, और मेरी गल्ला शूणीं करै निं समझ़दै। ज़ै तिंयां समझ़ी जाए तै मांगणीं ती तिन्नां तेता लै माफी, संघा मुंह करनै तै तिन्नें तिंयां पाप माफ ज़ुंण तिन्नैं किऐ।’”
4	13	तेखअ बोलअ ईशू तिन्नां लै, “तम्हैं कै एता समझ़ै निं? तै ईंयां होर उदाहरण किहअ करै समझ़णैं?
4	14	बेज़ै बऊंणैं आल़अ ज़िम्मींदार आसा परमेशरे बैणा खोज़णैं आल़ै ज़िहअ।
4	15	“ज़ुंण बेज़अ बाते बाढै पल़अ, अह आसा तिन्नां लोगे बारै ज़ुंण परमेशरो बैण ता शूणां पर शैतान करा तिन्नां का तेता तेभी दूर।
4	16	“तिहअ ई शकरीली ज़िम्मीं दी पल़अ द बेज़अ आसा तिन्नां लोगे बारै ज़ुंण परमेशरो बैण शूणां और तेभी खुशी-खुशी संघै मना।
4	17	पर आप्पू पाक्कअ विश्वास नांईं हणें बज़्हा रहा तिंयां थोल़ै ई धैल़ै लै। बैण मनणें बज़्हा ज़ांऊं तिन्नां लै मसीबता एछा ता तिंयां छ़ाडा तेभै परमेशरा दी विश्वास करनअ।
4	18	“ज़ुंण बेज़अ झ़ाकल़ै पल़अ सह आसा तिन्नां मणछे बारै ज़ुंण बैण ता शूणां,
4	19	पर संसारै फिकर, धन-माया, लाल़च़ ज़ेही संसारे गल्ला दी लाआ तिंयां आपणअ सारअ धैन मन। परमेशरे बैणा पाआ तिंयां बिसरी। तिंयां निं तिहअ करदै ज़िहअ परमेशर च़ाहा कि तिंयां करे।
4	20	“ज़ुंण बेज़अ रज़दी-पज़दी ज़िम्मीं दी पल़अ अह आसा तिन्नां लोगे बारै ज़ुंणी परमेशरो बैण शूणअ, मनअ और विश्वास किअ। तिन्नैं किअ तिहअ ई ज़िहअ परमेशर च़ाहा कि तिंयां करे। तिंयां आसा एही बधिया फसला ज़िहै ज़ेथ तिह गुणा, शाठ गुणा ता कोई दी शौ गुणा फसल हुई।”
4	21	ईशू बोलअ तिन्नां लै, “लोग निं लाटू ज़ाल़ी करै च़ठै हेठै या पाटल़ै हेठै दाबी डाहंदै। तेता डाहा उछ़टै दी ताकि सारै घरै प्रैशअ होए।
4	22	किल्हैकि ढोपी डाही दी च़ीज़ शुझणीं सोभी का और गुप्त च़ीज़ हणीं सोभी सम्हनै प्रगट।
4	23	“ज़ै तम्हैं एता समझ़णअ च़ाहा, तै दै एसा गल्ला दी धैन कि मंऐं एभै तम्हां का किज़ै बोलअ।”
4	24	तेखअ बोलअ ईशू तिन्नां लै, “ज़ुंण हुंह तम्हां लै बोला तेता शूणां धैन लाई, ज़ेऊ ढाल़ै तम्हैं होरी संघै बर्ताअ करा; तेऊ ढाल़ै हणअ तम्हां संघै बी बर्ताअ और तम्हां भेटणअ होर बी खास्सअ।
4	25	“ज़ुंण मेरी शिक्षा शूणां, तिन्नां लै दैणीं होर बी खास्सी समझ़। पर ज़ुंण मेरी शिक्षा नांईं शूणां, तिन्नां का निंणअ सह बी पोर्ही ज़ुंण तिन्नां का धख समझ़ होए बी।”
4	26	ईशू बोलअ तिन्नां लै भी इहअ, “परमेशरो राज़ आसा इहअ, ज़िहअ ज़िम्मींदार ज़िम्मीं दी बेज़अ बऊआ।
4	27	तेखअ रहा सह धैल़ आपणैं कामां लागी सह निं तेऊ बऊऐ दै बेज़ै बारै फिकर करदअ। बेज़ै का लागा टिपरू और बझ़ा तेतो निं तेऊ का थोघै हंदअ।
4	28	“अह ज़िम्मीं दैआ आप्पै फसल। पैहलै लागा टिपरू, तेखअ लागा सील, और एता बाद हआ सीला दी दाणअ तैर।
4	29	पर ज़ेभै फसल लऊंणा लै जा हई, तेभै छ़ाडा सह तेता लऊंदै, किल्हैकि तेऊए फसला लऊंणेओ बगत गअ हई।”
4	30	तेखअ बोलअ ईशू तिन्नां लै, “हुंह परमेशरो राज़ किज़ू ज़िहअ खोज़ूं कि किहअ आसा? एता किज़ै उदाहरण खोज़ी करै समझ़ाऊंणअ?
4	31	“शूणां, परमेशरो राज़ आसा शाऊईए दाणैं ज़िहअ। शाऊईओ दाणअ आसा पृथूईए सोभी बेज़ै का होछ़अ बेज़अ।
4	32	सह आसा ता पृथूईए सोभी बेज़ै का होछ़अ, पर ज़ेभै तेऊ बऊआ, ता सह हआ सोभी शाग-पाचा का बडअ। ज़ांऊं तेते शाण्हीं बडी हआ; ता सरगे डैऊणै आल़ै च़ेल्लू पखीरू बी सका तेते छ़ैल्ली दी बसेरअ करी।”
4	33	ईशू खोज़ै तिन्नां लै इहै ई कई उदाहरण और तिन्नें समझ़े साबै खोज़ा त तिन्नां का बैण।
4	34	एही गल्ला समझ़ाऊंणा लै करा त सह लोगा मांझ़ै उदाहरणा ई दी गल्ला, पर कांगनरांगै डेऊई करै खोज़ा त ईशू आपणैं च़ेल्लै का तिन्नां सारी गल्लो सारअ भेद।
4	35	तेऊ ई धैल़ै ज़ांऊं सान्ह च़ाल्ली ती पल़ी ता ईशू बोलअ आपणैं च़ेल्लै लै, “च़ाल्ला हाम्हां डेऊणअ गलील समुंदरा पारा लै।”
4	36	ईशू त किश्ती का ई लागअ द लोगा संघै गल्ला करदअ और च़ेल्लै नाठै ईशू संघा निंईं लोगा छ़ाडी तिधा का पारा बाखा लै। होर बी नाठै पिछ़ू तिन्नें आपणीं किश्ती दी बेठी संघा ती तेऊ संघै होर बी किश्ती।
4	37	तेखअ हुअ इहअ कि बडअ भारी ढिश बागर आअ, और छ़ाली लागी एतरी कि किश्ती लागी पाणीं करै भरदी।
4	38	पर आप्पू त ईशू किश्तीए पिछ़लै पास्सै दी सुत्तअ द। च़ेल्लै झ़ैऊअ ईशू खल़अ और बोलअ, “हे गूरू, ताह हैल़अ-फिकर निं आथी कि हाम्हैं सोभै च़ाल्लै पाणीं जैंदरी डुबी खतम हई?”
4	39	ईशू उझ़ुअ खल़अ और ढिश बागरी लै एक ज़ोरै झ़ाहल़ काढी, और समुंदरे छ़ाली लै बोलअ, “शांत हअ, इधी रुक।” ता ढिश बागर रुकअ तेभी और समुंदर हुअ शांत, तैबै जाई करै हुअ चैन।
4	40	तैबै बोलअ ईशू तिन्नां लै, “तम्हैं किल्है डरा? तम्हां कै अज़ी बी विश्वास निं हुअ?”()
4	41	तिन्नां सोभी फिरअ बडअ भारी हैल़अ और तिंयां लागै आप्पू मांझ़ै इहअ बोलदै, “अह कुंण आसा, एऊए हर गल्ला मना ढिश बागर और समुंदरे छ़ाली बी?”
5	1	तिंयां पुजै समुंदरा पार गरासेनी लाक्कै दी
5	2	और ज़ांऊं ईशू किश्ती का होथअ, ता तेभी आअ एक मणछ तेऊ मणछा दी त भूत शाचअ द, सह आअ मल्थाना का ईशू सेटा लै ठुर्ही करै।
5	3	सह रहा त मल्थाना ई दी और तेऊ निं शांघल़ी करै बी बान्हीं सकदै तै।
5	4	किल्हैकि लोगै बान्हअ त सह शांघल़ी करै बी पर सह पाआ त तेता बी चोल़ी और तेऊ निं कोहै बश करी सकदअ त।
5	5	सह रहा त धैल़ी राची मल्थाना दी और नाल़ै-धारा ज़ोरै-ज़ोरै हाक्का लैल़ा लांदी रिंगदअ और आपणीं घेरी करा त सह तिछै पात्थरा करै क्रिंज़ा पाई छ़िन्ह बिन्ह।
5	6	ईशू भाल़ी करै आअ सह दूरा का ठुर्ही करै और माथअ टेकी करै बोलअ तेऊ लैल़ा पाई इहअ
5	7	“हे ईशू परम प्रधान परमेशरे शोहरूआ, मेरअ ताह संघै कै मेल़-ज़ोल़? हुंह दैआ ताल्है परमेशरे सोह कि तूह निं मुल्है दुख दैई।” ()
5	8	किल्हैकि ईशू बोलअ तेऊ लै इहअ, “भूता, एऊ मणछा का निखल़ पोर्ही।”
5	9	ईशू तेऊ का पुछ़अ, “ताह नांअ कै आसा?” तेऊ दैनअ ईशू लै ज़बाब, “मुंह नांअ आसा सैना, किल्हैकि हाम्हैं आसा खास्सै।”
5	10	तेऊ की ईशू का बडी भारी अरज़ कि हाम्हां निं एऊ लाक्कै का बागै काढी।
5	11	तिधी त धारठी लागअ द खास्सै सुंगरो एक छ़ुंड च़रदअ;
5	12	तिन्नैं भूतै की ईशू का एही अरज़, “हाम्हां दै इना सुंगरा मांझ़ा लै डेऊणैं, ताकि हाम्हैं इना भितरी पेशी सके।”
5	13	तेखअ दैनअ ईशू तिन्नां लै सुंगरा दी पेशणैंओ हुकम। तिंयां भूत पेठै तेऊ मणछा का निखल़ी करै सुंगरा भितरी। तिन्नां सुंगरे छ़ुंडा दी तै खास्सै नांईं ता कोई दूई हज़ार सुंगर। तिंयां सुंगर पल़ै बेगरै हई करै धारठी प्रैंदा का समुंदरा भितरी। इहअ करै हुऐ तिंयां सुंगर सोभ खतम।
5	14	तिंयां सुंगरा गुआल़ै ठुर्है तिधा का गराऊंआं नगरी लै और तिन्नैं खोज़अ इना गल्लो सारअ समाद तिन्नां का और खास्सै लोग आऐ तिधी भाल़ै।
5	15	ईशू सेटा पुजी करै ज़ांऊं सह भूत शाचअ द मणछ होशा-बाशा दी झिकल़ै बान्हीं बेठअ द भाल़ी करै डरै तिंयां सोभ।
5	16	तिधी ज़ुंणी तिंयां गल्ला आपणीं आछी भाल़ी ती तिन्नैं खोज़अ तिन्नां होरी का तेऊ भूत शाचै दै मणछो और तिन्नां सुंगरो पूरअ हाल।
5	17	तिंयां सोभ लोग लागै ईशू का एही अरज़ करदै “म्हारै एऊ लाक्कै का डेऊ बागै।”
5	18	ज़ांऊं ईशू किश्ती दी बेशी च़ाल्लअ ता ज़हा मणछा का भूत निखल़अ त सह लागअ ईशू का अरज़ करदअ कि मुंबी दै ताह संघै एछणैं।
5	19	पर ईशू निं तेऊए अह गल्ल मनी और तेऊ लै बोलअ, “आपणैं घरै डेऊ और लोगा का खोज़ इना गल्ला कि प्रभू ताल्है केही झींण की और ताल्है किहै बडै-बडै च़मत्कारे का किऐ।”
5	20	सह मणछ बी तिधा का डेऊई करै दिकापुलिस लाक्कै दी लागअ इना गल्लो प्रच़ार करदअ कि ईशू मुल्है किहै बडै-बडै च़मत्कारे का किऐ; और सोभ लोग हआ तै रहैन।
5	21	ईशू नाठअ भी किश्ती दी बेशी समुंदरा पार। ता तिधी हुऐ तेऊ सेटा बडै भारी लोग कठा।
5	22	तिधी ज़ेतरी सह पुजअ ता तेभी आअ याईर नांओं एक आराधना कोठीओ कारदार। ईशू भाल़ी करै टेक्कअ तेऊ ईशू सेटा माथअ।
5	23	तेऊ की ईशू सेटा एही अरज़, “मेरी होछ़ी शोहरी आसा मरनै आल़ी। तूह एछ और तेसा छ़ुंह आपणैं हाथा करै ताकि सह मरनै का बच़े।”
5	24	ईशू लागअ तेखअ तेऊए अरज़ शूणीं करै तेऊ संघै हांढदअ। होर बी नाठै पिछ़ू खास्सै लोग।
5	25	बाता हांढदी ती एक बेटल़ी, तेसा ती बारा साला ओर्ही लोहू बगणें बमारी।
5	26	तेसा कराऊअ त बडै भारी बैईदा का आपणअ लाज़ बी पर सह निस्सी ती किछ़ू गल्ला करै ठीक हई। तेसा की आपणीं सारी ज़िन्दगीए कमाई बी तेसा बमारी पिछ़ू खतम; पर बमारी का ठीक हणें ज़ैगा हुई सह होर बी खास्सी बमार।
5	27	ईशूए गल्ला शूणीं करै नाठी सह खास्सै लोगा जैंदरी ईशू पिछ़ू और तेसा छ़ुंअ पिछ़ू का ईशूए झिकल़ैओ पाल्लअ।
5	28	किल्हैकि सह सोठा ती आपणैं मनैं इहअ, “ज़ै हुंह ईशूए झिकल़ै बी छुंए ता तेता करै जाणीं हुंह एसा बमारी का छ़ुटी।”
5	29	ज़ांऊं तेसा ईशूए झिकल़ै छ़ूंऐं ता तेभी हुअ तेसो लोहू बगणअ बंद।
5	30	ईशू का ज़ाण्हूंअ आप्पू बी कि मुखा निखल़ी शगती; ता ईशू तेतरै लोगा जैंदरी पिछ़ू फिरी करै बोलअ, “मेरै झिकल़ै कुंणी छ़ूंऐं?”
5	31	तेऊए च़ेल्लै बोलअ तेऊ लै, “तूह इना केही गल्ला करा, तूह भाल़ा बी हैनूं ताह पिछ़ू भाल़ केतरै लोग आसा हांढदै लागै दै, और तूह बोला कि कुंणी हुंह छ़ुंअ!”
5	32	ईशू भाल़अ फेर तेऊ भाल़णा ज़ुंणी अह काम किअ त।
5	33	तेखअ सोठअ तेसा बेटल़ी इहअ कि मेरी भाल़ केही भलाई हुई, तेसा डरदी-काम्बदी ईशू सेटा माथअ टेकी करै खोज़ी सारी गल्ला शुची-शुची।
5	34	ईशू बोलअ तेसा लै, “शोहरी, तंऐं किअ विश्वास कि हुंह सका ताह ठीक करी और मंऐं हेरी तूह एसा बमारी का राम्बल़ी करी। सुलै करै डेऊ आपणैं घरा लै ऐबै गई तूह एसा बमारी का छ़ुटी।”
5	35	ईशू त इहअ बोलदअ ई लागअ द कि आराधना कोठीए कारदारे घरा का दैनअ लोगै समाद, “तेरी शोहरी ता मरी गई, ऐबै तंऐं गूरू लै किल्है लाअ थोघै बाझ़ी इधा लै एछणेंओ कष्ट दैई?”
5	36	ज़िना गल्ला करदै तिंयां तै लागै दै, तिंयां गल्ला की ईशू शूणीं नां शूणीं; और आराधना कोठीए कारदारा लै ईशू बोलअ, “हैल़अ निं करी, तूह डाह सिधअ विश्वास।”
5	37	ईशू निं पतरस, याकूब और तेऊए भाऊ युहन्ना छ़ाडी होरी कोही आप्पू संघै एछणैं दैनअ।
5	38	आराधना कोठीए कारदारे घरै पुजी करै भाल़ै ईशू तिंयां लोग लेरदै-पकारदै।
5	39	तेखअ तेऊ भितरी डेऊई करै तिन्नां लै बोलअ, “तम्हैं किल्है आसा लागै दै लेरदै-पकारदै? शोहरी निं मूंईं दी आथी अह आसा सुत्ती दी।”
5	40	तिंयां सोभ लागै एसा गल्ला शूणीं करै ठठै करदै, पर ईशू काढै तिधा का तिंयां सोभ लोग बागा लै और शोहरीए आम्मां-बाप्पू और आपणैं चअन च़ेल्लै डाहै भितरी ज़िधी शोहरी ती डाही दी।
5	41	तेखअ ईशू शोहरीओ हाथ ढाकी करै बोलअ तेऊए आपणीं बोली दी, “तलीता कूम्मीं” एतो मतलब हआ, “लान्हीऐ खल़ी उझ़ू।”
5	42	ज़ांऊं ईशू इहअ बोलअ ता सह शोहरी उझ़ुई तेभी खल़ी और सह लागी हांढदी-फिरदी; किल्हैकि सह ती बारा साले। एसा गल्ला भाल़ी हुऐ तिंयां रहैन।
5	43	तेखअ ईशू तिन्नां लै चतैनगी दैनी कि एसा गल्लो थोघ निं लोल़ी कोही का लागअ, तेखअ बोलअ तेऊ तिन्नां लै इहअ, “एसा शोहरी लै दैआ किज़ै खाणां लै।”
6	1	कफरनहूम नगरी का नाठअ ईशू आपणैं घर नासरत नगरी लै और तेऊए च़ेल्लै बी नाठै तेऊ संघा।
6	2	तिधी लागअ बशैघे धैल़ी ईशू आराधना कोठी दी शिक्षा दैंदअ। बडै भारी लोग हुऐ तेऊए गल्ला शूणीं रहैन, तिंयां लागै इहअ बोलदै, “एऊ ईंयां गल्ला किधा का शिखल़ी? अह कुंण ज़िहअ ज्ञैन आसा ज़ुंण सिधअ एऊ लै आसा दैनअ द? ता हेरे; अह भाल़ किहै-किहै च़मत्कारे काम करा!
6	3	एऊ बछ़ैणा हाम्हैं सोभै! अह कै सह ई मिस्त्री निं आथी ज़ुंण मरिअमो शोहरू आसा? याकूब, योसेस, यहूदा, और शमौनो आसा अह ज़ेठअ भाई और एऊए बैहणी कै हाम्हां मांझ़ै निं रहंदी?” इना गल्ला पिछ़ू निं तिन्नैं सह मनअ आथी।
6	4	ईशू बोलअ तिन्नां लै, “परमेशरे गूरो हआ होरी सोभी ज़ैगा अदर पर आपणैं देशै, रिश्तैदारा और टबरा मांझ़ै निं तेऊओ अदर हंदअ।”
6	5	ईशू निं तिधी किछ़ै खास्सै च़मत्कारे काम किऐ, तेऊ किऐ तिधी सिधै थोल़ै ज़िहै बमारा दी आपणैं हाथा करै छ़ुंईं राम्बल़ै।
6	6	ईशू हुई एसा गल्ले रहैनी कि तिन्नैं निं विश्वास किअ! ईशू रहअ आपणैं च़ेल्लै संघै नगरी और गराऊंऐं हांढी शिक्षा दैंदअ लागी।
6	7	तेखअ शादै एकी धैल़ी ईशू आपणैं बारा च़ेल्लै आप्पू सेटा लै और तेऊ छ़ाडै तिंयां दूई-दूई करै नगरी गराऊंऐं और तिन्नां लै दैनअ भूता काढणेंओ हक।
6	8	संघा दैनअ तिन्नां लै इहअ हुकम, “बाता हांढणा लै शोठै का सुआई निं आप्पू संघा किछ़ पाई, नां रोटी, नां झ़ोल़ी नां ढबैओ थैलू।
6	9	खूरै बान्हां पोलल़ै और दूई कुर्तै बी निं संघा निंईं।”
6	10	होर बोलअ तेऊ तिन्नां लै इहअ, “ज़ै तम्हां कुंण आपणैं घरा लै पाहुंणैं शादे, ता तम्हैं डेओऐ तेऊ घरा लै और रोटी खाई सुत्तै तेऊ ई घरै ज़ेभै तैणीं तम्हैं तेसा नगरी का बागै निं डेओए।
6	11	“ज़िधी लोग तम्हां नांईं मनें और थारी गल्ला नांईं शुणें, तैहा ज़ैगा ठुल़्हकै आपणैं खूरा का धूल़अ पोर्ही, ताकि तिन्नां लै गवाही होए कि तिन्नैं निं थारअ सुआगत किअ।”
6	12	ईशूए च़ेल्लै बी नाठै और तिन्नैं बी किअ इहअ प्रच़ार कि मन बदल़ा और पाप करनअ छ़ाडा।
6	13	संघा काढै तिन्नैं कई मणछा का भूत पोर्ही और कई बमार लोगा लै मल़अ प्राथणां करी तेल और तिंयां किऐ ठीक।
6	14	ईशूए बारै लागअ हर ज़ैगा थोघ और ईंयां गल्ला पुजी हेरोदेस राज़ै सेटा बी कई लोग बोला तै इहअ, “युहन्ना डुबकी दैणैं आल़अ हुअ मरी करै ज़िऊंदअ, तैहीता तेऊ का ईंयां शगती और च़मत्कारे काम हआ प्रगट।”
6	15	ता कई होरी लोगै बोलअ इहअ बी, “अह आसा एलियाह।” पर कोई लोगै बोलअ इहअ, “अह आसा आजू हणैं आल़ी गल्ला प्रगट करनै आल़अ; या तिन्नां परमेशरे गूरा मांझ़ै कोई एक ज़ण्हअ।”
6	16	हेरोदेस राज़ै बोलअ इना गल्ला शूणीं करै इहअ, “ज़ुंण युहन्ना डुबकी दैणैं आल़अ मंऐं मारी पाअ त, मेरै खैलै हुअ सह ई ज़िऊंदअ।”
6	17	ईंयां गल्ला हुई ती एही कि ज़धू युहन्ना ज़िऊंदअ त ता हेरोदेस राज़ै किअ आपणैं भाई फिलिप्पुसे ज़िऊंदी ज़िता तेऊए लाल़ी हेरोदियासा संघै नज़ायज़ बैह।
6	18	युहन्ना बोलअ त हेरोदेस राज़ै लै इहअ, “आपणैं भाईए ज़िऊंदी ज़िता तेऊए लाल़ी डाही करै किअ तंऐं पाप।” हेरोदेस राज़ै छ़ाडै युहन्ना ढाकणा लै सपाही और सह पाअ कैद खानै दी। ()
6	19	एता पिछ़ू डाहा ती हेरोदियास युहन्ना संघै ज़ीद और सह च़ाहा ती तेऊ किहअ करै मारनअ; पर इहअ निं हई सकअ।
6	20	किल्हैकि हेरोदेस राज़ै लागा ती युहन्ना का डौर किल्हैकि तेऊ का आसा त थोघ कि युहन्ना आसा धर्मीं और पबित्र मर्ध। सह करा त तेऊए हेर सभाल़ बी और तेऊ लागा ती तेऊए गल्ला शूणीं डौर पर तैबी बी हआ त सह तेऊए गल्ला शुणना लै खुशी।
6	21	ता ज़ेऊ मोक्कै लोल़ी हेरोदियास लागी दी ती; सह मोक्कअ भेटअ तेसा तेभै ज़ांऊं हेरोदेस राज़ै आपणीं ज़ल्म धैल़ी दी आपणैं प्रधाना, सैनापति और गलील लाक्के बडै-बडै लोगा लै भोज़ दैनअ।
6	22	ता हेरोदियासे शोहरी आई भितरा लै, और आपणअ नाच़ रहैऊई करै किऐ हेरोदेस और तेऊ संघै बेठै दै सोभ खुश, तेसा का खुश हई करै बोलअ राज़ै तेसा शोहरी लै, “तूह ज़ुंण बी मुखा मांगे, मुंह दैणअ ताल्है खुशी-खुशी।”
6	23	होर ता होर राज़ै बोलअ तेसा लै बैण दैई करै सोभी सम्हनै इहअ, “ज़ुंण बी तूह मुखा मांगे सह लाअ मंऐं ताल्है दैई; इधी तैणीं कि, ज़ै तूह मुखा आधअ राज़ बी मांगे; तेता बी दैंऊं हुंह ताल्है।” ()	WRONG ALIGNMENT
6	24	सह शोहरी नाठी बागै आपणीं आम्मां सेटा पुछ़दी, “हुंह किज़ै मांगूं?” तेसरी आम्मां बोलअ तेसा लै, “युहन्ना डुबकी दैणैं आल़ैओ मूंड मांग।”
6	25	सह आई तेभी राज़ै सेटा भितरा लै और तेसा बोलअ राज़ै लै, “हुंह च़ाहा कि तूह दै मुल्है एभी युहन्ना डुबकी दैणैं आल़ैओ मूंड काटी थाल़ा भितरी आणी।”
6	26	एसा गल्ला शूणीं करै हुअ राज़अ बडअ भारी दुखी पर तिधी बेठै दै सोभी पाहुंणैं बी शूणीं तेऊए तिंयां गल्ला और तेता लै निं सह हुधणअ च़ाहंदअ त।
6	27	इहअ करै दैनअ राज़ै बी तेभी आपणैं सपाही लै हुकम कि डेओआ, तेऊओ मूंड आणा काटी करै एभी।
6	28	सपाही बी नाठै और थाल़ा भितरी दैनअ युहन्ना डुबकी दैणैं आल़ैओ मूंड काटी करै तेसा शोहरी लै आणी और तेसा शोहरी निंयं सह आपणीं आम्मां लै।
6	29	इहअ शूणीं करै आऐ युहन्ने च़ेल्लै और तेऊए ल्हास निंईं करै डाही तिन्नैं सह घोरी दाबी।
6	30	बारा शधाणूं हुऐ सोभ ईशू सेटा कठा और ज़िहअ-ज़िहअ तिन्नैं किअ और ज़िहअ लोगा का सखाऊअ त; तिन्नैं खोज़ी तेऊ सेटा पुजी करै तिंयां सारी गल्ला बाढै।
6	31	ईशू बोलअ तिन्नां लै, “हाम्हां डेऊणअ किधी कांगनरांगी ज़ैगा लै थोल़ी घल़ी करनअ राआम।” किल्हैकि तिधी रहा तै बडै भारी लोग एछदै लागी और तिन्नां निं रोटी खाणेंओ बगत बी भेटदअ त।
6	32	तेखअ नाठै तिंयां किश्ती दी बेशी करै एकी कांगनरांगी ज़ैगा लै।
6	33	लोगै हेरै तिंयां डेऊंदै भाल़ी और बछ़ैणीं, ता लोग ठुर्है पिछ़ू आपणीं ज़ांघा हांढी और तिंयां गऐ तेसा ज़ैगा पैहलै पुजी ज़िधा लै ईशू और तेऊए च़ेल्लै पुजै।
6	34	ईशू तिधी पुजी करै किश्ती का होथअ और तिधी आऐ बडै भारी खास्सै लोग और ईशू फिरी तिन्नां भाल़ी झींण। किल्हैकि तिंयां तै एही भेडा ज़िहै ज़हा फुआल कोहै निं हंदअ। तेखअ लागअ ईशू कई गल्ले शिक्षा दैंदअ। ()
6	35	ज़ांऊं सान्ह च़ाल्ली पल़ी ता तेऊए च़ेल्लै आऐ तेऊ सेटा लै और तिंयां लागै इहअ बोलदै, “अह आसा बडी कराहणीं ज़ैगा, ता धैल़अ बी गअ उडी।
6	36	इना लोगा लै बोल घरा डेऊणा लै ताकि ओरी-पोरी गराऊंऐं डेऊई करै ईंयां आप्पू लै खाणैं-पिणैंओ इंतज़ाम करी सके।”
6	37	पर ईशू बोलअ तिन्नां लै, “तम्हैं दैआ इना लै खाणां लै।” तिन्नैं ईशू लै बोलअ, “हाम्हां कै इना सोभी लै दूई शौआ च़ंदीए सिक्कै दैई करै लाई रोटी आणी लई और तेखअ खैऊंणी?”
6	38	ईशू बोलअ तिन्नां लै, “डेओआ, और भाल़णीं दैआ हेरुं तम्हां सेटा केतरी रोटी आसा?” तिन्नैं भाल़ी करै बोलअ, “हाम्हां का आसा सिधी पांज़ रोटी, और दूई माह्छ़ली।”
6	39	तेखअ बोलअ ईशू तिन्नां लै, “सोभी बशैल़ा धरनीं हरी घाहा प्रैंदै घेहल़ी दी।”
6	40	तिंयां सोभ बेठै शौ-शौ और पज़ाह-पज़ाह करै एकी-एकी घेहल़ी दी।
6	41	ईशू ढाकी तिंयां पांज़ रोटी और दूई माह्छ़ली हाथै और सरगा बाखा लै भाल़ी किअ परमेशरो शूकर। तेखअ लागअ रोटी चोल़ी-चोल़ी करै च़ेल्लै का दैंदअ और तिंयां लागै लोगा लै बांडदै, और तिंयां दूई माह्छ़ली बी दैनी सोभी लै बांडी करै।
6	42	इहअ करै खैऊई सोभी लोगा का रोटी और तिंयां सोभ लोग रज़ै।
6	43	ता बारा च़ठै भर्हुऐ तिन्नां रोटीए ज़ुंण पिछ़ू बच़ी और माह्छ़लीए बी बच़ै कई च़ठै।
6	44	ज़ेतरै ज़ण्हैं रोटी खाई तिंयां तै गिणती दी कोई पांज़ हज़ार मर्ध ई मर्ध। बेटल़ी और माठै निं तिन्नैं गिणैं आथी।
6	45	तेखअ बोलअ तेभी ईशू आपणैं च़ेल्लै लै किश्ती दी बेशणा लै इहअ कि तम्हैं डेओआ आजू समुंदरा पार बैतसैदा लै हुंह एछूं इना सोभी लोगा घरा लै छ़ाडणैं का बाद।
6	46	तिन्नां लोगा घरा लै छ़ाडी करै नाठअ ईशू प्राथणां करदअ धारठी प्रैंदा लै।
6	47	ज़ांऊं सान्ह पल़ी ता किश्ती ती समुंदरा मांझ़ै और ईशू त कल्ही समुंदरे बाढै।
6	48	ज़ांऊं तेऊ भाल़अ कि तिंयां च़ेल्लै डरै किश्ती च़लाऊंदी किल्हैकि समुंदरै आअ ढिश बागर इहअ कि; तिंयां आणै हारी मारी। ता ईशू बी आअ राचकै च़ौथै पहरै समुंदरे पाणीं प्रैंदै च़ेल्लै सेटा लै और तिन्नां का च़ाहा ती ईशू आजू निखल़णअ।
6	49	तिन्नैं च़ेल्लै भाल़अ सह समुंदरे पाणीं प्रैंदै हांढदअ। तिन्नैं सोठअ इहअ कि अह आसा भूत। ता तिन्नैं पाई डरै मारै ज़ोरै-ज़ोरै लैल़ा-पकारा।
6	50	तिंयां सोभै ज़ण्हैं डरै तेऊ भाल़ी करै। पर ईशू की तेभी तिन्नां संघै गल्ला और तिन्नां लै बोलअ, “हैअ डाहा, डरा निं आथी हुंह आसा।”
6	51	ईशू उखल़अ तिन्नें किश्ती दी और ढिश बागर मुक्की तेभी। तिंयां सोभ हुऐ रहैन।
6	52	तिन्नें मन तै एतरै काठै हुऐ दै कि तिंयां निं पांज़ हज़ारा लोगा का रोटी खैऊणेंओ मतलब बी समझ़ै कि ईशू का केतरी शगती आसा।
6	53	तिंयां सोभ पुजै गलील समुंदरा पार डेऊई करै गन्नेसरत और किश्ती लाई बाढै दी।
6	54	ज़ांऊं तिंयां किश्ती का होथै, ता लोगै हेरअ ईशू तेभी बछ़ैणीं।
6	55	संघा ठुर्है तिंयां लोग ओरी-पोरीए गराऊंआं दी और कई बमार मणछ आणै मांज़ै प्रैंदै च़की। ज़िधी तिन्नां का थोघ लागअ कि ईशू आसा; तिधा लै रहै तिंयां निंदै लागी।
6	56	ता ज़िधी बी ईशू घरै, नगरी, च़ाऐ गराऊंआं दी डेओआ त, लोग निंयां तै बमार मणछ तेऊ सेटा लै। तिंयां करा तै एही अरज़ कि हे ईशू हाम्हां दै तेरै झिकल़ैओ पाल्लअ छुंहणैं ताकि हाम्हैं इना बमारी का बच़े। ता ज़ेतरै तेऊ छुंआं तै तिंयां छ़ुटै हर बमारी का।
7	1	एकी धैल़ै तै फरीसी और कई शास्त्री येरुशलेम नगरी का आऐ दै; तिंयां सोभ ज़ण्हैं हुऐ ईशू सेटा कठा।
7	2	तिन्नैं भाल़ै ईशूए च़ेल्लै नधोऐ हाथै रोटी खांदै।
7	3	किल्हैकि सारै फरीसी और यहूदी धोआ तै आपणैं पित्तरै खोज़ै दै रिती-रबाज़े साबै रोटी खाणैं का पैहलै हाथ ज़रूरी ताऊं तैणीं निं तिंयां रोटी खांदै तै।
7	4	ओरी-पोरी हाटा का मोलै आणी दी च़िज़ा बी नांईं तै तिंयां रबाज़े साबै हाथ बाझ़ी धोऐ खांदै तै और एही आसा होर बी कई गल्ला ज़ेता तिंयां ज़रूरी मना तै; ज़िहअ कटोरअ, गलास और भांडै धोणैं।
7	5	तैहीता फरीसी और शास्त्री ईशू का पुछ़अ, “तेरै च़ेल्लै किल्है निं पित्तरे रिती-रबाज़ा मंदै? म्हारै रबाज़े साबै रोटी खाणैं का पैहलै नधोऐ हाथै किल्है खाआ तिंयां रोटी?”
7	6	ईशू बोलअ तिन्नां लै इहअ, “याशायाह गूरै आसा तम्हां कपटी मणछे बारै बधाना दी पैहलै ई ठीक बोलअ द,() ‘ईंयां लोग होठा का ता करा मेरअ अदर, पर इनो मन आसा मुखा दूर।
7	7	ईंयां करा मेरी भगती फज़ूल ई, किल्हैकि ईंयां सखाऊआ होरी लोगा का मणछे रिती-रबाज़ धर्में शिक्षा बणांईं करै।’
7	8	“किल्हैकि तम्हैं मना परमेशरे हुकमा का ज़ादै मणछै बणांऐं दै रिती-रबाज़ा।”
7	9	तेखअ बोलअ ईशू तिन्नां लै, “तम्हैं आपणैं रिती-रबाज़ा मनणें तैणीं भाल़ा किहै राम्बल़ै करै करा परमेशरे हुकमा दूर!
7	10	किल्हैकि मुसा गूरै आसा बोलअ द इहअ ‘आपणैं आम्मां-बाप्पूओ करै अदर। ज़ुंण आपणैं आम्मां-बाप्पू लै बूरअ बोले तेऊ पाऐ मारी।’()
7	11	“पर तम्हैं बोला इहअ कि ज़ै कुंण मणछ आपणैं आम्मां-बाप्पू लै इहअ बोले कि ज़ुंण किछ़ हाम्हां तम्हां लै दैणअ त सह हेरअ हाम्हैं परमेशरा लै सकल़्प करी दैई। ऐबै निं हाम्हैं थारी मज़त करी सकदै।
7	12	“इहअ करै निं तम्हैं तेऊ मणछा आपणैं आम्मां-बाप्पूए सेऊआ टैहल करनै दैंदै।
7	13	इहअ करै ज़ुंण तम्हैं आपणैं रिती-रबाज़ आसा बणांऐं दै तेता करै छ़ाडा तम्हैं परमेशरो हुकम मनणअ और तम्हैं करा इहै कई काम।”
7	14	तेखअ शादै ईशू तिंयां लोग आप्पू सेटा लै और बोलअ, “तम्हैं सोभ शूणां मेरी गल्ला और समझ़ा।
7	15	एही निं किछ़ै च़ीज़ आथी ज़ुंण बागा का मणछे पेटै पेशी करै छ़ोत लाआ; पर ज़ुंण मणछे मना का बागै निखल़ा तेता करै लागा तेऊ छ़ोत।
7	16	“ज़ै कुंण समझ़णअ च़ाहे सह शूणैं मेरी एसा गल्ला धैन लाई कि मंऐं एभै किज़ै बोलअ।”
7	17	ज़ांऊं ईशू लोगा जैंदरा का घरा लै नाठअ, ता तेऊए च़ेल्लै पुछ़अ तेऊ का एऊ उदाहरणे बारै ज़ुंण तेऊ तेभै थोल़ी घल़ी पैहलै खोज़अ त।
7	18	ईशू बोलअ तिन्नां लै, “तम्हैं बी अज़ी समझ़ै निं आथी? तम्हां का थोघ निं आथी कि ज़ुंण च़ीज़ बागा का मणछा भितरी डेओआ, तेता करै निं तेऊ छ़ोत लागदी?
7	19	किल्हैकि तिंयां निं तेऊए मनैं डेऊंदी, तिंयां डेओआ तेऊए पेटा भितरा लै और दोती दिशा डेऊई करै निखल़ा बागा लै।” इहअ बोली करै की तेऊ सारी खाणैं पिणें च़िज़ा शुची।
7	20	तेखअ बोलअ ईशू, “ज़ुंण मणछे भितरा का निखल़ा तेता करै लागा मणछा छ़ोत।
7	21	किल्हैकि भितरा का मतलब ज़ुंण मणछे मना का निखल़ा। ज़िहै “बूरै बच़ार, कंज़रैई, च़ोरी, हत्या, पराई बेटल़ी संघै डेऊणअ।
7	22	लाल़च़, निक्की सोठ, कपट, धोखअ दैणअ। होरी बेटल़ी लै कंज़री सोठ। निंदा करनी, घमंड, और ऐडी गल्ला।
7	23	ईंयां सारी बूरी गल्ला निखल़ा भितरा का और एता ई करै लागा मणछा छ़ोत।”
7	24	ईशू लागअ तेखअ गलील लाक्कै का हांढदअ और तेखअ पुजअ सह सूर सैदा लाक्कै। तिधी एकी घरै पुजी करै च़ाहअ त ईशू इहअ कि मेरअ थोघ निं लोल़ी होरी कोही का लागअ कि इधी आसा; पर लोगा का गअ थोघ लागी।
7	25	तिधी गई तेभी एक बेटल़ी एछी; तेसरी होछ़ी शोहरी दी त भूत शाचअ द, सह आई ईशूए बारै शूणीं करै तिधी और सह पल़ी ईशूए च़रणैं।
7	26	सह ती यूनानी और सिरीया लाक्के सुरूफिनीकी नगरी का। तेसा की ईशू सेटा अरज़ कि मेरी शोहरी आसा भूत शाचअ द तेऊ भूता काढ तेसा का पोर्ही।
7	27	ईशू बोलअ तेसा बेटल़ी लै, “पैहलै दै लान्हैं रज़ी लणै, किल्हैकि अह निं ठीक हणअ कि ज़ुंण रोटी लान्हैं लै आसा डाही दी बणांईं; तेता कुंण कुत्तै आजू शोटे”(किल्हैकि यहूदी लोग समझ़ा तै आप्पू छ़ाडी होरी लोगा कुत्तै ज़िहै)।	WRONG ALIGNMENT
7	28	तेसा बोलअ ईशू लै, “अह गल्ल आसा ठीक, पर हे प्रभू; कुत्तै बी हआ लान्हैं खोल़ै शोटै दै ठोर म्हारा न्हैल़ै लागै दै।”
7	29	तैबै ईशू तेसा लै बोलअ, “तंऐं दैनअ ठीक ज़बाब” “तूह डेऊ आपणैं घरा लै, भूत गअ तेरी शोहरी का निखल़ी।”
7	30	तेसा भाल़अ आपणैं घरै पुजी करै कि भूत गअ तेसा शोहरी का निखल़ी शोहरी ती राम्बल़ी गई दी हई।
7	31	तेखअ नाठअ ईशू सूर और सैदा लाक्कै का दिकापुलिस बाती हांढदी गलील समुंदरा सेटा।
7	32	ता, लोगै आणअ ईशू सेटा लै एक टौणअ और सह करा त गल्ला बी थाभल़ी, संघा की तिन्नैं लोगै ईशू सेटा एही अरज़ कि एऊ छ़ुंह आपणैं हाथा करै।
7	33	ईशू निंयं सह मणछ लोगे जेल्ह-मरेल्ही जैंदरा का दूर ज़िहअ। तेऊ पाई आपणीं गुंठी तेऊए कानै। तेखअ आपणीं गुंठी दी धख ज़िहअ थूक लाई करै छ़ुंईं तेऊए ज़िभ।
7	34	तेखअ सरगा बाखा लै भाल़ी लाम्मअ शाह काढी करै बोलअ तेऊ मणछा लै आपणीं बोली दी, “इप्फतह” मतलब, “खुल्ह”
7	35	तेऊए काना का लागअ तेभी राम्बल़अ शुण्हदअ ता तेऊए ज़िभ बी हुई ठीक और सह लागअ गल्ला करदअ।
7	36	ईशू बोलअ तिन्नां लोगा लै इहअ कि एसा गल्ला निं कोही का खोज़ी। तेऊ किअ तिन्नां लै नांईं पर तिन्नैं खोज़ी तिंयां गल्ला सारै दी।
7	37	तिंयां लागै रहैन हई करै बोलदै, “ज़ुंण बी तेऊ किअ सह किअ बधिया; सह दैआ टौणैं लै शुणने और टाट्टै लै दैआ बोल़णें शगती।”
8	1	तिन्नां धैल़ी ज़ांऊं भी बडै भारी खास्सै लोग कठा हुऐ ता तिन्नां हज़ारो लोगा का नांईं त तिधी खाणां लै बच़अ। ईशू शादै आपणैं च़ेल्लै आप्पू सेटा लै और तिन्नां लै बोलअ,
8	2	“मुंह लागी इना लोगे बडी भारी झींण। किल्हैकि ईंयां आसा मुंह संघै चिई धैल़ी ओर्ही। ऐबै निं इना का खाणां लै बी किछ़ै बच़अ।
8	3	ज़ै हुंह इना भुखै घरा लै छ़ाडूं, ता ईंयां थकणैं बाता। किल्हैकि इना मांझ़ै आसा कई दूरा-दूरा का आऐ दै।”
8	4	तेऊए च़ेल्लै बोलअ तेऊ लै, “इधी दूर बणैं हाम्हैं किधा का लाई एतरी रोटी आणी कि ईंयां एतरै लोग रज़े।”
8	5	ईशू पुछ़अ तिन्नां का, “तम्हां का केतरी रोटी आसा?” तिन्नैं बोलअ, “सात”।
8	6	तेखअ बोलअ ईशू तिन्नां च़ेल्लै लै इहअ कि इना लोगा बशैल़ा धरनीं घेहल़ी दी। ईशू तिंयां सात रोटी ढाकी और परमेशरो शूकर करी करै चोल़ी। तेखअ रहअ आपणैं च़ेल्लै हाथै दैंदअ लागी, ता च़ेल्लै लागै लोगा लै घेहल़ी बांडदै।
8	7	तिन्नां सेटा ती धख ज़ेही होछ़ी माह्छ़ली बी; ईशू शूकर करी करै तिन्नां माह्छ़ली बी बोलअ बांडणां लै।
8	8	खाई करै रज़ै तिंयां सोभ लोग, ता च़ेल्लै भरै पिछ़ू बच़ी दी रोटीए सात च़ठै।
8	9	तिधी खाणैं आल़ै लोग तै कोई च़ार हज़ार मर्ध ई मर्ध, और तेखअ छ़ाडै तेऊ तिंयां सोभ घरा लै।
8	10	तेखअ नाठअ सह तेभी किश्ती दी बेशी करै आपणैं च़ेल्लै संघै दलमनूता नांओंए लाक्कै लै।
8	11	तिधी आऐ फरीसी और शास्त्री ता तिंयां लागै तेऊ संघा इहै हठल़दै और तेऊ परखणैं तैणीं इहअ बोलदै कि, ज़ै तूह हाम्हां सेटा लै परमेशरै आसा छ़ाडअ द, तै रहैऊ हाम्हां का सरगै कोई नछ़ैण।
8	12	तेऊ बोलअ आपणीं आत्मां दी लाम्मअ शाह काढी करै तिन्नां लै, “एऊ ज़मानें लोग किल्है लोल़ा नछ़ैण? हुंह खोज़ा तम्हां का सत्त कि एऊ ज़मानें लोगा निं कोई बी नछ़ैण भेटणअ।”
8	13	तेखअ नाठअ सह तिन्नां छ़ाडी आपणैं च़ेल्लै संघै किश्ती दी बेशी करै गलील समुंदरा पार।
8	14	ता च़ेल्लै बिसरूऐ रोटी संघा निंणै और किश्ती दी ती तिन्नां का एक्कै रोटी,
8	15	तेऊ बोलअ तिन्नां लै चतैनगी दैई, “हेरे, फरीसी लोगे और हेरोदेस राज़े सज़ेल़ै का रहै दूर।”
8	16	तिंयां लागै आप्पू मांझ़ै सोठदै और इहअ बोलदै, “हाम्हां का निं सोभी लै रोटी आथी तै आसा अह लागअ द हाम्हां लै एही गल्ला बोलदअ।”
8	17	ईशू हेरी तिन्नें मनें गल्ल भुझ़ी और तेऊ तिन्नां लै बोलअ, “तम्हैं आप्पू मांझ़ै इहअ किल्है सोठा कि हाम्हां सेटा निं रोटी आथी? कै तम्हां अज़ी बी थोघ निं लागअ और अज़ी बी निं समझ़ै आथी? थारअ मन कै काठअ हुअ?
8	18	कै तम्हां आछी करै बी निं शुझदअ, और कान हंदी बी निं शुण्हदअ? तम्हां किछ़ै गल्ला निं रही आद?
8	19	“ज़ेभै मंऐं पांज़ा हज़ारा मणछा लै रोटी चोल़ी करै दैनी ती ता तम्हैं पिछ़ू बच़ी दी रोटीए केतरै च़ठै च़कै तै?” तिन्नैं बोलअ “बारा च़ठै”
8	20	“और ज़धू मंऐं च़ार हज़ार मणछा लै सात रोटी चोल़ी करै दैनी ती, ता तम्हैं पिछ़ू बच़ी दी रोटीए केतरै च़ठै च़कै तै भरी करै?” तिन्नैं बोलअ, “सात च़ठै।”
8	21	तैबै तेऊ तिन्नां का बोलअ, “तम्हैं कै अज़ी बी निं समझ़ै?”
8	22	तेखअ आऐ तिंयां बैतसैदा नगरी दी; ता लोगै आणअ एक कांणअ मणछ तेऊ सेटा लै और तिन्नैं की तेऊ का अरज़ कि एऊ छ़ुंह।
8	23	तेऊ निंयं सह कांणअ मणछ हाथा का ढाकी करै नगरी का बागा लै और तेऊए आछी दी थूक लाई हाथ डाहै, और तेऊ का पुछ़अ, “ऐबै लागअ ताखा शुझदअ ऐ?”
8	24	तेऊ मणछै बोलअ आछी घुआल़ी करै, “मुखा लागै लोग शुझदै पर राम्बल़अ निस्सअ शुझुई तिंयां शुझिआ मुखा ज़िहै मुंह फेर आसा डाल़ बूट लागै दै हांढदै।”
8	25	तेखअ लाऐ भी ईशू तेऊए आछी दी हाथ और कांणै का लागअ राम्बल़अ शुझदअ और सह हुअ ज़ाथी राम्बल़अ।
8	26	ईशू छ़ाडअ सह इहअ बोली करै घरा लै, “एसा नगरी दी निं बापस डेऊई।”
8	27	बैतसैदा नगरी का नाठै ईशू और तेऊए च़ेल्लै कैसरिया लाक्कै और फिलिप्पी नेल़ गराऊंआं लै, बाता हांढदी पुछ़अ तेऊ आपणैं च़ेल्लै का इहअ, “लोग मुल्है किज़ै बोला कि हुंह कुंण आसा?”
8	28	तिन्नैं बोलअ इहअ, “कई लोग बोला ताल्है कि तूह आसा युहन्ना डुबकी दैणैं आल़अ; पर कई लोग बोला ताल्है एलियाह गूर और कई बोला ताल्है इहअ कि अह आसा परमेशरे गूरा मांझ़ै ई कोई एक।”
8	29	तेऊ पुछ़अ तिन्नां का, “तम्हैं किज़ै बोला? हुंह कुंण आसा?” पतरसै बोलअ, “तूह आसा मसीहा।”
8	30	ईशू बोलअ तिन्नां लै कि हेरे धैन डाहै मेरै बारै एसा गल्ला निं कोही का खोज़ी।
8	31	तेखअ लागअ सह तिन्नां का एही गल्ला समझ़ाऊंदअ कि मुंह मणछे शोहरू लै आसा ज़रूरी की हुंह बडै भारी दुख ज़िरे और मुखियै, प्रधान परोहित और शास्त्री मुंह नकाम्मअ समझ़ी करै मारी पाए, और हुंह चिऊथै धैल़ै ज़िऊंदअ होए।
8	32	ईंयां गल्ला खोज़ी तेऊ तिन्नां का साफ-साफ। एसा गल्ला लै निंयं पतरसै सह ज़ुदअ ज़िहअ और सह लागअ तेऊ लै इहअ बोलदअ कि “ताह निं लागा इहअ बोल़णअ मसीहा निं मरी सकदअ।”
8	33	पर ईशू पिछ़ू फिरी करै आपणैं च़ेल्लै बाखा भाल़अ और पतरसा लै झ़ाहल़ काढी करै बोलअ, “शैतान, मुंह सम्हनै का हट दूर। किल्हैकि तूह लाआ परमेशरे गल्ला छ़ाडी मणछे गल्ला दी मन।”
8	34	ईशू शादै तिंयां लोग और आपणैं च़ेल्लै, सोभै ज़ण्हैं आप्पू सेटा लै। तेऊ बोलअ तिन्नां लै, “ज़ुंण बी मेरअ च़ेल्लअ हणअ च़ाहे, सह निं तिन्नां गल्ला करी सकदअ ज़ुंण तेऊओ दिल च़ाहा। तेऊ लागणअ अपराधी ज़िहअ दाह-दुख ज़िरी आपणअ क्रूस आपणीं कान्हा आप्पै च़कणअ।
8	35	“किल्हैकि ज़ुंण बी आपणअ प्राण बच़ाऊंणअ च़ाहे, सह पाआ तेता बरैबाद। पर ज़ुंण मेरै खुशीए समादा और मुंह पिछ़ू आपणैं प्राण शोटे, सह बच़ाऊंणअ तेऊ।
8	36	“ज़ुंण मणछ सारै संसारा आपणैं बशै करी करै सेठ बणें पर आपणैं प्राण बरैबाद पाए ता तेऊ किज़ै फाईदअ हणअ?
8	37	एसा गल्ले बारै सोठा कि मणछा लै आपणीं ज़ानीं का ज़ादै किम्मती किज़ै आसा?
8	38	“ज़ुंण बी इना कंज़रै और पापी ज़ाती सम्हनै मुखा और मेरी गल्ला खोज़णैं का शरम च़ेते, मुंह मणछे शोहरू बी च़ेतणीं तेभै तेऊ लै शरम ज़ेभै हुंह आपणैं पबित्र स्वर्ग दूता संघै और आपणैं बाप्पूए महिमां संघै एछणअ।”
9	1	ईशू बोलअ तिन्नां लै, “हुंह खोज़ा तम्हां का सत्त कि इधी ज़ेतरै खल़्हुऐ दै आसा, तिन्नां मांझ़ै आसा कोऐ इहै बी, कि ज़ेभै तैणीं परमेशरो राज़ पूरी शगती संघै नांईं एछे, तेभै तैणीं निं तिन्नां लै मौत एछणी।”
9	2	छ़हा धैल़ी बाद निंयैं ईशू पतरस और याकूब और युहन्ना सोभै ज़ण्हैं कांगनरांगै दी एकी धारा प्रैंदा लै संघा। तिधी बधल़ूई ईशूए काया तिन्नें सम्हनै एही कि
9	3	तेऊए झिकल़ै हुऐ इहै शेतै कि एसा पृथूईओ कोई बी धोबी निं तिहै झिकल़ै धोई सकदअ।
9	4	ता तिधी शुझुऐ तिन्नां का परमेशरो गूर मुसा और एलियाह और तिंयां दुहै लागै ईशू संघै गल्ला करदै।
9	5	एता लै बोलअ पतरसै ईशू लै, “हे गूरू, अह हुअ ठीक कि हाम्हैं आसा ताह संघै इधी। हाम्हां बणांणैं इधी चअन मंडप; एक ताल्है, एक परमेशरे गूर मुसा लै और एक एलियाह लै।”
9	6	तिन्नां का निं थोघै त कि किज़ै बोल़णअ, और तिंयां तै बडै भारी डरै दै।
9	7	तैबै एक बादल़ घोर्हुअ तिन्नां प्रैंदै, बादल़ा पिछ़ू का शूणअ तिन्नैं कि परमेशर इहअ बोलदअ, “अह आसा मेरअ शोहरू हुंह करा एऊए बडी झ़ूरी एऊए शूणां ज़िहअ तम्हां लै बोले तिहअ।” ()
9	8	तिन्नैं भाल़अ फेर और ईशू छ़ाडी निं तिन्नां आप्पू संघै होर कोहै शुझुअ।
9	9	धारा का उंधै होथदी ईशू बोलअ तिन्नां लै, “ज़ेभै तैणीं मुंह मणछे शोहरू परमेशर मरी करै भी ज़िऊंदै निं करी हेरे, तेभै तैणीं निं इना गल्ला कोही का खोज़ी ज़ुंण तम्हैं आझ़ धारा प्रैंदै भाल़ी।”
9	10	तिन्नैं डाही ईंयां गल्ला आद और आप्पू मांझ़ै लागै छफल़दै कि मूंऐं दै मणछो ज़िऊंदै हणैंओ मतलब किज़ै आसा होए?
9	11	तिन्नैं पुछ़अ ईशू का कि “ईंयां शास्त्री ता इहअ बोला, कि एलियाह गूरो आसा मसीहा का पैहलै एछणअ ज़रूरी?”
9	12	ईशू बोलअ तिन्नां लै, “ईंयां गल्ला ता आसा सच्च़ी, परमेशरै आसा आप्पै बोलअ द कि एलियाह एछणअ। तेऊ करनै कई लोग मसीहा एछणें धैल़ी लै तैर। पर मुंह मणछे शोहरू लै इहअ किल्है आसा लिखअ द कि तेऊ लै हणैं बडै भारी दुख और सह निं तिन्नां किछ़ू कामों समझ़णअ?
9	13	“पर हुंह खोज़ा तम्हां का सत्त कि एलियाह आसा मुक्कअ द एछी! ज़िहअ तिन्नें दिलै बोलअ तिहै किऐ तिन्नैं तेऊ लै दी ज़ुल्म ज़िहअ पबित्र शास्त्रा दी पैहलै ई आसा लिखअ द।”
9	14	तैबै ईशू आपणैं होरी च़ेल्लै सेटा लै आअ और तेऊ भाल़अ कि तिन्नां फेर आसा बडै भारी खास्सै लोग कठा हुऐ दै और शास्त्री आसा लागै दै तिन्नां संघै हठल़दै।
9	15	और ईशू भाल़ी करै हुई सोभी बडी रहैनी, और तेऊ सेटा लै ठुर्ही करै एछी करै किअ नमस्ते।
9	16	ईशू पुछ़अ तिन्नां का, “तम्हैं इना संघै किज़ू आसा हठल़दै लागै दै?”
9	17	तिधी कठा हुऐ दै खास्सै लोगा मांझ़ा का बोलअ एकी ईशू लै, “हे गूरू, मंऐं आसा आपणअ शोहरू ताह सेटा लै आणअ द तेऊ दी आसा टाट्टअ भूत शाचअ द।
9	18	ज़िधी बी एऊ अह भूत एछा अह पल़ा तेभै धरनीं लाम्मअ, संघा निखल़ा एऊए खाखा का शेफा, अह किला आपणैं दांद और तेखअ फिरा अह ल़ेल़अ। “मंऐं बोलअ तेरै च़ेल्लै का बी कि एऊ भूता काढा एऊ का पोर्ही पर इने भलै निस्सअ अह निखल़ी।”
9	19	इहअ शूणीं करै बोलअ ईशू तिन्नां लै, “हे बैहम करनै आल़ै लोगो, मुंह कधू तैणीं रहणअ तम्हां संघा? मुंह केभै तैणीं रहणअ थारी ज़िरदै लागी? ओर्ही आणा तेऊ मुंह सेटा लै!”
9	20	तिन्नैं आणअ सह ईशू सेटा लै और ज़ांऊं ईशू सह भाल़अ, ता तेऊ भूतै मरोक्कअ सह मणछ धरनीं माटै जैंदरी बदल़ी और तेऊए खाखा का निखल़ी शेफा।
9	21	तिन्नैं पुछ़अ तेऊए बाप्पू का, “एऊए अह एही हालत कधू ओर्ही आसा?”
9	22	तेऊए बाप्पू बोलअ, “एऊओ आसा अह हाल होछ़ी उझै; एऊ भूतै ता अह हारी मारी आणअ, केभै शोटअ अह तेऊ भूतै पाणीं जैंदरी, ता केभै शोटअ आगी जैंदरी, ज़ै तूह किज़ै करी सका, हाम्हां लै कर झींण और एऊ कर ठीक।”
9	23	ईशू पुछ़अ, “ज़ै तूह करी सका; अह कै गल्ल हुई? विश्वास करनै आल़ै लै सका सोभ गल्ला हई।”
9	24	शोहरुए बाप्पू का छ़ुटै तेभी लेरा लाई आशू और तेऊ बोलअ, “हे ईशू, मुंह आसा विश्वास कि तूह सका मेरी मज़त करी पर मेरअ विश्वास निं मज़बूत आथी। तूह कर मेरी मज़त ताकि मेरअ विश्वास पाक्कअ होए।”
9	25	ज़ांऊं ईशू भाल़अ कि बडै भारी लोग हूऐ तिधी कठा, ता, ईशू तेऊ भूता लै झ़ाहल़ काढी करै बोलअ, “टाट्टै और टौणैं भूता, हुंह बोला ताल्है एऊए देही का निखल़ पोर्ही और भी निं लागी एऊए देही दी हटी एछी।”
9	26	तेखअ पाई तेऊ भूतै ज़ोरै-ज़ोरै लैल़ा-क्रुंगा, और तेऊ मरोक्की करै निखल़अ पोर्ही और सह शोहरू पल़अ ज़िहअ धरनीं नर्तान। लोग लागै इहअ बोलदै कि अह शोहरू मूंअ।
9	27	पर ईशू तेऊ शोहरूओ हाथ ढाकअ और सह उझ़ुअ खल़अ।
9	28	ज़ांऊं ईशू और तेऊए च़ेल्लै घरा लै आऐ ता तिंयां लागै ईशू का कांगनरांगै दी पुछ़दै, “हाम्हैं तेऊ भूता किल्है निं काढी सकै?”
9	29	ईशू बोलअ तिन्नां लै, “इहै भूता सका तम्हैं सिधी प्राथणां करै काढी एतो निं होर किछ़ै लाज़ आथी।”
9	30	तेखअ नाठै तिंयां तिधा का गलील लाक्कै बाती आजू। ईशू च़ाहा त इहअ कि एसा गल्लो थोघ निं लोल़ी कोही का लागअ।	WRONG ALIGNMENT
9	31	किल्हैकि ईशू करा त आपणैं च़ेल्लै लै एही शिक्षा दैई और इहअ बोली “हुंह मणछो शोहरू पाणअ तिन्नां कैद और तेखअ पाणअ तिन्नां हुंह मारी पर हुंह हणअ मरी करै चिऊथै धैल़ै भी ज़िऊंदअ।”
9	32	पर ईशूए ईंयां गल्ला निं तिन्नां समझ़ आई, इना गल्लो भेद पुछ़णै का बी लागा ती तिन्नां डौर।
9	33	तेखअ आऐ तिंयां कफरनहूम नगरी और एकी मणछे घरै पुजी करै ईशू तिन्नां का पुछ़अ, “बाता तम्हैं किज़ू गल्ला पिछ़ू तै हठल़दै लागै दै?”
9	34	तिंयां सोभ हुऐ च़ुप्पी, किल्हैकि तिंयां तै बाता हांढदी इहअ हठल़दै लागै दै कि हाम्हां मांझ़ै बडअ कुंण आसा?
9	35	तेखअ बेठअ ईशू धरनीं और तिंयां बारा च़ेल्लै आप्पू सेटा लै शादी करै तिन्नां लै बोलअ, “ज़ै तम्हां मांझ़ै कुंण बडअ हणअ च़ाहा, ता तेऊ लागा पैहलै सोभी का होछ़अ हणअ।”
9	36	तेखअ किअ ईशू तिन्नां मांझ़ा का एक लान्हअ खल़अ। सह आपणीं कल़टी दी बशैल़ी करै तिन्नां लै बोलअ,
9	37	“ज़ुंण बी मेरै नांओंऐं इहै शोहरूए कदर करे सह करा मेरी कदर। ज़ुंण मेरी कदर करा सह निं सिधी मेरी कदर करदअ पर सह करा तेऊए कदर ज़ुंणी हुंह संसारा लै आसा छ़ाडअ द।”
9	38	तेखअ बोलअ युहन्ना ईशू लै, “हे गूरू, हाम्हैं भाल़अ तेरै नांओंऐं एक मणछ भूता काढदअ हाम्हैं लागै तै तेऊ लै नांईं करदै बी कि इहअ निं करै; किल्हैकि सह हाम्हां संघै ता एछदअ निं आथी।”
9	39	ईशू बोलअ तिन्नां लै, “तेऊ रोकदै निं लागी किल्हैकि इहअ निं कोहै बी आथी ज़ुंण मेरै नांओंऐं च़मत्कारे काम करा और तेभी बोले मुल्है बूरअ।
9	40	“ज़ुंण म्हारै खलाफ निं आथी सह आसा म्हारै पक्षा दी।
9	41	ज़ुंण बी मसीहे समझ़ी करै तम्हां लै एक गलास पाणींओ पणैंऊंए तेऊ भेटणअ परमेशरा का तेतो फल।”
9	42	“ज़ुंण मुंह दी विश्वास करनै आल़ै का पाप कराऊआ तेऊ लै दैणीं परमेशरा सज़ा। च़ाऐ सह मणछ इना लान्हैं ज़िहअ किल्है निं होए। तेऊ लै हणअ त इहअ ठीक कि तेऊए गल़ै बडी टोल्ह बान्हीं करै पाणअ त सह समुंदरै।
9	43	“ज़ै तूह आपणैं हाथा करै पाप करा, ता तेता करै पाप करने पाआ छ़ाड, च़ाऐ ताह सह काटणअ किल्है निं पल़े। टुंडअ हई करै सदा रहणैं आल़ी ज़िन्दगी दी डेऊणअ आसा ताल्है एता का भलअ कि दुही हाथा संघै तूह नरके आगी दी पल़े ज़ुंण आग कधि निं हिशदी।
9	44	ज़िधी तिन्नों किल़अ निं मरदअ और आग निं हिशदी।
9	45	“ज़ै तूह आपणैं खूरा करै पाप करा, ता तेता बी कर आप्पू का दूर। च़ाऐ ताह सह काटणअ किल्है निं पल़े। किल्हैकि लाट्टअ हई करै सदा रहणैं आल़ी ज़िन्दगी दी डेऊणअ आसा ताल्है एता का भलअ कि तूह दुही खूरा संघै नरके आगी दी पल़े।
9	46	‘ज़िधी तिन्नों किल़अ निं मरदअ और आग निं हिशदी।’
9	47	“ज़ै तेरी आछी का कई गल्ला भाल़ी तूह पाप करा, ता तिन्नां पापा दी पाणै आल़ी गल्ला भाल़णैं छ़ाड। च़ाऐ ताह सह आछ पोर्ही किल्है निं पल़े काढणीं। कांणअ हई करै ई परमेशरे राज़ा दी डेऊणअ आसा ताल्है भलअ कि तूह दूई आछी संघै नरका दी पल़े।
9	48	‘ज़िधी तिन्नों किल़अ निं मरदअ और आग निं हिशदी।’()
9	49	“परमेशरा करनअ हरेक मणछ आगी करै शुचअ ज़िहअ बल़ीदान की दी च़िज़ा लूंण पाई शुचै करा तै।
9	50	लूंण आसा ठीक पर ज़ै लूंणो सुआद लूंणअ नांईं होए ता सह किज़ू करै करनअ लूंणअ? आप्पू मांझ़ै रहा लूंणा ज़ेही साथ डाही करै मिल़ी-ज़ुल़ी।”
10	1	तेखअ आअ सह तिधा का जरदण नदी पार यहूदा लाक्कै और तेऊ सेटा हूऐ बडै भारी लोग कठा। ईशू लागअ आपणैं साबै तिन्नां लै शिक्षा दैंदअ।
10	2	तैबै फरीसी तेऊ सेटा एछी करै परखणां लै पुछ़अ, “अह गल्ल ठीक आसा कि मर्ध सका आपणीं बेटल़ी छ़ाडी?”
10	3	ईशू बोलअ तिन्नां लै, “परमेशरे गूर मुसा तम्हां लै एते बारै किज़ै आसा लिखअ द?”
10	4	तिन्नैं बोलअ, “मुसा आसा बैईदाऊअ लिखी करै छ़ाडी दैणा लै बोलअ द।” ()
10	5	ईशू बोलअ तिन्नां लै, “मुसा पल़अ एते तैणीं लिखणअ कि थारै मन तै काठै हुऐ दै।
10	6	मणछ आसा पैहलै ई का परमेशरै मर्ध और बेटल़ी ई बणांऐं दै।()
10	7	एते ई बज़्हा रहणअ मर्ध आपणैं आम्मां-बाप्पू का ज़ुदअ आपणीं बेटल़ी संघै और तिंयां हणैं दुहै एक।
10	8	“तैही निं तिंयां ऐबै दूई देही आथी पर तिंयां रहा एक देही बणीं।()
10	9	ज़ुंण परमेशरै ज़ोल़ै दै आसा तिन्नां ज़ुदै करदै निं तम्हैं लागा।”
10	10	च़ेल्लै लागै घरै पुजी करै इना गल्ले बारै पुछ़दै।
10	11	ईशू बोलअ तिन्नां का, “ज़ुंण आपणीं बेटल़ी छ़ाडी करै दुजी संघै बैह करा, ता सह करा तेसा छ़ाडी दी बेटल़ीए खलाफ कंज़रैई।
10	12	ज़ै कुंण बेटल़ी आपणैं मर्धा छ़ाडी करै कसा होरी संघै बैह करे ता सह बी करा कंज़रैई।”
10	13	तेखअ लागै तिंयां लोग ईशू सेटा लै लान्हैं आणदै कि सह तिन्नां दी छ़ुंईं करै बर्गत दैए पर च़ेल्लै लागै तिन्नां लै इहअ बोलदै कि गूरू निं तंग करा।
10	14	इहअ भाल़ी करै आई ईशू तिन्नां च़ेल्लै लै रोशै और तिन्नां लै बोलअ, “इना लान्हैं दैआ मुंह सेटा लै एछणैं इना निं रोक्का! इना लान्हैं ज़िहै लोगो ई आसा परमेशरो राज़।
10	15	हुंह खोज़ा तम्हां का सत्त कि ज़ुंण बी परमेशरे राज़ा इना शोहरू ज़िहअ ग्रैहण निं करे, सह निं तेथ कधि डेऊई सकदअ”
10	16	ईशू बशैल़ै तिंयां लान्हैं आपणीं कल़टी दी और तिन्नें मुंडै हाथ फेरी करै दैनी तिन्नां लै बर्गत।
10	17	तेखअ ज़ांऊं ईशू बाता हांढदअ त लागअ द, एक मणछ आअ ठुर्ही करै और तेऊ टेकै ईशू सेटा ज़ान्हूं संघा लागअ इहअ पुछ़दअ, “हे भलै गूरू, सदा रहणैं आल़ी ज़िन्दगी लै हुंह किज़ै करूं?”
10	18	ईशू बोलअ तेऊ लै, “तूह मुल्है भलअ किल्है बोला? परमेशरा सुआई निं होर कोहै बी भलअ आथी।
10	19	तूह इना हुकमा ता ज़ाणा होए कि हत्या निं करनी, कंज़रै निं हणअ, च़ोरी निं करनी, झ़ुठी गवाही निं दैणीं, धोखअ निं दैणअ और आपणैं आम्मां-बाप्पूए करनी सेऊआ-च़ाकरी।”()
10	20	तेऊ मणछै बोलअ ईशू लै, “हे गूरू, इना गल्ला मना हुंह होछ़ी उझै!”
10	21	ईशू भाल़अ तेऊ बाखा लै संघा बोलअ तेऊ लै बडी झ़ूरी करै, “ताह दी आसा एकी गल्ले कामीं; डेऊ, ज़ुंण तेरअ आसा, तेऊ बांड गरीब लोगा लै और ताल्है भेटणअ तेरअ धन स्वर्गै, और तेखअ एछ तूह मुंह पिछ़ू।”
10	22	ज़ांऊं ईशू तेऊ लै ईंयां गल्ला बोली ता सह हुअ बडअ दुखी,और सह लागअ तिधा का हांढदअ किल्हैकि सह त बडअ भारी सेठ।
10	23	ईशू भाल़अ फेर संघा बोलअ आपणैं च़ेल्लै लै, “सेठा मणछो परमेशरे राज़ा दी डेऊणअ आसा बडअ भारी कठण।”
10	24	च़ेल्लै हुऐ तेऊए गल्ला शूणीं रहैन। ईशू बोलअ तिन्नां लै बी, “मेरै लान्हैंओ, ज़ुंण धन-माया दी विश्वास डाहा, तिन्नां आसा परमेशरे राज़ा दी डेऊणअ कठण।
10	25	“परमेशरे राज़ा दी सेठा मणछो डेऊणअ आसा इहअ, ज़िहअ ऊँटो सिऊंणीए पाशी बाती निखल़णअ। ऊँट सका सिऊंणीए पाशी बाती निखल़ी पर सेठ मणछ निं स्वर्गै डेऊई सकदअ।”
10	26	च़ेल्लै हुऐ बडै भारी रहैन और तिंयां लागै आप्पू मांझ़ै गल्ला करदै, “एऊ साबै निं च़ाल्लअ कोहिओ उद्धार हई या तै कुंण सका स्वर्गै डेऊई?”
10	27	ईशू बोलअ तिन्नां बाखा भाल़ी करै, “ज़ुंण मणछे भलै नांईं हई सकदअ, सह सका परमेशरे भलै हई।”()
10	28	पतरसै बोलअ ईशू लै, “भाल़, हाम्हैं ता आसा सोभ गल्ला छ़ाडी करै ताह पिछ़ू आऐ दै।”
10	29	ईशू बोलअ तिन्नां लै, “हुंह खोज़ा तम्हां का सत्त कि तिंयां सोभ ज़ुंणी मेरै और खुशीए समादे तैणीं आपणैं भाई-बैहणी, आपणैं आम्मां-बाप्पू और आपणैं घरा, खेचा-खहल़ा छ़ाडी मुंह पिछ़ू आअ द होए
10	30	“तिन्नां भेटणअ एसा ज़िन्दगी दी शौ गुणा फल। ज़ुंण तिन्नैं मुंह पिछ़ू टबर, भाई-बैहणी, आम्मां-बाप्पू, शोहरू-माठै आल़ै और खेचा-खहल़ा दी मुंह पिछ़ू दाह-दुख ज़िरे, काल्ला धैल़ी भेटणीं तिन्नां सदा रहणैं आल़ी ज़िन्दगी।
10	31	“पर ज़ुंण एभै आप्पू बडै समझ़ा तिंयां हणैं काल्ला धैल़ी होछ़ै और ज़ुंण एभै होछ़ै नकदरै आसा तिंयां करनै काल्ला धैल़ी बडै।”
10	32	येरुशलेम नगरी लै डेऊंदी त बाता ईशू तिन्नां का आजू हांढदअ लागअ द। तेऊए च़ेल्लै तै रहैन हूऐ दै। ज़ुंण तेऊ संघै होर तै हांढदै लागै दै तिंयां तै डरै दै। तेखअ निंयैं तेऊ आपणैं तिंयां बारा च़ेल्लै आप्पू संघै। तेऊ खोज़ी तिन्नां का तिंयां गल्ला ज़ुंण आजू ती हणैं आल़ी कि
10	33	“शूणां, हाम्हैं आसा च़ाल्लै दै येरुशलेम नगरी लै। हुंह मणछो शोहरू ढाकणअ प्रधान परोहित और शास्त्री लोगे हाथै। तिन्नां लाणअ मुल्है मारी पाणै जोगी दोश और तेखअ दैणअ तिन्नां होरी ज़ातीए हाथै।
10	34	तिन्नां करनअ मेरअ ठठअ-मखौल। मुल्है पाणअ तिन्नां थुकी और तेखअ च़िकणअ कोल़ै करै। खिरी पाणअ तिन्नां हुंह मारी। पर हुंह हणअ चिऊथै धैल़ै मरी करै ज़िऊंदअ।”
10	35	तेखअ आऐ जबदीए शोहरू याकूब और युहन्ना तेऊ सेटा संघा लागै इहअ बोलदै, “हे गूरू हाम्हैं च़ाहा तै इहअ कि ज़ुंण हाम्हैं ताखा मांगे तूह करै तेता हाम्हां लै।”
10	36	तेऊ बोलअ तिन्नां लै, “तम्हैं किज़ै च़ाहा, हुंह तम्हां लै कै करूं?”
10	37	तिन्नैं बोलअ तेऊ लै, “हाम्हैं च़ाहा तेरै राज़ा दी तेरी महान राज़गादी दी तेरी दैहणीं और बाऊंईं कुछी बेशणअ।”
10	38	ईशू बोलअ तिन्नां लै, “तम्हां का निं थोघै कि तम्हैं किज़ै मांगा? ज़ुंण दुखो कटोरअ मुंह लागणअ झुटणअ तेता कै तम्हैं झुटी सका? तम्हां कै होरीए हाथै आपणीं मौत हणें डुबकी दैई सका ज़िहअ तिन्नां हुंह पाणअ मारी?”
10	39	तिन्नैं ईशू लै बोलअ, “हाम्हैं सका इहअ करी।” ईशू बोलअ तिन्नां लै, “हाँ अह आसा सच्च़ी कि तम्हां हेरनी मुंह ज़िहअ दुखो कटोरअ बी झुटी और होरीए हाथै मौत हणें डुबकी बी हेरनी तम्हां दैई।
10	40	पर ज़ुंण तेसा ज़ैगा लै छ़ांटै दै आसा, तिन्नां छ़ाडी निं होरी आपणैं दैहणै और बाऊंऐं बशैल़णअ मेरअ काम आथी।”
10	41	इहअ शूणीं करै आई तिन्नां होरी दस च़ेल्लै याकूब और युहन्ना लै रोशै।
10	42	ईशू शादै तिंयां आप्पू सेटा लै और तिन्नां लै बोलअ, “तम्हां का आसा एसा गल्लो थोघ कि ज़ुंण होरी ज़ातीए मुखियै हआ, तिंयां करा तिन्नां दी राज़ और तिन्नां मांझ़ै ज़ुंण बडै हआ तिंयां डाहा तिन्नां दी हक।
10	43	पर तम्हां मांझ़ै निं इहअ आथी, ज़ै तम्हां मांझ़ै कुंण बडअ हणअ च़ाहे, ता सह करे पैहलै थारी सेऊआ।
10	44	ज़ुंण तम्हां मांझ़ै प्रधान हणअ च़ाहे; ता सह लोल़ी पैहलै सोभिओ टैहलू बणअ।
10	45	“हुंह मणछो शोहरू निं एते तैणीं आथी आअ द कि कुंण मेरी सेऊआ करे पर हुंह आसा एते तैणीं आअ द कि हुंह होरीए सेऊआ करे और सोभी लोगे छ़ुटकारै लै आपणैं प्राण दैए।”
10	46	येरुशलेम नगरी लै डेऊंदी पुजै तिंयां येरिहो नगरी। ईशू और तेऊए च़ेल्लै लागै येरिहो का आजू हांढदै। तिधी आऐ बडै भारी खास्सै लोग। तिमांई नांओंए मणछो शोहरू बरतिमांई त एक कांणअ भिख मांगणैं आल़अ बाते बाढै बेठअ द।
10	47	ज़ांऊं तेऊ कांणै मणछै शूणअ कि अह आसा नासरत नगरीओ ईशू ता तेऊ बोलअ, “हे राज़ै दाबेदे लुआद ईशू, मुल्है कर झींण।”
10	48	सोभ लागै तेऊ कांणै मणछा लै नैरदै कि च़ुप्पी रह। पर सह रहअ तेतरअ खास्सअ बोलदअ ई लागी, “हे राज़ै दाबेदे लुआद, ईशू मुल्है कर झींण।”
10	49	तेखअ उझ़ुअ ईशू खल़अ संघा बोलअ तिन्नां लै, “एऊ कांणै मणछा आणा ओर्ही मुंह सेटा लै।” तिन्नैं लोगै शादअ सह कांणअ मणछ संघा लागै इहअ बोलदै, “हिम्मत डाह, खल़अ उझ़ू, ईशू शादा ताह आप्पू सेटा लै।”
10	50	तेऊ शोटै आपणैं झिकल़ै तिधी और सह आअ तेभी ईशू सेटा लै।
10	51	ईशू बोलअ तेऊ लै, “तूह किज़ै च़ाहा कि हुंह ताल्है करूं?” कांणै बोलअ ईशू लै, “हे गूरू, मेरी आछी कर ठीक मुखा लोल़ी शुझुअ।”
10	52	ईशू बोलअ तेऊ लै, “डेऊ, तेरै विश्वासै हेरअ तूह बच़ाऊई।” तेऊ का लागअ तेभी शुझदअ और सह लागअ बातै ईशू पिछ़ू हांढदअ।
11	1	तेखअ पुजै तिंयां येरुशलेम नगरी नेल़ जैतून धारा दी। सह ज़ैगा ती बेतफगे और बेतनियाह गराऊंआं सेटा। तिधी शादै ईशू आपणैं च़ेल्लै मांझ़ै दूई ज़ण्हैं, संघा बोलअ तेऊ तिन्नां लै इहअ,
11	2	“एऊ सम्हनें घरा लै डेओआ। तिधा का आणा एक गाधू ज़हा दी आझ़ तैणीं कोहै निं बेठअ द आथी। सह भेटणअ तिधी तम्हां बान्हअ द। तेऊ आणा खोल्ही।
11	3	ज़ै तम्हां का कुंण पुछ़े कि तम्हैं अह किल्है लाअ निंईं? ता तम्हैं बोलै तिन्नां लै इहअ कि प्रभू पल़ी एते गरज़ तेखअ हेरनअ सह तेऊ तेभी तम्हां लै दैई।”
11	4	तिंयां बी नाठै और तिन्नैं भाल़अ गाधू आसा खोल़ै बान्हअ द; तिंयां लागै तेऊ खोल्हदै।
11	5	ता ज़ुंण तिधी खल़्हुऐ दै तै, कई लागै तिन्नां मांझ़ै तिन्नां लै इहअ बोलदै, “तम्हैं किल्है लाअ अह गाधू खोल्ही?”
11	6	ज़िहअ ईशू तिन्नां का बोली त डाहअ द, तिहअ ई खोज़अ तिन्नैं च़ेल्लै बी तिन्नां का, इना गल्ला शूणीं दैनअ तिन्नैं लोगै तिन्नां सह गाधू निंणै।
11	7	च़ेल्लै पजैल़अ सह गाधू ईशू सेटा और तेऊ प्रैंदै पाऐ आपणैं झिकल़ै और ईशू हुअ तेऊ गाधू प्रैंदै शुंआर।
11	8	ता कई लोगै छ़ैऐ आपणैं झिकल़ै तेऊए सुआगत करना लै धरनीं बाता और कई छ़ैई आपणैं खेचा का नरम डाल़ी आणी करै बाता।
11	9	ता ज़ुंण बडै भारी खास्सै लोग तेऊ आजू-पिछ़ू हांढणै आल़ै आसा तै तिंयां लागै ज़ोरै-ज़ोरै बोलदै, () “परमेशरे ज़ै-ज़ैकार परमेशर दैआ तेऊ लै बर्गत ज़ुंण तेऊए नांओंऐं एछा।
11	10	परमेशरा दैणीं ताल्है बर्गत ज़ेभै ताह म्हारै पित्तर दाबेद राज़ै ज़िहअ राज़ करनअ। स्वर्गा दी रहणैं आल़ै परमेशरे ज़ै-ज़ैकार।”
11	11	ईशू पुजअ येरुशलेम और तिधी नाठअ सह परमेशरे मांदरै तेखअ सारी नगरी फेर भाल़ी सारी च़िज़ा भाल़ी नाठअ आपणैं बारा च़ेल्लै संघै बेतनियाह गराऊंआं लै, किल्हैकि सान्ह गई ती पल़ी।
11	12	दुजी धैल़ी ज़ांऊं तिंयां बेतनियाह गराऊंआं का नाठै ता ईशू आई भुखै।
11	13	ता सह नाठअ दूरा का एकी फेडूए हरै बूटा भाल़ी करै तेता सेटा इहअ सोठी करै कि एथ भेटणअ किज़ै खाणां लै; पर तेथ निं पाचा छ़ाडी होर किछ़ भेटअ; किल्हैकि तिंयां धैल़ै नांईं तै फल़ा लागणें आथी।
11	14	एता लै बोलअ ईशू इहअ, “ताह निं आझ़ा पोर्ही कधि फल़ दैणअ।” ता तेऊए च़ेल्लै तै शूणैं लागै दै।
11	15	तेखअ आऐ तिंयां येरुशलेम नगरी। ईशू नाठअ मांदरा भितरी और ज़ुंण तिंयां तिधी ढबै-धेल्लै बदल़ी लैण-दैण करदै तै लागै दै, तिंयां सोभ काढै बागा लै। सुन्नैं-च़ंदी और कबूतरा बेच़णैं आल़े थल़्ही पाई तेऊ ढोल़ी।
11	16	मांदरे खोल़ै बाती निं तेऊ कोही किछ़ी च़िज़ा आणनैं और निंणै दैनअ।
11	17	ईशू बोलअ तिन्नां लै, “तम्हां का थोघ निं आथी कि बधाना दी आसा लिखअ द, ‘मेरअ मांदर हणअ सोभी ज़ातीए लोगा लै प्राथणां करने ज़ैगा?’ पर तम्हैं आसा अह च़ोरा-डाकू लुक्की रहणें खोख बणांईं दी।”()
11	18	इहअ शूणीं करै लागै प्रधान परोहित, शास्त्री तेऊ मारनें मोक्कै लोल़ै; किल्हैकि तिंयां डरा तै तेऊ का इहअ करै कि तेऊए शिक्षा पाआ ती सोभी लोगा मांझ़ै असर।
11	19	धैल़अ उडी करै नाठै तिंयां नगरी का बागै।
11	20	ज़ेभै तिंयां दोती तेसी बाती नाठै ता तिन्नैं भाल़अ सह फेडूओ बूट च़ुंडी का गोधै तैणीं शुक्कअ द।
11	21	तैबै फिरी पतरसा सह गल्ल आद संघा बोलअ तेऊ ईशू लै, “हे गूरू, अह फेडूओ बूट ज़हा लै तंऐं शाप दैनअ त सह शुक्कअ!”
11	22	ईशू बोलअ पतरसा लै, “तूह किल्है हुअ रहैन? परमेशरा दी डाहा विश्वास।
11	23	“हुंह खोज़ा तम्हां का सत्त कि ज़ुंण विश्वास करी करै बोले और बैहम नां करे कि अह धार लोल़ी पेछ़ुई करै समुंदरै पल़ी, ता सह पल़णीं समुंदरै। आपणैं मना दी बैहम निं करी विश्वासा संघै बोलै, तै ज़ुंण तूह बोले सह जाणअ हई।
11	24	“हुंह बोला तम्हां लै इहअ, ज़ेभै बी तम्हैं किज़ै प्राथणां करी परमेशरा का मांगे, तम्हैं करै इहअ विश्वास कि ज़ुंण मंऐं मांगअ सह गअ मुंह भेटी। ज़ै तम्हैं इहअ विश्वास करे ता परमेशरा हेरनअ सह काम तम्हां लै करी।
11	25	“ज़ेभै तम्हैं प्राथणां करे और थारै मना दी कसरै बारै ज़ीद होए ता तिन्नां लै करै माफ, तै करनै थारै बाप्पू परमेशरा ज़ुंण स्वर्गा दी आसा, थारै पाप बी माफ।”
11	26	“ज़ै तम्हैं कसरै ज़ुल्म माफ नांईं करे, ता थारअ बाप्पू परमेशर ज़ुंण स्वर्गा दी आसा, तेऊ बी निं थारै पाप माफ करनै।”
11	27	ज़ांऊं तिंयां येरुशलेम नगरी दी आऐ, और तिंयां तै मांदरे खोल़ै हांढदै-फिरदै लागै दै, ता प्रधान परोहित, शास्त्री और मुखियै लागै ईशू का पुछ़दै,
11	28	“ताल्है इना कामां करना लै कुंणी बोलअ? और अह हक ताल्है कुंणी दैनअ?”
11	29	ईशू बोलअ तिन्नां लै, “हुंबी पुछ़ा तम्हां का एक गल्ल; ज़ै तम्हैं मेरी गल्लो ज़बाब दैए, तै खोज़णअ मुंबी तम्हां का कि मुल्है इना कामां करनैओ हक कुंणी दैनअ।
11	30	युहन्ने डुबकी कसा बाखा का ती? स्वर्गा बाखा का कि संसारे मणछा बाखा का? मेरी गल्लो ज़बाब दैआ!”
11	31	तिंयां लागै तेखअ आप्पू मांझ़ै इहै हठल़दै, “ज़ै हाम्हैं इहअ बोले कि स्वर्गा का, तै एऊ बोल़णअ हाम्हां लै इहअ कि तै तम्हैं तेऊओ विश्वास किल्है निं किअ?
11	32	“ज़ै हाम्हैं इहअ बोले कि संसारे मणछा बाखा का, मणछे बोलै ता लोगा का लागी डौर “किल्हैकि सोभ लोग मना तै इहअ कि युहन्ना त परमेशरो असली गूर।
11	33	हाम्हां का निं थोघै कि युहन्ना कसा का भेटअ तेतो हक।” ईशू दैनअ तिन्नां लै ज़बाब, “तम्हैं निं मेरै सुआलो ज़बाब दैनअ आथी! हुंबी निं तम्हां लै एसा गल्ला खोज़दअ कि मुल्है हिझ़ इना कामां करनैओ हक कुंणी दैनअ।”
12	1	तेखअ खोज़अ ईशू तिन्नां का एक उदाहरण कि “एकी मणछै लाअ एक अंगूरो बगिच़अ और तेता फेर लाऐ बाल़। एक बणांईं अंगूरे रसा लै कोफर। बगिच़ै पहरी लै बणांईं तिधी उछ़टै दी एक छ़ान। “तेखअ डाहअ होरी ज़िम्मींदारा का सह बगिच़अ ठेकै दी दैई और आप्पू नाठअ सह परदेसा लै।
12	2	“तेखअ फल़ा दैणें सिज़नै छ़ाडअ तेऊ ज़िम्मींदारा सेटा आपणअ एक टैहलू इहअ बोली कि अंगूरे बगिच़ै दी ज़ुंण फसल लागी दी होए तेतो हेस्सअ आणै मांगी।
12	3	पर तिन्नैं ज़िम्मींदारै ढाकअ सह संघा छ़ाडअ च़िकी-फणाटी करै बापस।
12	4	“तेखअ छ़ाडअ तिन्नां सेटा तेऊ एक होर टैहलू पर तिन्नैं फाल़अ तेऊओ मूंड और तेऊए निं कोई कदर की।
12	5	संघा तेऊ एक होर टैहलू बी छ़ाडअ, पर तिन्नैं पाअ सह बी मारी। इहै ई छ़ाडै तेऊ मालकै तिन्नां सेटा लै होर बी कई; पर तिन्नैं ज़िम्मींदारै पाऐ तिंयां कोई च़िकी-फणाटी और कई पाए तिन्नां मांझ़ै मारी।
12	6	“ऐबै त तेऊओ एक्कै शोहरू रहअ द ज़हा लै सह सोभी का खास्सी झ़ूरी करा त। खिरी छ़ाडअ तेऊ सह आपणअ शोहरू बी। तेऊ सोठअ इहअ कि ‘मेरै शोहरूए ता हेरनी तिन्नां कदर करी।’
12	7	“तिन्नैं ज़िम्मींदारै बोलअ आप्पू मांझ़ै जोग करी कि ‘अहैई ता आजू तेऊए लुआद आसा; एछा अह पाणअ हाम्हां मारी और फसल हणीं सोभ म्हारी।’
12	8	तिन्नैं पाअ सह मारी और सह डाहअ अंगूरे बगिच़ै बागै शोटी।”
12	9	ईशू पुछ़अ, “तेखअ ऐबै तेऊ बगिच़ेए मालका तिन्नां संघै किज़ै करनअ होए? हुंह खोज़ा तम्हां का कि तेऊ एछणअ और तिंयां ज़िम्मींदार निं तेऊ ज़िऊंदै छ़ाडणैं। अंगूरो बगिच़अ दैणअ होरी लै।”()
12	10	“तम्हैं कै पबित्र शास्त्रा दी पहल़अ द निं आथी? ‘ज़ुंण पात्थर राज़ मिस्त्री नकाम्मअ समझ़अ त, सह ई बणांईं तेऊ कूणींए ज़ान।
12	11	ईंयां गल्ला हुई प्रभूए तरफा का और ईंयां आसा म्हारी आछी दी नुआहरी।’”
12	12	तिन्नैं च़ाहअ सह ढाकणअ, किल्हैकि तिंयां गऐ तै समझ़ी कि एऊ बोली ईंयां गल्ला हाम्हां लै। पर तिंयां डरै लोगा का कि इहअ निं हआ कि लोग म्हारअ बरोध करे और तिन्नैं निं सह ढाकअ आथी और तिंयां लागै तिधा का हांढदै।
12	13	यहूदी छ़ाडै ईशू लै दोश लोल़णें तैणीं किछ़ फरीसी और हेरोदेस राज़े पक्ष लणै आल़ै लोग तेऊ सेटा लै तेऊ परखदै।
12	14	तिन्नैं बोलअ तेऊ लै, “हे गूरू, हाम्हां का आसा थोघ कि तूह आसा शुचअ, और तूह निं कोहिए परबाह करदअ; और नां तूह मणछे मुंहां भाल़ी गल्ला करदअ, पर तूह खोज़ा परमेशरा सेटा डेऊणे बात बडी सत्त संघै। पर हाम्हां का खोज़ इहअ, माहा राज़ै लै कारअ दैणअ ठीक आसा कि गलत आसा?
12	15	हाम्हां कारअ दैणअ लागा कि नांईं?” ईशू हेरअ तिन्नें दिलो कपट समझ़ी और तिन्नां लै बोलअ, “तम्हैं मुंह परखदै किल्है आसा लागै दै? एक च़ंदीओ सिक्कअ आणा मुंह सेटा लै, मुंह भाल़णअ सह।”
12	16	तिन्नैं आणअ एक च़ंदीओ सिक्कअ, तेखअ बोलअ ईशू तिन्नां लै, “एथ कसरी मुर्ति और नांअ आसा।” तिन्नैं बोलअ, “माहा राज़ैओ नांअ और मुर्ति।”
12	17	ईशू बोलअ तिन्नां लै, “ज़ुंण माहा राज़ैओ आसा, तेऊ दैआ माहा राज़ै लै, ज़ुंण आसा परमेशरो तेऊ दैआ परमेशरा लै।” तिंयां हुऐ तेऊए गल्ला शूणीं रहैन।
12	18	तेखअ आऐ तिधी सदुकी लोग। तिंयां मना तै इहअ कि “मूंऐं दै मणछो ज़िऊंदै हणैं आल़ी गल्ल आसा झ़ुठी।” तिन्नैं ईशू का पुछ़अ,
12	19	“हे गूरू, परमेशरे गूर मुसा आसा हाम्हां लै इहअ लिखअ द कि, ज़ै कसरअ भाई बाझ़ी लुआदी मरे और तेऊए लाल़ी पिछ़ू कल्ही छ़ुटे, ता तेऊओ भाऊ सका तैहा संघै बैह करी। सह आपणैं भाई लै लुआद बी सका पैईदा करी। ()
12	20	“एकी ज़मानें गल्ल आसा एही कि एकी बारी तै सात भाई, पैहलअ भाई मूंअ बैहा बाद और तेऊए निं आजू लुआद हुई,
12	21	और दुजै भाई किअ तेऊए बेटल़ी संघै बैह और सह बी मूंअ तेऊए बी निं लुआद हुई, इहअ ई चिऐ भाई बी किअ और सह बी मूंअ।
12	22	“इहअ करै मूंऐं तिंयां सात भाई और लुआद निं तिन्नां कोहिए हुई खिरी मूंईं सह बेटल़ी बी।
12	23	ता, ऐबै ज़ेभै सह भी ज़िऊंदी हणीं ता सह तिन्नां साता भाई मांझ़ै कसरी बेटल़ी हणीं? किल्हैकि सह ता पैहलै साता ज़ण्हे बेटल़ी ती?”
12	24	ईशू बोलअ तिन्नां लै, “तम्हां का नांईं ता पबित्र शास्त्रो थोघ आथी, और नां परमेशरे शगतीओ थोघ आथी?
12	25	ज़ेभै तिंयां मूंऐं दै मांझ़ै ज़िऊई उझ़णै; तेभै नां ता तिन्नां बैह करनअ। नां तिंयां बैहा लै दैणैं। पर स्वर्गै हणैं तिंयां स्वर्ग दूता ज़िहै।
12	26	“मरी करै ज़िऊंदै हणें बारै कै तम्हैं, मुसा गूरे कताबा दी ज़ल़दै झ़ाकल़ा आल़ी कथैया निं शूणीं आथी कि परमेशरै आपणैं गूर मुसा लै किज़ै बोलअ, ‘हुंह आसा तेरै पित्तर आबराम, इसहाक और याकूबो परमेशर!’
12	27	“इहअ बी बोलअ ‘परमेशर निं मूंऐं दै मणछो आथी, परमेशर आसा ज़िऊंदै मणछो।’ पर तम्हैं आसा बडी भूला दी पल़ै दै।”
12	28	शास्त्री मांझ़ै शुणें एकी तिंयां आप्पू मांझ़ै छफल़दै कि एऊ ता ईंयां बडै बधिया करै समझ़ाऊऐ और तेऊ पुछ़अ ईशू का, “सोभी का खास हुकम किज़ै आसा?”
12	29	ईशू बोलअ तेऊ लै, “सोभी का खास हुकम आसा अह, हे इस्राएली लोगो शूणां, म्हारअ परमेशर ई आसा परमेशर।
12	30	“तूह झ़ूरै आपणैं परमेशरा लै सारै दिला, मना, प्राणा और आपणैं सारै कामां करै।
12	31	दुजअ हुकम आसा अह कि तूह करै आप्पू फेर रहणैं आल़ै होरी मणछा लै बी तेही झ़ूरी ज़िहअ तूह आप्पू लै झ़ूरा। एता का बडअ निं होर कोहै हुकम आथी।”
12	32	शास्त्री बोलअ ईशू लै, “हे गूरू, तंऐं बोलअ ठीक कि सह आसा एक्कै, और तेऊ छ़ाडी निं होर कोहै परमेशर आथी। ()
12	33	तेऊ संघै डाहणीं सारै दिला, मन, प्राण और सारै कामां करै झ़ूरी। “ता ज़ुंण ताह संघै होर लोग बी आसा तिन्नां लै बी करै आप्पू ज़ेही झ़ूरी, ईंयां गल्ला आसा सारी भैंट और सारै बल़ीदाना का बी खास।” ()
12	34	ज़ांऊं ईशू भाल़अ कि तेऊ दैनअ बडी समझ़ा संघै ज़बाब, ता ईशू बोलअ तेऊ लै, “तूह आसा परमेशरे राज़ा नेल़।” तेखअ निं कोही बी तेऊ का पुछ़णें हिम्मत हुई।
12	35	तेखअ बोलअ ईशू मांदरा दी शिक्षा दैंदी बारी इहअ, “शास्त्री किल्है बोला इहअ कि मसीहा आसा दाबेद राज़ैओ शोहरू?
12	36	दाबेद राज़ै आसा आप्पै ई पबित्र आत्मां दी भर्हुई करै बोलअ() ‘प्रभू परमेशरै बोलअ मेरै प्रभू का, मेरी दैहणै बेश, ज़ेभै तैणीं हुंह तेरै दुशमणा तेरै खूरा हेठै निं करूं।’
12	37	“राज़अ दाबेद ता आप्पू बी तेऊ लै प्रभू बोला त! तेखअ मसीहा तेऊओ शोहरू केऊ साबै हुअ? और लोग शूणां तै तेऊए गल्ला बडै धैन दैई करै।”
12	38	ईशू दैनी तिन्नां लै शिक्षा, “इना शास्त्री का रहै चतैन, ज़ुंणी ईंयां लोगा रहैऊंणा लै लाम्मै च़ोल़ै हआ बान्हैं दै। कि तिंयां किहै महान आसा। ईंयां च़ाहा कि लोगै लोल़ी तिन्नां सेटा हाथ ज़ोल़ै।
12	39	आराधना कोठी दी लोल़ी इना खास-खास ज़ैगा बेशणा लै। धामा दी च़ाहा तिंयां ज़ुदै ज़िहै खास ज़ैगा बेशणअ।
12	40	ईंयां लुटा च़लाकी करै बिधबा बेटल़ीए घर। होरी का रहैऊंणा लै फिरा ईंयां खास्सी घल़ी प्राथणां करदै। इना लै भेटणीं सोभी का खास्सी सज़ा।”
12	41	ईशू लागअ मांदरे भढारा सेटा भाल़अ कि ईंयां मांदरै भढारा दी ढबै-धेल्लै केऊ साबै पाआ; बडै-बडै सेठ मणछै पाऐ आपणैं साबै बडै भारी ढबै।
12	42	तेतरी आई एक गरीब बिधबा, सह भाल़ी ईशू दूई चाम्बे सिक्कै पांदी ज़ेते खास्सी किम्मत निं हंदी।
12	43	तेखअ शादै ईशू आपणैं च़ेल्लै आप्पू सेटा लै। तेऊ बोलअ तिन्नां लै इहअ, “हुंह खोज़ा तम्हां लै सत्त कि मांदरे भढारा दी दान दैणैं आल़ै मांझ़ै दैनअ एसा गरीब बिधबा सोभी का खास्सअ दान।
12	44	“किल्हैकि सोभी दैनअ आपणैं खास्सै ढबै मांझ़ै आपणीं खास्सी कमाई मांझ़ा का। पर एसा गरीब बिधबा दैनअ आपणीं काम्मी-पेशी का आपणीं सारी कमाई।”
13	1	ज़ांऊं ईशू मांदरा का डेऊई च़ाल्लअ त, ता तेऊए च़ेल्लै मांझ़ै बोलअ एकी तेऊ लै, “हे गूरू, भाल़, केही बडी-बडी कोठी और पात्थर आसा।”
13	2	ईशू बोलअ तिन्नां लै, “ज़ुंण तम्हैं इना बडै कोठी भाल़ा एक बगत एछणअ इहअ बी कि ईंयां सोभ पाणै ढोल़ी। एथ निं पात्थरा प्रैंदै पात्थर बी टेक्कअ द रहणअ।”
13	3	ज़ांऊं ईशू मांदरा सम्हनै जैतून धारा दी त बेठअ द, ता पतरस, याकूब, युहन्ना और आन्दरू, तिन्नैं सोभी ईशू का पुछ़अ,
13	4	“हाम्हां का खोज़ कि ईंयां गल्ला केभै हणीं, ज़ेभै सह बगत एछणअ तेतो कै नछ़ैण हणअ?”
13	5	ईशू बोलअ तिन्नां लै, “भाल़ै तम्हैं रहै चतैन कि कोई हेरे तम्हां धोखै दी नां पाए।
13	6	कई लोगा एछणअ मेरै नांओंऐं और तिन्नां बोल़णअ इहअ कि ‘हाम्हैं आसा परमेशरै छ़ाडै दै मसीहा।’ तिन्नां पाणै इहअ करै कई लोग कबाता।
13	7	कि ईंयां गल्ला हणीं आसा ज़रूरी, पर तेसा बेला बी निं अंत हणअ।
13	8	“एकी ज़ाती करनअ दुजी ज़ाती संघै जुध और एकी राईसी करनअ दुजी राईसी संघै जुध। देशै हणीं कई ज़ैगा ज़ाज़री और कई ज़ैगा पल़णै नकाल़। अह हणीं दुखे शुरूआत ज़ेही एकी बेटल़ी सूंणें दाह उझ़िआ।”()
13	9	“पर तम्हैं रहै आपणैं बारै दी चतैन। किल्हैकि लोगा निंणै तम्हैं आराधना सभा दी और तेथ च़िकणैं तम्हैं सोभी सम्हनै, और मेरी बज़्हा करनै तम्हैं मुखियै और राज़ै सेटा बी खल़ै। पर अह हणअ तम्हां का मेरै बारै खोज़णेंओ मोक्कअ।
13	10	“अह आसा ज़रूरी कि पैहलै लोल़ी खुशीओ समाद सोभी ज़ाती सेटा पुजअ।
13	11	ज़ेभै तिंयां तम्हां कैद करे और पेशी लै खल़ै करे, तेभै निं तम्हैं फिकर करी की हाम्हां किज़ै बोल़णअ। तेसा घल़ी परमेशर ज़िहअ तम्हां का खोज़े तेभै बोलै तिहअ। किल्हैकि तैहा घल़ी निं बोल़णैं आल़ै तम्हैं हणैं, पर तेभै बोल़णैं आल़ी हणीं पबित्र आत्मां।”
13	12	“कई भाई-बैहणी पाणै आपणैं भाई-बैहण धोखै करै मारी और बाप्पू दैणैं शोहरू मारना लै। शोहरू हणैं आपणैं आम्मां-बाप्पूए खलाफ खल़ै ताकि लोग तिन्नां मारी पाए।()
13	13	मेरै नांओंए बज़्हा हणैं बडै भारी लोग थारै दुशमण, पर ज़ुंण आपणीं मौत हणैं तैणीं सबर करे तेऊओ हणअ उद्धार।”
13	14	(पहल़णैं आल़अ दै एसा गल्ला लै धैन) “एकी धैल़ै भाल़णीं तम्हां सह बरैबाद करनै आल़ी छ़ोतली च़ीज़ मांदरै खल़ी ज़ेते बारै खास्सी साला पैहलै परमेशरो गूर दानिएल बी बोलअ त। तेतो तिधी हणअ निं राम्बल़ी गल्ल आथी। तेभै समझ़ै तम्हैं कि सह बगत गअ एछी। “तेभै ज़ुंण यहूदा लाक्कै दी होए तिंयां ठुर्है उझै धारा लै।()	WRONG ALIGNMENT
13	15	ज़ुंण तेभै छ़ाप्परै होए, तिंयां निं घरा भितरा का किछ़ी गल्ला निंणे तैणीं उंधै होथी और नां घरा भितरा लै डेऊई करै बगत बरैबाद करी।
13	16	“ज़ुंण खेचै होए ता सह बी निं आपणैं झिकल़ै निंणे तैणीं पिछ़ू हटी।”
13	17	“तिन्नां धैल़ी ज़ुंण सुंदी बेटल़ी और आपणैं शोहरू लै दुधा पणैंऊंदी होए तैहा लै हणअ ठुहर्नअ बडअ कठण!
13	18	तम्हैं रहा एसा गल्ला लै प्राथणां करदै लागी कि ईंयां गल्ला निं हिंऊंदे धैल़ै लोल़ी हुई।
13	19	“किल्हैकि ईंयां धैल़ै हणैं इहै दुखा सांगटे कि परमेशरे सृष्टी बणांणैं ओर्ही निं आझ़ तैणीं कधि हुऐ और नां कधि हणैं।()
13	20	“परमेशरै आसा आपणैं विश्वास करने आल़े बारै सोठी करै ईंयां सांगटे धैल़ी घटाऊई दी, नांईं ता संसारै निं कोहै मणछ बच़णअ त।
13	21	“ज़ै कुंण तिन्नां धैल़ी तम्हां लै इहअ बोले, ‘भाल़ा मसीहा आसा इधी, और मसीहा आसा तिधी,’ ता तिन्नां दी निं विश्वास करी।
13	22	“किल्हैकि झ़ुठै मसीहा और झ़ुठै गूर निखल़णैं और तिन्नां पाणै ज़ादू करी करै बडै-बडै नछ़ैण और च़मत्कार रहैऊई कबाता। ज़ै तिन्नों बश च़ले ता तिन्नां पाणै परमेशरे छ़ांटै दै लोग बी कबाता।()
13	23	“पर तम्हैं रहै चतैन और इना गल्ला डाहै आद किल्हैकि मंऐं हेरी ईंयां गल्ला तम्हां का पैहलै ई खोज़ी।”
13	24	“इना दुख-सांगटे धैल़ी बाद हणअ इहअ कि() सुरज़ फिरनअ न्हैरअ और ज़ोथ हणीं काल़ी।
13	25	सरगा का अल़णैं तारै धरनीं और सरगे सारी शगती बी सिकणीं आजू-पिछ़ू।”
13	26	तेखअ भाल़णअ लोगा हुंह मणछो शोहरू महान शगती और महिमां संघै बादल़ा दी एछदअ।()
13	27	तेसा बेला छ़ाडणैं मुंह आपणैं स्वर्ग दूत। पृथूई दी हर ज़ैगा का करनै आपणैं छ़ांटै दै लोग कठा।()
13	28	फेडूए बूटा का शिखल़ा एसा गल्ला ज़ेभै तेते शाण्हटी नरम फिरा और ज़ांऊं तेथ प्लीर एछा; ता तेता करै लागा तम्हां का थोघ कि बसंते ऋत आसा नेल़।
13	29	ठीक इहअ ई ज़ांऊं तम्हां ईंयां गल्ला हंदी हेरनी, ता तम्हैं समझ़ै कि तिंयां धैल़ै आसा नेल़। मतलब तिंयां गई डेहल़ा बागै पुजी।
13	30	“हुंह खोज़ा तम्हां का सत्त कि ज़ेभै तैणीं ईंयां गल्ला हई निं मुक्के, तेभै तैणीं निं एसा पोस्तीए लोग मरनै आथी।
13	31	सरग और पृथूई टल़णीं पर मंऐं ज़ुंण गल्ला बोली ईंयां हणीं सोभ पूरी।”()
13	32	“एसा गल्लो निं कोही का थोघ आथी कि ईंयां केभै हणीं। नां एतो थोघ स्वर्ग दूता का आथी और नां शोहरू का। पर एसा गल्लो थोघ आसा सिधअ परमेशर बाप्पू का।
13	33	भाल़ा, बिऊंतै रहा और प्राथणां करदै रहा लागी। किल्हैकि तम्हां का निं एसा गल्लो थोघ आथी कि सह साईत केभै हणीं।
13	34	“अह आसा तेऊ मणछा ज़ेही गल्ल ज़ुंण परदेसा लै नाठअ, और आपणअ घर डाहअ सभाल़ी आपणैं टैहलू का। संघा डाहअ सोभी टैहलू का तिन्नां लै काम सभाल़ी। दुआरे पहरी लै डाहअ इहअ बोली कि बिऊंतअ रहै।
13	35	“तैही बोला हुंह तम्हां लै बी कि बिऊंतै रहा। किल्हैकि तम्हां का निं इहअ थोघ आथी कि थारअ प्रभू कसा धैल़ी एछणअ। सह उडै एछणअ कि आधी राची। कि सह दोती न्हैर प्रैशै एछे कि राच भैई करै एछे।
13	36	“इहअ निं हआ कि तम्हैं होए सुत्तै दै और मालक एछे तेसा ई बेला।
13	37	ज़िहअ हुंह तम्हां लै बोला तिहअ ई बोला हुंह सोभी लै कि बिऊंतै रहा।”
14	1	दूई धैल़ै बाद आसा त फसहेओ थैर और साज़ी रोटीओ थैर हणैं आल़अ, और प्रधान परोहित और शास्त्री तै एसा गल्ला लोल़ै लागै दै कि किहअ करै छ़ल़-कपट करी करै पाणअ त ईशू मारी।
14	2	पर तिंयां बोला तै इहअ बी कि थैरे धैल़ी निं हाम्हां इहअ करनअ, इहअ निं हआ कि लोगा मांझ़ै होए च़िक-फणाटी।
14	3	ईशू त बेतनियाह गराऊंऐं शमौने घरै ज़ुंण ईशू कोल़्हे बमारी का ठीक किअ त। ज़ांऊं सह रोटी खांदअ बेठअ ता तिधी आई एक बेटल़ी। तेसा आणअ संगमरमरे भांडै दी जटामांसीओ किम्मती खुशबूदार तेल और सह तरैल़अ ईशूए मुंडै।
14	4	पर कई लागै आपणैं मनें रोशै मारै बोलदै कि अह एतरअ किम्मती तेल किल्है किअ एसा बरैबाद?
14	5	किल्हैकि एऊ खुशबूदार किम्मती तेला सका तै चिई शौआ च़ंदीए सिक्कै का बी खास्सी किम्मती बेच़ी गरीबा लै बांडी। तिंयां लागै तेसे बारै इहअ बोलदै कि एसा किअ अह गलत।
14	6	ईशू दैनअ ज़बाब, “एसा छ़ाडा, एसा किल्है करा तम्हैं तंग? ऐहा किअ मुल्है भलअ।
14	7	“गरीब रहणैं कबल्लै तम्हां ई संघै तम्हैं ज़ेभै च़ाहे तेभै सका तिन्नां लै दैई, पर हुंह निं तम्हां संघै कबल्लअ च़ाल्लअ रहई।()
14	8	ज़ुंण बी अह करी सका ती और ज़ुंण एसा किअ, एसा मल़अ मुंह दाबणा लै पैहलै ई मेरी देही लै तेल।
14	9	“हुंह खोज़ा तम्हां का सत्त कि सारै संसारै ज़िधी बी मेरै बारै खुशीओ समाद प्रच़ार होए तिन्नां लोगा खोज़णअ एसरै बारै बी कि एसा मुल्है किज़ै किअ।”
14	10	तैबै यहूदा इसकरोती ज़ुंण तिन्नां बारा च़ेल्लै मांझ़ै एक त, सह नाठअ प्रधान परोहिता सेटा लै इहअ बोलदअ कि हुंह करूं थारी ईशू ढाकणा लै मज़त।
14	11	इहअ शूणीं करै हुऐ तिंयां बडै भारी खुश और तेऊ लै मनैं तिन्नैं खास्सै ढबै दैणैं ता सह रहअ तेऊ ढाकणें मोक्कै न्हैल़अ लागी।
14	12	थैरे पैहली धैल़ी ज़ेता लै तिंयां साज़अ बोला तै, एसा धैल़ी करा तै तिंयां गाभू काटी बल़ीदान, ईशूए च़ेल्लै तेऊ का पुछ़अ, “तूह किधी च़ाहा कि हाम्हैं ताल्है फसहे थैरो भोज़ बणांए?” ()
14	13	तेऊ छ़ाडै आपणैं च़ेल्लै मांझ़ै दूई ज़ण्हैं इहअ बोली करै, “नगरी लै डेओआ तिधी भेटणअ तम्हां एक मणछ तेऊ हणअ पाणींओ घल़अ च़कअ द, तम्हैं लागै तेऊ पिछ़ू हांढदै।
14	14	“तेखअ सह ज़हा घरा लै डेओए तेऊ घरे मालका लै बोलै तम्हैं कि गूरू बोला इहअ कि तेरी पाहुंणेंए पांड किधी आसा? ज़िधी हुंह आपणैं च़ेल्लै संघै फसहे थैरो भोज़ खाई सकूं।
14	15	तेऊ रहैऊंणीं तम्हां का एक सज़ाऊई दी पांड, तिधी बणांऐं तम्हैं फसहे थैरो भोज़।”
14	16	ता च़ेल्लै बी पुजै नगरी और ज़िहअ ईशू तिन्नां का बोलअ त तिन्नां भेटअ तिहअ ई और तिन्नैं बणांअ फसहे थैरो भोज़।
14	17	ज़ांऊं सान्ह पल़ी ता ईशू आअ तिधा लै आपणैं बारा च़ेल्लै संघै।
14	18	ज़ांऊं तिंयां रोटी खांदै बेठै ता ईशू बोलअ तिन्नां लै, “हुंह खोज़ा तम्हां का सत्त कि तम्हां मांझ़ै आसा एक इहअ ज़ुंण मुंह संघा इधी रोटी खांदअ बी आसा बेठअ द, तेऊ बझ़ैल़णअ हुंह ढाकणैं।”()
14	19	तिंयां हुऐ बडै भारी दुखी, और तिंयां लागै एक-एक करी करै बारी-बारी तेऊ का पुछ़दै, “हे गूरू सह हुंह किनी आसा?”
14	20	ईशू दैनअ तिन्नां लै ज़बाब, “सह आसा तम्हां बारा मांझ़ै एक, ज़ुंण मुंह संघै म्हार थाल़ू का डबेऊई करै खाआ।
14	21	“किल्हैकि हुंह मणछो शोहरू ता मरनअ तेऊ ई साबै ज़िहअ मेरै बारै पैहलै ई आसा लिखअ द; पर तेऊ मणछा लै आसा घोर सज़ा ज़हा हुंह ढाकणैं बझ़ैल़णअ। तेऊ लै त भलअ इहअ ई कि तेऊओ ज़ल्म ई नांईं हंदअ।”
14	22	ज़ांऊं तिंयां रोटी खांदै बेठै ता ईशू परमेशरो शूकर करी करै रोटी चोल़ी और तिन्नां लै दैई करै बोलअ, “हुंज़ा, अह आसा मेरी देही।”
14	23	तेखअ ईशू अंगूरे रसा करै भरअ द कटोरअ हाथै लई करै परमेशरो शूकर किअ और तिन्नां लै दैनअ और तिन्नैं सोभी झुटअ तेता का।
14	24	तेखअ बोलअ ईशू तिन्नां लै, “अह आसा मेरअ लोहू, ज़ुंण खास्सै लै बहाऊंणअ अह आसा परमेशरे मणछा लै करार।()
14	25	हुंह खोज़ा तम्हां का सत्त कि अह अंगूरो रस निं मुंह तेभै तैणीं झुटणअ, ज़ेभै तैणीं हुंह परमेशरे राज़ा दी नऊंअ अंगूरो रस निं झुटूं।”
14	26	तेखअ नाठै तिंयां भज़न बोलदी बागै जैतून धारा लै।
14	27	तैबै बोलअ ईशू तिन्नां लै, “तम्हैं ठुहर्नै सोभ मुंह छ़ाडी, किल्हैकि शास्त्रा दी आसा मेरै बारै इहअ लिखअ द कि ‘मुंह पाणअ फुआल मारी और भेडा छिंघणीं ओरी-पोरी।’
14	28	“पर हुंह डेऊणअ ज़िऊंदअ हई करै तम्हां का पैहलै गलील लाक्कै लै।”
14	29	पतरसै बोलअ ईशू का, “होर लागे ताह छ़ाडी ठुहर्दै पर हुंह निं ताह छ़ाडदअ।”
14	30	ईशू बोलअ तेऊ लै, “हुंह खोज़ा ताखा सत्त कि आझ़ एसा ई राची मुर्गै दूई बारी बाशणैं का पैहलै हुधणअ तूह मेरै बारै चिई बारी।”
14	31	पर पतरसै बोलअ होर बी ज़ोर दैई करै कि, ज़ै मुंह ताह संघै मरनअ बी लागे, ता तैबी बी निं हुंह तेरै बारै हुधदअ। इहअ ई बोलअ तिन्नैं होरी सोभी ज़ण्हैं।
14	32	तेखअ आऐ तिंयां गतसमनीं नांओंए एकी ज़ैगा लै और ईशू बोलअ आपणैं च़ेल्लै लै, “इधी रहा बेशी, ज़ेभै तैणीं हुंह प्राथणां करूं।”
14	33	तेऊ निंयैं पतरस याकूब और युहन्ना आप्पू संघा और सह हुअ बडअ भारी दुखी और नर्तान।
14	34	तेऊ बोलअ इहअ, “मेरअ ज़िऊ आसा बडअ दुखी इहअ कि मेरै च़ाल्लै ज़िहै प्राण निखल़ी, तम्हैं खल़्हिया इधी और बिहुदै रहा।”()
14	35	तेखअ नाठअ ईशू धख आजू ज़िहअ। तिधी लागअ सह धरनीं उटी बाखा पल़ी करै एही प्राथणां करदअ, “हे परमेशर ज़ै हई सके ता तै कर मुखा एसा घल़ी एऊ दुखा दूर।
14	36	हे मेरै बाप्पू ताखा सका सोभै गल्ला हई, एऊ दुखे कटोरै च़क मुंह सेटा का पोर्ही। पर तैबी बी ज़िहअ हुंह च़ाहा तिहअ निं लोल़ी हुअ। पर ज़िहअ तूह च़ाहा तिहअ लोल़ी हुअ।”
14	37	तेखअ आअ ईशू तिन्नां चिई च़ेल्लै सेटा और तिंयां सुत्तै दै भाल़ी करै, पतरसा लै बोलअ, “शमौन, तूह सुत्तअ द आसा? तूह एकी घल़ी बी निं बिहुदअ रही सकअ?”
14	38	बिहुदै रहा और प्राथणां करदै रहा लागी, कि तम्हैं परिक्षा दी पल़ी करै पाप नां करे, आत्मां ता आसा तैर पर देही आसा दुबल़ी।
14	39	तेखअ नाठअ सह भी प्राथणां करदअ तेऊ की तेही ई प्राथणां ज़ेही तेऊ पैहलै की ती।
14	40	तेखअ आअ सह भी आपणैं च़ेल्लै सेटा लै और तेऊ भाल़ै तिंयां घणीं निंजा सुत्तै दै ज़ांऊं तेऊ तिंयां झ़ैऊऐ ता तिन्नां निं समझ़ पल़ी कि तेऊ लै कै ज़बाब दैणअ।
14	41	तेखअ आअ ईशू चिऊथी बारी प्राथणां करी तिन्नां सेटा लै और बोलअ; अज़ी बी तम्हैं सुत्तै दै आसा? बतेर्है सुत्तै ऐबै! भाल़ा, सह घल़ी गई एछी; हुंह मणछो शोहरू लाअ पापी मणछे हाथै ढाकी।
14	42	खल़ै उझ़िआ, च़ाल्ला, हेरा, ज़ुंणी हुंह ढाकी आसा लाअ द सह गअ एछी।
14	43	ईशू त इहअ बोलदअ ई लागअ द कि यहूदा, ज़ुंण तिन्नां बारा मांझ़ै एक त, सह गअ आप्पू संघा प्रधान परोहित, शास्त्री, मुखियै संघै खास्सै लोग तलबारा और शोठै पाई तेभी तिधी पुजी।
14	44	यहूदा इसकरोती त तिन्नां लै इहअ डाहअ द बोली कि ज़हा लै हुंह माख्खी दैंऊं, सह ई आसा ईशू तेऊ करै तम्हैं कैद।
14	45	सह आअ तेभी और तेऊ बोलअ ईशू सेटा डेऊई तेऊ लै, “हे गूरू,” और तेऊ लै दैनी माख्खी।
14	46	तिन्नैं होरी किअ ईशू कैद।
14	47	ईशू नेल़ खल़्हुऐ दै च़ेल्लै मांझ़ै काढी एकी आपणीं तलबार और तेऊ बाही माहा परोहिते टैहलू लै ता तेऊओ कान शोटअ धरनीं।
14	48	ईशू बोलअ तिन्नां लै, “तम्हैं कै हुंह डाकू समझ़अ कि मुंह ढाकदै आसा तलबारा और शोठै पाई निखल़ै दै?”
14	49	हुंह ता हर धैल़ै तम्हां संघा मांदरै शिक्षा दैआ त, तेभै किल्है निं हुंह तम्हैं ढाकअ? पर अह हुअ तै कि पबित्र शास्त्रा दी लिखी दी गल्ला पूरी होए।
14	50	ज़ुंण तिधी ईशू संघै तै तिंयां सोभ च़ेल्लै ठुर्है तिधा तेऊ छ़ाडी ओर्ही-पोर्ही।
14	51	ता एक ज़ुआन मणछ लागअ आपणीं घेरी दी सिधअ च़ादरू पल़ेटी करै तेऊ पिछ़ू हांढदअ और लोगै ढाकअ सह।
14	52	पर सह छ़ुटअ तिन्नां का और सह ठुर्हअ च़ादरू तिधी छ़ाडी करै नांगअ ई।
14	53	तेखअ निंयं तिन्नैं ईशू माहा परोहिता सेटा लै, और होर प्रधान परोहित, शास्त्री और मुखियै बी हूऐ तिधी सोभै ज़ण्हैं कठा।
14	54	पतरस नाठअ तिन्नां पिछ़ू-पिछ़ू माहा परोहिते खोल़ै तैणीं और लोगा मांझ़ै बेठअ माहा परोहिते घरे पहरी संघै आगी नैथदअ।
14	55	प्रधान परोहित और सारी यहूदी सभा आल़ै तै पैहलै ई इहै लोगा लोल़ै लागै दै ज़ुंण ईशूए खलाफ झ़ुठी गवाही दैए। ताकि तिंयां तेऊ मारी पाए पर तिंयां निं इहअ करी सकै।
14	56	किल्हैकि कई तै लागै दै तेऊए खलाफ झ़ुठी गवाही दैंदै, पर तिन्नें गवाही बी नांईं ती एकी रंगे आथी।
14	57	तैबै दैनी कई खल़ै उझ़ुई करै एही झ़ुठी गवाही कि
14	58	“हाम्हैं शूणअ अह इहअ बोलदअ कि मुंह पाणअ अह हाथा करै बणांअ द मांदर ढोल़ी और चिई धैल़ै बाद बणांणअ दुजअ मांदर, ज़ुंण हाथा करै नांईं होए बणांअ द।”
14	59	एसा गल्ला लै बी नांईं ती तिन्नें गवाही एकी रंगे ती।
14	60	तैबै माहा परोहितै मांझ़ै खल़ै हई करै ईशू का पुछ़अ, “तूह ज़बाब किल्है निं दैंदअ? ईंयां लोग भाल़ तेरै खलाफ किज़ै बोला?”
14	61	पर ईशू रहअ च़ुप्पी, और तेऊ निं किछ़ै ज़बाब दैनअ; माहा परोहितै पुछ़अ तेऊ का एकी बारी भी, “तूह कै परमेशरो शोहरू मसीहा आसा?”
14	62	ईशू बोलअ, “हाँ, हुंह आसा, तम्हां भाल़णअ हुंह मणछो शोहरू सर्वशक्तिमान परमेशरे दैहणै बेठअ द और सरगै बादल़ा संघै एछदअ।”()
14	63	तैबै माहा परोहितै आपणैं च़ोल़अ धैल़ी करै बोलअ, “ऐबै निं हाम्हां कोही गवाहीए ज़रुरत आथी? ()
14	64	तम्हैं सोभी बी हेरी अह गल्ला शूणीं कि अह बोला आप्पू लै परमेशर और इहअ करै की एऊ परमेशरे निंदा! तम्हां होरीए कै राऐ आसा?” () तिन्नैं होरी बोलअ, “अह आसा मारनै ई जोगी।”	WRONG ALIGNMENT
14	65	तैबै कई पाअ तेऊए मुंहैं थुकी, संघा लागै कोऐ तेऊए आछी ढोपी करै धमुक्कै बाहंदै। तेखअ लागै तेऊ लै इहअ बोलदै, “ऐबै कर आजू हणैं आल़ी गल्ला प्रगट!” ज़ुंण तिधी जोधै मणछ तै, तिन्नैं बाही तेऊ लै च़ैंडै।
14	66	पतरस त खोल़ै बेठअ द, तिधी आई माहा परोहिते टैहलू मांझ़े एक बेटल़ी।
14	67	पतरसा आगी सेटा नैथदअ भाल़ी करै लागी सह तेऊ कोहरी भाल़ी संघा बोलअ तेऊ लै, “तुबी त तेऊ नासरत गराऊंए ईशू संघै भाल़ी?”
14	68	पतरस हुधूअ संघा लागअ इहअ बोलदअ, “मुखा निं थोघै और मुंह निस्सी समझ़ पल़ी कि तूह किज़ै बोला?” तेखअ नाठअ सह बागै डेहल़ा सेटा और मुर्गअ बी बाशअ।
14	69	तेखअ लागी सह टैहलू बेटल़ी तेऊ भाल़ी करै तिन्नां का बोलदी ज़ुंण तिधी नेल़ तै, “अह आसा तिन्नां मांझ़ै कोई एक ज़ण्हअ।”
14	70	पर पतरस हुधूअ भी। थोल़ी घल़ी बाद बोलअ तिन्नैं बी ज़ुंण तेऊ नेल़ तै खल़्हुऐ दै, “तूह आसा पाक्कै दी तिन्नां ई मांझ़ै कुंण एक किल्हैकि तेरी गल्ला का ज़ाण्हिंआं कि तूह आसा गलील लाक्कै का?”
14	71	ता पतरस लागअ हुधदअ और सोह काढी करै बोलदअ कि, “तम्हैं ज़हा मणछे गल्ला करा, हुंह निं तेऊ बछ़ैणदअ बी आथी।”
14	72	तेभी बाशअ दुजी बारी मुर्गअ और पतरसा फिरी सह गल्ल आद ज़ुंण ईशू तेऊ लै बोली ती, “मुर्गै दुजी बारी बाशणैं का पैहलै हुधणअ ताह मेरै बारै चिई बारी।” एसा गल्ला सोठी करै लागअ सह लेरा लांदअ।
15	1	दोती दोथी सोभै प्रधान परोहितै, मुखियै, और शास्त्री और सारी माहा सभा दी बेठै दै लोगै आप्पू मांझ़ै जोग किअ और ईशू निंयं बान्हीं करै राजपाल पिलातुसा सेटा लै।
15	2	पिलातुसै पुछ़अ ईशू का, “कै तूह यहूदी लोगो राज़अ आसा?” ईशू बोलअ तेऊ लै, “तंऐं हेरअ आप्पै बोली।”
15	3	प्रधान परोहितै लाऐ ईशू लै बडै भारी दोश।
15	4	पिलातुसै पुछ़अ ईशू का भी, “तूह ज़बाब किल्है निं दैंदअ, भाल़ ईंयां लोग ताल्है केतरी गल्ले दोशा आसा लांदै लागै दै?”
15	5	ईशू निं तिन्नां लै किछ़ ज़बाब दैनअ; पिलातुस हुअ बडअ रहैन।
15	6	राजपाल पिलातुसो त इहअ रबाज़ कि सह करा त तेऊ फसहे थैरे धैल़ी एकी कैदी आज़ाद ज़ुंण कैद खानै दी होए और ज़हा लै लोग आज़ाद करने अरज़ करे।
15	7	बरोबा नांओं एक मणछ बी त तिधी कैद। सह त रोम राज़े खलाफ खल़अ हुअ द और सह त राज़ द्रोह और हत्या करनै पिछ़ू कैद किअ द।
15	8	खास्सै लोग नाठै उझै और राजपाला का अरज़ करदै कि ज़िहअ तूह हाम्हां लै आझ़ तैणीं करदअ आसा आअ द तिहअ ई कर।
15	9	राजपाल पिलातुसै बोलअ तिन्नां लै, “कै तम्हैं इहअ च़ाहा कि तम्हां लै ‘यहूदी लोगे राज़ै’ करूं आज़ाद?”
15	10	पिलातुसा का त थोघ कि प्रधान परोहित करा ईशू लै मिश और तै आसा अह इनै ढाकअ द।
15	11	पर प्रधान परोहितै तै तिंयां लोग शकाऊई डाहै दै। लोगै बोलअ ईशूए बदल़ै तेऊ बरोबा आज़ाद करना लै।
15	12	ज़ांऊं पिलातुसै इहअ शूणअ, ता तेऊ पुछ़अ तिन्नां का एकी बारी भी, “ज़ै हुंह एऊ बरोबा आज़ाद करूं ता हुंह एऊ लै कै करूं ज़हा लै तम्हैं यहूदी लोगो राज़अ बोला?”
15	13	तिंयां लोग लागै ज़ोरै-ज़ोरै बोलदै, “एऊ छ़ड़ाऊआ क्रूसा दी।”
15	14	पिलातुसै बोलअ तिन्नां लै, “किल्है, एऊ किज़ै बूरअ काम किअ?” पर तिन्नैं लाई होर भी ज़ोरै-ज़ोरै लैल़ा, “एऊ छ़ड़ाऊआ क्रूसा दी।”
15	15	तेखअ किअ पिलातुसै लोगा खुश करनै तैणीं बरोबा आज़ाद, और ईशू दैनअ कोल़ै करै च़िकी क्रूसा दी छ़ड़ाऊंणा लै।
15	16	सपाही निंयं ईशू गहल़ा भितरी खोल़ै लै और सारै सपाही शादै तिधा लै।
15	17	तेखअ बन्हैऊंअ तिन्नैं ईशू लै बैंज़णीं रंगो च़ोल़अ और तेऊए मुंडै लाअ झ़रीलै कांडैओ मुगट।
15	18	तेखअ लागै इहअ बोली ठठै करदै, “हे यहूदी लोगे राज़ैआ नमस्ते।”
15	19	तिन्नैं पाअ तेऊए मुंहां लै थुकी और शोठै करै बाही तेऊए मुंडै और तेऊ सम्हनै माथअ टेकी करै लागै तिंयां तेऊए ठठै करदै।
15	20	तेखअ खोल्हअ तिन्नैं तेऊ का बैंज़णीं रंगो च़ोल़अ पोर्ही और तेऊ का बन्हैऊंऐं तेऊए ई झिकल़ै, तेखअ निंयं क्रूसा दी मारना लै येरुशलेम नगरी बागै।
15	21	सिकंदर और रुपसो बाप्पू शमौन नांओं मणछ और एक कुरेन नगरी का आअ द मणछ त लागअ द गराऊंआं का तेसी बाती एछदअ; तिन्नैं ढाकअ सह ज़ोरा-ज़ोरी और तेऊए कान्हा दैनअ क्रूस च़कणैं लै।
15	22	तिन्नैं निंयं ईशू गुलगुता नांओंए ज़ैगा लै ज़ेता लै खोपल़ीए ज़ैगा हआ।
15	23	तिधी लागै तिंयां तेऊ लै मुर्र नांओंए दुआई राल़अ द अंगूरे मिल्लै रसा दैंदै ज़ेता करै दाह का राआम हआ पर ईशू निं सह झ़ुठअ।
15	24	तेखअ छ़ड़ाऊअ तिन्नैं सपाही ईशू क्रूसा दी और तेऊए झिकल़ै बांडणां लै पाई आप्पू मांझ़ै परच़ी कि कसा लै कै लोल़ी भेटअ और तिंयां बांडै। ()
15	25	दोती पैहलै पहरै छ़ड़ाऊअ तिन्नैं सह क्रूसा दी।
15	26	क्रूसे च़ुंडी टोकी तिन्नैं एक तगती, और तेथ त तेऊओ दोश लिखअ द, “यहूदी लोगो राज़अ”।
15	27	तिन्नैं छ़ड़ाऊऐ क्रूसा दी दूई डाकू बी एक ईशूए दैहणीं बाखा और एक बाऊंईं बाखा।
15	28	इहअ करै हुअ पबित्र शास्त्रा दी लिखअ द बैण बी पूरअ, “सह गिणअ ज़ुल्म करनै आल़ै संघै।” ()
15	29	तेसी बाती एछदै-डेऊंदै करा तै आपणैं मूंड झ़ल़ाऊई करै तेऊए इहअ बोली करै निंदा, “शाबाश! मांदरा ढोल़णैं आल़ैआ और चिई धैल़ी भितरी बणांणैं आल़ैआ,
15	30	एऊ क्रूसा का होथ धरनीं और आप्पू ता बच़ हेरुं!” ()
15	31	प्रधान परोहित और शास्त्री मुखियै बी लागै सोभ ठठअ करी इहअ बोलदै “होर ता बच़ाऊऐ एऊ पर आप्पू निं बच़ी सकअ।
15	32	ज़ै तूह मसीहा और इस्राएली लोगो राज़अ आसा तै होथ एऊ क्रूसा का धरनीं, तै करनअ हाम्हां बी तेरअ विश्वास।” इहअ ई ज़ुंण तिंयां ईशू संघै डाकू बी तै क्रूसा दी छ़ड़ाऊऐ दै, तिंयां बी लागै ईशूए निंदा करदै।
15	33	दपहरा पोर्ही चिऊथै पहरै तैणीं रहअ तेऊ देशै घोर न्हैरअ हई और उडै तैणीं रही ज़ेही राच पल़ी।
15	34	चिऊथै पहरै ईशू बडै ज़ोरै एक बोल बोलअ, “इलोई, इलोई, लम्मा शबक्तनी?” मतलब, “हे मेरै परमेशरा, हे मेरै परमेशर, तंऐं हुंह किल्है छ़ाडअ?”
15	35	ज़ुंण तिधी नेल़ तै खल़्हुऐ दै तिन्नां मांझ़ै बोलअ कई लोगै इहअ, “भाल़ा, अह आसा एलियाह गूरा लै हाक्का लांदअ लागअ द।”
15	36	एक आअ ठुर्ही करै, और मिल्लै अंगूरे रसा दी डबेऊअ चुशू और नगाल़ीए च़ुंडी दी चैल़ी करै दैनअ तेऊ का च़ाखणा लै, ता होरी बोलअ इहअ बी कि खल़्हिया, “भाल़ा हेरुं, एलियाह गूर एऊ बच़ाऊंदअ एछणअ कि नांईं।”
15	37	तेखअ शोटै ईशू ज़ोरै लैल़ पाई आपणैं प्राण।
15	38	परमेशरे मांदरै लाअ द परदअ धेल़्हुअ प्रैंदा का थाल्लै तैणीं दूई बाखा लै।
15	39	तैबै एकी सुबैदारै ज़ुंण तिधी ईशू नेल़ पहरी त, ज़ांऊं तेऊ सह ज़ोरा संघै प्राणा शोटदअ भाल़अ ता तेऊ बोलअ, “अह मणछ ता सच्च़ी परमेशरो शोहरू आसा त।”
15	40	कई बेटल़ी बी आसा ती दूर खल़्हुई करै भाल़ी लागी दी, तिन्नां मांझ़ै तै मगदल़ गराऊंए मरिअम, दुजी मरिअम होछ़ै याकूब और योसेसे आम्मां और सलोमी आसा तै तिधी।
15	41	ज़धू ईशू गलील लाक्कै दी हआ त, ईंयां बी हआ ती ईशू संघै, और तिंयां बी करा तै तेऊए सेऊआ-च़ाकरी; होर बी आसा ती बडी भारी बेटल़ी ज़ुंण ईशू संघै येरुशलेम नगरी लै ती आई दी।
15	42	तेतरी च़ाल्ली ती सान्ह पल़ी और बशैघो धैल़अ त शुरू हणैं आल़अ।
15	43	अरमतियाह गराऊंओ रहणैं आल़अ युसुफ आअ और सह त माहा सभा दी सदस्य, और सह त आप्पू बी परमेशरे राज़ एछणैं न्हैल़अ लागअ द। सह नाठअ हिम्मत करी करै राजपाल पिलातुसा सेटा लै संघा मांगी तेऊ ईशूए ल्हास।
15	44	पिलातुस हुअ रहैन कि सह एतरअ छ़ेकै गअ मरी! पिलातुसै शादअ सुबैदार संघा पुछ़अ तेऊ का, “तेऊ मरी कै खास्सअ बगत गअ हई?”
15	45	ज़ांऊं पिलातुसा का इहअ थोघ लागअ कि ईशू हेरै प्राण शोटी, तेखअ दैनी तेऊ युसुफा लै तिधा का ल्हासा निंणे ज़ाज़त।
15	46	तेखअ पल़ेटी युसुफै ल्हास एकी मलमले च़ादरा दी संघा डाही सह तेसा घोरी दी ज़ुंण शाफल़ा दी आसा ती कोती दी।
15	47	मगदल़ गराऊंए मरिअम और योसेसे आम्मां मरिअम ती लागी दी भाल़ी कि ईशू किधी आसा डाहअ द।
16	1	ज़ांऊं बशैघे धैल़ी बिती ता मगदल़ गराऊंए मरिअम और याकूबै आम्मां मरिअम और सलोमी आणी बडी खुशबूदार च़िज़ा ताकि ईशूए ल्हासा दी मल़ी सके।
16	2	हबते पैहली धैल़ी दोती दोथी धुपै लागदी पुजी तिंयां तेसा घोरी सेटा ज़िधी ईशू त डाहअ द।
16	3	तिंयां ती लागी दी आप्पू मांझ़ै गल्ला करदी, “हाम्हां लै घोरीए मोहरै लाई दी बडी टोल्ह कसा दैणीं बदल़ी?”
16	4	ज़ांऊं तिन्नैं भाल़अ कि घोरी का आसा टोल्ह पोर्ही बदल़ी दी, और सह ती खास्सी बडी टोल्ह।
16	5	ज़ांऊं तिंयां घोरी भितरी नाठी ता तिन्नां का शुझुअ एक शेतै झिकल़ै आल़अ ज़ुआन मणछ दैहणीं बाखा बेठअ द और तिंयां हुई बडी रहैन।
16	6	तेऊ ज़ुआन मणछै बोलअ तिन्नां लै, “तम्हैं किल्है हुई रहैन! तम्हैं ईशू नासरी लोल़ी आसा लागी दी ज़ुंण क्रूसा दी छ़ड़ाऊअ त? भाल़ा, सह हुअ ज़िऊंदअ और सह निं इधी आथी। भाल़ा, अह आसा सह ई ज़ैगा, ज़िधी तेऊए ल्हास ती डाही दी।
16	7	“पर तम्हैं डेओआ पतरसा सेटा लै तेऊ का खोज़ै और होरी च़ेल्लै का बी खोज़ै इहअ कि सह डेऊणअ तम्हां का पैहलै गलील लाक्कै लै। ज़िहअ तेऊ तम्हां लै बोलअ त तम्हां भेटणअ सह तिधी।”
16	8	तिंयां बेटल़ी लागी डरै काम्बदी और तिंयां ठुर्ही घोरी सेटा का और तिन्नैं निं डरै कोही का खोज़अ।
16	9	हबते पैहलै धैल़ै दोती दोथी शुझुअ ईशू ज़िऊंदै हणैं का बाद सोभी का पैहलै मगदल़ गराऊंए मरिअम का, ज़हा का ईशू सात भूत काढै तै।
16	10	सह नाठी ईशूए च़ेल्लै सेटा लै, तिंयां तै शोगा दी पल़ी लेरदै-पकारदै लागै दै। तेसा खोज़ी तिन्नां का सारी गल्ला।
16	11	ज़ांऊं तेसा तिन्नां का खोज़अ कि ईशू हुअ ज़िऊंदअ और मंऐं भाल़अ सह आपणीं आछी, पर तिन्नैं निं तेसे गल्लो विश्वास किअ।
16	12	तेखअ शुझुअ सह तिन्नां होरी रुपा दी तिन्नां मांझ़ै दूई ज़ण्हैं का गराऊंआं लै डेऊंदी बारी।
16	13	तिन्नैं बी खोज़अ होरी सोभी का एसा गल्लो समाद पर तिन्नैं होरी च़ेल्लै निं तिन्नें गल्ला दी बी विश्वास किअ।
16	14	तेखअ शुझुअ सह तिन्नां गैरा च़ेल्लै का बी, ज़ांऊं तिंयां रोटी खांदै तै बेठै दै। ईशू नैरै तिंयां किल्हैकि तिन्नैं मन तै एतरै काठै हुऐ दै कि ज़ुंणी ज़िऊंदअ हई करै ईशू भाल़अ त तिन्नैं निं तिन्नें गल्ला दी विश्वास किअ।
16	15	ईशू बोलअ तिन्नां लै, “तम्हैं डेओआ सारै संसारा दी, और सारै संसारे सोभी ज़ातीए लोगा का खोज़ा खुशीओ समाद।
16	16	ज़ुंण विश्वास करे और डुबकी लए, उद्धार भेटणअ तेऊ ई और ज़ुंण बिश्वास निं करे सह हणअ दोशी।
16	17	“विश्वासा करनै आल़े हणैं ईंयां नछ़ैण, कि तिन्नां काढणैं मेरै नांओंआं करै मणछा का भूत पोर्ही और तिन्नां बोल़णीं नऊंईं-नऊंईं भाषा।
16	18	तिन्नां च़कणीं दानुईं बी हाथै और नज़ाणै दी तिंयां ज़ैहर बी झुटे ता तैबी निं तिन्नां किछ़ हणअ, और बमार मणछा लै बी ज़ै तिंयां आपणैं हाथा करै छुंए तिंयां हणैं ठीक।”
16	19	तिन्नां च़ेल्लै संघै गल्ला करनै का बाद च़कअ परमेशरै ईशू तिन्नें आछी सम्हनै उझै स्वर्गा लै। संघा बशैल़अ सह आपणीं दैहणीं बाखा सोभी का बडी पदबी दी। ()
16	20	एता बाद लागै तिंयां येरुशलेम नगरी का हांढदै और तिन्नैं खोज़ी ईंयां गल्ला सारै दी और ज़िधी बी तिंयां नाठै, ईशू रहअ तिन्नां करै नछ़ैण और च़मत्कार करदअ लागी। एता करै रहैऊअ तेऊ लोगा का कि परमेशरो खुशीओ समाद आसा शुचअ। तथास्तू।
