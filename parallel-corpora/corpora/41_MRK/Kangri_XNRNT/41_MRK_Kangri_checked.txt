1	1	एह़ यीशु मसीह दे सुसमाचार दे बारे दी सुरुआत ऐ, जेह्ड़ा परमात्मे दा पुत्तर ऐ।
1	2	जिंआं यशायाह भविष्यवक्ता दिया कताबा च लिख्या ऐ: दिक्ख, “मैं अपणा संदेस दैणे आल़े जो तिज्जो ते पैहल्लैं घल्लदा, जेह्ड़ा तिज्जो तांई लोकां देयां मनां जो त्यार करगा।”
1	3	“सुनसाण जगाह च इक्क हक्कां पाणे आल़े दी उआज़ सुम्मां दी कि ‘प्रभु तांई लोकां देयां मनां जो त्यार करा, कने अपणे आप्पे जो सुधारा।’ ”
1	4	यूहन्ना आया, जेह्ड़ा सुनसाण जगाह च बपतिस्मा दिंदा था, कने पापां दी माफी तांई मने जो बदलणे दे बपतिस्मे दा प्रचार करदा था।
1	5	यहूदिया प्रदेसे दे, कने यरूशलेम सैहरे दे रैहणे आल़े मते सारे लोक घरे ते निकल़ी नैं यूहन्ने अल्ल आये, कने अपणे पापां जो मन्नी नैं यरदन नदिया* च यूहन्ने ते बपतिस्मा लेआ।
1	6	यूहन्ना ऊँटे दे बाल़ां दे कपड़े बणाई नैं लगांदा था, कने अपणे लक्के च चमड़े दा पटका बन्नी रखदा था। कने सैह़ टिड्डियां कने जंगली मखीर खांदा था।
1	7	कने एह़ प्रचार करदा था, “मिन्जो ते बाद जेह्ड़ा ओणे आल़ा ऐ, सैह़ मिन्जो ते भी बड़ा सामर्थी ऐ। मैं इस जोग्गा नीं कि झुकी नैं तिसदे जूत्तेयां दे तस्मेआं दियां गठ्ठी भी खोली सकैं।
1	8	मैं तां तुहां जो पांणिये नैं बपतिस्मा दित्ता ऐ अपर सैह़ तुहां जो पवित्र आत्मा नैं बपतिस्मा दिंगा।”
1	9	तिन्हां दिनां च यीशुयैं गलील प्रदेसे दे नासरत सैहरे ते आई नैं, यरदन नदिया च यूहन्ने ते बपतिस्मा लेआ।
1	10	कने जाह़लू यीशु पांणिये ते निकल़ी नैं बाहर आया ताह़लू तिन्नी सुअर्गे जो खुलदे कने पवित्र आत्मा जो कबूतरे साइआं अप्पु ऊपर लौंदे दिख्या।
1	11	कने परमात्मे सुअर्गे ते ग्लाया, “तू मेरा पुत्तर ऐ, जिस नैं मैं प्यार रखदा ऐ, तिज्जो ते मैं बड़ा खुस ऐ।”
1	12	तिसी बग्त पवित्र आत्मा यीशुये जो सुनसाण जगाह दे पास्सेयो घल्लेया।
1	13	सुनसाण जगाह च चाल़ी दिन तिकर सैताने यीशुये दी परख कित्ती, कने सैह़ जंगली जानवरा सौगी रेह्आ। कने सुअर्गदूत आई नैं तिसदी सेवा करदे रैह्।
1	14	यूहन्ना जो पकड़ी करी जेला च पाणे ते बाद यीशु गलील प्रदेसे च आई नैं परमात्मे दे राज्जे दा सुसमाचार प्रचार करणा लग्गा।
1	15	कने ग्लाया, “बग्त पूरा होईया, कने परमात्मे दा राज्ज नेड़े आईआ ऐ। मने जो बदला कने परमात्मे दे सुसमाचारे पर बसुआस करा।”
1	16	गलील प्रदेसे दिया झीला दे कनारे चलदे-चलदे यीशुयैं दूँ मछुवारे भाऊआं जो झीला च जाल़ पांदे दिख्या, इक्क शमौन कने दूआ तिसदा भाऊ अन्द्रियास; क्जोकि सैह़ मच्छियां पकड़णे आल़े थे।
1	17	कने यीशु तिन्हां नैं ग्लाणा लग्गा, “मिन्जो पचांह़ चली ओआ; क्जोकि अज्जे ते बाद तुहां माणुआं जो परमात्मे तांई सिष्य बणांगे।”
1	18	सैह़ तिसी बग्त जाल़ां जो छड्डी नैं यीशुये पचांह़ चली पै।
1	19	थोड़ी गांह जाई नैं, भिरी यीशुयैं जबदिये दे दूँ जागतां जो याकूबे, कने तिसदे लोक्के भाऊये यूहन्ने जो, किस्तिया पर जाल़ां जो ठीक करदे दिख्या।
1	20	तिन्नी तिसी बग्त तिन्हां जो सद्देया; कने सैह़ अपणे बुढ़े जबदिये जो मजदूरां सौगी किस्तिया पर छड्डी नैं, यीशुये पचांह़ चली पै।
1	21	ताह़लू यीशु कने तिसदे चेले कफरनहूम सैहरे च आये, कने यीशु तिसी बग्त बिस्रामे आल़े दिनैं आराधनालय च जाई नैं सिक्षा दैणा लग्गा।
1	22	कने लोक तिसदिया सिक्षा ते हरान होई गै; क्जोकि सैह़ तिन्हां जो सास्त्री माणुआं साइआं नीं, अपर सैह़ अधिकारे सौगी सिक्षा दिंदा था।
1	23	तिसी बग्त, तिन्हां दे आराधनालय च इक्क माणु था, जिसदे अंदर इक्क दुष्टआत्मा थी।
1	24	तिन्नी जोरे नैं डड्डी नैं ग्लाया, “हे यीशु नासरी, तू अहां ते क्या चांह़दा? क्या तू अहां दा नास करणा आया ऐ? मैं तिज्जो जाणदा ऐ, तू कुण ऐ? तू परमात्मे दा घल्लेया पवित्र पुत्तर ऐ।”
1	25	यीशुयैं तिसा दुष्टआत्मा जो झिड़की नैं ग्लाया, “चुप रैह्; कने इस माणु ते निकल़ी जा।”
1	26	ताह़लू दुष्टआत्मा तिसियो मरोड़ी नैं, कने जोरे नैं डड्डी करी तिसदे अंदरे ते निकल़ी गेई।
1	27	“एह़ दिक्खी करी सारे माणु हरान होई नैं, अप्पु च सवाल-जवाब करणा लग्गे, एह़ क्या गल्ल ऐ? एह़ तां कोई नौई सिक्षा ऐ। सैह़ हक्के नैं दुष्टआत्मां जो भी हुक्म दिंदा ऐ, कने सैह़ तिसदा हुक्म मनदियां हन।”
1	28	कने तिसदा नां तिसी बग्त गलील प्रदेसे दे अक्खै बक्खे दे सारे प्रदेसे च फैली गेआ।
1	29	कने तिसी बग्त यीशु आराधनालय ते निकल़ी नैं याकूब कने यूहन्ने सौगी शमौन कने अन्द्रियासे दे घरे जो गेआ।
1	30	शमौने दी सस्सु जो बड़ा भरी बुखार चढ़ेया था, कने मंजोल़ूये पर सुतियो थी, कने तिन्हां तिसी बग्त तिसादे बारे च यीशुये जो दस्सेया।
1	31	ताह़लू यीशुयैं बक्खे जाई नैं तिसादा हत्थ पकड़ी नैं तिसायो ठुआल़ेया; कने तिसादा बुखार उतरी गेआ, कने सैह़ तिसी बग्त तिसदी आदर खातर करणा लग्गी।
1	32	संझा दे बग्त जाह़लू दिन ढल़िया तां लोक बमारां जो कने तिन्हां माणुआं जो, जिन्हां च दुष्टआत्मां थियां, यीशुये अल्ल लेई आये।
1	33	कने सैहरे दे मते भरी लोक घरे दे दरवाजे पर कठ्ठरोई गै।
1	34	कने यीशुयैं तिन्हां मते माणुआं जो जेह्ड़े कईआं किस्मां दियां बमारियां ते दुखी थे, खरा कित्ता, मतिआं दुष्टआत्मां जो कड्डेया, कने दुष्टआत्मां जो ग्लाणा नीं दित्ता, क्जोकि दुष्टआत्मां यीशुये जो पणछैणदियां थियां कि एह़ परमात्मे दा पुत्तर ऐ।
1	35	कने भ्यागा दिन निकल़णे ते बड़ी पैहल्लैं यीशु उठी नैं इक्क सुनसाण जगाह जो गेआ, कने तित्थु प्रार्थना करणा लग्गा।
1	36	ताह़लू शमौन कने तिसदे साथी तिसियो तोपणा गै।
1	37	जाह़लू यीशु मिल्ली गेआ, तां तिसियो ग्लाया, “मते भरी लोक तिज्जो तोपा दे हन।”
1	38	यीशुयैं तिन्हां नैं ग्लाया, “ओआ; अहां होर कुत्थी अक्खै-बक्खे देयां ग्रां च जान, कि मैं तित्थु भी प्रचार करी सकैं, क्जोकि मैं इसतांई आया ऐ।”
1	39	कने सैह़ सारे गलील प्रदेसे च तिन्हां दे आराधनालयां च जाई-जाई नैं प्रचार करदा कने दुष्टआत्मां जो कड्डदा रेह्आ।
1	40	इक्क कोढ़ी यीशु अल्ल आई करी तिस नैं विणती करणा लग्गा, कने सैह़ तिसदे गांह गोड्डेयां दे भार बेई नैं ग्लाणा लग्गा, “हे प्रभु जे तू चां तां मिन्जो खरा करी सकदा ऐ।”
1	41	यीशुयैं तिस पर तरस खाई नैं तिस पर हत्थ रखेया, कने छुई नैं तिस नैं ग्लाणा लग्गा, “मैं चांह़दा कि तू खरा होई जां।”
1	42	कने तिसी बग्त तिसदे कोढ़े दे नसाण साफ होई गै, कने सैह़ बिलकुल खरा होई गेआ।
1	43	कने तिसी बग्त तिन्नी तिसियो समझाई नैं घल्ली दित्ता,
1	44	कने तिसियो ग्लाया, “दिक्ख कुसी नैं कुच्छ मत ग्लांदा, अपर जाई नैं अप्पु जो याजके जो दस्स, कने अपणे खरे होणे दे बारे च जेह्ड़ा कुच्छ मूसैं भविष्यवक्तैं दस्सेया ऐ तिसियो भेंट चढ़ा तांजे तिन्हां लोकां जो पता लग्गी जां कि तू खरा होई गेआ।”
1	45	भिरी सैह़ मंदरे बाहर आई नैं इसा गल्ला दा बड़ा प्रचार करणा कने इस तरीके नैं फैलाणा लग्गा कि यीशु भिरी सरेआम सैहरे च नीं जाई सकेया, अपर बाहर बणां-बाड़ियां च रेह्आ कने चौंन्नी पास्से दे लोक तिस अल्ल ओंदे रैह्
2	1	कुच्छ दिनां बाद यीशु भिरी कफरनहूम सैहरे च आया, कने सुणने च आया कि सैह़ घरैं ई ऐ।
2	2	भिरी इतणे माणु किठ्ठे होये कि दरवाजे अल्ल भी जगाह नीं मिल्ली; कने यीशु लोकां जो वचन सणा दा था।
2	3	कने कुच्छ लोक अधरंगे दे इक्की रोगिये जो चौं माणुआं ते चुकवाई नैं तिस अल्ल लेई आये।
2	4	अपर तित्थु भीड़ इतणी जादा होणे दिया बज़ाह ते सैह़ तिस अल्ल नीं पुज्जी सके, तां तिन्हां तिसा छत्ती जो जिसा थल्लैं यीशु था, सैल़ां जो कुआड़ी दित्ता; कने जाह़लू सैह़ छत्ती दे सैल़ां जो कुआड़ी बैठे, तां तिस मंजोल़ूये जो जिस पर अधरंगे दा रोगी पेआ था, छत्ती ते मंजोल़ूये समेत लुआई दित्ता।
2	5	यीशुयैं तिन्हां दा बसुआस दिक्खी नैं अधरंगे दे रोगिये जो ग्लाया, “हे जागत, तेरे पाप माफ होये।”
2	6	ताह़लू कुच्छ सास्त्री माणु जेह्ड़े तित्थु बैठेयो थे, अपणे-अपणे मने च सोचणा लग्गे,
2	7	“एह़ माणु इआं क्जो ग्लांदा ऐ, एह़ तां परमात्मे दी निंदा करदा ऐ। परमात्मे जो छड्डी नैं होर कुण पाप माफ करी सकदा ऐ?”
2	8	यीशुयैं तिसी बग्त अपणे मने च जाणी लेआ, कि सैह़ अपणे-अपणे मने च बुरा बचार करा दे हन, कने तिन्हां नैं ग्लाणा लग्गा, “तुहां अपणे-अपणे मने च एह़ क्जो सोचा दे हन?
2	9	क्या अधरंगे दे रोगिये जो एह़ ग्लाणा सौखा ऐ, कि तेरे पाप माफ होये, बजाये इसते कि उठ कने अपणे मंजोल़ूये चुक्की नैं चल फिर?
2	10	अपर जिसते तुहां जाणी लेआ कि मैं माणुये दा पुत्तर जिसियो धरतिया पर पाप माफ करणे दा भी हक्क ऐ।” यीशु अधरंगे दे रोगिये नैं ग्लाणा लग्गा,
2	11	“मैं तिज्जो ग्लांदा ऐ, उठ, अपणे मंजोल़ूये चुक्की नैं अपणे घरे जो चली जा।”
2	12	सैह़ तिसी बग्त उठी नैं अपणे मंजोल़ूये चुक्की नैं सबना दे सामणै ते निकल़ी नैं चलिया। इसते सारे हरान होये, कने परमात्मे दी तारीफ करी नैं ग्लाणा लग्गे, “अहां ऐदेया कदी नीं दिख्या।”
2	13	यीशु कफरनहूम सैहरे ते निकल़ी नैं झीला दे कनारे गेआ, कने सारी भीड़ तिसदे पचांह़ चली पेई, कने सैह़ तिन्हां जो सिक्षा दैणा लग्गा।
2	14	जांदे-जांदे तिन्नी हलफईये दे पुत्तर लेविये जो चुंगी लैणे दिया चौकिआ पर बैठेयो दिख्या, कने तिस नैं ग्लाणा लग्गा, “मेरे पचांह़ चली पौ।” कने सैह़ उठी नैं यीशुये पचांह़ चली पेआ।
2	15	कने जाह़लू यीशु लेविये दे घरैं खाणा खाणे तांई बैठा, तां मते भरी चुंगी लैणे आल़े कने पापी कने यीशुये दे चेले भी खाणा खाणे तांई बैठे; सैह़ मते भरी थे, कने यीशुये पचांह़ चली पैयो थे।
2	16	सास्त्री कने फरीसी माणुआं एह़ दिक्खी नैं, कि सैह़ तां पापियां कने चुंगी लैणे आल़ेआं सौगी खाणा खा दा ऐ, तिसदे चेलेयां नैं ग्लाणा लग्गे, “यीशु क्जो चुंगी लैणे आल़ेआं सौगी खांदा-पींदा ऐ?”
2	17	यीशु एह़ सुणी करी तिन्हां नैं ग्लाणा लग्गा, “भले चंगेयां जो बैदे दी जरूरत नीं हुंदी, पर बमारां जो हुंदी ऐ। मैं धर्मियां जो सदणा नीं, अपर पापियां जो सदणा आया ऐ तांजे पापी उद्धार पान।”
2	18	यूहन्ने दे चेले, कने फरीसी माणु ब्रत करदे थे; कुच्छ लोक आई करी यीशुये नैं एह़ ग्लाणा लग्गे; “यूहन्ना दे चेले कने फरीसी माणुआं दे चेले क्जो ब्रत रखदे हन, अपर तेरे चेले ब्रत नीं रखदे?”
2	19	यीशु तिन्हां नैं ग्लाणा लग्गा, “जाह़लू तिकर लाड़ा बरातियां सौगी रैंह्दा ऐ, क्या बराती ब्रत करी सकदे हन? नीं, कने जाह़लू तिकर लाड़ा तिन्हां सौगी ऐ, ताह़लू तिकर सैह़ ब्रत नीं करी सकदे।
2	20	अपर सैह़ दिन ओंगे जाह़लू लाड़ा तिन्हां बरातियां ते लग्ग कित्ता जांगा; तिस बग्त सैह़ ब्रत करगे।”
2	21	कने यीशुयैं ग्लाया, “नौये कपड़े दा कितरू छेकी करी कोई भी माणु तिसियो पराणे कपड़े च नीं लगांदा; नीं तां सैह़ कितरू तिसते कुच्छ खींजी लैंगा, मतलब नौआं पराणे ते, कने सैह़ पैहल्ले ते जादा छकूई जांदा ऐ।
2	22	कोई भी माणु ताजे अंगूरा दे रसे जो पराणियां पत्तल़ियां सराईयां च नीं रखदा, जाह़लू अंगूरा दा रस फैलदा ऐ, तां सराईयां जो फाड़ी दिंदा ऐ, कने अंगूरा दा रस कने सराईयां दोयो बरबाद होई जांदे हन; अपर ताजा अंगूरा दा रस नौईआं मोटियां सराईयां च भरेया जांदा ऐ।”
2	23	कने इआं होएया कि यीशु कने तिसदे चेले बिस्रामे आल़े दिनैं खेतां च होई नैं जा दे थे, कने तिसदे चेले चलदे-चलदे सिल्लेयां जो खाणे तांई तोड़णा लग्गे।
2	24	एह़ दिक्खी नैं कुच्छ फरीसी माणु तिस नैं ग्लाणा लग्गे, “दिक्ख एह़ बिस्रामे आल़े दिनैं सैह़ कम्म क्जो करा दे हन जेह्ड़ा मूसा दिया व्यबस्था मताबक ठीक नीं ऐ?”
2	25	यीशुयैं फरीसी माणुआं नैं ग्लाया, “क्या तुहां पवित्रशास्त्रे च एह़ कदी नीं पढ़ेया, कि जाह़लू दाऊदे जो जरूरत पेई, कने जाह़लू सैह़ कने तिसदे साथी भुखे थे, ताह़लू तिन्नी क्या कित्या था?
2	26	तिन्नी किंआं अबियातरे महायाजके दे बग्त, परमात्मे दे घरे च जाई नैं तित्थु चढ़ावे दियां रोटियां खादियां, जिसदा खाणा याजकां जो छड्डी नैं होर कुसी जो भी खाणा ठीक नीं था, कने अपणे साथियां जो भी दित्तियां।”
2	27	कने ताह़लू यीशु तिन्हां नैं ग्लाणा लग्गा, “बिस्रामे आल़ा दिन माणु तांई बणाया ऐ, ना कि माणु बिस्रामे आल़े दिने तांई।
2	28	इसतांई मैं माणुये दा पुत्तर बिस्रामे आल़े दिने दा भी प्रभु ऐ।”
3	1	कने यीशु भिरी आराधनालय च गेआ, तित्थु इक्क माणु था जिसदा इक्क हत्थ सुकी गेआ था,
3	2	कने कुच्छ फरीसी माणु तिस पर दोस लगाणे तांई इसा ताड़ा च थे कि दिक्खन, सैह़ बिस्रामे आल़े दिनैं तिसियो ठीक करदा ऐ कि नीं।
3	3	यीशुयैं सुक्के हत्थे आल़े माणुये नैं ग्लाया, “बिच्च खड़ोई जा।”
3	4	कने ताह़लू यीशुयैं तिन्हां नैं ग्लाया, “क्या मूसा दिया व्यबस्था दे मताबक बिस्रामे आल़े दिनैं भलाई दा कम्म करणा ठीक ऐ या बुरा करणा, प्राणा जो बचाणा या मारणा?” अपर सैह़ चुप रैह्।
3	5	कने तिन्नी तिन्हां दे मने दी कठोरता ते उदास होई नैं, तिन्हां जो गुस्से नैं चौंन्नी पास्से दिख्या, कने तिस माणुये जो ग्लाया, “अपणा हत्थ गांह कर।” जिंआं ई तिन्नी अपणा हत्थ गांह कित्ता, कने तिसदा हत्थ खरा होई गेआ।
3	6	ताह़लू कुच्छ फरीसी माणु आराधनालय ते बाहर आई नैं यहूदी माणु जेह्ड़े हेरोदेस राजा दे समर्थक थे, तिन्हां सौगी यीशुये दे खलाफ साजस रचणा लग्गे, कि “तिसियो किंआं मारी सकन।”
3	7	कने तिसते बाद यीशु अपणे चेलेयां सौगी गलीले दिया झीला दे पास्से चली गेआ; कने गलील प्रदेसे ते इक्क बड्डी भीड़ तिसदे पचांह़ चली पेई।
3	8	कने यहूदिया, कने यरूशलेम सैहर, कने इदूमिया जिले, कने यरदन नदिया दे पारे दे, कने सूर कने सैदा सैहरे दे अक्खै-बक्खे ते इक्क बड्डी भीड़ एह़ सुणी नैं कि सैह़ कदेय बड्डे-बड्डे कम्म करदा ऐ यीशु अल्ल आई।
3	9	तिन्नी अपणे चेलेयां नैं ग्लाया, “भीड़ा ते बचणे तांई इक्क छोटी किस्ती मिन्जो तांई त्यार रैह् तांजे सैह़ धक्का-मुक्की करणा नीं लग्गी पोन।”
3	10	क्जोकि यीशुयैं मतेआं लोकां जो खरा कित्या था, इसतांई जितणे माणु बमारिया च पैयो थे तिसियो छूणे तांई इक्की दूये जो धक्का मुक्की करणा लग्गी पोंदे थे।
3	11	कने दुष्टआत्मां भी, जाह़लू तिसियो दिक्खदियां थियां, तां तिसदे सामणै पेई जादियां थियां, कने जोरे नैं डड्डी करी ग्लादियां थियां, “तू परमात्मे दा पुत्तर ऐ।”
3	12	कने यीशुयैं दुष्टआत्मां जो सक्त चतौणी देई नैं ग्लाया, कुसी नैं मत दस्सदियां, कि मैं परमात्मे दा पुत्तर ऐ।
3	13	भिरी तिसते बाद यीशु प्हाड़े पर चढ़ी गेआ, कने जिन्हां जो सैह़ चांह़दा था तिन्हां जो अप्पु अल्ल सद्देया; कने सैह़ तिस अल्ल आये।
3	14	ताह़लू यीशुयैं बारांह प्रेरितां जो चुणेया कि सैह़ तिस सौगी-सौगी रैह़न, कने सैह़ तिन्हां जो घल्लैं कि सैह़ प्रचार करन।
3	15	कने दुष्टआत्मां जो कड्डणे दा हक्क दित्ता।
3	16	कने एह़ सैह़ हन; शमौन जिसदा दूआ नां यीशुयैं पतरस रखेया।
3	17	कने जबदिये दा पुत्तर याकूब कने याकूबे दा लोक्का भाऊ यूहन्ना, जिन्हां दे नां यीशुयैं बुअनरगिस कने गर्जन दे पुत्तर रखेया,
3	18	कने अन्द्रियास, फिलिप्पुस, बरतुल्मै, मत्ती, थोमा, कने हलफई दा पुत्तर याकूब, कने तद्दै, कने दूआ शमौन कनानी, देसभक्त,
3	19	कने यहूदा इस्करियोती जिन्नी यीशुये जो बादे च धोखे नैं पकड़ुआई भी दित्ता।
3	20	ताह़लू यीशु कने तिसदे चेले घरे जो आये; कने भिरी इतणी भीड़ कठ्ठरोई कि सैह़ रोटी भी नीं खाई सके।
3	21	जाह़लू यीशुये दे परवारे आल़ेआं एह़ सुणेया, तां सैह़ तिसियो पकड़णा निकल़े; क्जोकि सैह़ ग्लांदे थे कि “इसदा होस ठकाणे पर नीं ऐ।”
3	22	सास्त्री माणु भी जेह्ड़े यरूशलेम सैहरे ते आएयो थे, एह़ ग्लांदे थे, “तिस च सैतान ऐ,” कने “सैह़ दुष्टआत्मां दे प्रधान बालजबूल (सैतान) दी मदत लेई नैं दुष्टआत्मां जो कड्डदा ऐ।”
3	23	इसतांई यीशुयैं तिन्हां जो अप्पु अल्ल सद्दी नैं तिन्हां जो उदारण देई नैं ग्लाणा लग्गा, “सैतान किंआं अपणे आप्पे जो कड्डी सकदा ऐ?
3	24	कने जे कुसी राजे दे राज्जे च बैर पेई जां, तां तिस राजे दा राज किंआं मजबूत होई सकदा ऐ?
3	25	कने जे कुसी दा परवारे दे माणुआं नैं बैर पेई जां, तां तिस घरे दे माणु किंआं बणी नैं रेई सकदे हन?
3	26	इसतांई जे सैतान अपणा ई बैरी बणी नैं अपणे लोकां च बैर पां, तां सैह़ किंआं बणी करी रेई सकदा ऐ? तिसदा तां अन्त ई होई जांदा ऐ।”
3	27	“कोई माणु कुसी ताकतवरे दे घरे अंदर जाई नैं तिसदा समान ताह़लू तिकर चोरी नीं सकदा, जाह़लू तिकर सैह़ पैहल्लैं तिस ताकतवरे जो बन्नी नीं लैं; तां तिसदे घरैं चोरी करी सकदा ऐ।”
3	28	“मैं तुहां नैं सच्च-सच्च ग्लांदा ऐ, कि माणुआं दी औलादी दे जरिये कित्यो सारे पाप कने परमात्मे दी निंदा जेह्ड़ी सैह़ करदे हन, माफ करणे लायक ऐ,
3	29	अपर जेह्ड़ा कोई पवित्र आत्मा दी निंदा करगा, सैह़ कदी भी माफ नीं कित्ता जांगा, अपर सैह़ सदा दे पाप दा अपराधी हुंदा ऐ।”
3	30	यीशुयैं एह़ इसतांई ग्लाया, कि सास्त्री माणुआं तिस पर दोस लगाया था, क्जोकि सैह़ एह़ ग्लांदे थे कि “यीशु च दुष्टआत्मा ऐ।”
3	31	तित्थु यीशु दी माँ कने तिसदे भाऊ आये, कने तिन्हां बाहर खड़ोई नैं तिसियो सादा घल्लेया।
3	32	जेह्ड़ी भीड़ यीशुये दे अक्खै-बक्खे बैठियो थी, कने तिन्हां च कुच्छ लोकां तिस नैं ग्लाया, “दिक्ख तेरी माँ कने तेरे भाऊ बाहर तिज्जो नैं मिलणा चांह़दे हन”
3	33	यीशुयैं तिन्हां जो जवाब दित्ता, “मेरी माँ कने मेरे भाऊ कुण हन?”
3	34	कने यीशुयैं तिन्हां लोकां पर जेह्ड़े तिसदे अक्खै-बक्खे बैठेयो थे, तिन्हां पास्से दिक्खी नैं ग्लाणा लग्गा, “दिक्खा मेरी माँ कने मेरे भाऊ एह़ हन।
3	35	क्जोकि जेह्ड़ा कोई परमात्मे दी इच्छा पर चलगा, सैई मेरा भाऊ, बैहण कने माँ ऐ।”
4	1	ताह़लू भिरी यीशु झीला दे कनारे सिक्षा दैणा लग्गा; कने इतणी बड्डी भीड़ तिस अल्ल कठ्ठरोई गेई कि सैह़ झीला च इक्की किस्तिया पर चढ़ी नैं बैठिया, कने बड़ी भरी भीड़ झीला दे कनारे धरतिया पर खड़ोई रेई।
4	2	कने सैह़ तिन्हां जो उदारणा च मतिआं गल्लां सखाणा लग्गा, कने तिन्नी सिक्षा च तिन्हां जो ग्लाया,
4	3	“सुणा। कने दिक्खा, इक्क किसान बीई बाणा निकल़ेया।
4	4	कने बांदे-बांदे कुच्छ बीई रस्ते कंडे पै कने पंछियां आई नैं तिन्हां जो चुगी लेआ।
4	5	कने कुच्छ बीई पथरीली जमीना पर पै जित्थु तिन्हां जो डुग्गी चिक्क नीं मिलणे दिया बज़ाह ते तौल़े लूंगी पै।
4	6	कने जाह़लू सूरज निकल़ेया तां सैह़ पल़ी गै, कने जड़ नीं पकड़णे दिया बज़ाह ते सुकी गै।
4	7	कने कुच्छ झुड़ां-बसुन्टां च पै, कने झुड़ां-बसुन्टां बधी नैं तिन्हां जो दब्बी दित्ता, कने तिन्हां फल़ नीं दित्ता।
4	8	अपर कुच्छ बीई खरिया जमीना पर पै, कने सैह़ लूंगे कने निकल़ी नैं फल़वन्त होये; कने कईआं तीई गुणा, कईआं सठ गुणा कईआं सौ गुणा फल़ दित्ता।”
4	9	ताह़लू यीशुयैं ग्लाया, “जेह्ड़े समझी सकदे हन, तिसियो ध्याने नैं सुणन कने मन्नी भी लैन।”
4	10	ताह़लू लोकां दे जाणे ते बाद बारांह चेलेयां कने तिसदे कुच्छ लोकां यीशुये जो किल्ला दिख्या, तां तिन्हां तिसते इन्हां उदारणा दे बारे च पुछया।
4	11	तिन्नी तिन्हां जो ग्लाया, “तुहां जो तां परमात्मे दे राज्जे दे भेत दी समझ दित्तियो ऐ अपर जिन्हां लोकां जो परमात्मे दे राज्जे दे भेते दी समझ नीं ऐ, तिन्हां तांई सारियां गल्लां उदारणा च हुंदियां।
4	12	इसतांई कि “सैह़ दिक्खदे तां हन, अपर तिन्हां जो कुच्छ दुस्सदा नीं, सैह़ सुणदे तां हन अपर समझी नीं सकदे, इआं ना होये कि सैह़ पाप दे रस्ते ते फिरन, कने माफ कित्ते जान।”
4	13	भिरी यीशुयैं तिन्हां जो ग्लाया, “क्या तुहां एह़ उदारण नीं समझदे? तां भिरी होर सारे उदारणा जो किंआं समझगे?
4	14	बीई बाणे आल़ा किसान परमात्मे दा वचन बांदा ऐ।
4	15	जेह्ड़े बीई रस्ते कंडे दे हन, एह़ तिन्हां माणुआं साइआं हन कि जाह़लू तिन्हां परमात्मे दा वचन सुणेया, तां सैतान तिन्हां पंछियां साइआं झट आई नैं बाएयो वचने जो चुराई नैं लेई जांदा ऐ।
4	16	तिंआं ई जेह्ड़े बीई पथरीली जमीना बिच्च बाये जांदे हन, एह़ तिन्हां माणुआं साइआं हन जेह्ड़े वचने जो सुणी नैं झट खुसिया नैं तां मन्नी लैंदे हन।
4	17	अपर अपणे अंदर वचने दी जड़ नीं रखणे दिया बज़ाह ते सैह़ थोड़े ई दिनां तिकर रैंह्दे हन; इसते बाद जाह़लू वचने दिया बज़ाह ते तिन्हां पर दुख या सताव हुंदा, तां सैह़ झट वचने जो भुल्ली जांदे हन।
4	18	जेह्ड़े बीई झुड़ां-बसुन्टां च पैयो थे, एह़ तिन्हां माणुआं साइआं हन जिन्हां वचन तां सुणेया,
4	19	अपर संसार दी फिकर, कने धन दौलत कने दूईआं चीज्जां दा लालच वचने जो दबाई दिंदा ऐ। कने सैह़ आत्मिक फल़ पाणे च नाकायाब होई जांदे हन।
4	20	कने जेह्ड़े बीई खरिया जमीना च बाये गै हन, एह़ तिन्हां माणुआं साइआं हन जेह्ड़े वचने सुणी नैं मन्नी लैंदे कने आत्मिक फल़ लेयोंदे हन, कोई तीई गुणा, कोई सठ गुणा कने कोई सौ गुणा।”
4	21	यीशुयैं तिन्हां जो ग्लाया, “दीय्ये जो इसतांई नीं बाल़दे हन कि डल्ला या मंजोल़ूये थल्लैं रखेया जां, अपर इसतांई बाल़दे हन कि वरैक्टा पर रखेया जां।
4	22	क्जोकि जेह्ड़ी कोई चीज्ज छुपियो ऐ, सैह़ सामणै कित्ती जांगी; कने जेह्ड़ा गुप्त च ऐ, सैह़ खुल्लेआम प्रगट कित्ता जांगा।
4	23	जेह्ड़े समझी सकदे हन, तिसियो ध्याने नैं सुणन कने मन्नी भी लैन।”
4	24	भिरी यीशुयैं तिन्हां जो ग्लाया, “चौकन्ने रेह्आ, कि क्या सुणदे हन? जिस नापे नैं तुहां नापदे हन तिसी नैं तुहां तांई भी नापेया जांगा, कने तुहां जो जादा दित्ता जांगा।
4	25	क्जोकि जिस अल्ल अक्ल ऐ तिसियो होर दित्ती जांगी; कने जिस अल्ल थोड़ी अक्ल ऐ, तिसते सैह़ भी जेह्ड़ी तिस अल्ल ऐ, लेई-लेई जांगी।”
4	26	भिरी यीशुयैं ग्लाया, “परमात्मे दा राज ऐदेया ऐ, जिंआं कोई माणु धरती पर बीई बांदा,
4	27	कने सैह़ राती सोंदा ऐ, कने दिने कम्म करदा ऐ, कने तिसियो पता भी नीं लगदा कि सैह़ बीई काह़लू लूंगे कने बड्डे होई गै।
4	28	धरती अप्पु ई फल़ दिंदी ऐ, पैहल्लैं लूंग, भिरी सिल्ले, कने सिल्लेयां च त्यार दाणा।
4	29	अपर जाह़लू दाणा पकी जांदा ऐ तिसी बग्त सैह़ झट दराटी चलांदा ऐ, क्जोकि फसला बड्डणे दा बग्त आई रेह्आ।”
4	30	भिरी यीशुयैं ग्लाया, “अहां परमात्मे दे राज दी तुलणा कुस नैं करन, कने कुस उदारणे सौगी तिसदा बखान करन?
4	31	परमात्मे दा राज तिस राईया दे दाणे साइआं ऐ; जाह़लू धरतिया च बाया जांदा ऐ तां धरतिया दे सारे बीआं ते लोक्का हुंदा ऐ,
4	32	अपर बाणे ते बाद, लूंगी नैं सारे साग-पात ते बड्डा होई जांदा ऐ, कने तिसदियां इतणियां बड्डियां डाल़िआं निकल़दियां हन कि अम्बरे दे पंछी भी तिसदिया छाऊआं च बसेरा करी सकदे हन।”
4	33	यीशु तिन्हां जो देहय्-देहय् बड़े भरी उदारण देई नैं तिन्हां दी अक्ला मताबक परमात्मे दा वचन सणांदा था।
4	34	कने सैह़ सब कुच्छ उदारणा च तिन्हां नैं ग्लांदा था, अपर पड़दे च यीशु अपणे चेलेयां जो सारियां गल्लां दा मतलब दस्सदा था।
4	35	तिस दिनैं जाह़लू संझ होई, तां यीशु चेलेयां नैं ग्लाणा लग्गा, “ओआ, अहां झीला दे पारले पास्से चलदे।”
4	36	कने भीड़ा दे लोकां जो विदा करणे ते बाद चेले यीशुये जो तिसा ई किस्तिया पर सौगी लेई गै, जिसा पर यीशु बैठेया था, कने तिन्हां सौगी होर भी किस्तियां थियां।
4	37	कने तिसी बग्त झीला च बड़ा भरी तफान आया, कने लैहरां दे पांणिये नैं किस्ती भरोणा लग्गी पेई।
4	38	कने यीशु अप्पु किस्तिया दे पचांह़ आल़े हिस्से च सुतेया था। ताह़लू चेलेयां यीशुये जो जगाई करी तिस नैं ग्लाया, “हे गुरू क्या तिज्जो अहां दी फिकर नीं कि अहां डुबी चलेयो हन?”
4	39	ताह़लू यीशुयैं उठी नैं तफाने जो झिड़केया, कने पांणिये दियां लैहरां जो ग्लाया, “डोल रेह्आ, रुकी जा।” कने तफान रुकी गेआ कने बड़ी सांति होई गेई।
4	40	कने यीशुयैं चेलेयां नैं ग्लाया, “तुहां क्जो डरा दे हन? क्या तुहां जो अह्ल्ली तिकर बसुआस नीं होएया?”
4	41	कने सैह़ बड़े डरी गै कने अप्पु च ग्लाणा लग्गे, “एह़ कुण माणु ऐ, कि तफान कने पांणिये दियां लैहरां कने दुष्टआत्मां भी इसदे हुक्मे दा पालण करदे हन।”
5	1	यीशु कने तिसदे चेले गलीले दिया झीला दे पारली तरफ गिरासेनियां दे प्रदेसे च पुज्जे,
5	2	कने जाह़लू यीशु किस्तिया ते लुत्था तां तिसी बग्त इक्क माणु जिस च दुष्टआत्मा थी, कब्रां ते निकल़ी नैं तिसियो मिल्ला।
5	3	सैह़ कब्रां च रैंह्दा था। क्जोकि सैह़ बड़ा प्रचंड था, कने कोई तिसियो संगल़ां नैं भी नीं बन्नी सकदा था,
5	4	क्जोकि सैह़ बड़ी बरी बेड़ियां कने संगल़ां नैं बन्नेया था, अपर तिन्नी संगल़ां जो तोड़ी दित्ता कने बेड़ियां दे टोटे-टोटे करी दित्यो थे, कने कोई तिसियो काबू च नीं करी सकदा था।
5	5	सैह़ माणु हर बग्त रात दिन कब्रां कने प्हाड़ां पर डड्डदा कने अप्पु जो पत्थरां नैं जख्मी करदा था।
5	6	सैह़ यीशुये जो दूरे ते ई दिक्खी नैं दौड़ेया कने तिसियो प्रणांम कित्ता।
5	7	कने जोरे नैं डड्डी करी ग्लाणा लग्गा, “हे यीशु परम प्रधान परमात्मे दे पुत्तर, मिन्जो तिज्जो नैं क्या कम्म? मैं तिज्जो परमात्मे दे नांऐ दी कसम दिंदा कि मिन्जो दुखी मत कर।”
5	8	ताह़लू यीशुयैं तिसा दुष्टआत्मा जो ग्लाया, “हे दुष्टआत्मा, इस माणुये ते निकल़ी आ।”
5	9	यीशुयैं तिसा दुष्टआत्मा ते पुछया, “तेरा नां क्या ऐ?” तिन्नै दुष्टआत्मा ग्लाया, “मेरा नां सेना ऐ; क्जोकि अहां मतिआं भरी हन।”
5	10	तिन्हां दुष्टआत्मां तिस नैं बड़ी विणती कित्ती, “अहां जो इसा प्रदेसे ते बाहर मत घल्ल।”
5	11	तित्थु प्हाड़े पर इक्क मते सूअरां दा झुंड चुगा दा था।
5	12	तिन्हां दुष्टआत्मां यीशुये नैं विणती करी नैं ग्लाया, “अहां जो इन्हां सूअरां च घल्ली देआ कि अहां तिन्हां दे अंदर जाई सकन।”
5	13	तिन्नी तिन्हां जो हुक्म दित्ता कने दुष्टआत्मां निकल़ी नैं सूअरां अंदर समाई गेई, कने सूअर, जेह्ड़े दो हज़ार थे खड़िया भेठी ते रिड़की नैं झीला च जाई पेआ कने डुबी करी मरी गेआ।
5	14	कने तिन्हां सूअरां दे गुआलेयां नठ्ठी नैं सैहरे च कने ग्रांऐ च जाई नैं जेह्ड़ा प्हाड़े पर होएया था सब कुच्छ सणाई दित्ता, लोक तिसियो दिक्खणा आये।	WRONG ALIGNMENT
5	15	यीशु अल्ल आई नैं सैह़ तिसियो जिस च दुष्टआत्मां थियां, मतलब जिस माणु च दुष्टआत्मां दी सेनां समाईयो थी, कपड़े पैहनी करी कने ठीक हालता च बैठेया दिक्खी नैं, डरी गै।
5	16	इस घटनां जो दिक्खणे आल़ेआं तिसदा जिस च दुष्टआत्मां थियां, कने सूअरां दा पूरा हाल तिन्हां लोकां जो सणाई दित्ता।
5	17	ताह़लू लोक यीशुये नैं विणती करी नैं ग्लाणा लग्गे, “कि अहां दे लाक्के ते चली जा।”
5	18	जाह़लू यीशु किस्तिया पर चढ़णा लग्गा तां सैह़ जिस च पैहल्लैं दुष्टआत्मां थियां, यीशुये नैं विणती करणा लग्गा, “मिन्जो अप्पु सौगी औणां दे।”
5	19	अपर यीशुयैं तिसियो अप्पु सौगी ओणे ते मना करी दित्ता, कने तिसियो ग्लाया, “अपणे घरैं जाई नैं अपणे लोकां जो दस्स कि तिज्जो पर दया करी नैं प्रभुयैं तिज्जो तांई कदेय बड्डे कम्म कित्ते हन।”
5	20	भिरी सैह़ जाई नैं दिकापुलिस सैहरे च इसा गल्ला दा प्रचार करणा लग्गा कि “यीशुयैं मिन्जो बासती कदेय बड्डे कम्म कित्ते।” कने एह़ सुणी करी सारे माणु हरान होये।
5	21	जाह़लू यीशु गिरासेनियां दे प्रदेसे ते किस्तिया च गलीले प्रदेसे दी तरफ आई गेआ, तां इक्क बड्डी भीड़ तिस अल्ल कठ्ठरोई गेई। सैह़ झीला दे कनारे पर था कि
5	22	कने इतणे च याईर नांऐ दा माणु आराधनालय दे सरदारां च इक्क था सैह़ आया, कने यीशुये जो दिक्खी नैं पैरां पेईया,
5	23	कने एह़ ग्लाई नैं तिस नैं बड़ी विणती करी नैं ग्लाणा लग्गा, “हे गुरू, मेरी लोक्की देई कुड़ी बमार ऐ कने मरने आल़ी ऐ; तू आई नैं तिसा पर हत्थ रख, कि सैह़ खरी होई नैं जिन्दा रैह्।”
5	24	तिसी बग्त यीशु तिस सौगी चली पेआ कने इक्क बड्डी भरी भीड़ तिसदे पचांह़ चली पेई, ऐत्थु तिकर कि माणु धक्का मुक्की करदे थे।
5	25	तिसा भीड़ा च इक्क जणांस थी, जिसा जो बारांह साल ते खून चलणे दी बमारी थी।
5	26	तिन्नै मतेआं बैदां-हकीम्मां ते अपणा लाज कराया था, कने अपणिया सारियां चीज्जां जो बेची नैं तिसायो बमारिया ते कोई फर्क नीं पेआ, अपर सैह़ होर जादा बमार होई गियो थी।
5	27	तिन्नै यीशुये दे बारे च सुणी नैं भीड़ा च तिसदे पचांह़ ते आई कने तिसदे कपड़े जो छुई लेआ,
5	28	क्जोकि सैह़ ग्लांदी थी, “जे मैं तिसदे कपड़े जो ई छुई लैंगी तां खरी होई जांगी।”
5	29	कने तिसी बग्त तिसादा खून चलणा बंद होईया, कने तिन्नै अपणे सरीरे ते मसूस करी लेआ, “कि मैं इसा बमारिया ते खरी होई गियो।”
5	30	यीशुयैं तिसी बग्त अप्पु च जाणी लेआ, “मिन्जो ते सामर्थ निकल़ी ऐ।” कने पचांह़ मुड़ी नैं भीड़ा जो पुछया, “मेरे कपड़े कुणी छुते?”
5	31	तिसदे चेलेयां तिस नैं ग्लाया, “तुहां तां दिक्खा दे हन, कि भीड़ इतणी होणे दिया बज़ाह ते लोक इक्की-दूये जो धक्का मुक्की करा दे हन, कने तुहां ग्ला दे हन, ‘कि मिन्जो कुणी छुता?’ ”
5	32	ताह़लू तिन्नी तिसियो दिक्खणे तांई जिन्नी एह़ कम्म कित्या था, चौंन्नी पास्से नजर घुमाई।
5	33	ताह़लू सैह़ जणांस एह़ जाणी गेई कि मिन्जो नैं कदेया भला कम्म होएया ऐ, डरदी कने कम्मदी होई तिसदेयां पैरां च पेई नैं यीशुये जो अपणा सारा हाल सच्च-सच्च दस्सी दित्ता।
5	34	ताह़लू यीशु तिसा जणासा नैं ग्लाणा लग्गा, “हे कुड़िये, तेरे बसुआसैं तिज्जो खरा कित्ता ऐ। खुसिया नैं जा, कने अपणिया इसा बमारिया ते बची रैह्।”
5	35	यीशु एह़ ग्ला दा ई था कि आराधनालय दे सरदारे दे घरे ते लोकां आई नैं ग्लाया, “हुण गुरू जो तकलीफ मत दे, क्जोकि तेरी कुड़ी तां मरी गियो।”
5	36	जेह्ड़ी गल्ल सैह़ लोक ग्लांदे थे, तिसा जो यीशुयैं अणसुणी करी नैं आराधनालय दे सरदारे जो ग्लाया, “मत डर; सिर्फ बसुआस रख।”
5	37	कने यीशुयैं पतरसे कने याकूबे जो कने याकूबे दे लोक्के भाऊये यूहन्ने जो छड्डी, होर कुसी जो अपणे सौगी औणां नीं दित्ता।
5	38	आराधनालय दे सरदारे दे घरैं पुज्जी नैं, यीशुयैं लोकां जो बड़े रोंदे कने बड़ियां डाडा मारदे दिख्या।
5	39	ताह़लू यीशुयैं अंदर जाई नैं तिन्हां जो ग्लाया, “तुहां क्जो डड्डा दे कने रौआ दे हन। कुड़ी मरियो नीं ऐ, अपर सुतियो ऐ।”
5	40	इसा गल्ला जो सुणी नैं लोक यीशु पर हंसणा लग्गे, पर तिन्नी सारेयां जो बाहर कड्डी नैं कुड़िया दे मांऊ बुढ़े कने अपणे त्रीं चेलेयां सौगी अंदरेयो, जित्थु कुड़ी थी, गेआ।
5	41	कने कुड़िया दा हत्थ पकड़ी नैं तिसा जो ग्लाया, “तलीता कूमी।” जिसदा मतलब ऐ, “हे कुड़ी, मैं तिज्जो ग्ला दा, उठ।”
5	42	कने कुड़ी ताह़लू उठी नैं चलणा फिरणा लग्गी पेई; क्जोकि सैह़ कुड़ी बारांह साल्लां दी थी। एह़ दिक्खी करी सारे लोक बड़े हरान होई गै।
5	43	भिरी यीशुयैं तिन्हां जो समझाई करी चतौणी दित्ती कि एह़ गल्ल कुसी जो पता ना लग्गैं कने ग्लाया, “इसायो कुच्छ खाणे जो देआ।”
6	1	यीशु कफरनहूम सैहरे ते निकल़ी करी अपणे सैहर नासरते च आया, कने तिसदे चेले भी पचांह़ आये।
6	2	बिस्रामे आल़े दिन सैह़ आराधनालय च जाई नैं सिक्षा दैणा लग्गा, कने मते लोक सुणी नैं हरान होये कने ग्लाणा लग्गे, “इसियो एह़ गल्लां कुत्थू ते आई गियां? एह़ कुण देआ ज्ञान ऐ जेह्ड़ा इसियो दित्या ऐ? सामर्थी दे कम्म किंआं इसदे हत्थां ते हुंदे हन?
6	3	क्या एह़ सैई तरखाण नीं, जेह्ड़ा मरियम दा पुत्तर, कने याकूबे, योससे, यहूदा कने शमौने दा भाऊ ऐ? क्या तिसदियां बैह्णी अहां सौगी नीं रैंह्दियां?” इसतांई तिन्हां तिसियो नीं अपनाया।
6	4	यीशुयैं तिन्हां नैं ग्लाया, “भविष्यवक्ता दा अपणे लाक्के, कने अपणे रिस्तेदारां च, कने अपणे घरे जो छड्डी नैं सब जगाह आदर हुंदा।”
6	5	यीशु अपणे सैहर नासरते च कोई सामर्था दा कम्म नीं करी सकेया, सिर्फ थोड़े दे बमारां पर हत्थ रखी नैं तिन्हां जो खरा कित्ता।
6	6	कने यीशु तिन्हां दे बेबसुआसे जो दिक्खी करी हरान होएया, ताह़लू सैह़ अक्खै-बक्खे दे ग्रां-ग्रां च जाई-जाई करी सिक्षा दिंदा रेह्आ।
6	7	यीशुयैं बारांह चेलेयां जो अप्पु अल्ल सद्देया कने तिन्हां जो दो-दो करी नैं घल्लणा लग्गा; कने तिन्हां जो दुष्टआत्मां जो कड्डणे दा हक्क दित्ता।
6	8	तिन्नी चेलेयां जो हुक्म दित्ता, “कि रस्ते तांई सोठिया जो छड्डी नैं होर कुच्छ मत लेआ; ना तां रोटी, ना झोल़ी, ना तां बटुए च पैसे,
6	9	कने जूत्तेयां पैहना अपर अप्पु सौगी दूई कपड़ेयां दी जोड़ी मत रखा।”
6	10	कने यीशुयैं तिन्हां जो ग्लाया, “जिस सैहरे च तुहां कुसी दे घरे च जान, तां जाह़लू तिकर तिस सैहरे ते तुहां जो ना घल्लन, ताह़लू तिकर तिसी घरे च रेह्आ।
6	11	जे तिसा जगाह दे लोक तुहां दा आदर ना करन, कने तुहां दी नीं सुणन, औत्थू ते निकल़दे ई अपणे पैरां दिया धूड़ी झाड़ी देआ तांजे तिन्हां दे बरोध च गवाही ठेहरैं।”
6	12	ताह़लू तिन्हां चेलेयां जाई नैं एह़ प्रचार कित्ता कि मने जो बदला,
6	13	कने मतेआं लोकां दियां दुष्टआत्मां जो कड्डेया, कने मतेआं बमारां पर तेल मल़ी नैं तिन्हां जो खरा कित्ता।
6	14	कने हेरोदेस राजैं लोकां ते यीशुये दे बारे च सुणेया, क्जोकि तिसदा नां हर जगाह फैलिया था, कने तिन्हां च कुच्छ लोकां ग्लाया, “यूहन्ना बपतिस्मा दैणे आल़ा मरेयां ते जिन्दा होईया ऐ, इसतांई तिसते एह़ सामर्था दे कम्म प्रगट हुंदे हन।”
6	15	तिन्हां च कुच्छ लोकां ग्लाया, “एह़ यीशु एलिय्याह ऐ।” अपर कुच्छ लोक ग्लाणा लग्गे, “भविष्यवक्ता या भविष्यवक्तां च कुसी इक्की साइआं ऐ।”
6	16	हेरोदेस राजैं एह़ सुणी नैं ग्लाया, “जिस यूहन्ने दा सिर मैं कटवाया था, सैह़ जिन्दा होईया ऐ।”
6	17-18	हेरोदेस राजैं अपणे भाऊ फिलिप्पुसे दी लाड़ी हेरोदियासा नैं ब्याह करी लेआ था, इसतांई यूहन्ने हेरोदेस राजे जो ग्लाया था, “व्यबस्था दे मताबक तिज्जो अपणे भाऊये दिया लाड़िया नैं ब्याह करणा ठीक नीं ऐ इसा गल्ला पर यूहन्ने हेरोदेस राजे जो झिड़केया।” इसतांई हेरोदेस राजैं सपाईयां जो घल्ली नैं यूहन्ने जो पकड़ुआई नैं जेला च पाई दित्या था;
6	19	इसतांई हेरोदियास यूहन्ने नैं बैर रखदी थी कने सैह़ तिसियो मरुवाणा चांह़दी थी; अपर इआं नीं होई सकेया।
6	20	क्जोकि हेरोदेस राजा यूहन्ने जो धर्मी कने पवित्र माणु जाणी नैं तिसते डरदा था, कने तिसदी हिफाजत करदा था, कने तिसदियां गल्लां सुणी नैं बड़ा डरदा था, अपर तिन्हां जो खुसिया नैं सुणदा था।
6	21	कने आखर च हेरोदियासा जो ठीक मौका मिल्ली गेआ जाह़लू हेरोदेसैं अपणे जन्मदिने च अपणे प्रधानां, कने सेनांपतियां जो, कने गलील प्रदेसे दे बड्डे-बड्डे लोकां तांई धाम लगाई।
6	22	तां हेरोदियासा दी कुड़ी अंदर आई, कने नची नैं हेरोदेसे जो कने तिस सौगी बैठणे आल़ेआं लोकां जो खुस कित्ता। ताह़लू राजैं कुड़िया जो ग्लाया, “तू जेह्ड़ा चांह़दी मिन्जो ते मंग मैं तिज्जो दिंगा।”
6	23	भिरी हेरोदेस राजैं तिसा कुड़िया जो वादा करी नैं ग्लाया, “मैं अपणे अधे राज्ज तिकर जे कुच्छ तू मिन्जो ते मंगगी मैं तिज्जो दिंगा।”
6	24	तिन्नै बाहर जाई नैं अपणिया मांऊ ते पुछया, “मैं क्या मंगे?” सैह़ ग्लाणा लग्गी, “यूहन्ना बपतिस्मा दैणे आल़े दा सिर।”
6	25	सैह़ तिसी बग्त राजे अल्ल अंदर आई कने तिस नैं विणती कित्ती, “मैं चांह़दी ऐ कि तू इसी बग्त यूहन्ना बपतिस्मा दैणे आल़े दा सिर इक्की थाल़िया च मिन्जो तांई मंगवाई दे।”
6	26	ताह़लू राजा बड़ा दुखी होएया, अपर अपणे वादे मताबक कने सौगी बैठणे आल़ेआं दिया बज़ाह ते तिस वादे जो टाल़ी नीं सकेया।
6	27	राजैं तिसी बग्त इक्की सपाईये जो हुक्म देई नैं घल्लेया कि यूहन्ने दे सिरे जो कटी करी लियो।
6	28	कने सपाईयें जेलखाने च जाई नैं तिसदा सिर कटया, कने इक्की थाल़िया च रखी नैं लेई अंदा कने कुड़िया जो देई दित्ता, कने कुड़िया अपणिया मांऊ जो देई दित्ता।
6	29	इसा बुरिआ खबरा जो सुणी नैं यूहन्ने दे चेले आये, कने तिसदिया लाह्सा जो लेई गै कने कब्रा च दब्बी दित्ता।
6	30	जेह्ड़े यीशुयैं दो-दो करी नैं सेवा जो बाराह चेले घल्लेयो थे बापस आये, जेह्ड़ा कुच्छ तिन्हां कित्या कने सखाया था, सब कुच्छ तिसियो दस्सी दित्ता।
6	31	तित्थु मते लोक ओंदे जांदे थे, कने तिन्हां जो खाणे दा मौका भी नीं मिलदा था। ताह़लू यीशुयैं तिन्हां चेलेयां जो ग्लाया, “तुहां जाई नैं कुसी सुनसाण जगाह च चली नैं थोड़ा अराम करा।”
6	32	इसतांई यीशु कने तिसदे चेले किस्तिया पर चढ़ी नैं, सुनसाण जगाह जो पड़दे नैं चली गै।
6	33	मतेआं लोकां यीशु कने तिसदे चेलेयां जो जांदे दिक्खी नैं पणछैणी लेआ, कने सारे सैहरां ते कठ्ठरोई नैं तित्थु ते पैदल दौड़े कने तिन्हां ते पैहल्ले जाई पुज्जे।
6	34	यीशुयैं कने तिसदे चेलेयां किस्तिया ते उतरी नैं मती सारी भीड़ दिक्खी, कने तिन्हां पर तरस खादा, क्जोकि सैह़ तिन्हां भेड्डां साइआं थे, जिन्हां दा कोई रखवाल़ा नीं होयैं; कने सैह़ तिन्हां जो मतिआं गल्लां सखाणा लग्गा।
6	35	जाह़लू दिन बड़ा ढली गेआ, तां तिसदे चेले यीशु अल्ल आई नैं ग्लाणा लग्गे, “एह़ सुनसाण जगाह ऐ, कने दिन ढलणा लगेया ऐ।
6	36	लोकां जो जाणा दे कि अक्खै-बक्खे देयां ग्रां कने बस्तियां च जाई करी, अपणे तांई कुच्छ खाणे जो खरीदी लैंन।”
6	37	यीशुयैं जवाब दित्ता, “तुहां ई इन्हां जो खाणे जो देआ।” तिन्हां यीशुये नैं ग्लाया, “इतणे लोकां दे खाणे तांई दो सौ दिनां दी मजदूरिया बराबर पैसे लगणे। क्या तुहां चांह़दे हन कि अहां जाई नैं इतणा सारा खाणा लेई करी ओन?”
6	38	यीशुयैं तिन्हां जो ग्लाया, “जाई नैं दिक्खा तुहां अल्ल कितणियां रोटियां हन?” तिन्हां पता करी नैं ग्लाया, “पंज रोटियां कने दो मच्छियां हन।”
6	39	भिरी यीशुयैं चेलेयां जो हुक्म दित्ता, “कि सारेयां लोकां जो सैले घाऐ पर भुइआं इक्क पंगत लगाई नैं बठाल़ी देआ।”
6	40	सैह़ सौ-सौ कने पजांह़-पजांह़ करी नैं लैणी च बेई गै।
6	41	यीशुयैं तिन्हां पंजा रोटियां जो कने दूँ मच्छियां जो लेआ, कने सुअर्गे दे पास्सेयो दिक्खी नैं धन्यावाद कित्ता, कने रोटियां तोड़ी-तोड़ी नैं चेलेयां जो दिंदा गेआ कि सैह़ लोकां जो बंडन, कने सैह़ दो मच्छियां भी तिन्हां सारेयां जो बंडी दित्तियां।
6	42	सारे खाई नैं रज्जी गै,
6	43	कने तिन्हां बचियां रोटियां दे बाराह टोकरु भरी नैं किठ्ठे कित्ते, कने कुच्छ मच्छियां दे भी।
6	44	जिन्हां लोकां रोटियां खादियां, तिन्हां च लगभग पंज हज़ार मरद ई थे।
6	45	यीशुयैं तिसी बग्त अपणे चेलेयां जो किस्तिया च बठाई नैं बैतसैदा सैहरे जो घल्ली दित्ता, जेह्ड़ा गलील झीला दी पारली तरफ था, जाह़लू तिकर कि सैह़ भीड़ा दे लोकां जो घल्ली लैं।
6	46	कने लोकां दिया भीड़ा जो घल्लणे ते बाद यीशु प्रार्थना करणे तांई प्हाड़े पर चली गेआ।
6	47	जाह़लू संझ होई, तां चेलेयां दी किस्ती झीला दे बिच्च थी, कने यीशु प्हाड़े ते लौई करी किल्ला झीला दे कनारे आई गेआ।
6	48	तां यीशुयैं झीला दी तरफ दिख्या, कि हौआ उल्टी दिसा च चलणे दिया बज़ाह ते चेलेयां जो किस्ती जो ठीक ढंगे नैं चलाणे च बड़ी मेहनत करणा पौ दी थी, क्जोकि चेले बड़े डरी गियो थे, तां अधिया राती बाद यीशु झीला पर चली करी तिन्हां अल्ल आया: कने तिन्हां ते गांह निकल़ी जाणा चांह़दा था।
6	49	अपर तिन्हां चेलेयां तिसियो झीला पर चलदे दिक्खी नैं समझेया कि भूत ऐ, कने डड्डी पै;
6	50	क्जोकि सारे चेले यीशुये जो दिक्खी नैं डरी गियो थे। अपर तिन्नी तिसी बग्त तिन्हां नैं गल्लां कित्तियां कने ग्लाया, “हौंसला रखा। मैं ऐ। डरा मत।”
6	51	ताह़लू सैह़ तिन्हां अल्ल किस्तिया पर आया, कने हौआ रुकी गेई, कने चेले बड़े हरान होई गै।
6	52	क्जोकि सैह़ तिन्हां रोटियां दे बारे च नीं समझेयो थे, क्जोकि तिन्हां दे मन कठोर होई गियो थे।
6	53	कने यीशु कने तिसदे चेले किस्तिया च झीला पार गन्नेसरत सैहरे च पुज्जे, कने किस्ती कनारे पर खरेड़ी।
6	54	जाह़लू सैह़ किस्तिया ते लौत्थे तां तिस सैहरे दे लोकां यीशुये जो पणछैणी लेआ,
6	55	कने अक्खै-बक्खे दे सारे लाक्के दे लोक दौड़े, कने बमारां जो मंजोल़ूयां पर पाई करी जित्थु-जित्थु खबर सुणी कि यीशु ऐ, तित्थु-तित्थु लेई नैं गै।
6	56	कने जित्थु कुत्थी सैह़ ग्रांऐ, सैहरां, या बस्तियां च जांदा था, लोक बमारां जो बजारां च रखी नैं तिस नैं विणती करदे थे, कि सैह़ तिन्हां जो अपणे कपड़े दे पल्लूये ई जो छूणा दैं। कने जितणे लोक तिसियो छुंदे थे, सारे खरे होई जांदे थे।
7	1	ताह़लू फरीसी कने कुच्छ सास्त्री माणु जेह्ड़े यरूशलेम सैहरे ते आएयो थे, यीशु अल्ल कठ्ठरोई गै।
7	2	कने तिन्हां यीशुये देयां कुच्छ चेलेयां जो बिना हत्थां धोतेयो रोटी खांदे दिख्या।
7	3	क्जोकि फरीसी कने सारे यहूदी माणु, पुरखां देयां रीति रिवाजां पर चलदे हन, कने जाह़लू तिकर खरी कित्ते हत्थां नीं धोई लैंदे ताह़लू तिकर नीं खांदे;
7	4	कने बजारे ते घर बापस ओणे पर भी बगैर न्हौतेयो खाणा नीं खांदे थे; कने होर भी तिन्हां दे मते रीति रिवाज हन, जिंआं कि कटोरेयां, लोटेयां, तांबे दे भाडेयां जो धोणा कने मांजणा।
7	5	इसतांई तिन्हां फरीसी कने सास्त्री माणुआं यीशु ते पुछया, “तेरे चेले पुरखां दे रीति रिवाजां मताबक नीं चलदे, कने बिना हत्थां धोतेयां रोटी खांदे हन।”
7	6	यीशु तिन्हां नैं ग्लाणा लग्गा, “यशायाह भविष्यवक्तैं तुहां पाखंडियां दे बारे च बड़ी ठीक भविष्यवाणी कित्तियो; जिंआं पवित्रशास्त्रे च लिख्या ऐ। ‘एह़ लोक मुँऐ नैं तां मेरा आदर करदे हन, अपर इन्हां दा मन मिन्जो ते दूर रैंह्दा ऐ।
7	7	एह़ बेकार च मेरी अराधना करदे हन, क्जोकि माणुआं दे हुक्मां जो परमात्मे दी सिक्षा बणाई नैं सखांदे हन।’
7	8	क्जोकि तुहां परमात्मे दे हुक्मां जो छड्डी नैं माणुआं देयां रीति रिवाजां जो मनदे हन।”
7	9	यीशुयैं फरीसी कने सास्त्री माणुआं जो ग्लाया, “तुहां अपणे रीति रिवाजां जो मन्नणे तांई परमात्मे दे हुक्मां जो बड़ी सफाईया नैं टाल़ी दिंदे हन।
7	10	क्जोकि मूसैं व्यबस्था च ग्लाया ऐ, ‘अपणे बुढ़े कने मांऊ दा आदर कर,’ कने ‘जेह्ड़ा कोई बुढ़े कने मांऊ जो बुरा ग्लांगा, सैह़ जरूर जान्नी ते मारी दित्ता जांगा।’
7	11	अपर तुहां ग्लांदे हन, कि जे कोई माणु अपणे मांऊ-बुढ़े नैं ग्लां, ‘मेरा जेह्ड़ा कुच्छ ऐ, सैह़ तुहां दे कम्म आई सकदा ऐ, सैह़ मैं परमात्मे जो भेंट चढ़ाई दित्ती।’ क्या इआं ग्लाणा ठीक ऐ?
7	12	तां तुहां तिस माणुये जो तिसदे बुढ़े कने तिसदिया मांऊ दी कुच्छ सेवा करणा नीं दिंदे।
7	13	इआं करी नैं तुहां अपणे रीति रिवाजां ते, जिन्हां जो तुहां बणाया ऐ, परमात्मे दे वचने जो टाल़ी दिंदे हन; कने ऐदेय-ऐदेय होर मत्ते बुरे कम्म तुहां करदे हन।”
7	14	ताह़लू यीशुयैं तिन्हां लोकां जो अपणे अल्ल सद्दी नैं तिन्हां जो ग्लाया, “तुहां सारे मेरी सुणा, कने समझा।
7	15	ऐदई कोई चीज्ज नीं ऐ जेह्ड़ी बाहरे ते माणुये च आई नैं तिसियो असुद्ध करैं; अपर जेह्ड़ियां गल्लां माणुये दे अंदरे ते निकल़दियां हन, सैई तिसियो असुद्ध करदियां हन।
7	16	जेह्ड़े समझी सकदे हन, तिसियो ध्याने नैं सुणन कने मन्नी भी लैन।”
7	17	जाह़लू सैह़ भीड़ा ते निकल़ी नैं घरेयो गेआ, तां तिसदेयां चेलेयां इस उदारणे दे बारे च तिसते पुछया।
7	18	यीशुयैं तिन्हां जो ग्लाया, “क्या तुहां भी नासमझ हन? क्या तुहां नीं जाणदे कि जेह्ड़ा कुच्छ तुहां माणु खांदे हन, सैह़ तिसियो असुद्ध नीं करदा?
7	19	क्जोकि सैह़ तिसदे मने च नीं, अपर पेटे च जांदा ऐ, कने संडास च निकल़ी जांदा ऐ।” एह़ ग्लाई नैं तिन्नी सारी खाणे दियां चीज्जां जो सुद्ध ठैहराई दित्ता।
7	20	भिरी यीशुयैं एह़ भी ग्लाया, “जेह्ड़ियां बुरिआं गल्लां माणुआं दे अंदरे ते निकल़दियां हन, सैई माणुये जो असुद्ध करदियां हन।
7	21	क्जोकि अंदरे ते, मतलब माणु दे मने ते बुरे-बुरे बचार, ब्यभिचार, चोरी, हत्या, परस्त्रीगमन,
7	22	लालच, बुराई, छल, लुचपण, बुरी नजर, निंदा, घमंड, कने मूर्खता निकल़दी ऐ।
7	23	एह़ सारियां बुरिआं गल्लां अंदरे ते ई निकल़दियां हन कने माणुये जो असुद्ध करदियां हन।”
7	24	भिरी यीशु कने तिसदे चेले गलील प्रदेसे ते निकल़ी नैं सूर कने सैदा दे सैहरां च आये; कने इक्की घरे च गै कने सैह़ नीं चांह़दा था कि कुसी जो पता लग्गैं, अपर भिरी भी लोकां जो तिसदे बारे च पता लग्गी गेआ था।
7	25	कने तिसी बग्त इक्क जणांस जिसा दिया लोक्किया कुड़िया च दुष्टआत्मा थी, यीशुये दे बारे च सुणी नैं आई कने तिसदेयां पैरां पेई गेई।
7	26	एह़ जणांस सीरिया प्रदेसे दे फिनीकी सैहरे दी रैहणे आल़ी यूनानी जाति दी थी। तिन्नै यीशुये नैं विणती कित्ती “कि मेरिया कुड़िया ते दुष्टआत्मां जो कड्डी दे।”
7	27	तिन्नी तिसायो ग्लाया, “पैहल्ले बच्चेयां जो रज्जणा दे, क्जोकि बच्चेयां दी रोटी लेई नैं कुत्तेआं दे गांह पाणा ठीक नीं ऐ।”
7	28	तिन्नै जणासा यीशुये नैं ग्लाया, “एह़ गल्ल सच्च ऐ प्रभु; भिरी भी लोक्के कुत्ते भी तां बच्चेयां दे बचेयो रोटियां दे टुकड़ेयां जो खाई लैंदे हन।”
7	29	यीशुयैं तिसायो ग्लाया, “इसा गल्ला दिया बज़ाह ते तू अपणे घरे जो चली जा; तेरिया कुड़िया ते दुष्टआत्मा निकल़ी गियो ऐ।”
7	30	तिन्नै अपणे घरे आई नैं कुड़िया जो मंजोल़ूये पर सुतेया दिख्या, कने दुष्टआत्मा तिसाते निकल़ी गियो थी।
7	31	भिरी यीशु कने तिसदे चेले तिस लाक्के जो छड्डी करी सूर कने सैदा दे सैहरां ते निकल़ी नैं दिकापुलिस सैहरे च होई नैं गलीले दिया झीला नेड़े आई रैह्।
7	32	कने ताह़लू लोकां इक्की टौणे जो जेह्ड़ा अटकी-अटकी नैं भी ग्लांदा था, तिस अल्ल अंणी करी तिस नैं विणती कित्ती “कि अपणा हत्थ तिस पर रखा।”
7	33	ताह़लू यीशु तिस माणुये जो भीड़ा ते लग्ग लेई गेआ, कने अपणियां उंगलियां तिसदेयां कन्नां च लगाईयां, कने थूके दी लार तिसदिया जीभा पर लगाई;
7	34	ताह़लू तिन्नी डुग्गा साह भरी करी सुअर्गे बक्खी दिक्खी नैं तिसियो ग्लाया, “इप्पतह।” मतलब “खुली जा।”
7	35	जिंआं ई यीशुयैं ग्लाया खुली जा, तां सैह़ माणु पूरी तरांह सुणना, कने तिसदी जीभ खुली गेई, कने साफ-साफ ग्लाणा लग्गी पेआ।
7	36	ताह़लू यीशुयैं लोकां जो हुक्म देई नैं समझाया “कि कुसी नैं मत ग्लांदे।” अपर जितणा तिन्नी तिन्हां लोकां जो समझाया उतणा ई सैह़ होर प्रचार करणा लग्गे।
7	37	सैह़ बड़े ई हरान होई नैं ग्लाणा लग्गे, “तिन्नी जे कुच्छ कित्ता सैह़ सब ठीक कित्ता ऐ। दिक्खा; सैह़ टौणेयां जो सुणने दी, कने गूंगेयां जो ग्लाणे दी ताकत दिंदा ऐ।”
8	1	तिन्हां दिनां च जाह़लू भिरी बड़ी बड्डी भीड़ कठ्ठरोई, कने तिन्हां अल्ल खाणे जो कुच्छ नीं था, तां यीशुयैं अपणेयां चेलेयां जो अप्पु अल्ल सद्दी नैं ग्लाया,
8	2	“इसतांई कि एह़ लोक त्रीं दिनां ते मिन्जो सौगी हन, कने इन्हां अल्ल खाणे तांई कुच्छ नीं ऐ। मिन्जो इन्हां लोकां पर बड़ी दया ओआ दी ऐ।
8	3	जे मैं इन्हां जो भुखे पेट घरे जो घल्ली देयां, तां इन्हां ते घरे नीं पुज्जी होणा; क्जोकि कुच्छ माणु बड़ी दूरे ते आएयो हन।”
8	4	तिसदे चेलेयां तिस नैं ग्लाया, “ऐत्थु सुनसाण जगाह च इतणे लोकां तांई खाणे दा इंतजाम कुत्थू ते होई सकदा ऐ, कि एह़ रज्जी नैं खाई सकन?”
8	5	यीशुयैं तिन्हां ते पुछया, “तुहां अल्ल कितणियां रोटियां हन?” तिन्हां ग्लाया, “सत रोटियां।”
8	6	ताह़लू यीशुयैं लोकां जो हुक्म दित्ता कि सारे भुइआं बेई जा, कने सैह़ सत रोटियां लियां कने परमात्मे दा धन्यावाद करी नैं तोड़ियां, कने अपणे चेलेयां जो दिंदा गेआ कि सैह़ लोकां जो बंडदे जान।
8	7	तिन्हां अल्ल थोड़ियां दियां लोक्कियां-लोक्कियां मच्छियां भी थियां; तिन्नी भिरी परमात्मे दा धन्यावाद करी नैं ग्लाया इन्हां जो भी बंडदे जा।
8	8	सैह़ खाई नैं रज्जी गै कने चेलेयां बचेयो रोटियां दे सत टोकरु भरी नैं किठ्ठे कित्ते।
8	9	कने लगभग लोक चार हज़ार तिकर थे; ताह़लू यीशुयैं तिन्हां लोकां जो अपणे-अपणे घरां जो घल्ली दित्ता,
8	10	कने तिसी बग्त यीशु अपणे चेलेयां सौगी किस्तिया पर चढ़ी नैं दलमनूता लाक्के जो चली गेआ।
8	11	भिरी फरीसी माणु आई करी यीशुये नैं सवाल जवाब करणा लग्गे, कने तिसियो परखणे तांई तिसते सुअर्गीय नसाण मंगेया।
8	12	यीशुयैं डुग्गा साह भरी नैं ग्लाया, “इस जमाने दे लोक क्जो नसाण तोपा दे हन? मैं तुहां नैं सच्च ग्लांदा कि इस जमाने दे लोकां जो कोई नसाण नीं दित्ता जांगा।”
8	13	कने यीशु तिन्हां जो छड्डी नैं भिरी किस्तिया पर चढ़ी नैं झीला दे पारली तरफ चली गेआ।
8	14	कने चेले रोटियां लैणां भुल्ली गियो थे, कने किस्तिया च तिन्हां अल्ल सिर्फ इक्क रोटी थी।
8	15	तिन्नी तिन्हां जो हुक्म देई नैं समझाया, “कि दिक्खा, फरीसी माणुआं दे कने हेरोदेस राजे दे खमीरे ते चौकन्ने रेह्आ।”
8	16	चेले अप्पु च सोच बचार करी नैं ग्लाणा लग्गे, “सैह़ इसतांई ग्लादा ऐ, क्जोकि अहां अल्ल रोटियां नीं हन।”
8	17	एह़ जाणी नैं यीशुयैं तिन्हां जो ग्लाया, “तुहां क्जो अप्पु च एह़ बचार करा दे हन कि अहां अल्ल रोटियां नीं हन? क्या तुहां अह्ल्ली तिकर भी नीं जाणी कने नीं समझी सके? क्या तुहां अल्ल दिमाग नीं ऐ?
8	18	क्या तुहां अखीं हुंदेया भी तुहां जो कुच्छ दुस्सदा नीं, कने कन्नां हुंदेया भी तुहां कुच्छ भी नीं सुणी पांदे हन, क्या तुहां जो कुच्छ भी याद नीं ऐ?
8	19	कि जाह़लू मैं पंज हज़ार लोकां तांई पंज रोटियां तोड़ियां थियां तां तुहां बचेयो रोटियां दे कितणे टोकरु भरी नैं किठ्ठे कित्ते?” तिन्हां यीशुये नैं ग्लाया, “बाराह टोकरु।”
8	20	यीशुयैं भिरी पुछया, “कने जाह़लू चौं हज़ारां तांई सत रोटियां थियां तां तुहां बचेयो रोटियां दे कितणे टोकरु भरी नैं किठ्ठे कित्ते?” तिन्हां यीशुये नैं ग्लाया, “सत टोकरु।”
8	21	यीशुयैं चेलेयां नैं ग्लाया, “क्या तुहां अह्ल्ली भी नीं समझी सके?”
8	22	यीशु कने तिसदे चेले बैतसैदा सैहरे च आये; तां लोक इक्की अन्ने माणुये जो तिस अल्ल लेई नैं आये कने विणती कित्ती कि तिस जो छुये।
8	23	यीशुयैं तिस अन्ने दा हत्थ पकड़ी नैं तिसियो ग्रांऐ दे बाहर लेई गेआ, कने तिसदियां अखीं पर अपणा थूक लगाई नैं तिस पर हत्थ रखेया, कने तिसते पुछया, “क्या तिज्जो कुच्छ दुस्सा दा ऐ?”
8	24	तिन्नी अन्ने तां-तंूह दिक्खी नैं ग्लाया, “मैं माणुआं जो दिक्खा दा; सैह़ मिन्जो चलदे रूखां साइआं दुस्सा दे हन।”
8	25	ताह़लू यीशुयैं भिरी तिसदियां अखीं पर हत्थ रखेया, कने अन्ने ध्याने नैं दिख्या। सैह़ खरा होईया, कने अन्ने जो सब कुच्छ साफ-साफ दुस्सणा लग्गी पेआ।
8	26	यीशुयैं तिसियो एह़ ग्लाई नैं घल्लेया, “इस ग्रांऐ अंदर पैर भी मत पांदा।”
8	27	यीशु कने तिसदे चेले कैसरिया फिलिप्पी सैहरे दे अक्खै-बक्खे दे ग्रांऐ जो चली गै; रस्ते च तिन्नी अपणे चेलेयां ते पुछया, “लोक मिन्जो क्या ग्लांदे हन? कि मैं कुण ऐ?”
8	28	चेलेयां जवाब दित्ता, “कई तां तुहां जो यूहन्ना बपतिस्मा दैणे आल़ा; अपर कई एलिय्याह कने कोई-कोई तां भविष्यवक्तां च इक्क भी ग्लांदे हन।”
8	29	यीशुयैं तिन्हां ते पुछया, “अपर तुहां मिन्जो क्या ग्लांदे हन?” पतरसैं ग्लाया, “तुहां मसीह हन, परमात्मे दे घल्लेयो।”
8	30	ताह़लू यीशुयैं तिन्हां जो हुक्म देई नैं ग्लाया, “कि मेरे बारे च एह़ कुसी नैं मत दस्सदे।”
8	31	ताह़लू यीशु तिन्हां जो सखाणा लग्गा, कि एह़ जरूरी ऐ, “मैं माणुये दा पुत्तर बड़ा दुख झेलगा, कने स्याणेयां कने प्रधान याजकां, कने सास्त्री माणुआं तिसियो नीच समझी नैं मारी दैणा, कने सैह़ त्रीं दिनां बाद भिरी जिन्दा होई जांगा।”
8	32	यीशुयैं एह़ गल्ल तिन्हां जो साफ-साफ दस्सी दित्ती। इसा गल्ला जो सुणी करी पतरस तिसियो पड़दे नैं झिड़कणा लग्गा।
8	33	अपर यीशुयैं मुड़ी नैं अपणे चेलेयां दे पास्से दिख्या, कने पतरसे जो झिड़की नैं ग्लाया, “हे सैतान, मेरे सामणै ते दूर होई जा क्जोकि तू परमात्मे दियां गल्लां पर नीं, अपर माणुआं दियां गल्लां पर मन लगांदा ऐ।”
8	34	यीशु भीड़ा जो कने चेलेयां जो अप्पु अल्ल सद्दी करी तिन्हां नैं ग्लाणा लग्गा, “जेह्ड़ा कोई मिन्जो पचांह़ औणां चांह़दा ऐ, सैह़ अपणियां इच्छां जो छड्डी करी कने अपणे दुखां कने कष्टां दिया सूल़िया चुक्की नैं, मेरे पचांह़ चली पोयैं।
8	35	क्जोकि जेह्ड़ा कोई अपणे प्राण बचाणा चांह़गा, सैह़ अपणे प्राण गुआंगा, अपर जेह्ड़ा कोई मिन्जो तांई कने सुसमाचार तांई अपणे प्राण गुआंगा, सैह़ अपणे प्राणा जो बचांगा।
8	36	जे माणु सारे संसारे जो हासल करणे तांई अपणे प्राणा जो गुआं, तां तिसियो क्या फायदा हुंगा?
8	37	माणु अपणे प्राणा दे बदले होर क्या देई सकदा ऐ?
8	38	जेह्ड़ा कोई इस ब्यभिचारी कने पापी पीढ़ी दे लोकां बिच्च मिन्जो ते कने मेरियां गल्लां ते सर्मांगा, तां मैं माणुये दा पुत्तर भी जाह़लू सैह़ पवित्र सुअर्गदूतां कने अपणे पिता दी महिमा सौगी ओंगा, ताह़लू तिसते भी सर्मांगा।”
9	1	कने यीशुयैं तिन्हां जो ग्लाया, “मैं तुहां नैं सच्च ग्लांदा ऐ, कि जेह्ड़े ऐत्थु खड़ोत्यो हन, इन्हां च कुच्छ-कुच्छ ऐदेय हन, कि जाह़लू तिकर परमात्मे दे राज्जे जो सामर्था सौगी ओंदेयां दिक्खी नीं लैन, ताह़लू तिकर मौत्त तिन्हां पर कदी नीं ओंगी।”
9	2	छिं दिनां दे बाद यीशु पतरस, याकूब, कने यूहन्ने जो अप्पु सौगी इक्क सुनसाण जगाह च कुसी ऊचे प्हाड़े पर लेई गेआ। औत्थू तिन्हां सामणै तिसदा रूप बदली गेआ,
9	3	कने तिसदे कपड़े ऐदेय चमकणा लग्गे, कने इतणे चिट्टे होई गै, कि धरतिया दा धोबी भी इतणे चिट्टे नीं करी सकदा था।
9	4	कने चेलेयां जो पराणे जमाने दे दो भविष्यवक्ता मूसा कने एलिय्याह यीशु सौगी गल्लां करदे दुस्से।
9	5	एह़ सब दिक्खी करी पतरस यीशुये नैं ग्लाणा लग्गा, “हे गुरू, अहां दा ऐत्थु रैहणा ठीक ऐ; इसतांई अहां त्रै तम्बू बणाई लैंदे; इक्क तुहां तांई, इक्क मूसा तांई, कने इक्क एलिय्याह तांई।”
9	6	क्जोकि पतरस नीं जाणदा था कि क्या जवाब दैं, इसतांई कि सैह़ बड़े डरेयो थे।
9	7	ताह़लू चाणचक इक्की बदल़ैं प्रगट होई नैं तिन्हां जो ढक्की लेआ, कने तिस बदल़े च एह़ उआज़ आई, “एह़ मेरा प्यारा पुत्तर ऐ, इसदी सुणा।”
9	8	ताह़लू चेलेयां चाणचक चौंन्नी पास्सेयां नजर फेरी, कने यीशुये जो छड्डी नैं होर कुसी जो नीं दिख्या।
9	9	प्हाड़े ते लौंदिया बेल्ला यीशुयैं तिन्हां चेलेयां जो हुक्म दित्ता, “जाह़लू तिकर मैं माणु दा पुत्तर मरेयां च जिन्दा नीं होई जां, ताह़लू तिकर जेह्ड़ा कुच्छ तुहां दिख्या ऐ सैह़ कुसी नैं मत दस्सदे।”
9	10	चेलेयां इसा गल्ला जो याद रखेया; कने अप्पु च सवाल जवाब करणा लग्गे, “कि मरी नैं भिरी जिन्दा होणे दा क्या मतलब होई सकदा ऐ?”
9	11	कने चेलेयां यीशुये ते पुछया, “सास्त्री क्जो ग्लांदे हन कि मसीह दे ओणे ते पैहल्ले एलिय्याह दा औणां जरूरी ऐ?”
9	12	यीशुयैं तिन्हां जो जवाब दित्ता, “एलिय्याह दा सच्च बिच्च पैहल्ले औणां जरूरी ऐ, क्जोकि मिन्जो तांई लोकां दे मनां जो त्यार करैं, कने माणुये दे पुत्तरे दे बारे च भी पवित्रशास्त्रे च एह़ क्जो लिख्या ऐ कि सैह़ बड़े दुख झेलगा, कने सैह़ नीच गिणयां जांगा?
9	13	अपर मैं तुहां नैं ग्लांदा कि एलिय्याह तां आई चुकेया, कने जिंआं तिसदे बारे च पवित्रशास्त्रे च लिख्या ऐ, जेह्ड़ा कुच्छ तिन्हां चाया तिंआं ई तिस नैं कित्ता।”
9	14	जाह़लू सैह़ चेलेयां अल्ल आये, तां तिन्हां क्या दिख्या कि तिन्हां चेलेयां दे चौंन्नी पास्से बड़ी भीड़ खड़ोतियो थी कने सास्त्री माणु तिन्हां नैं सवाल जवाब करा दे हन।
9	15	जाह़लू भीड़ा दे लोकां यीशुये जो दिख्या कने बड़े हरान होणा लग्गे, कने तिसदे पास्से दौड़ी नैं तिसियो नमस्कार कित्ता।
9	16	यीशुयैं तिन्हां ते पुछया, “तुहां इन्हां नैं क्या बैंह्स करा दे हन?”
9	17	तां भीड़ा च इक्की माणुयैं तिसियो जवाब दित्ता, “हे गुरू, मैं अपणे जागते जो तुहां अल्ल लेई नैं आया, इस च जेह्ड़ी दुष्टआत्मा ऐ, तिन्नै इस जागते जो गूंगा करी दित्या ऐ।
9	18	सैह़ जित्थु कुत्थी भी इसियो पकड़दी ऐ, तित्थु ई परछाड़ी दिंदी, कने सैह़ मुँऐ ते झघूड़े कड्डदा ऐ, कने दंदा क्रीड़दा कने अकड़ी जांदा ऐ। कने मैं तेरे चेलेयां जो ग्लाया कि इसा दुष्टआत्मा जो कड्डी देआ, अपर एह़ तां कड्डी नीं सके।”
9	19	एह़ सुणी नैं यीशुयैं तिन्हां जो जवाब देई नैं ग्लाया, “हे बेबसुआसियो, मैं काह़लू तिकर तुहां सौगी रैंह्गा? कने काह़लू तिकर तुहां दी झेलगा? इसियो मिन्जो अल्ल लेयोआ।”
9	20	ताह़लू लोक जागते जो यीशु अल्ल लेई आये; कने जाह़लू दुष्टआत्मा यीशुये जो दिख्या, तां तिन्नै दुष्टआत्मा जागते जो मरोड़ेया; कने भुइआं पेई गेआ, कने मुँऐ ते झघूड़ चली पेआ, कने जमीना पर लम्लेटां मारणा लग्गा।
9	21	यीशुयैं तिस जागते दे बुढ़े ते पुछया, “इसदा एह़ हाल काह़लू ते ऐ?” तिन्नी ग्लाया, “बचपणे ते।
9	22	तिन्नै दुष्टआत्मा इसियो कदी अग्गी च कने कदी पांणिये च सट्टी करी नास करणे दी कोसस कित्ती; अपर जे तू कुच्छ करी सकदा ऐ, तां अहां पर तरस खाई नैं अहां दी मदत कर।”
9	23	यीशुयैं तिस नैं ग्लाया, “जे तू करी सकदा ऐ, एह़ क्या गल्ल ऐ? परमात्मे पर बसुआस करणे आल़ेआं तांई सब कुच्छ होई सकदा ऐ।”
9	24	जागते दे बुढ़ैं तिसी बग्त गिड़गिड़ाई नैं ग्लाया, “हे प्रभु मैं बसुआस करदा ऐ कि तुहां मिन्जो पर दया करी सकदे हन। अपर मेरे बेबसुआसे जो दूर करी देआ।”
9	25	जाह़लू यीशुयैं दिख्या कि लोकां दी भीड़ होर बधदी जा दी ऐ, तां तिन्नी दुष्टआत्मा जो झिड़की नैं ग्लाया, “हे गूंगा कने टौणा करणे आल़ी दुष्टआत्मा मैं तिज्जो हुक्म दिंदा ऐ, इस जागते दे अंदरे ते निकल़ी जा, कने भिरी कदी इस च मत ओंदी।”
9	26	ताह़लू दुष्टआत्मा चींड मारी कने जागते जो बड़ा मरोड़ी नैं निकल़ी गेई। कने जागत मरेयां साइआं होई गेआ, ऐत्थु तिकर कि लोक ग्लाणा लग्गे, कि सैह़ मरी गेआ।
9	27	अपर यीशुयैं तिसदा हत्थ पकड़ी नैं तिसियो ठुआल़ेया, कने सैह़ उठी खड़ोता।
9	28	जाह़लू यीशु कने तिसदे चेले बापस घरे जो आये तां तिसदेयां चेलेयां तिसते पड़दे नैं पुछया, “अहां तिसा दुष्टआत्मा जो क्जो नीं कड्डी सके?”
9	29	यीशु चेलेयां नैं ग्लाणा लग्गा, “इस तरांह दी दुष्टआत्मा जो सिर्फ ब्रते सौगी प्रार्थना करी नैं ई कड्डी सकदे हन।”
9	30	भिरी यीशु कने तिसदे चेले तित्थु ते चली पै, कने गलील प्रदेसे ते होई नैं जा दे थे। सैह़ चांह़दा था कुसियो पता ना लग्गैं,
9	31	क्जोकि यीशु अपणे चेलेयां जो सिक्षा देई नैं तिन्हां जो ग्लांदा था, “मैं माणुये दा पुत्तर, माणुआं दे हत्थे च पकड़ुआया जाणा, कने सैह़ मिन्जो मारी दिंगे; कने मरने दे त्रीं दिनां बाद मैं भिरी जिन्दा होई जांगा।”	WRONG ALIGNMENT
9	32	अपर एह़ गल्ल चेलेयां दिया समझा च नीं आई, कने सैह़ तिसते इस बारे च पुछणे ते डरदे थे।
9	33	भिरी यीशु कने तिसदे चेले कफरनहूम सैहरे च आये; कने घरैं आई नैं तिन्नी चेलेयां ते पुछया, “रस्ते च तुहां कुसा गल्ला पर बैंह्स करा दे थे?”
9	34	सैह़ चुप रैह्, क्जोकि रस्ते च सैह़ अप्पु च एह़ बैंह्स करा दे थे, कि अहां च बड्डा कुण ऐ।
9	35	ताह़लू यीशुयैं बेई नैं बारांह चेलेयां जो सद्देया कने तिन्हां नैं ग्लाया, “जे कोई बड्डा होणा चांह़दा, तां सबना ते लोक्का कने सारेयां दा दास बणैं।”
9	36	कने यीशुयैं इक्की जागते जो लेई नैं तिन्हां दे बिच्च खरेड़ी दित्ता, कने तिसियो मूड़ै लेई नैं तिन्हां चेलेयां जो ग्लाया,
9	37	“जेह्ड़ा कोई ऐदेय जागते जो मेरे नांऐ ते अपनांदा ऐ, सैह़ मिन्जो अपनांदा ऐ, कने जेह्ड़ा कोई मिन्जो अपनांदा ऐ, सैह़ मिन्जो नीं, अपर मेरे घल्लणे आल़े जो अपनांदा ऐ।”
9	38	ताह़लू यूहन्ना नांऐ दे चेला यीशुये नैं ग्लाणा लग्गा, “हे गुरू, अहां इक्की माणुयैं जो तेरे नांऐ ते दुष्टआत्मां जो कड्डदे दिख्या कने अहां तिसियो रोकणे दी कोसस कित्ती, क्जोकि सैह़ तुहां दा चेला नीं था।”
9	39	यीशुयैं ग्लाया, “तिसियो मत रोका; क्जोकि जेह्ड़ा माणु मेरे नांऐ ते सामर्थी दे कम्म करदा ऐ, क्जोकि सैह़ इतणी तौल़ी बुराई नीं करी सकदा,
9	40	क्जोकि जेह्ड़ा अहां दे बरोध च नीं ऐ, सैह़ अहां सौगी ऐ।
9	41	जेह्ड़ा कोई इक्क ग्लास पांणिये दा तुहां जो एह़ समझी नैं पियां कि तुहां मसीह दे हन तां मैं तुहां नैं सच्च ग्लांदा ऐ कि तिन्हां जो तिन्हां दा प्रतिफल़ जरूर मिलणा ऐ।”
9	42	यीशुयैं ग्लाया, “इक्क माणु जेह्ड़ा बसुआसे च मजबूत ऐ कने सैह़ बसुआसे च कमजोर माणुये ते पाप करवांदा ऐ, तिसियो परमात्मा सज़ा दिंगा, अपर परमात्मे दिया खतरनाक सज़ा ते एह़ खरा कि बड्डे घराटे दा पुड़ तिसदे गल़े च लटकाई करी सैह़ समुंदरे च सट्टी दित्ता जां।
9	43	जे तेरा हत्थ हुंदे भी तिज्जो ते पाप करांदा ऐ तां तिसियो बड्डी करी सट्टी दे। डुडां होई नैं सदा दी ज़िन्दगी च प्रवेश करणा तिज्जो तांई इसते बधिया ऐ कि हत्थां हुंदेया भी तू नरके दिया अग्गी च सट्टेया जां जेह्ड़ी कदी नीं बुझदी।
9	44	जित्थु कीड़ा खांदा रैंह्दा कने नीं मरदा, कने ना ई अग्ग बुझदी।
9	45	जे तेरा पैर हुंदे भी तिज्जो ते पाप करांदा ऐ तां तिसियो बड्डी करी सट्टी दे। लंगड़ा होई नैं सदा दी ज़िन्दगी च प्रवेश करणा तिज्जो तांई इसते बधिया ऐ कि पैरां हुंदेया भी तू नरके दिया अग्गी च सट्टेया जां।
9	46	जित्थु कीड़ा खांदा रैंह्दा कने नीं मरदा, कने ना ई अग्ग बुझदी।
9	47	कने जे तेरी अख हुंदे भी तिज्जो ते पाप करवांदी ऐ तां तिसायो कड्डी करी सट्टी दे। काणा होई नैं परमात्मे दे राज्जे च प्रवेश करणा तिज्जो तांई इसते बधिया ऐ कि दूँ अखीं हुंदेया भी तू नरके दिया अग्गी च सट्टेया जां।
9	48	जित्थु कीड़ा खांदा रैंह्दा कने नीं मरदा, कने ना ई अग्ग बुझदी।
9	49	क्जोकि हर इक्क माणु अग्गी दे जरिये परखेया जांगा। जिंआं खाणे च लूणै दा सुआद चखेया जांदा ऐ।
9	50	लूण इक्क खरी चीज्ज ऐ, अपर जे लूणै दा लूणकापन चली जां, तां तिसियो कुसा चीज्जा नैं लूणका करगे? इसतांई अपणे आप्पे च लूणकापन रखा, कने अप्पु च मेल-जोल करी नैं रेह्आ।”
10	1	भिरी यीशु कने तिसदे चेले कफरनहूम सैहरे जो छड्डी नैं यहूदिया प्रदेसे दे लाक्के ते होई नैं यरदन नदिया दे पार आये। कने भीड़ तिस अल्ल भिरी कठ्ठरोई गेई, कने यीशु भिरी अपणे तरीके मताबक तिन्हां जो सिक्षा दैणा लग्गा।
10	2	ताह़लू कुच्छ फरीसी माणु तिस अल्ल आई नैं तिसियो परखणे तांई तिसते पुछणा लग्गे, “क्या एह़ ठीक ऐ कि मरद अपणिया लाड़िया जो छड्डी दे?”
10	3	यीशुयैं तिन्हां जो जवाब दित्ता, “मूसैं व्यबस्था च तुहां जो क्या हुक्म दित्या ऐ?”
10	4	तिन्हां फरीसी माणुआं ग्लाया, “मूसैं व्यबस्था च तलाक नामा लिखणे कने छड्डणे दा हुक्म दित्या ऐ।”
10	5	यीशुयैं तिन्हां फरीसी माणुआं जो ग्लाया, “तुहां दे मन कठोर होणे दिया बज़ाह ते तिन्नी तुहां तांई एह़ हुक्म पवित्रशास्त्रे च लिख्या,
10	6	अपर सृष्टिया दे सुरू ते ई, परमात्मैं मरद कने जणांस करी नैं तिन्हां जो बणाया ऐ।
10	7	इसा बज़ाह ते ई मरद अपणे मांऊ कने बुढ़े ते लग्ग होई नैं अपणिया लाड़िया सौगी मिल्ली नैं रैंह्दा,
10	8	कने सैह़ दोयो इक्क तन हुंगे, क्जोकि तिन्हां च दो नीं अपर इक्क जान्न हन।
10	9	इसतांई जिसियो परमात्मैं जोड़या ऐ, सैह़ लाड़ा-लाड़ी अप्पु च लग्ग ना होन।”
10	10	घर बापस आई नैं चेलेयां इसा सिक्षा दे बारे च यीशु ते भिरी पुछया।
10	11	तिन्नी तिन्हां चेलेयां नैं ग्लाया, “जेह्ड़ा कोई अपणिया लाड़िया जो छड्डी नैं दूईआ जो ब्याई लै तां सैह़ पैहल्लिया दे बरोध च ब्यभिचार करदा ऐ;
10	12	कने जे लाड़ी अपणे लाड़े जो छड्डी नैं दूये नैं ब्याह करैं तां सैह़ भी ब्यभिचार करदी ऐ।”
10	13	भिरी लोक जागतां जो यीशु अल्ल लेयोणा लग्गे, तांजे यीशु तिन्हां दे सिरे पर हत्थ रखी नैं आशीर्वाद दैं, अपर चेलेयां तिन्हां जो झिड़केया।
10	14	यीशुयैं एह़ दिक्खी नैं कने नराज होई करी तिन्हां नैं ग्लाया, “जागतां जो मिन्जो अल्ल औणां देआ, कने इन्हां जो मत रोका, क्जोकि परमात्मे दा राज्ज ऐदेयां दा ऐ।
10	15	मैं तुहां नैं सच्च ग्लांदा कि जेह्ड़ा कोई परमात्मे दे राज्जे जो इन्हां निक्के जागते साइआं मन्नी नीं लैं, ताह़लू सैह़ सुअर्गे दे राज्जे च कदी नीं पुज्जी पांगा।
10	16	कने यीशुयैं जागतां जो मूड़ै लेआ, कने तिन्हां दे सिरे पर हत्थ रखी नैं तिन्हां जो आशीर्वाद दित्ता।”
10	17	जाह़लू यीशु भिरी अपणे चेलेयां सौगी रस्ते च जा दा था, तां इक्क माणु तिस अल्ल दौड़ी नैं आया, कने तिसदे गांह गोड्डे टिकाई नैं तिसते पुछया, “हे भले गुरू, सदा दी ज़िन्दगिया दा हक्कदार होणे तांई मैं क्या करैं?”
10	18	यीशुयैं तिस नैं ग्लाया, “तू मिन्जो भला क्जो ग्लांदा ऐ? परमात्मे जो छड्डी नैं कोई भला नीं ऐ।
10	19	तू जाणदा ऐ, कि व्यबस्था च क्या लिख्या ऐ, ‘हत्या मत करणा, ब्यभिचार मत करणा, कने चोरी मत करणा, झूठी गवाही ना दैणा, छल ना करणा, कने अपणे बुढ़े दा कने अपणिया मांऊ दा आदर करणा।’ ”
10	20	तिन्नी तिसियो ग्लाया, “हे गुरू, इन्हां हुक्मां जो मैं बचपणे ते ई मनदा आया ऐ।”
10	21	यीशुयैं तिसियो दिक्खी करी तिस नैं प्यार कित्ता, कने ग्लाया, “तिज्जो च इक्की गल्ला दी कमी ऐ। जा, जेह्ड़ा कुच्छ तिज्जो अल्ल ऐ तिसियो बेची नैं गरीबां जो देई दे, कने तिज्जो सुअर्गे च सच्ची धन दौलत मिलगी, कने आई नैं मिन्जो पचांह़ चली पौ।”
10	22	इसा गल्ला सुणी नैं तिसदा मुँ उतरी गेआ, कने दुखी होई नैं चली गेआ, क्जोकि सैह़ बड़ा अमीर था।
10	23	यीशु चौंन्नी पास्से दिक्खी नैं अपणे चेलेयां नैं ग्लाणा लग्गा, “अमीरां दा परमात्मे दे राज्जे च पुज्जणा बड़ा भरी औखा ऐ।”
10	24	चेले तिसदियां गल्लां सुणी नैं बड़े हरान होये। तां यीशु भिरी तिन्हां नैं ग्लाणा लग्गा, “हे जागतो, जेह्ड़े धन-दौलता पर बसुआस रखदे हन, तिन्हां तांई परमात्मे दे राज्जे च पुज्जणा बड़ा भरी औखा ऐ।
10	25	जिंआं ऊँटे दा सूईया दे नक्के ते निकल़णा औखा ऐ, तिंआं ई अमीर माणुये दा परमात्मे दे राज्जे दा प्रवेश करणा बड़ा औखा ऐ।”
10	26	चेले बड़े ई हरान होई नैं अप्पु च ग्लाणा लग्गे, “तां भिरी कुसदा उद्धार होई सकदा ऐ?”
10	27	यीशु तिन्हां बक्खी दिक्खी नैं ग्लाणा लग्गा, “माणुआं तांई तां बड़ा औखा ऐ, अपर परमात्मे ते होई सकदा ऐ। क्जोकि परमात्मे तांई सब कुच्छ बड़ा सौखा ऐ।”
10	28	पतरस यीशुये नैं ग्लाणा लग्गा, कि “दिक्ख अहां तां सब कुच्छ छड्डी नैं तिज्जो पचांह़ चली पैयो हन।”
10	29	यीशुयैं ग्लाया, “मैं तुहां नैं सच्च ग्लांदा ऐ, कि जिन्नी भी मिन्जो तांई कने सुसमाचारे तांई अपणा घरबार, भाऊ-बैहण, माँ-बुढ़ा, बाल-बच्चे, या जमीना जो छड्डेया ऐ,
10	30	कने तिसियो इसा ज़िन्दगिया च सौ गुणा इनाम मिलगा। घराबारां कने भाऊआं-बैहणा कने माँ कने बाल-बच्चेयां कने जमीना जो मुसीबतां सौगी पांगा, तिस माणुये जो परलोक च सदा दी ज़िन्दगी जरूर मिलणी ऐ।
10	31	अपर जेह्ड़े इस संसारे च अपणे आप्पे जो म्हान समझदे हन, सैह़ परमात्मे दिया नजरा नीच हुंगे; कने जिसियो संसारे दे लोक नीच समझदे हन, सैह़ परमात्मे दिया नजरा च म्हान हुंगे।”
10	32	कने यीशु कने तिसदे चेले यरूशलेम सैहरे जो जांदे बग्त रस्ते च थे; कने यीशु तिन्हां दे गांह-गांह चलेया था; चेले हरान थे, कने जेह्ड़े तिसदे पचांह़-पचांह़ चलेयो थे सैह़ डरेयो थे। ताह़लू सैह़ भिरी तिन्हां बारांह चेलेयां जो लेई नैं तिन्हां नैं गल्लां ग्लाणा लग्गा, जेह्ड़ियां तिस पर बितणे आल़िआं थियां,
10	33	यीशुयैं ग्लाया, “दिक्खा अहां यरूशलेम सैहरे जो चलेयो हन, कने मैं माणु दा पुत्तर प्रधान याजकां कने सास्त्री माणुआं दे हुआलैं कित्ता जांगा, कने सैह़ तिसियो मौत्ती दा दोसी ठैहराई दिंगे, कने होरनी जातिआं दे हुआले करी दिंगे।
10	34	सैह़ मेरा मजाक करगे, मिन्जो पर थुकगे, कने कोड़े मारगे कने मिन्जो जान्नी ते मारी दिंगे, कने त्रीये दिनैं मैं भिरी जिन्दा होई जांगा।”
10	35	ताह़लू जबदिये दे पुत्तर याकूबे कने तिसदे लोक्के भाऊ यूहन्ने यीशु अल्ल आई नैं ग्लाया, “हे गुरू, अहां चांह़दे हन कि जेह्ड़ा कुच्छ अहां तिज्जो ते मंगगे, सैह़ तू अहां तांई करैं।”
10	36	यीशु तिन्हां नैं ग्लाणा लग्गा, “तुहां मिन्जो ते क्या चांह़दे हन कि मैं तुहां तांई करैं?”
10	37	तिन्हां यीशुये जो ग्लाया, “जाह़लू तुहां महिमा दे राज्जे च ओंगे, ताह़लू अहां च इक्क तुहां दे सज्जे बक्खे कने दूआ तुहां दे खब्बे बक्खे बैठैं।”
10	38	यीशुयैं तिन्हां नैं ग्लाया, “तुहां नीं जाणदे कि तुहां क्या मंगा दे हन? जेह्ड़ा दुख मैं झेलणे आल़ा ऐ, सैह़ तुहां झेली सकदे हन? कने जेह्ड़ा मौत्ती दा बपतिस्मा मैं लैणे आल़ा ऐ क्या तुहां लेई सकदे हन।”
10	39	चेलेयां यीशुये नैं ग्लाया, हाँ “अहां करी सकदे हन।” यीशु तिन्हां नैं ग्लाणा लग्गा, “जेह्ड़ा दुख मैं झेलणे आल़ा ऐ, तुहां झेली सकदे हन, कने जेह्ड़ा मौत्त दा बपतिस्मा मिन्जो मिलणे आल़ा ऐ, तिसियो तुहां लेई सकदे हन।
10	40	अपर कुसी जो अपणे सज्जे कने अपणे खब्बे बठाणा मेरा कम्म नीं ऐ, एह़ जगाह तिन्हां तांई ऐ, जिन्हां जो इसा जगाह तांई त्यार कित्या ऐ।”
10	41	एह़ सुणी नैं दसों चेले याकूबे कने तिसदे लोक्के भाऊ यूहन्ने पर गुस्सा करणा लग्गे।
10	42	ताह़लू यीशुयैं चेलेयां जो अप्पु अल्ल सद्दी नैं तिन्हां जो ग्लाया, “तुहां जाणदे हन कि जेह्ड़े होरनी जातिआं दे हाकम समझे जांदे हन, सैह़ तिन्हां पर अपणी ताकत दस्सी करी राज्ज करदे हन। कने तिन्हां च जेह्ड़े बड्डे हन, सैह़ तिन्हां पर हक्क जमांदे हन।
10	43	अपर तुहां च ऐदेया नीं होणा चाइदा। तुहां च जेह्ड़ा कोई दूये ते बड्डा होणा चांह़दा ऐ, सैह़ तुहां दा दास बणैं।
10	44	कने जेह्ड़ा कोई तुहां च प्रधान होणा चांह़दा, सैह़ सारेयां दा दास बणैं।
10	45	क्जोकि मैं माणुये दा पुत्तर सेवा करवाणे तांई नीं, अपर इसतांई आया कि सेवा करैं, कने मतेआं जो छड्डाणे तांई अपणे प्राण दैं।”
10	46	यीशु कने तिसदे चेले यरीहो सैहरे च आये। जाह़लू सैह़ कने तिसदे चेले रस्ते च थे, तां इक्क बड़ी बड्डी भीड़ तिन्हां दे पचांह़-पचांह़ ओआ दी थी। ताह़लू तिमाई दा जागत बरतिमाई जेह्ड़ा इक्क अन्ना भिखारी था, सड़का कंडे बैठेया था।
10	47	सैह़ एह़ सुणी नैं कि यीशु नासरी हन, डड्डी-डड्डी नैं ग्लाणा लग्गा, “हे राजा दाऊदे दे वंश, यीशु मिन्जो पर दया कर।”
10	48	तिन्हां च कुच्छ लोक तिसियो झिड़कणा लग्गे, कि चुप रैह्, अपर सैह़ होर भी जोरे नैं डड्डणा लग्गा, “हे दाऊदे दे वंश, मिन्जो पर दया कर।”
10	49	ताह़लू यीशु एह़ सुणी करी रुकी गेआ, कने ग्लाणा लग्गा, “इसियो सद्दा।” कने लोकां तिस अन्ने जो सद्दी नैं तिसियो ग्लाया, “हौंसला रख। उठ, यीशु तिज्जो सद्दा दा ऐ।”
10	50	तिसी बग्त तिन्नी अपणी चादरा दी प्ल़ोड परांह सट्टी कने झटपट उठेया, कने यीशु अल्ल आई गेआ।
10	51	इसा गल्ला पर यीशुयैं तिसियो पुछया, “तू क्या चांह़दा ऐ कि मैं तिज्जो तांई करैं?” अन्ने तिसियो ग्लाया, “हे गुरू, मैं चांह़दा कि मैं दिक्खणा लग्गी पोयैं।”
10	52	यीशुयैं तिसियो ग्लाया, “चली जा, तेरे बसुआसे तिज्जो खरा कित्ता ऐ।” सैह़ ताह़लू ई दिक्खणा लग्गी पेआ, कने तिसा भीड़ा सौगी तिस पचांह़ चली पेआ।
11	1	जाह़लू यीशु कने तिसदे चेले यरूशलेम सैहरे दे, जैतून प्हाड़े पर बैतफगे कने बैतनिय्याह ग्रांऐ दे नेड़े आये, तां तिन्नी अपणे चेलेयां च दूँ जो एह़ ग्लाई नैं घल्लेया,
11	2	“सामणै आल़े ग्रांऐ च जा, कने तिस ग्रांऐ पुजदेयां ई इक्क गधिया दा बच्चा, जिस पर कदी कोई भी नीं बैठेया ऐ, बन्नेया होएया तुहां जो मिलगा। तिसियो खोली नैं लेई ओआ।
11	3	जे तुहां ते कोई पुछगा, कि ‘इसियो खोली करी कुत्थियो लेई चलेयो?’ तां ग्लाणा, ‘प्रभु जो इसदी जरूरत ऐ, कने सैह़ तिसी बग्त तिसियो ऐत्थु घल्ली दिंगा।’ ”
11	4	तिन्हां जाई नैं गधिया दे बच्चे जो घरे बाहर दरवाजे दे बक्खे रस्ते च बन्नेया दिख्या, कने खोलणा लग्गे।
11	5	तिस ग्रांऐ दे लोकां पुछया, एह़ क्या करणा लाया? “गधिया दे बच्चे जो खोली करी कुत्थियो लेई चलेयो हन?”
11	6	जिंआं यीशुयैं ग्लाया था, तिंआं ई चेलेयां तिन्हां लोकां नैं ग्लाई दित्ता; ताह़लू लोकां तिन्हां जो लेई जाणा दित्ता।
11	7	तिन्हां चेलेयां गधिया दे बच्चे जो यीशु अल्ल अंणी करी तिस पर कपड़े पाई दित्ते कने यीशु तिस पर बेई गेआ।
11	8	ताह़लू मतेआं लोकां अपणियां चादरां कने परने रस्ते च बछाये कने होरनी तां खेतां ते खजूरे दी डाल़िआं बड्डी-बड्डी नैं रस्ते च बछाई दित्तियां।
11	9	जेह्ड़े-जेह्ड़े लोक यीशुये दे गांह-गांह कने पचांह़-पचांह़ चलेयो थे, डड्डी-डड्डी नैं ग्लांदे थे, “होशाना।” धन ऐ सैह़ जेह्ड़ा प्रभु दे नांऐ ते ओंदा ऐ।
11	10	अहां दे पिता दाऊदे दा राज्ज जेह्ड़ा ओआ दा ऐ; सैह़ धन ऐ। “सुअर्गे च परमात्मे दी होशाना।”
11	11	यीशु यरूशलेम सैहरे च पुज्जी नैं मंदरे च आया, कने चौंन्नी पास्से दियां सारियां चीज्जां जो दिख्या। कने बारांह चेलेयां सौगी बैतनिय्याह ग्रांऐ जो गेआ, क्जोकि संझ होई गियो थी।
11	12	दूये दिने जाह़लू यीशु कने तिसदे चेले बैतनिय्याह ग्रांऐ ते निकल़े तां यीशुये जो भुख लग्गी।
11	13	सैह़ दूरे ते धूड़े दे इक्की सैले रूखे जो दिक्खी नैं बक्खे गेआ कि तिस च कुच्छ मिल्लैं अपर पत्तरां छड्डी होर कुच्छ नीं मिल्लेया, क्जोकि फल़ां दा मौसम नीं था।
11	14	इसा गल्ला पर यीशुयैं तिस रूखे जो ग्लाया, “कि अज्जे ते तेरा फल़ कोई नीं खाई सकगा।” कने तिसदे चेले सुणा दे थे।
11	15	भिरी यीशु कने तिसदे चेले बैतनिय्याह ग्रांऐ ते यरूशलेम सैहरे च आये, कने सैह़ मंदरे च गेआ; कने तित्थु जेह्ड़े लैण-दैण करा दे थे तिन्हां जो बाहर कड्डणा लग्गा, अड़तिआं दे तख्ते कने कबूतर बेचणे आल़ेआं दियां चौकिआं पलटी दित्तियां।
11	16	कने यीशुयैं कुसी जो भी बेचणे आल़ा समान मंदरे च लेई जाणा नीं दित्ता।
11	17	कने सिक्षा देई नैं तिन्हां जो ग्लाया, “क्या पवित्रशास्त्रे च एह़ नीं लिख्या ऐ, ‘कि मेरा मंदर सारियां जातिआं तांई प्रार्थना दा मंदर हुंगा?’ अपर तुहां तां इसियो डाकुआं दा अड्डा बणाई दित्या ऐ।”
11	18	एह़ सुणी नैं प्रधान याजक कने सास्त्री माणु तिसियो नास करणे दा मौका तोपणा लग्गे, क्जोकि सैह़ तिसते डरदे थे, इसतांई कि सारे माणु तिसदिया सिक्षा ते हरान हुंदे थे।
11	19	संझ हुंदे ई यीशु कने तिसदे चेले सैहरे दे बाहर चली जांदे थे।
11	20	दूये दिने जाह़लू यीशु कने तिसदे चेले यरूशलेम सैहरे ते बैतनिय्याह ग्रांऐ जो बापस तिसी रस्ते च जा दे थे जिस च सैह़ आएयो थे, ताह़लू तिन्हां दी नजर तिस धूड़े दे रूखे पर पेई तां तिस रूखे जो जड़ा तिकर सुक्केया दिख्या।
11	21	जाह़लू पतरसे जो सैह़ गल्ल याद आई तिन्नी यीशुये जो ग्लाया, “हे गुरू, दिक्ख। एह़ धूड़े दा रूख जिसियो तुहां श्राप दित्या था सैह़ सुकी गेआ ऐ।”
11	22	यीशुयैं तिस जो जवाब दित्ता, “परमात्मे पर बसुआस रख।
11	23	मैं तुहां नैं सच्च ग्लांदा ऐ, कि जेह्ड़ा कोई इस प्हाड़े जो ग्लांगा, ‘तू पटौई नैं समुंदरे च जाई पो,’ कने अपणे मने च बैम नीं करैं अपर बसुआस रखैं कि जेह्ड़ा ग्लांदा ऐ सैह़ होई जांगा, तां तिस तांई सैई हुंगा।
11	24	इसतांई मैं तुहां नैं ग्लांदा कि जेह्ड़ा कुच्छ तुहां प्रार्थना करी नैं मंगगे, तां बसुआस करा कि तुहां जो मिलिया, कने तुहां तांई होई जांगा।
11	25	कने यीशुयैं एह़ भी ग्लाया, कि प्रार्थना करदे बग्त जे तुहां दे मने च कुसी तांई कुच्छ शकायत ऐ; तां माफ करी देआ तांजे तुहां दा पिता जेह्ड़ा सुअर्गे च ऐ, तुहां दे अपराध माफ करगा।
11	26	अपर जे तुहां माफ नीं करगे तां तुहां दा पिता भी जेह्ड़ा सुअर्गे च ऐ, तुहां दे अपराध माफ नीं करगा।”
11	27	यीशु कने तिसदे चेले बैतनिय्याह ग्रांऐ ते भिरी यरूशलेम सैहरे जो बापस आये, जाह़लू सैह़ मंदरे च घूमा दा था तां प्रधान याजक कने सास्त्री कने स्याणे माणु तिस अल्ल आई नैं पुछणा लग्गे,
11	28	“तू एह़ कम्म कुस हक्के नैं करदा ऐ? कने एह़ हक्क तिज्जो कुणी दित्या ऐ कि तू एह़ कम्म करैं?”
11	29	यीशुयैं तिन्हां जो ग्लाया, “मैं भी तुहां ते इक्क गल्ल पुछदा ऐ, मिन्जो जवाब देआ तां मैं तुहां जो दस्सगा कि एह़ कम्म कुस हक्के नैं करदा ऐ।
11	30	यूहन्ने दा बपतिस्मा क्या सुअर्गे दे पास्से ते था कि माणुआं दे पास्से ते था? मिन्जो जवाब देआ।”
11	31	ताह़लू सैह़ अप्पु च सवाल जवाब करणा लग्गे, “कि जे अहां ग्लांगे, ‘सुअर्गे दे पास्से ते,’ तां इन्हीं ग्लाणा, ‘भिरी तुहां यूहन्ने पर बसुआस क्जो नीं कित्ता?’
11	32	जे अहां ग्लांगे, ‘कि माणुआं दे पास्से ते,’ तां लोकां गुस्से होई जाणा ऐ, क्जोकि सारे जाणदे हन कि यूहन्ना सच्च बिच्च भविष्यवक्ता था।”
11	33	ताह़लू तिन्हां यीशुये जो जवाब दित्ता, “अहां नीं जाणदे।” यीशुयैं तिन्हां जो ग्लाया, “मैं भी तुहां जो नीं दस्सदा कि एह़ कम्म कुस हक्के नैं करदा ऐ।”
12	1	भिरी यीशु तिन्हां कुच्छ यहूदी नेतेयां नैं उदारणां नैं गल्लां करणा लग्गा, “इक्की माणुयैं अंगूरा दा बाग लगाया, कने तिसदे चौंन्नी पास्सेयां बाड़ लगाया। कने रसे जो कठ्ठेरणे तांई जमीना च खड्डा खोदी नैं पत्थरे दी बड्डी उखली रखी, कने देखभाल करणे तांई टपरी बणाई, कने किसानां जो तिसदा ठेका देई नैं परदेस चली गेआ।
12	2	भिरी फल़े दे मौसमे च तिन्नी किसानां अल्ल इक्की दासे जो घल्लेया कि किसानां ते बागे दे फल़ां दा हिस्सा लैं।
12	3	अपर तिन्हां किसानां तिस दासे जो पकड़ी नैं कुटेया कने खाली हत्थ बापस घल्ली दित्ता।
12	4	तिन्नी भिरी इक्क होर दास तिन्हां अल्ल घल्लेया; तिन्हां किसानां तिस दास दा सिर फाड़ी दित्ता, कने तिसदी बेज्जती कित्ती।
12	5	भिरी तिन्नी इक्क होर दासे जो घल्लेया; तिन्हां तिसियो मारी दित्ता। ताह़लू तिन्नी होर मतेआं दासां जो घल्लेया; तिन्हां दासां च किसानां कुच्छ दासां जो कुटेया कने कुच्छ दासां जो मारी दित्ता।
12	6	हुण इक्क ई रेई गेआ था, जेह्ड़ा तिसदा प्यारा पुत्तर था; आखर च तिन्नी तिसियो भी तिन्हां अल्ल एह़ सोची नैं घल्लेया, ‘कि सैह़ मेरे जागते दा लैआज करगे।’
12	7	अपर तिन्हां किसानां अप्पु च ग्लाया, ‘ऐई तां असली वारस ऐ; ओआ, जे अहां इसियो मारी दिये, तां एह़ सारी मलकीत अहां दी होई जागी।’
12	8	कने तिन्हां तिसियो पकड़ी नैं मारी दित्ता, कने अंगूरा दे बागे दे बाहर सट्टी दित्ता।”
12	9	तिन्हां यहूदी लोकां ते यीशुयैं पुछया, “हुण अंगूरा दे बागे दा मालक क्या करगा? सैह़ आई नैं तिन्हां किसानां जो मारी दिंगा, या अंगूरा दे बागे जो होरनी किसानां जो देई दिंगा।
12	10	क्या तुहां पवित्रशास्त्रे च एह़ वचन नीं पढ़ेया: ‘जिस पत्थरे जो राजमिस्त्रियां नकम्मा समझी लेआ था, सैई कुणे दा सिरा होई गेआ,
12	11	एह़ प्रभु दे पास्से ते होएया, कने अहां दिया नजरा च बड़ा अनोखा ऐ’?”
12	12	ताह़लू तिन्हां यहूदी नेतेयां यीशुये जो पकड़णा चाया; क्जोकि सैह़ समझी गियो थे, “कि तिन्नी अहां दे खलाफ च एह़ उदारण ग्लाया।” अपर सैह़ लोकां ते डरे, कने तिसियो छड्डी नैं चली गै।
12	13	ताह़लू यहूदी नेतेयां यीशुये जो गल्लां च फसाणे तांई हेरोदेस राजे दे कुच्छ समर्थक कने फरीसी माणु तिस अल्ल घल्ले।
12	14	कने तिन्हां आई नैं यीशुये जो ग्लाया, “हे गुरू अहां जाणदे हन, कि तुहां सच्चे हन, कने कुण क्या सोचदा कने क्या ग्लांदा ऐ इसते तुहां जो कोई लैणां दैणा नीं ऐ; क्जोकि तू माणुआं दा मुँ दिक्खी नैं गल्लां नीं करदा, अपर परमात्मे दा रस्ता सच्चाईया नैं दस्सदा ऐ। तां क्या कैसरे जो कर दैणा ठीक ऐ कि नीं?
12	15	अहां जो दैणा चाइदा, कि नीं दैणा चाइदा?” यीशुयैं तिन्हां दा कपट जाणी नैं तिन्हां जो ग्लाया, “मिन्जो क्जो परखा दे हन, इक्क चाँदी दा सिक्का मिन्जो अल्ल लेयोआ तांजे मैं तिसियो दिक्खैं।”
12	16	सैह़ लेई आये, कने यीशुयैं तिन्हां जो ग्लाया, “एह़ छाप कने नां कुसदा ऐ?” तिन्हां ग्लाया, “राजा कैसरे दा।”
12	17	यीशुयैं तिन्हां जो ग्लाया, “जेह्ड़ा कैसरे दा ऐ सैह़ कैसर जो देआ, कने जेह्ड़ा परमात्मे दा ऐ परमात्मे जो देआ।” ताह़लू सैह़ तिस पर बड़े हरान होये।
12	18	भिरी सदूकी माणुआं भी, जेह्ड़े ग्लांदे हन कि मरेयां दा जिन्दा होणा ऐ ई नीं, यीशु अल्ल आई नैं तिसते पुछणा लग्गे,
12	19	“हे गुरू, मूसैं व्यबस्था च अहां तांई लिख्या ऐ कि जे कुसी दा भाऊ बिना औलादी मरी जां कने तिसदी लाड़ी रेई जां, तां तिसदा भाऊ तिसदिया लाड़िया नैं ब्याह करी लैं कने अपणे भाऊये तांई वारस पैदा करैं।
12	20	इक्क उदारण सुणा कि इक्की घरे च सत भाऊ थे। पैहल्ला भाऊ ब्याह करी नैं बिना औलादी मरी गेआ।
12	21	ताह़लू दूँये भाऊयें तिसा जणासा नैं ब्याह करी लेआ कने बिना औलादी मरी गेआ; कने तिंआं ई त्रीयें भी कित्ता।
12	22	कने सतां ब्याह कित्ता कने औलाद नीं होई। सारेयां दे बाद सैह़ जणांस भी मरी गेई।
12	23	ताह़लू सैह़ जिन्दे होणे पर सैह़ तिन्हां च कुसदी लाड़ी हुंगी? क्जोकि सैह़ सतां दी लाड़ी रेई चुकियो थी।”
12	24	यीशुयैं तिन्हां नैं ग्लाया, “क्या तुहां इसा बज़ाह ते भुल्ला च तां नीं पैयो हन कि ना तां तुहां पवित्रशास्त्रे जो जाणदे हन, कने ना तां परमात्मे दिया सामर्था जो?
12	25	क्जोकि जाह़लू सैह़ मरेयां च जिन्दे हुंगे, तां सैह़ ना ब्याह करगे कने ना तां ब्याह च दित्ते जांगे, अपर सुअर्गे च सुअर्गदूतां साइआं हुंगे।
12	26	जित्थु तिकर मरेयां च जिन्दे होणे दा सवाल ऐ, तां क्या तुहां मूसा दिया कताब च नीं पढ़ेया, जित्थु बल़दी झाड़िया दा बखान ऐ, परमात्मैं मूसैं नैं ग्लाया; ‘मैं अब्राहमे दा परमात्मा, कने इसहाके दा परमात्मा, कने याकूबे दा परमात्मा ऐ’?
12	27	तुहां लोक बड़ी भुल्ला च पैयो हन। कि परमात्मा मरेयां दा नीं ऐ अपर जिन्देया दा परमात्मा ऐ।”
12	28	कने सास्त्री माणुआं च इक्की आई नैं तिन्हां जो गल्लां करदे सुणी लेआ, कने एह़ जाणी नैं कि यीशुयैं तिन्हां जो सोची समझी करी जवाब दित्ता, तिसते पुछया, “सबना ते जरूरी हुक्म कुण देहया ऐ?”
12	29	यीशुयैं तिसियो जवाब दित्ता, “सबना ते जरूरी हुक्म एह़ ऐ। ‘हे इस्राएल सुण। प्रभु अहां दा परमात्मा इक्को ई प्रभु ऐ,
12	30	कने तू अपणे प्रभु परमात्मे जो अपणे सारे मने नैं, कने अपणे सारे प्राणा नैं, कने अपणिया सारिया अक्ला नैं, कने अपणिया सारिया ताकता नैं प्यार रखणा।’
12	31	कने दूआ हुक्म ऐ, ‘तू अपणे प्ड़ेसिये नैं अप्पु साइआं प्यार रखणा।’ इसते बड़ा होर कोई हुक्म नीं ऐ।”
12	32	सास्त्री माणुये यीशुये नैं ग्लाया, “हे गुरू, तुहां ठीक। कने सच्च ग्लांदे हन कि परमात्मा इक्को ई ऐ, कने तिसियो छड्डी नैं होर कोई नीं ऐ।
12	33	कने तिसियो अपणे सारे मन, कने सारिया अक्ला, कने सारिया ताकता नैं प्यार रखणा; कने अपणे प्ड़ेसिये नैं भी अप्पु साइआं प्यार रखणा। एह़ हुक्म सारे होमबल़ियां कने बलिदानां ते बधी नैं हन।”
12	34	जाह़लू यीशुयैं दिख्या कि सास्त्री माणुयैं अक्ला दा जवाब दित्ता, तां तिस नैं ग्लाया, “तू परमात्मे दे राज्जे ते दूर नीं ऐ।” कने ताह़लू कुसी जो भी भिरी तिसते कुच्छ पुछणे दी हिम्मत नीं होई।
12	35	भिरी यीशुयैं मंदरे च सिक्षा दिंदे बग्त एह़ ग्लाया, “सास्त्री माणु क्जो ग्लांदे हन, कि मसीह दाऊद दा पुत्तर ऐ?
12	36	दाऊद राजैं अप्पु ई पवित्र आत्मा च होई नैं ग्लाया ‘प्रभुयैं मेरे प्रभु नैं ग्लाया, “मेरे सज्जे पास्से बैठ, जाह़लू तिकर मैं तेरे बैरियां जो तेरे पैरां दी चौंकी नीं बणाई दैं।” ’
12	37	दाऊद तां अप्पु ई तिसियो प्रभु ग्लांदा ऐ, भिरी सैह़ तिसदा पुत्तर कुत्थू ते होएया?” कने भीड़ा दे लोक तिसदियां गल्लां खुसिया नैं सुणदे थे।
12	38	यीशुयैं अपणिया सिक्षा च तिन्हां जो ग्लाया, “सास्त्री माणुआं ते चौकन्ने रेह्आ, जेह्ड़े लम्मे-लम्मे चोल़े पैहनी नैं घूमणा कने बजारां च लोकां ते नमस्कार,
12	39	कने आराधनालयां च खास-खास आसण कने धामा च खास जगाह चांह़दे हन।
12	40	सैह़ बिधवां दे घरां जो चलाकिया नैं हड़पी लेई जांदे हन, कने दस्सणे तांई लमियां-लमियां प्रार्थना करदे हन। क्जोकि एह़ जादा सज़ा पांगे।”
12	41	यीशु मंदरे दे दानपात्रे सामणै बेई नैं दिक्खा दा था कि माणु मंदरे दे दानपात्रे च कितणे पैसे पांदे हन; कने बड़ेयां-बड़ेयां अमीरां बड़ा कुच्छ पाया।
12	42	ताह़लू इतणे च इक्क गरीब बिधवा आई, कने तिन्नै दो दमड़ियां पाईयां, जेह्ड़ियां इक्की धेल्ले दे बराबर हुंदियां हन।
12	43	ताह़लू यीशुयैं अपणे चेलेयां जो अप्पु अल्ल सद्दी नैं तिन्हां जो ग्लाया, “मैं तुहां नैं सच्च ग्लांदा ऐ, कि मंदरे दे दानपात्रे च पाणे आल़ेआं ते इन्नै गरीब बिधवा तां सबना ते जादा पाया;
12	44	क्जोकि सबना अपणी कमाईया दा कुच्छ हिस्सा दाने च पाया, अपर इन्नै तंगिया च रैंह्दे भी जे कुच्छ इसा अल्ल था मतलब अपणी सारी कमाई पाई दित्ती ऐ।”
13	1	जाह़लू यीशु मंदरे ते निकल़ा दा था, तां तिसदे चेलेयां च इक्की तिसियो ग्लाया, “हे गुरू दिक्खा, कदेय-कदेय पत्थर कने कदेय छैल़ भवन हन।”
13	2	यीशुयैं तिस चेले नैं ग्लाया, “क्या तू इन्हां बड्डे-बड्डे भवना जो दिक्खा दा ऐ? एह़ सारे पत्थरां दे बणायो भवन इक्क दिन पूरी तरांह नास कित्ते जांगे।”
13	3	जाह़लू यीशु जैतूने दे प्हाड़े पर मंदरे दे सामणै बैठेया था, तां पतरसैं कने याकूबे, यूहन्ने कने अन्द्रियासे पड़दे नैं जाई नैं तिसते पुछया,
13	4	“अहां जो दस्सा कि एह़ गल्लां काह़लू होणियां हन? कने जाह़लू एह़ सारियां गल्लां पूरियां होणे पर हुंगियां तां तिस बग्त दा क्या नसाण हुंगा?”
13	5	यीशु तिन्हां नैं ग्लाणा लग्गा, “चौकन्ने रेह्आ। कि कोई तुहां जो भटकाई नीं दैं।
13	6	इसतांई कि मेरे नांऐ ते मते झूठे लोक मसीह होणे दा दावा करी नैं मतेआं लोकां जो भटकाई दिंगे।
13	7	जाह़लू तुहां लडाईयां, कने लड़ाईयां दी चर्चा सुणगे, तां घबरांदे मत; क्जोकि इन्हां दा होणा जरूरी ऐ, अपर तिस बग्त अन्त नीं हुंगा।
13	8	क्जोकि जाति पर जाति, कने देस पर देस चढ़ाई करगा। कने जगाह-जगाह हिल्लण हुंगे, कने अकाल पोंगे। एह़ तां तकलीफां दी सुरुआत हुंगी।
13	9	“जाह़लू इन्हां गल्लां दी सुरुआत हुंगी तां तुहां चौकन्ने रैहणा, क्जोकि माणु तुहां जो पंचायती दे हुआले करगे कने तुहां आराधनालयां च कुट्टे जांगे, कने मेरिया बज़ाह ते हाकमां कने राजेयां अल्ल पेस कित्ते जांगे, तांजे तिन्हां तांई गवाही होयैं।
13	10	अपर जरूरी ऐ कि अन्त ओणे ते पैहल्ले सुसमाचार सारियां जातिआं च प्रचार कित्ता जां।
13	11	जाह़लू लोक तुहां जो पकड़ी करी पंचायती दे हुआले करगे, तां एह़ फिकर मत करदे, ‘कि अहां क्या ग्लांगे।’ अपर जेह्ड़ा कुच्छ तुहां जो तिसी बग्त दस्सेया जांगा सैई ग्लाणा; क्जोकि ग्लाणे आल़े तुहां नीं, अपर पवित्र आत्मा ऐ।
13	12	कने भाऊ जो भाऊ, कने बुढ़ा अपणे बच्चे जो मरुवाणे तांई दिंगा, कने बच्चे मांऊ-बुढ़े दे खलाफ होई नैं तिन्हां जो मरवाई दिंगे।
13	13	कने मेरे नांऐ दे खातर सारे माणु तुहां नैं बैर करगे अपर जेह्ड़ा आखरी तिकर सबर रखगा, तिसदा ई उद्धार हुंगा।
13	14	“पढ़णे आल़ा समझी लैं। जाह़लू तुहां तिसा उजाड़णे आल़ी घृणित चीज्जा जो, जिसादे बारे च दानिय्येल भविष्यवक्तैं दस्सेया था, औत्थू खड़ोतियो दिक्खन, जित्थु तिसा जो नीं होणा चाइदा, ताह़लू जेह्ड़े लोक यहूदिया प्रदेसे च होन सैह़ प्हाड़ां पर नठ्ठी जान।
13	15	कने जेह्ड़े छत्ती पर हुंगे, सैह़ अपणे घरे ते कुच्छ भी लैणे तांई थल्लै नीं लौन, कने अंदर नीं जान।
13	16	कने जेह्ड़े खेतां च हुंगे, सैह़ अपणा कपड़े लैणे तांई पचांह़ ना हटन।
13	17	तिन्हां दिनां च जेह्ड़ी जणांस गर्भवती कने दूद पिलांदी हुंगी तिसा तांई हाय-हाय।
13	18	कने परमात्मे नैं प्रार्थना करा कि एह़ ठंडी दे दिनां च ना होयैं।
13	19	क्जोकि इन्हां दिनां च बड़ियां तकलीफां हुंगियां जिंआं कि सृष्टिया दी सुरुआत ते, जेह्ड़ी परमात्मैं बणाईयो ऐ, अज्जे तिकर ना तां होईयां ना तां भिरी कदी हुंगियां।
13	20	कने जे प्रभु तिन्हां दिनां जो नीं घटांदा, तां कोई भी माणु नीं बचणा; अपर तिन्हां चुणेयां दिया बज़ाह ते जिन्हां जो परमात्मे चुणेया ऐ; तिन्हां दिनां जो घटाया।
13	21	तिस बग्त जे कोई तुहां नैं ग्लां, ‘दिक्खा, मसीह ऐत्थु ऐ,’ या ‘दिक्खा औत्थू ऐ,’ तां बिलकुल बसुआस मत करदे।
13	22	क्जोकि झूठे मसीह कने झूठे भविष्यवक्ता उठी खड़ोंगे, कने चमत्कार, कने अनोखे कम्म दस्सगे, जे होई सकैं परमात्मे दे चुणेयां लोकां जो भी भटकाई दैन।
13	23	अपर तुहां चौकन्ने रेह्आ। दिक्खा, इन्हां मुसीबतां ओणे ते पैहल्ले ई सारियां गल्लां मैं तुहां जो दस्सी दित्तियां हन।
13	24	“अपर तिन्हां दिनां च, तकलीफां दे बाद सूरजे च नेहरा छाई जांगा, कने चन्द्रमा रोशनी नीं दिंगा,
13	25	कने अम्बरे ते तारे टिरणा लग्गी पोंगे; कने अम्बरे दियां सक्तियां हिलाईयां जांगियां।
13	26	“ताह़लू लोक मिन्जो माणु दे पुत्तरे जो बड़िया सामर्था कने महिमा सौगी बदल़ां पर ओंदेया दिक्खगे।
13	27	तिस बग्त मैं अपणे सुअर्गदूतां जो घल्ली नैं, धरतिया दे इस बन्नें ते लेई नैं अम्बरे दे दूये बन्नें तिकर, चौंन्नी बक्खेयां ते अपणेयां चुणेयां लोकां जो कठ्ठेरगा।
13	28	“धूड़े दे रूखे ते एह़ सिक्षा लेआ: जाह़लू तिसदियां डाल़िआं नरम होई जांदियां, कने पत्तर निकल़णा लगदे हन; तां तुहां जाणी लैंदे हन, कि गर्मिया दा मौसम ओणे आल़ा ऐ।
13	29	इसी तरीके नैं जाह़लू तुहां इन्हां गल्लां जो हुंदेया दिक्खगे, तां जाणी लैनेयों कि मेरा औणां नेड़े ऐ, कने मैं दुवारी ते भिरी ओणे आल़ा ऐ।
13	30	मैं तुहां नैं सच्च ग्लांदा ऐ कि जाह़लू तिकर एह़ सारियां गल्लां पूरी नीं होई लैंन, ताह़लू तिकर इसा पीढ़िया दे लोकां दा अन्त नीं हुंगा।
13	31	अम्बर कने धरती टल़ी सकदे हन, अपर मेरियां गल्लां कदी टल़ी नीं सकदियां।
13	32	“एह़ गल्लां काह़लू हुंगिया, तिस दिन दे कने तिस बग्त दे बारे च कोई नीं जाणदा, ना सुअर्गे दे सुअर्गदूत कने ना पुत्तर; अपर सिर्फ पिता जाणदा ऐ।
13	33	दिक्खा, जागदे कने प्रार्थना करदे रेह्आ; क्जोकि तुहां नीं जाणदे कि सैह़ बग्त काह़लू ओंगा।
13	34	एह़ बग्त तिस माणुये साइआं ऐ, जेह्ड़ा परदेस जांदे बग्त अपणा घरबार छड्डी जां, कने अपणे दासां जो हक्क दे, कने हर इक्क जो तिसदा कम्म दस्सी दैं, कने चौंकीदारे जो जागदे रैहणे दा हुक्म दैं।”
13	35	“यीशुयैं भिरी ग्लाया, इसतांई जागदे रेह्आ क्जोकि तुहां नीं जाणदे कि घरे दा मालक काह़लू ओंगा, संझा जो या अधिया राती, या कुक्ड़े दे बांग दैणे दे बग्त या तड़के जो।
13	36	इआं नीं होयैं कि सैह़ चाणचक आई नैं तुहां जो सुतेयो दिक्खैं।
13	37	कने जेह्ड़ा मैं तुहां नैं ग्लादा ऐ, सैई सारेयां जो ग्लादा ऐ: ‘जागदे रेह्आ।’ ”
14	1	दूँ दिनां बाद फसह कने अखमीरे दी रोटिया दा त्योहार होणे आल़ा था। प्रधान याजक कने सास्त्री माणु इसा ताड़ा च थे कि किंआं यीशुये जो धोखे नैं पकड़ी नैं जान्नी ते मारन।
14	2	अपर ग्लांदे थे, “त्योहारे दे दिने इआं करणा ठीक नीं, क्जोकि लोकां च बड़ा बवाल मची जांगा।”
14	3	जाह़लू यीशु बैतनिय्याह ग्रांऐ च शमौने दे घरैं था, जिसियो कोढ़े ते खरा कित्या था, जाह़लू सैह़ खाणा खा दे थे, ताह़लू इक्क जणांस संगमरमरे दिया सीसिया च जटामानसिया दा बड़ा ई मैंह्गा कने सुच्चा इत्तर लेई नैं आई; कने सीसिया जो भन्नी नैं इत्तरे जो तिसदे सिरे पर मल़ी दित्ता।
14	4	अपर तिन्हां च कुच्छ लोक गुस्सा होई नैं ग्लाणा लग्गे, “कि एह़ इत्तर क्जो बरबाद करी दित्ता?
14	5	क्जोकि इस इत्तरे दी कीमत इतणी ऐ, जितणा इक्क माणु इक्की साल्ले च कम्मांदा ऐ, इसियो भी इतणी कीमता च बेची नैं गरीबां दी मदत करी सकदे थे।” कने सैह़ लोक तिसा जणासा जो झिड़कणा लग्गे।
14	6	यीशुयैं ग्लाया, “इसा जो बक्शी देआ। इसा जो क्जो झिड़का दे हन? इन्नै तां मिन्जो सौगी भलाई कित्ती ऐ।
14	7	गरीब तुहां अल्ल हमेसा रैंह्दे हन, कने तुहां जाह़लू चान तिन्हां नैं भलाई करी सकदे हन। अपर मैं तां तुहां अल्ल हमेसा नीं रैहणा ऐ।
14	8	जेह्ड़ा कुच्छ सैह़ करी सकी, इन्नै कित्ता। इन्नै मेरे अन्तिम संस्कारे ते पैहल्ले ई मेरे सरीरे च इत्तर मल़ी दित्ता ऐ।
14	9	मैं तुहां नैं सच्च ग्लांदा ऐ कि सारे संसारे च जित्थु कुत्थी सुसमाचार प्रचार कित्ता जांगा, तित्थु इसादे इस कम्मे दी चर्चा भी तिसा दिया यादा च कित्ती जांगी।”
14	10	ताह़लू यहूदा इस्करियोती जेह्ड़ा बाराह चेलेयां च इक्क था, यीशुये जो तिन्हां दे हुआले करणे तांई प्रधान याजकां अल्ल गेआ।
14	11	सैह़ एह़ सुणी नैं खुस होये, कने इस्करियोती जो पैसे दैणे दा करार कित्ता। कने ताह़लू ते लेई करी सैह़ मौका तोपणा लग्गा, मैं किंआं यीशुये जो तिन्हां दे हुआलैं करैं।
14	12	अखमीरी रोटिया दे त्योहारे दे पैहल्ले दिने, जिस च सैह़ फसह दा बलिदान करदे थे, यीशुये दे चेलेयां तिसते पुछया, “तू कुत्थू चांह़दा ऐ कि अहां जाई नैं तिज्जो तांई फसह खाणे दी त्यारी करन?”
14	13	तिन्नी अपणे दूँ चेलेयां जो एह़ ग्लाई नैं घल्लेया कि “सैहरे जो जा, कने इक्क माणु पांणिये दा घड़ा लेई नैं चलेया तुहां जो मिलगा, तिसदे पचांह़ चली जान्नेयों।
14	14	कने सैह़ जिस घरे च जांगा, तिस घरे दे मालके नैं ग्लानेयों, ‘गुरू ग्लांदे हन कि “मेरा कमरा कुत्थू ऐ, जिस च मैं अपणे चेलेयां सौगी फसह खाई सकैं?” ’
14	15	सैह़ तुहां जो इक्क सज्जियो सज्जाइयो, कने त्यार कित्तियो बड्डी बौड़ दस्सगा। तित्थु अहां तांई फसह दा खाणा त्यार करा।”
14	16	ताह़लू चेले निकल़ी नैं यरूशलेम सैहरे च आये, कने जिंआं यीशुयैं तिन्हां जो ग्लाया था, तिंआं ई होएया, कने फसह त्यार कित्ता।
14	17	जाह़लू संझ होई, तां यीशु बारांह चेलेयां सौगी तिस घरे जो आया।
14	18	जाह़लू सैह़ बैठी नैं खाणा खा दे थे, तां यीशुयैं ग्लाया, “मैं तुहां नैं सच्च ग्लांदा कि तुहां च इक्क जेह्ड़ा मिन्जो सौगी खाणा खा दा ऐ, तिन्नी मिन्जो पकड़ुआंणा।”
14	19	एह़ सुणी करी तिन्हां चेलेयां दा मुँ उतरी गेआ कने सैह़ इक्क-इक्क करी नैं तिसियो ग्लाणा लग्गे, “क्या सैह़ मैं ऐ?”
14	20	यीशुयैं तिन्हां नैं ग्लाया, “सैह़ बारांह च इक्क ऐ, जेह्ड़ा मिन्जो सौगी इक्की थाल़िया च खा दा ऐ।
14	21	क्जोकि मैं माणु दा पुत्तर तां, जिंआं जिसदे बारे च पवित्रशास्त्रे च लिख्या ऐ, तिसियो मरना ई ऐ। अपर तिस माणु पर हाय जिसदिया बज़ाह ते मैं माणु दा पुत्तर पकड़ुआया जांदा ऐ। तां तिस माणुये तांई खरा हुंदा कि सैह़ पैदा ई नीं हुंदा।”
14	22	जाह़लू सैह़ खाणा खा दे थे, यीशुयैं रोटी लेई कने आसीष मंगी नैं तोड़ी, कने तिन्हां चेलेयां जो दित्ती, कने ग्लाणा लग्गा, “लेआ, कने खा, एह़ मेरा सरीर ऐ।”
14	23	भिरी तिन्नी कटोरे च अंगूरा दा रस लेई नैं धन्यावाद कित्ता, कने तिन्हां चेलेयां जो दित्ता, कने तिन्हां सारेयां तिसते पीत्ता।
14	24	कने ताह़लू यीशुयैं तिन्हां जो ग्लाया, “इस कटोरे च अंगूरा दा रस तिस वादे दा मेरा सैह़ खून ऐ, जेह्ड़ा मतेआं देयां पापां तांई बहाया जांदा ऐ।
14	25	मैं तुहां नैं सच्च ग्लांदा ऐ, कि मैं भिरी अंगूरा दा रस कदी नीं पींगा। जाह़लू तिकर परमात्मे दे राज्जे च ताजा अंगूरा दा रस पी नीं लैं।”
14	26	भिरी सैह़ भजन गाई नैं बाहर जैतूने दे प्हाड़े पर चली गै।
14	27	ताह़लू यीशु रस्ते च तिन्हां नैं ग्लाणा लग्गा, “तुहां सबना मिन्जो छड्डी करी नठ्ठी जाणा ऐ, क्जोकि पवित्रशास्त्रे च लिख्या ऐ: ‘मैं रखवाल़े जो मारगा, कने भेड्डां रुआंह परांह बिछड़ी जांगियां।’
14	28	अपर मैं मरेयां ते जिन्दे होणे दे बाद तुहां ते पैहल्ले गलील प्रदेसे जो जांगा।”
14	29	पतरस यीशुये नैं ग्लाणा लग्गा, “जे सारे तिज्जो छड्डी नैं नठ्ठी भी जान तां जान, अपर मैं तिज्जो छड्डी करी नीं जांगा।”
14	30	यीशु पतरसे नैं ग्लाणा लग्गा, “मैं तिज्जो नैं सच्च ग्लांदा ऐ, कि अज्ज ई इसा राती जो कुक्ड़े दे दो बरी बांग दैणे ते पैहल्ले, तैं त्रै बरी मिन्जो पणछैणने ते मुकरना।”
14	31	अपर पतरसैं होर जोर देई नैं ग्लाया, “जे मिन्जो तिज्जो सौगी मरना भी पोयैं, तमी मैं तिज्जो पणछैणने ते कदी नीं मुकरगा।” होरनी चेलेयां भी इआं ई ग्लाया।
14	32	भिरी सैह़ गतसमनी नांऐ दे इक्की बागे च आये, कने यीशुयैं अपणे चेलेयां नैं ग्लाया, “ऐत्थु बेई रेह्आ, जाह़लू तिकर मैं प्रार्थना करी नैं ओंदा ऐ।”
14	33	कने सैह़ पतरसे कने याकूबे कने यूहन्ने जो अपणे सौगी लेई गेआ। कने बड़ा ई दुखी कने बेचैन होणा लग्गा।
14	34	कने यीशुयैं तिन्हां त्रीं चेलेयां नैं ग्लाया, “मेरा मन बड़ा दुखी ऐ, इआं लगदा ऐ जिंआं मैं मरने आल़ा ऐ। तुहां ऐत्थु रुका, कने जागदे रेह्आ।”
14	35	भिरी सैह़ थोड़ा गांह जाई करी, धरतिया पर गोड्डेयां भार आई नैं प्रार्थना करणा लग्गा, “कि जे होई सकैं तां जेह्ड़ा दुखे दा बग्त मिन्जो पर ओणे आल़ा ऐ तिस दुखे जो दूर करी दे।”
14	36	कने ग्लाया, “हे अब्बा, हे पिता, तिज्जो ते सब कुच्छ होई सकदा ऐ। इस दुखे दे बग्ते जो मिन्जो ते दूर करी दे। तमी जिंआं मैं चांह़दा तिंआं नीं, अपर जेह्ड़ा तू चांह़दा ऐ सैई होयैं।”
14	37	भिरी यीशु प्रार्थना करी नैं आया, कने तिन्हां जो सुतेयो दिक्खी नैं पतरसे नैं ग्लाणा लग्गा, “हे शमौन तू सुतेया ऐ? क्या तू इक्क घड़ी भी नीं जागी सकेया?
14	38	जागदे कने प्रार्थना करदे रेह्आ कि तुहां परीक्षा च नीं पोन। आत्मा तां त्यार ऐ, अपर सरीर कमजोर ऐ।”
14	39	कने यीशु भिरी चली गेआ कने तिंआं ई प्रार्थना कित्ती।
14	40	भिरी दूई बरी आई नैं तिन्हां जो सुतेया दिख्या, क्जोकि तिन्हां दियां अखीं निंदरा नैं भरोईयां थियां; कने नीं जाणदे थे कि तिसियो क्या जवाब दैन।
14	41	भिरी यीशुयैं त्री बरी आई नैं ग्लाया, “हुण तुहां अरामे नैं सोई रेह्आ, सैह़ बग्त आई ढुकेया ऐ। दिक्खा, मैं माणु दा पुत्तर पापियां दे हुआलैं कित्ता जाणे आल़ा ऐ।
14	42	उठा चला। दिक्खा, मिन्जो पकड़ुआणे आल़ा नेड़े आई रेह्आ ऐ।”
14	43	यीशु एह़ ग्ला दा था कि यहूदा जेह्ड़ा बारांह चेलेयां च इक्क था, आया। कने अपणे सौगी प्रधान याजकां कने सास्त्री कने स्याणे माणुआं दिया तरफा ते इक्क बड्डी भीड़ तलवारां कने डांगा लेई करी आई रेई।
14	44	यीशुये जो पकड़ुआणे आल़ैं यहूदैं तिन्हां जो एह़ नसाणी दित्ती कि “जिसियो मैं गल़ें लगांगा सैई यीशु ऐ तिसियो पकड़ी नैं ध्याने नैं लेई जान्नेयों।”
14	45	सैह़ आया, कने नमस्कार कित्ता, कने तिस अल्ल आई नैं ग्लाया, “हे गुरू।” कने तिसदे गल़ें मिल्ला।
14	46	ताह़लू तिन्हां लोकां तिस पर हत्थ पाई नैं यीशुये जो पकड़ी लेआ।
14	47	तिन्हां बारांह चेलेयां च जेह्ड़े बक्खे खड़ोत्यो थे, इक्की चेलैं झट तलवार खींजी कने महायाजके दे दासे पर चलाई, कने तिसदा कंन्न बड्डी दित्ता।
14	48	यीशुयैं तिन्हां नैं ग्लाया, “क्या तुहां डाकू समझी नैं मिन्जो पकड़णे तांई तलवारां कने डांगा लेई नैं आएयो हन?
14	49	मैं तां हर रोज तुहां जो मंदरे च तुहां सौगी रेई नैं सिक्षा दिंदा था, कने ताह़लू तां तुहां मिन्जो पकड़ेया नीं। एह़ इसतांई होएया ऐ कि पवित्रशास्त्रे दियां गल्लां पूरियां होन।”
14	50	एह़ सब दिक्खी करी सारे चेले तिसियो छड्डी नैं नठ्ठी गै।
14	51	तिसी रस्ते च इक्क नौजुआन माणु अपणे नंगे सरीरे पर चादर उढी नैं यीशुये पचांह़ चला। कने लोकां तिसियो चेला समझी नैं पकड़ी लेआ।
14	52	अपर सैह़ चादरा छड्डी नैं नंगा नठ्ठी गेआ।
14	53	भिरी सैह़ यीशुये जो पकड़ी करी महायाजके दे घरे जो लेई गै; कने सारे प्रधान याजक कने स्याणे कने सास्त्री माणु तित्थु कठ्ठरोई गै।
14	54	पतरस डरदा-डरदा तिसदे पचांह़-पचांह़ महायाजके दे घरे दे अँगणे तिकर चली गेआ, कने चौकीदारां सौगी बेई नैं अग्गी तपणा लग्गी पेआ।
14	55	प्रधान याजक कने सारी महासभा यीशुये जो मारने तांई तिसदे खलाफ गवाहिया दिया तोपा च थे, अपर नीं मिल्ली।
14	56	क्जोकि मते सारे लोक तिसदे खलाफ झूठी गवाही दै दे थे, अपर तिन्हां दी गवाही इक्क देहई नीं थी।
14	57	ताह़लू कुच्छ लोकां उठी नैं यीशुये दे खलाफ एह़ झूठी गवाही दित्ती,
14	58	“अहां इसियो एह़ ग्लांदे सुणेया ऐ, ‘मैं इस हत्थे दे बणायो मंदरे जो ढाई दिंगा, कने त्रीं दिनां च दूआ बणाई दिंगा, जेह्ड़ा हत्थे नैं नीं बणया होयैं।’ ”
14	59	इसा गल्ला पर भी एह़ गवाही तिन्हां दी इक्क देहई नीं थी।
14	60	ताह़लू महायाजक लोकां बिच्च खड़ोई नैं यीशु ते पुछणा लग्गा, “तैं कोई जवाब नीं दैणा? एह़ माणु तेरे खलाफ क्या गवाही दै दे हन?”
14	61	अपर यीशु चुप ई रेह्आ, कने कुच्छ जवाब नीं दित्ता। महायाजकैं तिसियो भिरी पुछया, “क्या तुहां तिस परम प्रधान परमात्मे दे पुत्तर मसीह हन?”
14	62	यीशुयैं ग्लाया, “हाँ मैं ऐ: कने तुहां मिन्जो माणु दे पुत्तरे जो सर्वशक्तिमान परमात्मे दे सज्जे पास्से बैठेयो, कने सुअर्गे ते अम्बरे दे बदल़ां सौगी ओंदे दिक्खगे।”
14	63	इसा गल्ला जो सुणी नैं महायाजक गुस्सा होई नैं अपणे बाहरे आल़े चोल़े फाड़ी नैं ग्लाणा लग्गा, “हुण अहां जो होर गवाहिया दी क्या जरूरत ऐ?
14	64	तुहां एह़ निंदा सुणी। तुहां दी क्या राय ऐ?” तिन्हां सारेयां लोकां ग्लाया, कि “एह़ जान्नी ते मारने जोग्गा ऐ।”
14	65	ताह़लू कुच्छ लोक तां तिस पर थुकणा, कने तिसदा मुँ ढक्की नैं यीशुये जो घसुन मारणा लग्गे, कने तिसियो ग्लाणा लग्गे, “हे गुरू पता करी नैं दस्स कुणी मारेया।” कने सपाईयां तिसियो पकड़ी नैं चपैड़ां मारियां।
14	66	जाह़लू पतरस थल्लै अँगणे च बैठेया था, तां महायाजके दियां दासियां च इक्क दासी औत्थू आई,
14	67	कने पतरसे जो अग्गी तपदे तिसियो बड़िया गौरा नैं दिक्खी करी ग्लाणा लग्गी, “तू भी तां तिस नासरी यीशु सौगी था।”
14	68	पतरस मुकरी गेआ, कने ग्लाणा लग्गा, “मैं ना ई जाणदा, ना ई समझदा कि तू क्या ग्ला दी ऐ।” भिरी सैह़ अँगणे बाहर गेआ, कने कुक्ड़े बांग दित्ती।
14	69	सैह़ दासी पतरसे जो दिक्खी करी तिन्हां नैं जेह्ड़े लोक बक्खे खड़ोत्यो थे, भिरी ग्लाणा लग्गी, “एह़ तिन्हां च इक्क ऐ।”
14	70	अपर पतरस दूई बरी भिरी मुकरी गेआ। थोड़िया देरा बाद तिन्हां लोकां जेह्ड़े बक्खे खड़ोत्यो थे भिरी पतरसे जो ग्लाया, “पक्का तू तिन्हां च इक्क ऐ, कने तेरियां गल्लां ते पता लग्गा दा कि तू गलीली ऐ।”
14	71	ताह़लू पतरस अपणे आप्पे जो कोसणा कने कसम खाई करी ग्लाणा लग्गा, “मैं सच्च ग्ला दा ऐ तिस माणुये जो, जिसदी तुहां चर्चा करा दे हन, नीं जाणदा।”
14	72	तिसी बग्त दूई बरी कुक्ड़ें बांग दित्ती। पतरसे जो सैह़ गल्ल याद आई जेह्ड़ी यीशुयैं तिसियो ग्लाईयो थी, “कुक्ड़े दे दो बरी बांग दैणे ते पैहल्लैं तैं त्रै बरी मिन्जो पणछैणने ते मुकरणा।” कने सैह़ इसा गल्ला जो सोची करी जोरे-जोरे नैं रोणा लग्गा।
15	1	कने भ्यागा तडकें झटपट प्रधान याजकां, स्याणेयां कने सास्त्री माणुआं कने सारिया महासभा दे लोकां सलाह मशवरा कित्ता। भिरी यीशुये जो बन्नी नैं लेई गै, कने तिसियो पिलातुस हाकमे दे हुआले करी दित्ता।
15	2	कने पिलातुसैं तिसते पुछया, “क्या तू यहूदियां दा राजा ऐ?” यीशुयैं तिसियो जवाब दित्ता, “तू अप्पु ई तां ग्ला दा ऐ।”
15	3	कने प्रधान याजक यीशु पर मतिआं गल्लां दा आरोप लगा दे थे।
15	4	पिलातुसैं यीशु ते भिरी पुछया, “क्या तू कुच्छ जवाब नीं दिंदा? दिक्ख एह़ तिज्जो पर कितणियां गल्लां दा आरोप लग्गा दे हन।”
15	5	यीशुयैं भिरी कुच्छ जवाब नीं दित्ता। ऐत्थु तिकर कि पिलातुस जो बड़ी हरानी होई।
15	6	पिलातुस हाकम तिस त्योहारे च कुसी इक्की कैदिये जो जिसियो लोक चांह़दे थे, तिन्हां लोकां तांई छड्डी दिंदा था।
15	7	तिस बग्त बरअब्बा नांऐ दा इक्क मन्नेया तनेया कैदी तिन्हां बलवाईआं सौगी जेला च बंद था, जिन्हां दंगे च खून कित्या था।
15	8	कने ताह़लू भीड़ा दे लोक ऊपर जाई नैं पिलातुसे नैं विणती करणा लग्गे, कि “जिंआं तू अहां तांई करदा आया तिंआं ई कर।”
15	9	पिलातुसैं तिन्हां जो जवाब दित्ता, “क्या तुहां चांह़दे हन कि मैं तुहां तांई यहूदियां दे राजे जो छड्डी दैं?”
15	10	सैह़ जाणदा था, कि प्रधान याजक यीशुये नैं जल़ण रखदे थे, इसतांई तिन्हां तिसियो पकड़ुआया था।
15	11	अपर प्रधान याजकां भीड़ा दे लोकां जो एह़ ग्लाई नैं भड़काया, कि सैह़ बरअब्बा जो ई तिन्हां तांई छड्डी दैं।
15	12	एह़ सुणी नैं पिलातुसैं तिन्हां ते भिरी पुछया, “तां जिसियो तुहां यहूदियां दा राजा ग्लांदे हन, तिसदा मैं क्या करैं?”
15	13	लोक भिरी डड्डी-डड्डी ग्लाणा लग्गे, “यहूदियां दे राजे जो सूल़िया पर टूंगी देआ।”
15	14	पिलातुसैं तिन्हां नैं ग्लाया, “क्जो, इन्हीं क्या गुनाह कित्या ऐ?” अपर लोक होर भी जोरे नैं डड्डी नैं ग्लाणे लग्गे, “इसियो सूल़िया पर टूंगी देआ।”
15	15	ताह़लू पिलातुसैं भीड़ा दे लोकां जो खुस करणे दी इच्छा ते, बरअब्बा जो तिन्हां लोकां तांई छड्डी दित्ता, कने यीशुये जो कोड़े लगुआई नैं तिन्हां दे हुआले करी दित्ता, कि सूल़िया पर टूंगी दैन।
15	16	रोमी सपाई यीशुये जो किले दे अंदरे आल़े अँगणे च लेई गै, जेह्ड़ा प्रीटोरियुम नांऐ ते जाणेया जांदा ऐ, कने सारी सेना दिया पलटना जो सद्दी नैं लेई आये।
15	17	ताह़लू सपाईयां यीशुये जो बैजनी कपड़े दा चोल़ा लौआया कने कन्डेयां दा मुकट बणाई नैं तिसदे सिरे पर रखी दित्ता।
15	18	कने एह़ ग्लाई नैं यीशुये दा मजाक करणा लग्गे, “हे यहूदियां दे राजे जो, अहां दा नमस्कार।”
15	19	कने सपाई यीशुये दे सिरे पर कनेड़े दे डंडे नैं मारदे, कने तिस पर थुकदे, कने गोड्डे टेक्की नैं तिसियो प्रणांम करणा लग्गे।
15	20	जाह़लू सैह़ यीशुये दा मजाक करी बैठे, तां तिसदा बैजनी कपड़े दा चोल़ा खोली नैं तिसदे कपड़े लौआई करी तिसी बग्त यीशुये जो सूल़िया पर टूंगणे तांई बाहर लेई गै।
15	21	जाह़लू सैह़ यीशुये जो सूल़िया पर टूंगणे तांई सैहरे ते बाहर लेई करी जा दे थे, तां तिसी बग्त सिकन्दर कने रूफुसे दा बुढ़ा शमौन नांऐ दा इक्क कुरेनी माणु, जेह्ड़ा दूये ग्रांऐ ते ओआ दा था। सपाईयां तिसियो जबरदस्ती पकड़ी नैं ग्लाया, यीशु दी सूल़िया चुक्की नैं लेई चल।
15	22	कने ताह़लू सैह़ तिसियो गुलगुता नांऐ दिया जगाह च जिसा दा मतलब ऐ खोपड़ी दी जगाह ऐ, तित्थु लेई आये।
15	23	सूल़िया पर टूंगणे ते पैहल्लैं दर्द मिटाणे तांई यीशुये जो मुर्र नांऐ दी जड़ी बूटी अंगूरा दे रसे च मलाई नैं दैणा लग्गे, अपर यीशुयैं नीं पीता।
15	24	ताह़लू तिन्हां यीशुये जो सूल़िया पर टूंगेया, कने तिसदे कपड़ेयां तांई पर्चियां पाईयां कि कुसियो क्या मिल्लैं, तिन्हां जो बंडी लेआ।
15	25	ताह़लू भ्यागा नौ बजे दा बग्त था, जाह़लू तिन्हां यीशुये जो सूल़िया पर टूंगेया।
15	26	कने तिसदा दोसपत्र लिखी नैं तिसदे ऊपर सूल़िया पर लगाई दित्ता कि “यहूदियां दा राजा”।
15	27	कने सपाईयां यीशु सौगी दूँ डाकुआं जो इक्क तिसदे सज्जे कने इक्क तिसदे खब्बे पास्से सूल़िया पर टंगाई दित्ते।
15	28	ताह़लू पवित्रशास्त्रे दा सैह़ वचन पूरा होएया: कि “तिसदी गिणती अपराधियां सौगी कित्ती गेई।”
15	29	कने तित्थु रस्ते च ओणे जाणे आल़े सिरे हिलाई-हिलाई करी कने एह़ ग्लाई नैं तिसदी निंदा करदे थे, “वाह। मंदरे ढाणे आल़ेया, कने त्रीं दिनां च बणाणे आल़ेया,
15	30	सूल़िया ते लौई नैं अपणे आप्पे जो बचाई लै।”
15	31	तिंआं ई प्रधान याजक भी, सास्त्री माणुआं सौगी अप्पु च मजाक करी नैं ग्लांदे थे, “इन्हीं होरनी माणुआं जो तां बचाया, अपर अपणे आप्पे जो नीं बचाई सकदा।
15	32	एह़ तां इस्राएल देसे दा राजा, कने मसीह, हुण जे एह़ सूल़िया पर ते लौई औयें, तां अहां भी दिक्खी नैं बसुआस करन।” कने जेह्ड़े दो डाकू यीशु सौगी सूल़िया पर टूंगेयो थे, सैह़ तिसदी निंदा करा दे थे।
15	33	कने दोपैरा दे बाराह बजे सारे देसे च नेहरा छाई गेआ, कने दोपैरा दे त्रै बजे तिकर छाई रेह्आ।
15	34	तकरीब त्रै बजे यीशुयैं बड़े जोरे नैं डड्डी करी ग्लाया, “इलोई-इलोई, लमा शबक्तनी?” जिसदा मतलब एह़ ऐ, कि “हे परमात्मा, हे मेरे परमात्मा, तैं मिन्जो क्जो छड्डी दित्ता?”
15	35	जेह्ड़े लोक बक्खे खड़ोत्यो थे, तिन्हां च कुच्छ लोक एह़ सुणी नैं ग्लाणा लग्गे, “दिक्खा, एह़ तां एलिय्याह जो हक्कां पा दा ऐ।”
15	36	कने इक्क सपाई दौड़ी नैं गेआ स्पंजे जो सिरके च डुबाया, कने कनेड़े दे डंडे पर बन्नी नैं यीशुये जो चुसणे जो दित्ता। कने तिन्नी ग्लाया, “चला थोड़ा इन्तजार करी नैं दिक्खी तां लैंदे कि एलिय्याह इसियो लीणा ओंदा ऐ कि नीं।”
15	37	ताह़लू यीशुयैं जोरे नैं डड्डी नैं प्राण छड्डी दित्ते।
15	38	तिसी बग्त मंदरे दा पड़दा ऊपरे ते लेई नैं थल्लै तिकर फटी करी दो टुकड़े होई गेआ।
15	39	जाह़लू तित्थु सामणै खड़ोई नैं सूबेदारें यीशुये जो इस तरीके नैं डड्डदे कने प्राण छड्डदे दिख्या, तां तिन्नी ग्लाया, “सच्च बिच्च एह़ माणु, परमात्मे दा पुत्तर था।”
15	40	तित्थु कुच्छ जणासां दूरा ते दिक्खा दियां थियां; तिन्हां च मरियम मगदलीनी, कने लोक्के भाऊ याकूब कने योसेसे दी माँ मरियम, कने सलोमी थी,
15	41	जाह़लू यीशु गलील प्रदेसे च था तां एह़ जणासां यीशु सौगी रेई नैं तिसदी सेवा टहल करदियां थियां। कने होर भी मतिआं जणासां थियां, जेह्ड़ियां तिस सौगी यरूशलेम सैहरे च आईआं थियां।
15	42	कने जाह़लू संझ होई, तां इसतांई कि त्यारी दा दिन था, जेह्ड़ा बिस्रामे आल़े दिन ते इक्क दिन पैहल्ले हुंदा ऐ,
15	43	इसा बुरिआ खबरा जो सुणी करी अरिमतिया सैहरे दा रैहणे आल़ा यूसुफ आया जेह्ड़ा महासभा दा खास सदस्य था कने अप्पु भी परमात्मे दे राज्जे दे इन्तजारे च था। सैह़ हिम्मत करी नैं पिलातुस हाकमे अल्ल गेआ कने यीशु दी लाह्स मंगी।
15	44	पिलातुस हाकम बड़ा हरान होएया कि सैह़ इतणी तौल़ी मरिया। कने तिन्नी सूबेदारे जो सद्दी नैं पुछया, “क्या यीशु मरी चुकेया ऐ?”
15	45	जाह़लू तिन्नी सूबेदारे ते पैहल्लैं सारा हाल जाणी लेआ, ताह़लू यीशु दी लाह्स यूसुफे जो दुआई दित्ती।
15	46	ताह़लू तिन्नी मलमले दा इक्क कफन मुल्लें लेआ, कने यीशु दिया लाह्सा जो सूल़िया ते लौआई नैं तिस कफने च लपेटी करी इक्की कब्रा च जेह्ड़ी चट्टाना पर कोरियो थी रखी दित्ती। कने कब्रा दे मुँऐ पर इक्क बड़ा भारी पत्थर खसकाई नैं रखी दित्ता।
15	47	मरियम मगदलीनी कने योसेसे दी माँ मरियम दिक्खा दियां थियां कि यीशु दी लाह्स कुत्थू रखियो ऐ।
16	1	जाह़लू बिस्रामे आल़ा दिन बीती गेआ, तां मरियम मगदलीनी, कने याकूबे दी माँ मरियम, कने सलोमी खुसबुआं आल़िआं चीज्जां जो खरीदेया, तांजे सैह़ यीशु दिया लाह्सा पर मल़ी सकन।
16	2	हफ्ते दे पैहल्ले दिन बड़िया भ्यागा जाह़लू सूरज निकल़ा दा ई था, सैह़ कब्रा पर आईआं।
16	3	कने अप्पु च ग्लादियां थियां, “अहां तांई कब्रा दे मुँऐ ते पत्थरे कुण खसकांगा?”
16	4	जाह़लू सैह़ कब्रा च पुज्जिआं, तां दिख्या कि पत्थर कब्रा दे मुँऐ ते खिसकेया था। कने सैह़ पत्थर बड़ा बड्डा था।
16	5	कने कब्रा अंदर जाई नैं तिन्हां जणासां इक्क नौजुआन दूते जो जिन्नी चिट्टे कपड़े पैहनेयो थे, सज्जे पास्से बैठेयो दिख्या, कने बड़ियां हरान होईयां।
16	6	तिन्नी नौजुआने तिन्हां जणासां नैं ग्लाया, “हरान मत होएया। तुहां यीशु नासरी जो जेह्ड़ा सूल़िया पर टूंगेया था, तिसियो तोपा दियां हन। सैह़ जिन्दा होई गेआ ऐ, सैह़ ऐत्थु नीं ऐ, दिक्खा, एह़ सैई जगाह ऐ जित्थु तिन्हां तिसियो रखेया था।
16	7	अपर तुहां जा, कने तिसदे चेलेयां नैं कने पतरसे नैं ग्ला, कि ‘यीशु तुहां ते पैहल्ले गलील प्रदेसे जो जांगा। जिंआं यीशुयैं तुहां नैं ग्लाया था, तुहां भी यीशुये जो तित्थु दिक्खगे।’ ”
16	8	कने सैह़ कब्रा ते बाहर निकल़ी नैं दौड़ी करी गियां, क्जोकि सैह़ बड़ियां कम्बियां कने डरियां थियां, कने तिन्हां कुसियो कुच्छ नीं दस्सेया, क्जोकि सैह़ डरा दियां थियां।
16	9	हफ्ते दे पैहल्ले दिन भ्यागा हुंदे ई यीशु मरेयां ते दुवारी जिन्दा होई नैं सबते पैहल्ले मरियम मगदलीनी जो दुस्सेया। पैहल्ले जिसाते तिन्नी सत दुष्टआत्मां कड्डियां थियां।
16	10	तिन्नै जाई नैं यीशुये दे साथियां जो जेह्ड़े सोक मनादे थे कने रोया दे थे, खबर सणाई।
16	11	तिन्हां चेलेयां एह़ सुणी नैं कि यीशु जिन्दा होई गेआ ऐ कने तिन्नै तिसियो दिख्या ऐ, तिन्हां बसुआस नीं कित्ता।
16	12	इसते बाद यीशु दूये रूपे च तिन्हां दून्नी दुस्सेया, जाह़लू सैह़ ग्रांऐ दे पास्सेयो जा दे थे।
16	13	तिन्हां भी जाई नैं बाक्कि चेलेयां जो भी यीशुये दे जिन्दे होणे दी खबर दित्ती, अपर तिन्हां भी तिन्हां दून्नी चेलेयां पर भी बसुआस नीं कित्ता।
16	14	इसते बाद भिरी यीशु तिन्हां ग्यारां चेलेयां जो भी, जाह़लू सैह़ खाणा बैठेयो थे दुस्सेया कने तिन्हां दे बेबसुआसे कने मन कठोर होणे दिया बज़ाह पर झिड़केया, क्जोकि जिन्हां यीशुये जो जिन्दे होणे दे बाद दिख्या था, तिन्हां तिस पर बसुआस नीं कित्या था।
16	15	कने यीशुयैं तिन्हां नैं ग्लाया, “तुहां सारे संसारे च जाई नैं सारिया सृष्टिया दे लोकां जो सुसमाचार प्रचार करा।
16	16	जेह्ड़ा बसुआस करगा कने बपतिस्मा लैंगा तिसदा ई उद्धार हुंगा, अपर जेह्ड़ा बसुआस नीं करगा सैह़ दोसी ठैहराया जांगा।
16	17	बसुआस करणे आल़ेआं च एह़ नसाण हुंगे कि सैह़ मेरे नांऐ ते दुष्टआत्मां जो कड्डगे, नौई-नौई भासा ग्लांगे।
16	18	सर्पां जो भी चुक्की लैंगे, कने जे सैह़ जैहरे आल़िआं चीज्जां भी पी जान, तमी तिन्हां दा कुच्छ नकसान नीं हुंगा, सैह़ बमारां पर हत्थ रखगे, कने सैह़ खरे होई जांगे।”
16	19	ताह़लू प्रभु यीशु तिन्हां नैं गल्लां करणे दे बाद सुअर्गे पर चुक्की लेआ गेआ, कने परमात्मे दे सज्जे पास्से बेई गेआ।
16	20	कने तिन्हां चेलेयां निकल़ी नैं हर जगाह प्रचार कित्ता, कने प्रभु तिन्हां सौगी कम्म करदा रेह्आ, कने जेह्ड़े लोक सौगी-सौगी हुंदे थे, तिन्हां चमत्कारां दे जरिये वचने जो सच्च साबित करदा रेह्आ। आमीन।
