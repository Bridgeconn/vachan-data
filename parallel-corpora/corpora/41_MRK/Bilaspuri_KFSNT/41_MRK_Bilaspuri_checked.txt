1	1	ये यीशु मसीह रे बारे च खुशखबरिया री शुरुआत इ, सै जे परमेशरा रा पुत्र आ।
1	2	तियां जे यशायाह भविष्यवक्ते कताबा च लिखिरा भई : “देख, हऊँ अपणा सनेहा देणे औणे जो तेरते पैहले भेज्याराँ, सै माहणुआं जो तेरा स्वागत करने खातर त्यार करगा।
1	3	सुणसान जगह च इक माहणु हाक पांदा हुआ सुणया राँ भई प्रभुये रा स्वागत करने खातर अप्पूँजो त्यार करा।”
1	4	यशायाह भविष्यवक्ते जिस सनेहा देणे औल़े माहणुये रे बारे च लिखया था ये सै यूहन्ना था, तिसजो जे लोक बपतिस्मा देणे औल़ा बोलां थे। सै जे सुणसान जगह च बपतिस्मा देआं, कने लोकां जो ये प्रचार कराँ था भई “अपणे पापां ते मन फिरावा कने बपतिस्मा लौआ, तां परमेशरा तुहांरे पाप माफ करने।”
1	5	यहूदिया प्रदेशा ते कने यरूशलेम नगरा ते बौहत लोक निकल़ीने यूहन्ने लौ गये, कने अपणे पापां जो मन्नीने यरदन नदिया च तिसते बपतिस्मा लेआ।
1	6	यूहन्ना ऊंटा रिया ऊन्ना रे बणीरे कपड़े पैहनां था कने अपणे लक्का पर चमड़े री पेट्टी बन्ही रक्खां था। सै टिट्टे कने जंगली शैहत खां था।
1	7	कने ये प्रचार कराँ था, भई “मेरते बाद प्रचार करने जो सै औणे औल़ा सै जे माहते जादा सामर्थी आ; कने हऊँ तिसरे मुकावले किछ बी नींआ, हऊँ इक्की सेवका रा सब्बीं ते छोट्टा काम्म तिस खातर करना चाऊँ, तां तिस बी लायक नींआ।
1	8	हऊँ तुहांजो पाणिये ने बपतिस्मा देआं पर तिस तुहांजो पवित्र आत्मा ते बपतिस्मा देणा।”
1	9	तिस वगत ताहली जे यूहन्ना प्रचार करीराँ था, यीशुये गलील प्रदेशा रे नासरत नगरा ते आईने, यरदन नदिया च यूहन्ना ते बपतिस्मा लैया।
1	10	ताहली जे यीशु पाणिये चते निकल़ीने बाहर आया, तां इकदम तिसजो स्वर्ग खुल्हीरा दुस्या कने तिस पर कबुतरा रे रुपा च पवित्र आत्मा उतरया।
1	11	कने परमेशरे स्वर्गा ते गलाया भई, “तू मेरा प्यारा पुत्र आ, तेरते हऊँ बड़ा प्रसन्न आ।”
1	12	फेरी पवित्र आत्मे इकदम तिसजो सुणसान जगह च भेज्या।
1	13	कने तिसा जगह च चाल़ियां दिनां तक शैताने तिसरी परीक्षा कित्ती; कने सै जंगली जानबराँ रे बिच रैया; कने स्वर्गदूत तिसरी सेवा करदे रै।
1	14	यूहन्ने जो पकड़ीने जेल्ला च पाणे ते बाद, यीशु गलील प्रदेशा च आया, तित्थी तिने परमेशरा रिया खुशखबरिया रा प्रचार कित्या,
1	15	कने तिने गलाया, “हुण बगत आईग्या ताहली जे परमेशरा अपणयां लोकां पर राज करना; इस खातर अपणे पापां ते मन फिरावा कने खुशखबरिया पर विश्वास करा।”
1	16	गलील समुद्रा रे कनारे-कनारे जान्दे हुये, तिने शमौन कने तिसरे भाई अन्द्रियासा जो समुद्रा च जाल़ पान्दे देक्खया; काँह्भई सै मच्छुआरे थे।
1	17	यीशुये तिन्हांने गलाया, “मेरे सौगी औआ; तियां जे तुहें मच्छियां जो कठेराँ थे, मांह तुहांजो सखाणा भई लोकां जो मेरा चेला बणने खातर कियां कठेरना।”
1	18	सै इकदम मच्छियां पकड़ने रे तिस कम्मा जो छड्डीने तिसने सौगी चलीपे।
1	19	थोड़ा जेआ अग्गे बधीने, यीशुये जब्दिये रे बड्डे पुत्र याकूब, कने तिसरे छोट्टे भाई यूहन्ने जो, किश्तिया पर जाल़ां जो सधेरदे देख्या।
1	20	यीशुये तिन्हांजो इकदम सद्दया; कने सै अपणे पिता जब्दिये जो मजदूराँ ने सौगी किश्तिया पर छड्डीने, तिसने सौगी चलीगे।
1	21	यीशु कने तिसरे चेले कफरनहूम नगरा च आये, कने सै इकदम विस्राम रे दिन, यहूदी सभा घरा च जाईने उपदेश देणे लगया।
1	22	कने लोक तिसरे उपदेशा ते हैरान हुईगे; काँह्भई सै तिन्हांजो व्यवस्था रे सखाणे औल़यां साई नीं, पर अपणे अधिकारा ने सखां था।
1	23	ताहली जे यीशु शिक्षा देई कराँ था, तां अचानक तिन्हांरे यहूदी सभा घरा च इक माहणु आया, तिसच जे इक बुरीआत्मा थी।
1	24	तिने चिल्लाई ने गलाया, “हे यीशु नासरी, अहांजो तेरते क्या काम्म आ? क्या तु अहांरा नाश करने आईरा? हऊँ तिज्जो जाणाँ, भई तू कुण आ, तू परमेशरा रा पवित्र पुत्र आ!”
1	25	यीशुये तिस्सो थिड़की ने गलाया, “चुप रै! कने तिस चते निकल़ी जा।”
1	26	फेरी बुरीआत्मा तिस्सो मरोड़ीने, कने बड़े जोरा ने रड़ांदे हुये तिस चते निकल़ीगी।
1	27	येढ़ा देक्खीने लोक बड़े हैरान हुये कने अप्पूँ चियें गलाणे लगे, “ये क्या गल्ल इ? ये कोई नौआं उपदेश आ! ये तां अधिकारा ने बुरीआत्मां जो बी हुक्म देआं, कने सै तिसरे हुक्मां जो मन्नां ये।”
1	28	कने तिसरा नौं इकदम गलील परदेशा रे आसे-पासे रे सारे लाकयां च फैल्लीग्या।
1	29	यीशु इकदम याकूब कने यूहन्ने सौगी यहूदी सभा घरा ते निकल़ीने शमौन कने अन्द्रियासा रे घरें गया।
1	30	कने शमौना रिया सस्सा जो बौहत बुखार आईरा था, तिन्हें इकदम तिसारे बारे च यीशुये जो गलाया।
1	31	तां यीशुये तिसारे नजदीक जाईने तिसारा हात्थ पकड़ीने तिसाजो ठुआलया; तां तिसारा बुखार उतरीग्या। कने सै तिसरी सेवा-टैहल करने लगी।
1	32	दिन घरने ते बाद संझा रे वगत किछ लोक येढ़यां लोकां जो यीशुये ले ल्याये सै जे बमार थे, कने तिन्हां च जे बुरीआत्मां थियां।
1	33	कने तिस नगरा रे मते सारे लोक दरवाजे रे सामणे कट्ठे हुईगरे थे।
1	34	तिने बौहत लोकां जो सै जे कईयां बमारियां ते दुखी थे, ठीक कित्या, कने कई सारी बुरीआत्मां जो कड्डया; कने बुरीआत्मां जो बोलणे नीं दित्या, काँह्भई सै जाणा थियां, भई यीशु परमेशरा रिया तरफा ते आईरा।
1	35	सवेरे तड़के इ, ताहली जे हल्तियें अन्धेरा इ था, यीशु उट्ठीने घरा ते बाहर निकल़या कने गाँवां ते दूर सुणसान जगह च जाईने प्राथना करने लगया।
1	36	फेरी शमौन कने तिसरे साथी तिसरिया खोज्जा च गये।
1	37	ताहली जे तिन्हांजो यीशु मिलीग्या, तां तिन्हें बोल्या, भई “गाँवां रे बौहत सारे लोक तिज्जो टोल़या रायें।”
1	38	यीशुये तिन्हांजो गलाया, “औआ; अहें नेड़े-तेड़े रे नगराँ च जायें, भई हऊँ तित्थी बी प्रचार करुँ, काँह्भई हऊँ इस खातर इ आईरा।”
1	39	कने तिने गलील प्रदेशा रे बौहत सारयां लाकयां च कने तिन्हांरे यहूदी सभा घराँ च जाईने प्रचार कित्या कने बुरीआत्मां जो कड्डया।
1	40	इक कोढ़ी माहणुये तिसले आईने, तिसरे सामणे घुटने टेक्कीने तिसने विनती कित्ती, “जे तुहें चाओ तां मेहरवानी करीने मिन्जो इस रोगा ते ठीक करा।”
1	41	यीशुये तिस पर दया करीने हात्थ रखया, कने तिस्सो छुईने गलाया, “हऊँ चाँह भई तू ठीक हुई जाओ।”
1	42	कने इकदम सै तिस रोगा ते ठीक हुईग्या।
1	43	फेरी यीशुये तिस्सो चेतावनी देईने भेजीत्या,
1	44	कने तिस माहणुये ने गलाया, “देख, किसी ने इस बारे च किछ बी देहां बोल्दा, पर यरूशलेम जाईने अप्पूँजो याजका ले दास्स, कने अपणे ठीक हुणे रे बारे च सै जे किछ मूसे ठैहराईरा तिसजो भेंट चढ़ा, ताकि लोकां जो पता लगी जो भई तू रोगा ते ठीक हुईग्या।”
1	45	तिसते बाद सै याजका ले गया, पर फेरी तिने जाईने सब्बीं जो दस्सीत्या भई यीशुये कियां तिस्सो रोगा ते ठीक कित्या, इस खातर यीशु लोकां रे सामणे गाँवां च नीं जाई सक्कया। तां सै गाँवां ते बाहर सुणसान जगह च रैहणे लगया, पर लोक तिस इलाके रे चऊँ पासयां ते तिस ला जो औंदे रै।
2	1	किछ दिनां ते बाद, ताहली जे फेरी यीशु कफरनहूम नगरा च आया, लोकें ये खबर इकदम फैलाईती भई यीशु घरें आ।
2	2	फेरी इतणे लोक कट्ठे हुईगे भई दरवाजे ते बाहर बी जगह नीं थी; कने सै तिन्हांजो वचन सुणाया राँ था।
2	3	कने ताहली जे यीशु परमेशरा रा बचन सुणाया राँ था तिस वगत लोक इक लकवे रे रोगिये जो पाल़किया पर चार माहणुआं ते चकाईने तिस लौ ली आये।
2	4	पर ताहली जे सै भीड़ा रिया बजह ने तिसरे नेड़े नीं ल्याई सक्के, तां तिन्हें तिस छत्ता जो पट्टया तिसरे थल्ले जे यीशु था; कने तंजे तिसाजो पट्टी चुक्के, तां तिसा पाल़किया जो तिस पर जे सै लकवे रा रोगी पैईरा था, थल्ले यीशुये रे सामणे त्वारीत्या।
2	5	यीशुये तिन्हांरे विश्वासा जो देक्खीने तिस लकवे रे रोगिये जो गलाया, “बेटा, तेरे पाप माफ हुये।”
2	6	फेरी किछ शास्त्री सै जे ओत्थी बैठिरे थे, अपणे-अपणे मना च सोच-बचार करने लगे,
2	7	“ये माहणु काँह येढ़ा बोल्लां? येत परमेशरा री निंध्या कराँ! परमेशरा जो छड्डीने कुण पाप माफ करी सक्कां?”
2	8	यीशुये इकदम जाणील्या, भई सै अपणे-अपणे मना च येढ़ा बचार करया रायें, कने तिन्हांने बोल्या, “तुहें अपणे-अपणे मना च ये बचार काँह करया रायें?
2	9	यीशुये शास्त्रियां ने बोल्या लकवे रे रोगिये जो ये बोलणा मुश्कल नींआ भई ‘तेरे पाप माफ हुये,’ काँह्भई कोई इसजो साबित नीं करी सकदा। पर कोई तिसजो ‘उठ अपणिया पाल़किया चक कने चलणे फिरने लगी जा’ बोली नीं सकदा, जे हकीकत च तिसले ठीक करने री सामर्थ नीं।
2	10	पर इस खातर भई तुहांजो ये पता लगी जाओ भई मिन्जो यनि माहणुये रे पुत्रा जो पृथ्विया पर पाप माफ करने रा बी अधिकार आ।” यीशुये तिस लकवे रे रोगिये जो गलाया,
2	11	“हऊँ तेरने बोलां, उठ, अपणिया पाल़किया चक्कीने अपणे घरा जो चली जा।”
2	12	सै उट्ठया कने इकदम पाल़किया चक्कीने सब्बीं रे सामणे ते निकल़ीने चलीग्या; इस पर सब हैरान हुये, कने परमेशरा री बडयाई करीने बोलणे लगे, भई “अहें येढ़ा कदीं मनी देक्खया।”
2	13	यीशु कफरनहूम नगरा ते गलीली समुद्रा रे कनारे गया। इक बड्डी भीड़ तिसले आई, कने सै तिन्हांजो उपदेश देणे लगया।
2	14	जान्दे हुये यीशुये हलफईये रे पुत्र लेविये जो चुंगिया रिया चौकिया पर बैठिरा देक्खया, कने तिसने बोल्या, “मेरे सौगी औ कने मेरा चेला बण, इस खातर सै उट्ठया कने तिसने चलीप्या।”
2	15	कने यीशु लेविये रे घरा च, कई सारे चुंगी लेणे औल़े कने तिन्हांजो जे लोक पापी मन्नां थे तिन्हां सौगी कने तिसरे चेलयां समेत रोटी खाणे बैट्ठे; काँह्भई सै बौहत सारे थे, कने यीशुये सौगी हरेक जगह जाया कराँ थे।
2	16	शास्त्रियें कने फरीसियें ये देक्खीने भई सै, त पापियां कने चुंगी लेणे औल़यां ने सौगी रोटी खाईराँ, तिसरे चेलयां बोल्या, “सै त पापियां कने चुंगी लेणे औल़यां ने सौगी खां-पीआं!”
2	17	यीशुये ये सुणीने तिन्हांने गलाया, “भले चंगयां जो डाक्टरा री जरुरत नीं, पर बमाराँ जोइ। सै जे अप्पूँजो धर्मी समझां ये हऊँ तिन्हांजो नीं, पर पापियां जो सदणे आईरा।”
2	18	यूहन्ना रे चेले, कने फरीसी उपवास कराँ थे। इस खातर किछ लोकें आईने यीशुये ते पुच्छया, “यूहन्ना रे चेले, कने फरीसियां रे चेले उपवास रक्खां ये, पर तेरे चेले काँह नीं रखदे?”
2	19	यीशुये तिन्हांजो जबाब दित्या, “तदुआं तकौ जे लाड़ा बरातियां ने सौगी आ, क्या सै उपवास रक्खी सक्कां ये? नां, तदुआं तकौ जे लाड़ा तिन्हां सौगी आ, तदुआं तका जो तिन्हां उपवास नीं करना काँह्भई सै खुश ये।
2	20	पर सै दिन औणे तंजे लाड़ा तिन्हांते लग करना; तिस बगत तिन्हां उपवास रखणे।
2	21	नौंये कपड़े री टल्ही पुराने कपड़े पर कोई मनी लान्दा; नैत तिसा टल्हिया तिसरे तंद खींजी लणे, यानि नौंये, पुराने चते, कने तिस पैहले ते जादा फटी जणा।
2	22	नौंये अँगूराँ रे रसा जो पुराणियां मशकां च कोई नीं रखदा, नैत अँगूराँ रे रसा सै फाड़ी देणियां, कने अँगूराँ रा रस कने मशकां दुईं नाश हुई जाणा; पर नौंये अँगूराँ रे रसा जो नौंईयां मशकां ची भराँ ये।”
2	23	येढ़ा हुआ भई यीशु कने तिसरे चेले विस्रामा रे दिन कणका रे खेतां बिच्चियें जाई कराँ थे, कने तिसरे चेले चलदे-चलदे कणका रे सिल्लुआं जो खाणे रे खातर तोड़ने लगे।
2	24	तां फरीसियें यीशुये ने गलाया, “देख; ये विस्रामा रे दिन येढ़ा काम्म काँह कराँ ये सै जे मूसा रिया व्यवस्था रे मुतावक ठीक निआं?”
2	25	तिने तिन्हांजो जबाब दित्या, “क्या तुहें पवित्रशास्त्रा च ये कदीं मनी पढ़या भई तंजे दाऊद जो जरुरत पई, कने ताहली जे सै कने तिसरे साथियां जो भुक्ख लगी, तां तिने क्या कित्या था?
2	26	तिने कियां अबियातार महायाजक रे बगत, परमेशरा रे घरा च जाईने, भेंट चड़ाई रियां रोटियां खाद्दी, इन्हौं खाणे रा अधिकार याजकां ते इलावा किसी जो बी नीं था, कने अपणयां साथियां जो बी दितियां।”
2	27	तां यीशुये तिन्हांजो गलाया, “परमेशरे विस्राम रा दिन लोकां री सहुलियता रे खातर बणाया, पर तिने लोकां जो विस्राम दिना खातर नीं बणाईरा।
2	28	इस खातर हऊँ यनि माहणुये रा पुत्र विस्राम रे दिना रा बी स्वामी आ।”
3	1	यीशु ताहली जे फेरी यहूदी सभा घरा च गये, तां तिन्हें इक सुक्कीरे हत्था औल़े माहणुये जो देक्खया।
3	2	किछ फरीसी तित्थी ये देखणे रिया फिराका च थे भई यीशु विस्रामा रे दिन तिस्सो ठीक कराँ कि नीं।
3	3	यीशुये सुक्कीरे हत्था औल़े माहणुये ने बोल्या, “सब्बीं रे सामणे खड़ा हुई जा।”
3	4	फेरी यीशुये फरीसियां ते पुच्छया, “व्यवस्था रे मुतावक विस्रामा रे दिन क्या करना ठीक आ बुरा या भला, किसी जो बचाणा या मारना?” पर सारे चुप रै।
3	5	यीशुये तिन्हांरे अड़ियल स्वाभावा ते उदास हुईने बड़े गुस्से ने तिन्हांरी तरफ देक्खया, कने तिस माहणुये जो गलाया, “अपणा हात्थ मेरी तरफ कर।” तियां जे तिने हात्थ अग्गे कित्या, सै ठीक हुईग्या।
3	6	फेरी फरीसी इकदम यहूदी सभा घरा ते बाहर जाईने हेरोद राजे रे समर्थकां सौगी मिलीने सलाह मशवरा करने लगे भई यीशुये जो कियां मारीये।
3	7	इसते बाद अपणयां चेलयां सौगी यीशु गलील समुद्रा रिया तरफा चलीप्या कने गलील जिले ते इक बड्डी भीड़ तिसरे पिछे चलीपी।
3	8	ये सुणीने भई यीशु केढ़े अजीब काम्म कराँ ये, यहूदिया कने इदूमिया जिले ते, यरूशलेम नगरा, यरदना नदिया रे पारा ते, कने सूर-सैदा नगराँ रे अक्खा-बक्खा रे इलाकयां ते बौहत बड्डी भीड़ तिसले आई।
3	9-10	काँह्भई तिने मतयां लोकां जो ठीक कित्तिरा था; इस खातर जितने लोक बमारिया ने जकड़ोईरे थे, सै तिसरे नजदीक आईने तिस्सो छुणे री बौहत कोशिश करीराँ थे, ताकि सै लोक ठीक हुई सक्को। इस खातर तिने अपणयां चेलयां ने बोल्या भई, “मेरे खातर इक छोट्टी किश्ती त्यार रक्खा, ताकि लोक मेरने छोणे जो औणे रिया वजह ने मिन्जो घेरी नीं सक्को।”
3	11	बुरीआत्मायें यीशुये जो देक्खीने तिसरे अग्गे पई जां थियां, कने चीखां मारीने बोलां थियां भई “यीशु परमेशरा रा पुत्र आ।”
3	12	पर यीशुये बार-बार तिन्हांजो सावधान कित्या भई सै मेरे बारे च लोकां जो किछ नीं दस्सो।
3	13	इसते बाद यीशु पहाड़ा पर गये, तित्थी सदणे पर सै सारे आये तिन्हांजो जे सै चाँह थे।
3	14	फेरी यीशुये खुशखबरी सुनाणे रे खातर भेज्जे जाणे औल़े बारा लोकां जो चुणया, भई सै तिसने सौगी रैईने प्रचार करो, कने तिन्हांजो तिने प्रेरित बोल्या,
3	15	ये बी भई तिन्हौं लोकां ते बुरीआत्मा जो नकाल़ने रा अधिकार दित्या।
3	16	सद्दीरे इन्हां लोकां रे नौं: शमौन तिसरा नौं जे यीशुये पतरस रखया,
3	17	जब्दिये रा पुत्र याकूब, कने याकूब रा छोट्टा भाई यूहन्ना, तिसरा नौं यीशुये बुअनरगिस रक्खया, तिसरा मतलब आ बद्दल़ा रे गर्जणे साई माहणु,
3	18	कने अन्द्रियास, फिलिप्पुस, बरतुल्मै, मत्ती, थोमा, हलफईया रा पुत्र याकूब, तद्दै, शमौन सै जे यहूदी दला रा इक सदस्य था सै दल जे रोमी सरकारा रे बिरोधा च लोकां जो बिद्रोह करने रे खातर उत्साहित कराँ था।
3	19	कने यहूदा इस्करियोति तिने जे यीशुये जो धोखा देईने पकड़वाया था।
3	20	कने यीशु घरा जो आया कने येढ़ी भीड़ कट्ठी हुईगी भई सै रोटी बी नीं खाई सक्के।
3	21	ताहली जे यीशुये रे घरा औल़यां ये सुणया, तां सै तिन्हौं पकड़ने रे खातर निकल़े, काँह्भई तिन्हांजो लगया भई यीशु पागल हुईगरा।
3	22	शास्त्री बी सै जे यरूशलेम नगरा ते आईरे थे, येढ़ा बोलणे लगे, “येत बुरीआत्मां रे मुखिये शैतान्ना रे सहारे बुरीआत्मां जो बाहर नकाल़ां।”
3	23	इस खातर यीशु तिन्हांजो नेड़े सद्दीने तिन्हांने उदाहरणा च गलाणे लगया, “शैतान अपणिया बुरिया आत्मा जो नीं कड्डी सक्कां,
3	24	जे इक्की देशा च रैहणे औल़े लोक इक्की दूये ने झगड़दे रैहन्गे, तां सै देश टुकड़यां च बटी जाणा।
3	25	कने जे इक्की घरा च रैहणे औल़े लोक अप्पूँ बाटियें लड़दे रौ, तां सै परिवार टुट्टीने बिखरी जां।
3	26	कने जे शैतान अपणा इ दुश्मण हुईने अप्पूँ चीयें लड़ी जो, तां तिसरा राज कियां बणीरा रई सक्कां? तिसरा त अन्त हुई जाणा।
3	27	पर कोई शैतान्ना साई किसी ताकतवर माहणुये रे घरा च घुसीने तिसरा समान नीं लुट्टी सकदा, तदुआं तकौ जो जे सै पैहले तिस ताकतवर माहणुये जो बन्ही नीं लओ, कने तांई सै तिसरे घरा जो लुट्टी सक्कां।
3	28	हऊँ तुहाँजो सच-सच बोलां, भई माहणुआं रिया औलादा रे सारे पाप कने निंध्या तिन्हांजो जे सै कराँ ये, माफ हुई जाणे जे सै पश्चाताप करगे,
3	29	पर सै जे कोई पवित्र आत्मा रे कम्मां री निंध्या करीने तिसरा वरोध करो, तिस्सो कदीं बी माफ नीं कित्या जाणा : पर सै सदा रे पापा रा अपराधी बणां।”
3	30	यीशुये तिन्हांजो ये इस खातर बोल्या काँह्भई सै बोलां थे भई, “तिसच बुरीआत्मा।”
3	31	तां तिसरे माता जी कने तिसरे छोट्टे भाई आये, कने बाहर खड़ीने यीशुये सदणे खातर किसी जो भेज्या।
3	32	लोकां री भीड़ तिसरे अक्खा-बक्खा बैठीरी थी, तिन्हां चते इक्की माहणुये तिस्सो गलाया, “देख, तेरी माता जी, भाई-भैण बाहर तेरने मिलणा चाँये।”
3	33	यीशुये तिन्हांजो जवाब दित्या, “मेरी माता कने मेरे भाईये साई कुण आ?”
3	34	कने लोकां पर सै जे तिसरे अक्खा-बक्खा बैठीरे थे, देक्खीने यीशुये गलाया, “देक्खा, मेरी माता कने मेरे भाई येवे।
3	35	काँह्भई सै जे परमेशरा रिया इच्छा पर चलां यें, सैई मेरी माता, मेरी बैहणीं, कने मेरे भाई ये”।
4	1	फेरी यीशु गलीली समुद्रा रे कनारे उपदेश देणे लगया : कने येढ़ी बड्डी भीड़ तिसले कट्ठी हुईगी भई सै तिस समुद्रा च इक्की किश्तिया पर चढ़ीने बैठीग्या, कने सारी भीड़ जमीना पर समुद्रा रे कनारे खड़ी रैई।
4	2	कने सै तिन्हांजो उदाहरणां च बौहत सारियां गल्लां सखाणे लगया, कने अपणे उपदेशा च तिन्हांने गलाया,
4	3	“सुणा! इक करसाण खेता च ब्यू बाहणे खातर निकल़या।
4	4	कने बाहन्दे बगत किछ ब्यू रस्ते रे कन्डे पैया कने पंछियें आईने तिस्सो चुगील्या।
4	5	कने किछ ब्यू पत्थरीली जमीना पर पै तित्थी तिस्सो जादा मिट्टी नीं मिली, कने डुग्गी मिट्टी नीं मिलणे रिया बजह ते सै इकदम उगीगे।
4	6	कने तंजे सूरज निकल़या, तां फुखीगे, कने जड़ नीं पकड़ने रिया वजह ते सुकीगे।
4	7	किछ ब्यू झाड़ियां च पैया, कने झाड़ियें बधीने तिस्सो दब्बीत्या, कने तिसच फल़ नीं आया।
4	8	पर किछ खरिया जमीना पर पै, कने सै उगीने सौ गुणा फल़ ल्याया।”
4	9	तां तिने गलाया, “जो बी मेरी गल्ल सुणां, सै ध्यान देईने सुणो कने समझो।”
4	10	तंजे यीशु अपणे बाराँ चेलयां कने तिसरे साथियां सौगी था, तिसते तिन्हें इन्हां उदाहरणां रे बारे च पुच्छया।
4	11	यीशुये तिन्हांने गलाया, “तुहांजो तां परमेशरा रे राज्या रे भेता रे बारे च मांह समझाणा, पर सै जे इन्हां गल्लां जो समझी नीं सकदे तिन्हांजो सारियां गल्लां उदाहरणां च बोलणा।
4	12	इस खातर भई “‘तिन्हां मेरे काम्म देक्खीने सिखणा नीआं, कने मेरी गल्ल सुणीने समझणा नींआ; जे सै समझी जो तां तिन्हां अपणे कित्तिरे पापां ते पश्चाताप करना कने पाप नीं करने रा फैसला करना, कने परमेशर तिन्हांजो माफ करी सक्कां।’”
4	13	फेरी यीशुये तिन्हांने गलाया, “क्या तुहें इन्हां उदाहरणा जो नीं समझदे? तां फेरी होरीं सब्बीं उदाहरणां जो कियां समझगे?
4	14	इस उदाहरणा च मैं तुहांजो दस्या भई ब्यू बाहणे औल़ा माहणु परमेशरा रे बचना रा प्रचार कराँ।
4	15	किछ लोक तिसा बाटा साई ये तित्थी जे किछ ब्यू पैईरे, ताहली जे सै परमेशरा रा बचन सुणां ये, शैतान इकदम आईने जो किछ सै सुणां तिस्सो सै भुलाई देआं।
4	16	किछ लोक सप्पड़ा री ओपरी मिट्टिया साई हुआं ये, तिन्हें परमेशरा रा बचन सुणया, सै तिसजो खुशिया ने सुणां ये कने इकदम ग्रहण बी कराँ ये।
4	17	पर वचन तिन्हांरे दिलां री गहराईया तक नीं जान्दा, सै सिर्फ किछ वगता खातर विश्वास कराँ ये; सै तिन्हां बुटयां साई हुआं ये तिन्हांरियां जड़ां जे डुग्गियां नीं हुन्दियां; ताहली जे कोई दुज्जी तिन्हांने बुरा बर्ताव करो या परमेशरा रे बचना पर विश्चास करने रिया वजह ने कोई जे तिन्हांजो परेशान करो, तां सै लोक परेशान हुईने इकदम बचना पर विश्वास करना छड्डी दें।
4	18	किछ लोक झाड़ियां औल़िया जमीना साई हुआं ये, ये सै लोक ये तिन्हें जे वचन सुणया,
4	19	सै बौहत सारी चीज़ां रा लालच करीने अमीर हुणे री इच्छा कराँ ये, इस खातर सै सिर्फ इन्हां चीज़ां री चिन्ता कराँ ये; इस खातर सै परमेशरा रे बचना जो दब्बीं दें कने सै तिस रिया इच्छा पर नीं चली पान्दे।
4	20	पर किछ लोक उपजाऊ जमीना साई ये, सै परमेशरा रे वचना जो सुणीने ग्रहण करी लैं कने सै इस पर विश्चास बी कराँ ये। सै परमेशरा रिया इच्छा पर चलां ये। सै तिन्हां खरयां बुट्टयां साई ये तिन्हांरी पैदावार जे तीह गुणा, साठ गुणा कने सौ गुणा हुआं इ।”
4	21	फेरी तिने तिन्हांने गलाया, “क्या दीये जो इस खातर ल्यायें भई कटोरिया या मंजे हेठ रखया जाओ? क्या इस खातर नीं, भई उच्चिया ठारी रखया जाओ?
4	22	काँह्भई गल्लां सै जे छिपी रियां इक दिन सै हरेक लोकां जाणनियां; कने किछ गल्लां सै जे चोरी-चुपके हुआं इयां, सै इक दिन हर माहणुये पूरिया रौशनिया च देखणियां।	WRONG ALIGNMENT
4	23	जो बी मेरी गल्ल सुणां, सै ध्यान देईने सुणो कने समझे।”
4	24	फेरी तिने तिन्हांने गलाया, “चकन्ने रौआ भई तुहें मेरते क्या सुणां यें। परमेशरा तुहांजो उतणी ही समझणे री शक्ति तिसा मात्रा च देणी, तिसा मात्रा च जे तुहें मेरियां गल्लां पर गम्भीर विचार कराँ ये वल्कि तिस तुहांजो उसते बी जादा समझ देणी।
4	25	काँह्भई सै जे कोई मेरिया गलाई रिया गल्ला जो ध्याना ने सुणा कने समझां, परमेशर तिसजो होर जादा समझणे रे लायक बणां; पर सै जे मेरिया गल्ला जो ध्याना ने नीं सुणदा, तिस सै बी भुल्ली जाणा तिसजो जे सै पैहले ते जाणदा हुन्गा।”
4	26	फेरी तिने गलाया, “परमेशर रा राज येढ़ा, तियां जे कोई करसाण पृथ्विया पर ब्यू बांह,
4	27	कने सै बाहीरे ब्यूआ रे बारे च बिणा चिन्ता कित्ते सुत्तया कने जागया। तिस वगत ब्यू अप्पूँ उगया कने बधया तिस्सो सै जाणी नीं पाया।
4	28	जमीन खुद अप्पूँ फसल पैदा कराँ इ, पैहले लुंग, फेरी सिल्लु, कने इसते बाद सिल्लुआं च दाणा त्यार हुआं।
4	29	पर तंजे दाणा पक्की जां, तां सै डाटिया लईने कटणे लगां, काँह्भई फसला जो लुणने रा बगत आई गरा हुआं।”
4	30	फेरी यीशुये गलाया, “अहें परमेशरा रे राज्य री बराबरी किसने करीये, कने किस उदाहरण ने तिसरा बखान करिये?
4	31	सै राईया रे दाणे रे बराबर आ; तंजे पृथ्विया च बाहया जां तां पृथ्विया रे सबनी ब्यूआं ते छोट्टा हुआं,
4	32	पर तंजे बाही दें, तां उगीने सारे सागापाता ते बड्डा हुई जां, कने तिसरी येढ़ी बड्डियां डाल़ियां निकल़ां इयां भई अम्बरा रे पंछी तिसरी छावां च बसी सक्कां ये।”
4	33	सै तिन्हाजो येढ़े कई उदाहरण देईने तिन्हां रिया समझा रे मुतावक वचन सुणावां था,
4	34	ताहली जे यीशु अपणयां चेलयां ने गलां था, तां सै सदा उदाहरणां रा इस्तेमाल कराँ था; पर ताहली जे सै एकान्त च अपणे चेलयां सौगी हुआं था, तां तिन्हांजो सब्बीं गल्लां रा मतलब दस्सां था।
4	35	तिस दिन तंजे सांझ हुई, तां यीशुये चेलयां जो गलाया, “औआ, गलील समुद्रा रे पार चलीये।”
4	36	यीशु पैहले तेई किश्तिया च था इस खातर तिन्हें भीड़ा जो छड्डया कने समुद्रा च यात्रा करने लगीपे, होर लोक बी दुज्जिया किश्तिया च तिन्हांरे सौगी चलीपे।
4	37	फेरी बड्डा तूफान आया, कने छालियां किश्तिया परा जो येढ़ियां आईयां भई सै पाणिये ने भरया राँ थी।
4	38	कने सै अप्पूँ किश्तिया रे पिछले हिस्से च गद्दिया पर सिर रक्खीने सुत्तीरा था; फेरी तिन्हें तिस्सो जगाईने गलाया, “गुरु जी, क्या तुहांजो अहांरा फिक्र नींआ भई अहें डुबणे लगीरे?”
4	39	तां तिने उठ्ठीने तूफाना जो थिड़क्या, कने छालियां जो गलाया, “शान्त रै, रुकी जा!” कने तूफान रुकीग्या कने पूरा चैन हुईग्या;
4	40	कने तिन्हांने गलाया, “तुहें काँह डराँ ये? क्या तुहांजो अजें तकौ बी माह पर विश्वास नीआं?”
4	41	सै बौहत डरीगे कने अप्पूँ चीयें गलाये, “ये कुण आ तिसरा हुक्म जे नां सिर्फ बुरीआत्मा, पर तूफान कने छालियां बी मन्नां ये?”
5	1	यीशु कने तिसरे चेले गलीली दरयावा रे पार गिरासेनियां रे प्रदेशा च पुज्जे,
5	2	कने ताहली जे सै किश्तिया परा ते उतरया तां इकदम इक माहणु सै जे बुरीआत्मा रे वशा च था, कब्राँ चते निकल़ीने यीशुये जो मिल्या।
5	3	सै कब्राँ च रैई कराँ था कने कोई बी तिस्सो लोहे रियां जंजीराँ ने बी नीं बन्ही सकदा था काँह्भई सै बौहत खतरनाक था,
5	4	काँह्भई तिस्सो बार-बार लोहे रियां जंजीराँ ने बन्हां थे, पर तिने सै तोड़ी तियां कने तिसरे पीस-पीस करी ते, कने कोई तिस्सो अपणे बशा च नीं करी सकदा था।
5	5	सै दिन-रात कब्राँ कने पहाड़ां च रड़ांदा कने अप्पूँजो पत्थराँ ने जख्मी कराँ था।
5	6	सै यीशुये जो दूरा तेई देक्खीने दौड़या, कने तिसरे सामणे घुटने पर आईने मत्था टेक्कया,
5	7-8	यीशु तिसने गलां था, “बुरीआत्मा, इस माहणुये चते निकल़ी जा!” पर बुरे आत्मे तिसजो जल्दी छड्डया नींआ, सै जोरा ने रड़ान्दे हुये गलाया, “यीशु, हऊँ जाणाँ भई तू महान परमेशरा रा पुत्र आ, तां तू काँह मिन्जो परेशान करया राँ? तू परमेशरा रे नौआं ते मेरने वायदा कर भई मिन्जो पीड़ा नीं देंगा।”
5	9	तिने तिसते पुच्छया, “तेरा क्या नौं आ?” तिने तिसने गलाया, “मेरा नौं आ सेना; काँह्भई अहें बौहत ये सै जे इस माहणुये च वास कराँ ये।”
5	10	कने तिने तिसने बौहत अरज कित्ती भई, “अहांजो इस इलाके ते बाहर नीं भेज।”
5	11	तित्थी पहाड़ा पर सूराँ रा इक झुण्ड चरने लगीरा था।
5	12	कने बुरीआत्में यीशुये ते विनती करीने बोल्या, भई “अहांजो इन्हां सूराँ च भेजी दे, भई अहें तिन्हांरे अन्दर जाओ।”
5	13	इस खातर यीशुये तिन्हांजो हुक्म दित्या कने सै बुरीआत्मा निकल़ीने सूराँ च बड़ीगी कने झुण्ड, तिसच जे लगभग दो हज़ार सुअर थे, पहाड़ा परा ते इकदम दरयावा च पैईने डुबीगे।
5	14	कने तिन्हांरे चरवाहयां नट्ठीने नगर कने गाँवां च जाईने ये खबर सुणाई, कने सै जे हुईरा था, लोक तिस्सो देखणे आये।
5	15	यीशुये तित्थी जे था तिसा जगह आईने, सै तिस माहणुये जो तिसच जे बुरीआत्मां समाई रियां थियां, कपड़े पैहनीरा कने होशा च बैठिरा देक्खीने डरीगे।
5	16	कने देखणे औल़यां लोकें तिसरा, तिसच जे बुरीआत्मा थियां, कने सूराँ जो, सै जे किछ हुया था तिसरा पूरा हाल तिन्हाजो सुणाया।
5	17	कने सै यीशुये ने विनती करीने बोलणे लगे अहांरे इलाके ते चली जा।
5	18	कने तंजे सै किश्तिया परा जो चढ़ने लगया तां सै तिसच जे पैहले बुरीआत्मा थियां, तिसने विनती करने लगया, “मिन्जो अपणे सौगी औणे दे।”
5	19	पर तिने तिस्सो मना कित्या, कने तिस्सो गलाया, “अपणे घरा जाईने अपणे परिवारा जो दस भई तेरे पर दया करीने प्रभुये तेरे खातर कितणे बड्डे-बड्डे काम्म कित्तिरे।”
5	20	सै जाईने दिकापुलिस इलाके च इसा गल्ला रा प्रचार करने लगया भई यीशुये मेरे खातर कितणे बड्डे-बड्डे काम्म कित्तिरे; कने सारे लोक हैरान हुई जां थे।
5	21	ताहली जे यीशु कने तिसरे चेले फेरी किश्तिया च गलील समुद्रा रे दुज्जे कनारे गये, तित्थी जे सै सब जणे पैहले थे। तां जे सै किनारे पर पुज्जे फेरी इक बड्डी भीड़ तिसले कट्ठी हुईगी।
5	22	याईर नौआं रा इक माहणु आया सै जे यहूदी सभा घरा रे सरदाराँ चते था, सै तिस्सो देक्खीने तिसरे पैराँ इ पैईग्या,
5	23	कने येढ़ा बोलीने तिसले बौहत अरज कित्ती, “मेरी छोट्टी कुड़ी मरने इ औल़ी : तुहें मेरे घरें आईने तिसा पर हात्थ रक्खा भई सै ठीक हुईने जिऊंदी रौ।”
5	24	फेरी सै अपणयां चेलयां ने तिस सौगी चलीप्या; कने बड्डी भीड़ तिसरे पिछे हुईगी, येत्थी तकौ भई लोक तिसरे नेड़े जाणे खातर तिसजो चऊँ पासयां ते दबाया राँ थे।
5	25	इक जनाना थी, तिसाजो जे बारा सालां ते खून बैहणे री बमारी थी।
5	26	तिसौ मत्यां वैदां ते बड़ा दुख मिलया, कने अपणा सारा पैसा लाईने बी तिसाजो किछ फैदा नीं हुआ था, पर सै होर बी बमार हुईगरी थी।
5	27	सै जनाना यीशुये रे बारे च ये सुणीने भई सै लोकां जो ठीक कराँ भीड़ा च तिसरे पिछे आई कने तिसरे कपड़यां जो छुईल्या,
5	28	काँह्भई सै बोलां थी, “जे हऊँ तिसरे कपड़यां जो छुई लेंगी, तां ठीक हुई जांगी।”
5	29	कने इकदम तिसारा खून बैहणा रुकीग्या, कने तिसाजो अपणे शरीरा च पता लगीग्या भई हऊँ इसा बमारिया ते ठीक हुईगी।
5	30	यीशुये जो ताहलुं इ महसूस हुईग्या भई मेरे चते सामर्थ्य निकल़ीरी, कने भीड़ा च चऊँ पासयां देक्खीने पुच्छया, “मेरे कपड़यां ने कुण छोया?”
5	31	तिसरे चेलयां तिस्सो गलाया, “तुहें देख्या रायें भई भीड़ धक्का मुक्का करयां राईं, कने तु बोलां भई किने तिज्जो छुया?”
5	32	तां तिने तिस्सो देखणे खातर तिने जे ये काम्म कित्तिरा था, चऊँ पासयां देक्खया।
5	33	तां सै जनाना डरदी कने कंबदी हुई आई, काँह्भई तिसे सोच्या भई यीशुये माह पर गुस्सा करना भई तिसे व्यवस्था जो तोड़या था, पर सै जाणाँ थी भई यीशुये तिसाजो ठीक कित्या। इस खातर सै तिसरे पैराँ पर पैईने तिस्सो सारियां गल्लां सच-सच दस्सी तियां।
5	34	तिने तिसाने गलाया, “पुत्री, तेरे विश्वासे तिज्जो ठीक करीत्या : बेफिक्र हुईने जा, कने अपणिया तिसा बमारिया ते बचीरी रै।”
5	35	सै येढ़ा गलाया इ कराँ था भई यहूदी सभा घरा रे सरदार याईर रे घरा ते लोकें आईने गलाया, “तेरी कुड़ी त हुण मरीगी, गुरुये जो अपणे घरें सद्दीने काँह दुख देया राँ?”
5	36	तिसा गल्ला जो जे सै गलाया राँ थे, यीशुये तिन्हां गल्लां जो अणसुणी करीने, यहूदी सभा घरा रे सरदारा ने गलाया, “मत डरदा, सिर्फ विश्वास रख।”
5	37	कने तिने पतरस, याकूब कने याकूब रे भाईये यूहन्ना जो छड्डीने किसी जो बी अपणे सौगी याईर रे घरें औणे नीं दित्या।
5	38	यहूदी सभा घरा रे सरदारा रे घरा च पुज्जीने, तिने लोकां जो बौहत रोंदे कने रड़ांदे देक्खया।
5	39	तां तिने अन्दर जाईने तिन्हांजो गलाया, “तुहें काँह राड़ियां मारया रायें कने रोया रायें? कुड़ी मरीरी नीं, पर सुत्तीरी।”
5	40	सै तिसरी हासी इस खातर उड़ाने लगे भई सै जाणाँ थे भई कुड़ी मरी चुक्कीरी, पर तिने सब्बीं जो बाहर कड्डीने कुड़िया रे मौ-बुढ़यां कने अपणे तिन्नां चेलयां जो अपणे सौगी अन्दर लेईग्या, तित्थी जे कुड़ी रखीरी थी।
5	41	कने तिसा कुड़िया रा हात्थ पकड़ीने तिसाजो गलाया, “तलीता कूमी!” मतलब “छोट्टी जेई कुड़िये, हऊँ तिज्जो बोलां, उठ!”
5	42	कने सै कुड़ी इकदम उट्ठीने चलणे-फिरने लगी; काँह्भई सै बाराँ सालां री थी। येढ़ा देक्खीने लोक बड़े हैरान हुईगे।
5	43	फेरी तिने तिन्हांजो हुक्म दित्या भई ये गल्ल किसी जो पता नीं लगो कने गलाया, “इसाजो किछ खाणे जो देआ।”
6	1	तित्थी ते निकल़ीने यीशु कफरनहूम नगरा जो छड्डीने अपणे गाँव नासरता च गया, कने तिसरे चेले बी तिसरे पिछे गये।
6	2	विस्रामा रे दिन सै यहूदी सभा घरा च उपदेश देणे लगया, कने बौहत लोक सुणीने हैरान हुये कने बोलणे लगे, “इस्सो ये गल्लां किता ते आईयां? ये केढ़ा ज्ञान आ सै जे इस्सो दित्तिरा? कियां, सामर्था रे काम्म इसरयां हत्थां ते परगट हुआं ये?
6	3	क्या ये सैई लकड़िया रा काम्म करने औल़ा नीआं, सै जे मरियम रा पुत्र, कने याकूब, योसेस, यहूदा, कने शमौना रा भाई आ? क्या इस रियां बैहणीं येत्थी अहांरे बिच नीं रैहन्दियां?” इस खातर तिन्हें तिसजो ग्रहण नीं कित्या।
6	4	यीशुये तिन्हांने गलाया, “ये सच्च आ भई लोक मिन्जो कने भविष्यवक्तयां जो दुज्जियां जगहां च आदर कराँ ये, पर अपणे नगरा च नीं! अपणे टबरा कने अपणे घरा रे लोक बी तिन्हांरा आदर नीं करदे!”
6	5	सै नासरत नगरा च कोई बी सामर्था रे काम्म नीं कित्ते काँह्भई लोकें तिस पर विश्वास नीं कित्या, इस खातर तिने थोड़े जे बमाराँ जो छुईने तिन्हांजो ठीक कित्या।
6	6	कने तिस्सो तिन्हांरे अविश्वासा पर हैरानी हुई। कने सै नगरा रे चऊँ पासयां लोकां जो उपदेश देन्दे रै।
6	7	तिने बाराँ चेलयां जो अप्पूँ ले सद्दीने लग-लग नगरा च लोकां जो शिक्षा देणे रे खातर तिन्हांजो दो-दो करीने भेजणे लगया; कने तिन्हांजो बुरीआत्मां जो लोकां ते बाहर निकाल़ने रा अधिकार दित्या।
6	8	तिने तिन्हांजो उपदेश दित्या, “यात्रा करदे वगत सोठुये छड्डीने होर किछ बी नीं लौआ; नांत रोटी, नां झोला, नां बटुये च पैसे।
6	9	तिने बोल्या जुट्टे पैहन कने इक्की कुरते ते इलावा दुज्जी नेणे जो मना कित्या।”
6	10	कने तिने तिन्हांने गलाया, “किसी बी नगरा च जाणे ते बाद जे कोई अपणे घरा च रैहणे रे खातर तुहांरा स्वागत करो, तां तिस घरा च रै तदुआं तकौ जे तिस घरा रे लोक तुहांजो विदा नीं करी दो।
6	11	तिसा जगह रे लोक जे तुहांरा स्वागत नीं करो कने तुहांरी नीं सुणो, तां तिसा जगह ते निकल़दे इ अपणे जोड़यां री मिट्टी बी झाड़ी देओं भई तुहांरा येढ़ा करने ते तिन्हांजो ये चेतावनी हुणी भई परमेशरा तिन्हांजो सजा देणी।”
6	12	इस खातर फेरी चेले लग-लग नगरा च गये कने तिन्हें लोकां च ये प्रचार कित्या भई अपणे पापां ते मन फिरावा कने परमेशरा खा फिरा।
6	13	सै बौहत सारी बुरीआत्मां जो लोकां चते कड्डया राँ थे, कने बौहत बमार लोकां पर तेल मल़ीने तिन्हांजो ठीक कित्या।
6	14	राजा हेरोदेस अन्तिपासे बी यीशुये रे बारे च सुणया भई सै क्या करीराँ, काँह्भई बौहत सारे लोक तिसरे बारे च गल्लां करीराँ थे। किछ लोक तिसरे बारे च बोलीराँ थे भई, “यूहन्ना बपतिस्मा देणे औल़ा मूईरयां चते जिऊंदा हुईगरा! तिसले परमेशरा री शक्ति तिसा वजह ने जे सै सामर्था रे काम्म करया राँ।”
6	15	कने लोकें यीशुये रे बारे च गलाया, “ये एलिय्याह भविष्यवक्ता, तिसजो जे परमेशरे भीं ते भेजणे रा वायदा कित्तिरा था!” पर होर किछ लोकें गलाया, “ये भविष्यवक्तयां चते इक्की साई आ।”
6	16	हेरोदेस ये सुणीने गलाया, “तिस यूहन्ना रा सिर मैं कटवाया था, सैई जिऊंदा हुईगरा!”
6	17	हेरोदेस राजे खुद यूहन्ने जो पकड़ीने जेल्ला च पाणे रा हुक्म दित्या था। राजे ये काम्म हेरोदियासा रिया वजह ने कित्या था तिसाने जे तिने ब्याह कित्या था, हलांकि सै राजे रा भाई फिलिप्पुस री जनाना थी।
6	18	इस खातर यूहन्ना वपतिस्‍मा देणे औल़े हेरोदेस राजे ने बोल्या था, भई “अपणे भाईये रे जिऊंदा रैहन्दे हुये तिसरिया जनाना ने ब्याह करना तेरे खातर ठीक नीआं।”
6	19	इस खातर हेरोदियास यूहन्ने ने बैर रखां थी कने तिस्सो मरवाई देणे चाँह थी; पर येढ़ा नीं हुई सक्कया,
6	20	काँह्भई हेरोदेस यूहन्ना जो धर्मी कने पवित्र माहणु जाणीने तिसते डराँ था, कने तिस्सो बचाई रखां था, कने तिसरियां गल्लां सुणीने बौहत घबराँ था, पर मज़ा लईने सुणां था।
6	21	ठीक वगता पर तंजे हेरोदेस राजे अपणे जन्म दिना पर अपणे प्रधानां, सेनापतियां, कने गलील जिले रे बडयां लोकां जो धाम खाणे सद्दया।
6	22	तां हेरोदियासा री कुड़ी अन्दर आई, कने नच्ची ने हेरोदेस जो कने तिसरे सौगी बैठणे औल़यां जो खुश कित्या। तां राजे कुड़िया जो गलाया, “तु सै जे चाँह इ मेरते मांग माह तिज्जो देणा।”
6	23	कने तिसाने कसम खाद्दी, “हऊँ अपणे अधे राज्य तकौ जो किछ तु मेरते मंगगी माह तिज्जो देणा।”
6	24	तिसे बाहर जाईने अपणिया मौआ ते पुच्छया, “हऊँ क्या मँगूं?” तिसे गलाया, “यूहन्ना बपतिस्मा देणे औल़े रा सिर।”
6	25	सै इकदम अन्दरा जो राजे ले आई कने तिसने अरज कित्ती, “हऊँ चाँई भई तु हुण इ यूहन्ना बपतिस्मा देणे औल़े रा सिर येत्थी इक्की थाल़ा च मेरे खातर मंगवाई दे।”
6	26	तां राजा बौहत उदास हुआ, पर अपणिया कसमा रिया बजह ते कने सौगी बैठणे औल़यां रिया बजह ते इसा गल्ला जो टालणा नीं चाया।
6	27	इस खातर राजे ताहलुं इ इक्की सपाईये जो हुक्म देईने यूहन्ने ले जेल्ला च भेज्या भई तिसरा सिर कट्टीने ल्याओ।
6	28	तिने जेल्ला अन्दर जाईने तिसरा सिर कट्टया, कने इक्की थाल़ा च रखीने ली अंदया कने लड़किया जो दईत्या, कने लड़किये अपणिया मौआ जो दित्या।
6	29	येढ़ा सुणीने यूहन्ना रे चेले आये, कने तिसरिया लाशा जो लईने कब्रा च रखीत्या।
6	30	बारा प्रेरितें नगरा च प्रचार करने ते बाद यीशुये ले कट्ठयां हुईने, जो किछ तिन्हें कित्या कने सखाया था, सब किछ तिस्सो दस्या।
6	31	तिने तिन्हाने गलाया, “तुहें मेरे सौगी किसी लग सुणसान जगह च जाईने अराम करा” काँह्भई बौहत लोक आवां-जां थे, इस खातर तिन्हांजो रोटी खाणे रा बी मौका नीं मिलदा था।
6	32	इस खातर यीशु अपणे चेलयां सौगी किश्तिया पर चढ़ीने सुणसान जगह जो लग चलीगे।
6	33	बौहत लोकें तिस्सो जान्दे देक्खीने पछयाणी लया, कने सब्बीं नगराँ ते कठ्ठे हुईने तित्थी जो पैदल इ दौड़ीगे कने तिन्हांते पैहले इ पुज्जीगे।
6	34	तिन्हें किश्तिया परा ते उतरीने बौहत भीड़ देक्खी, कने तिन्हां पर तिस्सो तरस आया, काँह्भई सै तिन्हां भेड्डां साई थे, तिन्हांरा जे कोई रखवाल़ा नीं हो; कने सै तिन्हांजो बौहत सारी गल्लां सिखाणे लगया।
6	35	तंजे दिन बौहत घरीग्या, तां यीशुये रे चेले तिसले आईने बोलणे लगे, “ये सुणसान जगह इ, कने दिन बौहत घरी गरा।
6	36	तिन्हाजो विदा कर भई सै आसे-पासे रे गाँवां कने नगराँ च जाईने, किछ अपणे खातर खाणे जो खरीदी लो।”
6	37	पर तिने जवाब दित्या, “तुहें इ तिन्हांजो खाणे जो देआ।” तिन्हें यीशुये ने गलाया, “क्या अहें दो सौ दीनारा (तिन्हां दिनां च तकरीवन दो सौ दिना री मजदूरी थी) रियां रोटियां खरीदी लीये, कने इन्हौं ख्वाइये?”
6	38	तिने तिन्हांजो गलाया, “जाईने देक्खा तुहांले कितणी रोटियां हईयां?” तिने पता लाईने गलाया, “पांज्ज रोटियां कने दो मच्छियां।”
6	39	तां यीशुये चेलयां जो हुक्म दित्या भई सब्बीं जो घा पर बैंठी च बठाल़ी दवा।
6	40	सै सौ-सौ कने पंजाह-पंजाह री बैंठ लाईने बैठीगे।
6	41	तिने तिन्हां पंज्जां रोटियां जो कने दूँईं मच्छियां जो लया, कने स्वर्गा खौ देक्खीने धन्यवाद दित्या, कने रोटियां तोड़ी-तोड़ीने चेलयां जो देन्दा गया भई सै लोकां जो खाणे जो देओ, कने सै दो मच्छियां बी तिन्हां सबनी च बन्डी तियां।
6	42	कने सब खाईने रज्जीगे,
6	43	कने तिन्हें बचीरे टुकड़यां रे बारा टोकरु भरी ने चक्के, कने किछ मच्छियां बी।
6	44	तिन्हें जे रोटियां खादियां सै पांज्ज हज़ार माहणु थे।
6	45	फेरी तिने इकदम अपणयां चेलयां जो किश्तिया पर चढ़ाया भई सै तिसते पैहले इ दुज्जे कनारे बैतसैदा नगरा रे कनारे जो चली जाओ, तदुआं तकौ जे सै लोकां जो विदा करो।
6	46	तिन्हाजो भेज्जीने सै पहाड़ा पर प्राथना करने जो गया।
6	47	तंजे सांझ हुई तां किशती समुद्रा रे बिच थी, कने सै कल्हा इ पृथ्विया पर था।
6	48	कने ताहली जे यीशुये देख्या भई सै किश्तिया जो चप्पु मारदे-मारदे घबराई गरे, काँह्भई हवा तिन्हांरे उल्टिया दिशा च बैया कराँ थी, तां सबेरके तकरीवन तिन्न बजे सै समुद्रा पर चलदे-चलदे तिन्हांले आया;
6	49	पर तिने तिस्सो समुद्रा पर चलदे देक्खीने समझया भई सै भूत आ, कने रड़ाई पे;
6	50	काँह्भई सब तिस्सो देक्खीने घबराई गरे थे। पर तिने इकदम तिन्हांने गल्ल-बात कित्ती कने गलाया, “हौंसला रखा : हऊँ आ; डरदे मता।”
6	51	तां सै तिन्हां ला जो किश्तिया पर आया, कने हवा रुकीगी : कने सै बौहत हैरान हुये।
6	52	तिन्हें यीशुये जो तिन्हां रोटियां कने मच्छियां जो कई गुणा बढ़ान्दे हुये देक्या, फेरी बी यीशु कितणा सामर्थी था सै जे तिन्हौं समझणा चाहिन्दा था, पर वो समझी नीं पाये।
6	53	सै समुद्रा पार उतरीने गन्नेसरता नगरा च पुज्जे, कने किश्ती किनारे पर लाई।
6	54	तंजे सै किश्तिया परा ते उतरे, तां लोकें तिस्सो इकदम पछयाणी लया,
6	55	नेड़े-तेड़े रे सारयां लाकयां च दौड़े कने बोल्या भई यीशु आईरा, कने बमाराँ जो मंजोलिया पर रखीने तित्थी-तित्थी जे खबर मिलां थी भई सै आ, तित्थी-तित्थी लई जां थे।
6	56	कने तित्थी किति जे गाँवां, नगराँ, बस्तियां च जां था, लोक बमाराँ जो बज़ाराँ च बी रखीने तिसले अरज कराँ थे भई सै तिन्हांजो अपणे कपड़े जोइ छुणे देओ : कने सै जे तिस्सो छुआं थे, सारे ठीक हुई जां थे।
7	1	तां फरीसी कने किछ शास्त्री सै जे यरूशलेम नगरा ते आईरे थे यीशुये ले कट्ठे हुये,
7	2	कने तिन्हें तिसरे किछ चेलयां जो बिना हात्थ धोये रोटी खान्दे देक्खया,
7	3	काँह्भई फरीसी कने सब यहूदी रीतिया रे मुतावक बिणा हात्थ धोये खान्दे नीं थे।
7	4	ताहली जे सै बज़ारा ते औआं थे बिणा हात्थ धोये नीं खान्दे थे; कने बौहत सारियां होर रितियां जो बी मन्नां थे, तियां जे भई कटोरियां, लोटे, ताँबे रे बरतना जो धोणा कने माँजणा।
7	5	इस खातर फरीसियें कने शास्त्रियें यीशुये ते पुच्छया, “तेरे चेले बजुर्गां रियां रितियां पर काँह नीं चलदे, कने बिना हात्थ धोये रोटी खायें?”
7	6	तिने तिन्हांजो गलाया, “यशायाह तुहां कपटियाँ रे बारे च ठीक भविष्यवाणी कित्तिरी; तेढ़ा जे लिखिरा : “ ‘ये लोक त आदर करने साई गल्ल कराँ ये, पर सच्चीजो सै माहने प्रेम नीं करदे।
7	7	तिन्हांरी अराधना बेकार इ, काँह्भई सै परमेशरा रे हुक्मा जो छड्डीने माहणुआं रा हुक्म सखांये।’
7	8	काँह्भई तुहें परमेशरा रे हुक्मा जो टाल़ी ने माहणुये रियां रितियां जो मन्नांये।”
7	9	यीशुये तिन्हांने गलाया, “तुहें अपणियां रितियां जो मनणे खातर परमेशरा रे हुक्मा जो तोड़ां ये!
7	10	काँह्भई मूसे बोलीरा, भई ‘अपणे पिता कने अपणिया माता रा आदर कर’ कने जो कोई माता-पिता जो बुरा बोल्लो सै जरुर मारी दित्या जाओ।
7	11-12	पर तुहें लोकां जो ये सखांये भई अपणे माता-पिता री सहायता नीं करना ठीक आ, काँह्भई तुहें अपणे माता पिता जो ये गलाणे जो बोलां ये भई ‘मैं तुहांजो देणे रे बदले परमेशरा जो देणे री कसम खाद्दीरी, इस वजह ते हऊँ तिन्हांरी सहायता नीं करी पान्दा।’
7	13	इयां इ तुहें अपणिया बणाई रिया रितिया जो मनणे खातर लोकां जो बोलां ये, कने तुहें ये करने पर परमेशरा रे हुक्मां रा आदर नीं करदे।”
7	14	तां तिने भीड़ा जो अप्पूँ ले सद्दीने तिन्हांने गलाया, “तुहें सारे मेरी गल्ल सुणा, कने जो किछ हऊँ दस्सां तिसजो समझणे री कोशिश करा।
7	15	येढ़ी कोई चीज़ नीं तिसाजो जे माहणु खाईने अपवित्र हुआं; पर सै जे किछ माहणुये रे अन्दरा ते निकल़ां, सै तिस्सो अपवित्र कराँ।”
7	16	जो बी मेरी गल्ल सुणां, सै ध्यान देईने सुणो कने समझो।
7	17	तंजे सै भीड़ा ते दूर इक्की घरा च गया, तां तिसरे चेलयां इस उदाहरणा रे बारे च तिसते पुच्छया।
7	18	यीशुये चेलयां ने गलाया, “क्या तुहें बी येढ़े नासमझ ये? क्या तुहें नीं समझदे भई सै चीज़ जे माहणु खां, सै तिस्सो अपवित्र नीं करी सकदी?
7	19	काँह्भई सै चीज़ जे तुहें खांये सै तुहांरे मना च नीं, पर पेट्टा च जांई कने शरीरा ते बाहर निकल़ी जांई?” येढ़ा बोलीने तिने सब खाणे रियां चीज़ां जो पवित्र ठहराया।
7	20	फेरी यीशुये गलाया, “सै जे माहणुये रे अन्दरा ते निकल़ां, सैई माहणुये जो परमेशरा रिया नज़राँ च अपवित्र कराँ।
7	21	काँह्भई अन्दरा ते, यनिके माहणुये रे मना ते, बुरे-बुरे बचार, व्यभिचार, चोरी, हत्या, परस्त्रीगमन,
7	22	लोभ, दुष्टता, छल, लुचपन, बुरी नज़र, निंध्या, घमण्ड, कने मुर्खता निकलां इ।
7	23	ये सब बुरियां गल्लां माहणुये रे अन्दरा तेई निकल़ां इयां कने माहणुये जो अपवित्र कराँ इयां।”
7	24	फेरी यीशु गलील प्रदेशा जो छड्डीने सूर कने सैदा रे नगर च आया; कने इक्की घरा च गया कने चाँह था भई किसी जो पता नीं लगो; पर सै लुक्खी नीं सक्कया।
7	25	कने इकदम इक जनाना तिसारिया छोट्टिया कुड़िया च जे बुरीआत्मा थी, तिसरी चर्चा सुणीने आई, कने तिसरे पैराँ पईगी।
7	26	ये यूनानी कने सीरिया प्रदेश फोनिशिया नगरा री थी। तिसे यीशुये ने विनती कित्ती भई मेरिया कुड़िया चते बुरीआत्मा जो कड्डी दे।
7	27	यीशुये जनाना जो गलाया, “घरा रे बच्चयां जो सै जे यहूदी ये तिन्हांजो पैहले रज्जीने रोटी खाणे दे, काँह्भई बच्चयां ते रोटी लेईने कुत्तयां जो देणा ठीक नीआं।”
7	28	तिसे यीशुये जो जवाब दित्या, “ये सच्च आ प्रभु; फेरी बी कुत्ते बी त बच्चयां रे खाणे रे मेज़ा हेठ पैईरे टुकड़यां जो खाई लें।”
7	29	यीशुये तिसाजो गलाया, “ये गल्ल बोलीने तैं माह पर अपणा विश्वास दस्या इस वजह ते मैं तुहांरी कुड़ी ठीक कित्ती, इस खातर हुण तू अपणे घरौ चली जा।”
7	30	तिसे अपणे घरें आईने देक्खया भई कुड़ी मंजोलिया पर पैईरी कने बुरीआत्मा निकल़ी गरी।
7	31	फेरी यीशु सूर प्रदेशा रे लाकयां जो छड्डीने सैदा नगरा ते कने दिकापुलिस इलाके ते हुन्दे हुये गलील समुद्रा च पुज्जे।
7	32	तां लोकें इक्की टौणे जो सै जे थथा बी था तिस लौ ल्याईने तिसले अरज किति भई सै अपणा हात्थ तिस पर रखो।
7	33	तां यीशु तिस्सो भीड़ा ते लग लईग्या, कने अपणी गुट्ठियां तिसरे कन्ना च पाईयां, कने गुट्ठी कन्ना ते कड्डीने तिस पर थुक्कीने तिसरिया जीभा जो छुया;
7	34	कने स्वर्गा खौ देक्खीने बड्डा सुसकार भरया, कने तिसने गलाया, “इप्फत्तह!” मतलब “खुली जा!”
7	35	सै इकदम सुणने लगया, कने सै साफ-साफ बोलणे लगया।
7	36	तां यीशुये लोकां जो चिताया भई किसी ने देखां बोलदे; पर जितना तिने तिन्हांजो चिताया तितना इ सै होर प्रचार करने लगे।
7	37	सै बौहत इ हैरान हुईने बोलणे लगे, “तिने जो किछ कित्या सब खरा कित्या; सै बैहरयां जो सुणने री, कने गुंगयां जो बोलणे री बी ताकत देआं।”
8	1	तिन्हां दिना च तंजे मती भीड़ कठ्ठी हुई, कने तिन्हां लोकां ले खाणे जो किछ मनी था, तां तिने अपणे चेलयां जो अप्पूँ ले सद्दीने तिन्हांने गलाया,
8	2	“मिन्जो इसा भीड़ा पर तरस आया राँ, काँह्भई ये तिन्नां दिना ते मेरने सौगी ये, कने इन्हांले हुण किछ बी खाणे जो नींआ।
8	3	जे हऊँ इन्हांजो भुक्खा इ घरा जो भेजी दूँ, तां रस्ते ची थक्कीने रई जाणा; काँह्भई इन्हां चते कोई-कोई दूरा ते आईरे।”
8	4	तिसरे चेलयां तिस्सो जवाब दित्या, “इस सुणसान जगह च इतणी रोटी कोई बी किता ते ल्याओ भई ये रज्जी जाओ?”
8	5	तिने तिन्हांते पुच्छया, “तुहांले कितणी रोटियां ईं?” तिने गलाया, “सात्त।”
8	6	तां तिने लोकां जो जमीना पर बैठणे रा हुक्म दित्या, कने तिने सात्त रोटियां लईयां कने परमेशरा रा धन्यवाद करीने तोड़ियां, कने अपणयां चेलयां जो देन्दा गया भई तिन्हांजो खाणे जो देओ, कने तिने लोकां जो खाणे जो दित्तियां।
8	7	तिन्हांले थोड़ियां छोट्टियां मच्छियां बी थियां; तिने परमेशरा रा धन्यवाद करीने तिन्हांजो बी लोकां जो देणे रा हुक्म दित्या।
8	8	सै खाईने रज्जीगे कने चेलयां बचीरे टुकड़यां रे सात्त छड़ोलु भरी ने चक्के।
8	9	कने लोक चार हजार ते बी जादा थे; तां तिने तिन्हांजो विदा कित्या,
8	10	सै इकदम अपणयां चेलयां सौगी किश्तिया पर बैठीने दलमनूता प्रदेशा जो चलीगे।
8	11	फेरी फरीसी आईने तिसने बैहस करने लगे, कने तिस्सो परखणे खातर तिसते कोई स्वर्गीय नशाण मंगया, ताकि अहें जाणी लो भई तिज्जो परमेशरे भेज्जीरा।
8	12	तिने आह! भरी ने गलाया, “इसा पीढ़िया रे लोकां जो कोई नशाण नीं दित्या जाणा।”
8	13	कने सै तिन्हाजो छड्डीने किश्तिया पर चढ़या कने गलील रे समुद्रा पार चलीग्या।
8	14	चेले रोटी लेणा भुल्ली गरे थे; किश्तिया च तिन्हांले इक इ रोटी थी।
8	15	तिने तिन्हांजो खबरदार कित्या भई, “फरीसियां कने हेरोदेस रे मलेड़े ते कने तिन्हांरे अविश्वासा कने झुट्ठिया शिक्षा ते बचीने रौआ।”
8	16	चेले अप्पूँ चीयें बचार करीने बोलणे लगे, “अहांले रोटी नीं।”
8	17	ये जाणीने यीशुये तिन्हाजो गलाया, “अहांले रोटी नीं बोल्लीने तुहें कजो अप्पूँ चीयें विचार करी रायें? तुहौं हुणा तक समझी जाणा चाहिन्दा था भई जे रोटी चाहिन्दी तां हऊँ तुहांजो अदभुत रीतिया ने रोटी देई सक्कां! पर तुहें येढ़ा नीं सोच्ची रायें!
8	18	तुहांले आक्खीं त हईयां पर तुहें तिसजो जे देक्खां ये तिस्सो समझदे नींये, तुहांले कान्न त हये पर तुहें सै जे सुणां ये तिस्सो नीं समझदे; तुहांजो याद रखणा चाहिन्दा।
8	19	भई तंजे मैं पंज्जां हज़ाराँ लोकां जो ख्वाणे खातर पांज्ज रोटियां तोड़ियां थियां, तां बची रियां रोटियां रे कितणे टोकरु तुहें चक्के?” तिन्हें तिसने गलाया, “बारा टोकरु।”
8	20	कने “तंजे चार हज़ार लोकां खातर सात्त रोटियां तोड़ियां थियां कने सारयां रज्जीने रोटी खाद्दी, तां तुहें बचीरी रोटियां रे कितणे टोकरु भरी ने चक्के थे?” तिन्हें तिस्सो गलाया, “सात्त टोकरु।”
8	21	तिने तिन्हांने गलाया, “कां तुहें नीं समझदे? काँह्भई हुण तक तुहांजो समझी जाणा चाहिन्दा था।”
8	22	यीशु कने तिसरे चेले बैतसैदा नगरा च आये; कने किछ लोक इक्की अन्हे जो यीशुये ली आये कने तिसने अरज किति भई तिस्सो छुओ।
8	23	सै तिस अन्हे रा हात्थ पकड़ीने तिस्सो गाँवां ते बाहर लईग्या, कने तिसरियां आक्खीं पर थुक लाया कने तिस पर हात्थ रक्खया, कने तिसते पुच्छया, “क्या तु किछ देख्याराँ?”
8	24	तिने चऊँ पासयां देक्खीने गलाया, “हाँ, हऊँ माहणुआं जो देख्याराँ, पर हऊँ तिन्हांजो साफ-साफ नीं देक्खी पाया राँ। सै मिन्जो डाल़ां साई चलदे दिस्या रायें।”
8	25	तां तिने फेरी भीं तिसरियां आक्खीं पर हात्थ रखे, कने अन्हे बड़े गौरा ने देख्या। सै ठीक हुईग्या, कने सब साफ-साफ देखणे लगया।
8	26	तिने तिस्सो घरा भेजीत्या कने येढ़ा गलाया, “गाँवां जो जाणे ते पैहले अपणे घरा जो जा।”
8	27	यीशु कने तिसरे चेले बैतसैदा जो छड्डीने कैसरिया फिलिप्पी रे नेड़े रे गाँवां च चलीगे। रस्ते च तिने अपणे चेलयां ते पुच्छया, “हऊँ कुण आ, लोक मिन्जो क्या बोलां ये?”
8	28	तिने जवाब दित्या, “यूहन्ना बपतिस्मा देणे औल़ा; पर कोई-कोई एलिय्याह, कने कोई-कोई भविष्यवक्तयां चते इक आ।”
8	29	तिने तिन्हांजो पुच्छया, “पर तुहें मिन्जो क्या बोलां ये, भई हऊँ कुण आ?” पतरसे तिस्सो जवाब दित्या, “तुहें मसीह ये।”
8	30	तां यीशुये तिन्हांजो खबरदार करीने गलाया भई मेरे बारे च येढ़ा किसी ने देखां बोलदे।
8	31	तां यीशु चेलयां जो सखाणे लगया भई माहणुये रे पुत्रा यनि मेरे खातर जरुरी आ भई सै बौहत दुख सहो, कने यहूदी बजुर्ग, कने मुखियेयाजकां, कने शास्त्रियां तिस्सो घटिया समझीने मारी देणा, कने तिस तिज्जे दिन मूईरयां चते भीं ते जिऊंदा हुई जाणा।
8	32	तिने ये गल्ल तिन्हांने साफ-साफ बोली ती। इस पर पतरस तिस्सो कन्डे नेईने डांटणे लगया;
8	33	पर तिने मुड़ीने अपणयां चेलयां खौ देक्खया, कने पतरसा जो डान्टी ने गलाया, “शैतान्ना मेरे सामणे ते दूर हुई जा, काँह्भई तू परमेशरा साई नीं, पर माहणुआं साई सोच्चया राँ।”
8	34	तिने सारयां लोकां जो अपणे चेलयां समेत नेड़े सद्दीने तिन्हांजो गलाया, “सै जे कोई मेरा चेला बणना चाओ, सै खुद अपणा इन्कार करो कने अपणा क्रूस चक्कीने मेरे पिछे आई जाओ।
8	35	काँह्भई सै जे कोई इस संसारा च अपणे प्राणा जो बचाणा चाँह, तिसजो तिस गवाई देणा, पर जे कोई मेरे कने मेरिया खुशखबरिया खातर इस संसारा च अपणा प्राण गवांगा, तिस अनन्त जीवन पाणा।
8	36	जे लोक इस संसारा जो जित्ति लो, कने अपणा प्राण गवाई दो, तां तिस्सो क्या फैदा?
8	37	कने सच्चीजो, माहणु अपणे प्राणा जो पाणे रे खातर क्या देई सक्कां?
8	38	जे तुहें मेरे कने मेरिया शिक्षां ते इस दुष्ट कने पापी जुगा च शर्मिन्दा ये, तां माहणुये रा पुत्र यनि मांह बी तुहांते शर्मिन्दा हुणा, ताहली जे तिस पवित्र स्वर्गदूतां सौगी अपणे पिता रिया महिमा समेत औणा।”
9	1	यीशुये तिन्हाजो गलाया, “हऊँ तुहाँजो सच बोलां भई सै जे येत्थी खड़ी रे तिन्हां चते इ कोई-कोई येढ़ा, भई तदुआं तक जे परमेशरा जो सामर्था सौगी राज करदा हुआ नीं देक्खी लो, तदुआं तकौ नीं मरना।”
9	2	छेआं दिनां ते बाद यीशुये, पतरस, याकूब, याकूब रे छोट्टे भाई यूहन्ने जो सौगी लया, कने तिन्हांजो उच्चे पहाड़ा पर लईग्या; तित्थी जे सै कल्हे थे। तित्थी तिन्हारे सामणे यीशुये रा रुप बदलीग्या।
9	3	तिसरे कपड़े इतणे सफेद थे भई पृथ्विया पर कोई बी धोबी तेढ़ा सफेद नीं करी सकदा।
9	4	कने दो भविष्यवक्ते मूसा कने एलिय्याह सै जे बौहत पैहले थे तिन्हांजो यीशुये सौगी गल्लां करदे दिक्खे।
9	5	तां पतरसे यीशुये जो गलाया, “गुरु, अहांरा येत्थी रैहणा ठीक आ : इस खातर अहां तिन्न तम्बु बनाणे; इक तेरे खातर, इक मूसा खातर, इक एलिय्याह खातर।”
9	6	काँह्भई सै नीं जाणदा था भई क्या जवाब देओ, इस खातर भई सै बौहत डरी गरे थे।
9	7	तां इक्की बद्दल़े तिन्हांजो ढकी त्या, कने तिस बद्दल़ा ते परमेशरे बोल्या, “ये मेरा प्यारा पुत्र आ, इस खातर तुहें इसरी सुणा।”
9	8	तां सै इकदम चऊँ तरफा देखणे लगया, कने यीशुये जो छड्डीने अपणे सौगी होर किसी जो नीं देक्खया।
9	9	पहाड़ा ते उतरदे बगत यीशुये हुक्म दित्या भई तदुआं तकौ जे माहणुये रा पुत्र यनि हऊँ मरीरयां चते नीं जी उठदा, तदुआं तकौ जो किछ तुहें देख्या सै किसी ने देहां बोलदे।
9	10	तिन्हे इसा गल्ला जो याद रखया; कने अप्पूँ चीयें गल्ल-बात करने लगे, “मूईरयां चते जी उठणे रा क्या मतलब आ?”
9	11	कने तिन्हें चेलयां यीशुये ते ये पुच्छया, “शास्त्री काँह बोलां ये भई मसीह ते पैहले एलिय्याह भविष्यवक्ते रा पैहले औणा जरुरी आ?”
9	12-13	यीशुये जवाब दित्या, “ये सच्च आ, भई परमेशरे पैहले एलिय्याह जो भेजणे रा वायदा कित्तिरा ताकि लोक मेरे औणे रे वगत त्यार रैहन्गे। पर हऊँ तुहाँजो बोलां भई एलिय्याह त आई चुक्कीरा, कने लोकें तिसने जो किछ करना चाहया सै करी चुक्कीरे, तियां जे पवित्रशास्त्रा च तिसरे बारे च लिखीरा। पर माहणुये रे पुत्रा यनि मेरे बारे च काँह येढ़ा लिखिरा भई मिन्जो बौहत दुख सैहणे पौणा, कने लोकां मेरा त्याग करना?”
9	14	यीशु कने तिसरे तिन्न चेले तित्थी जे होर चेले थे वापस आये, तां देक्खया भई तिन्हांरे चऊँ पासयां मती भीड़ लगीरी कने किछ शास्त्री तिन्हांने बैहस करया रायें।
9	15	तिस्सो देखदे इ सब बौहत हैरान हुणे लगे, कने तिस खौ दौड़ीने तिस्सो मत्था टेकणा कित्या।
9	16	तिने तिन्हांते पुच्छया, “तुहें इन्हांने क्या बैहस करया रायें?”
9	17	भीड़ा चते इक्की तिस्सो जवाब दित्या, “गुरु, हऊँ अपणे पुत्रा जो तिसच जे इक बुरीआत्मा इ सै जे तिस्सो गलाणे नीं देन्दी थी, तेरलौ ल्याया।
9	18	ताहली जे कदीं बुरीआत्मा तिस पर हमला कराँ थी, तिस्सो थल्ले पटकी देईं : कने तिसरे मुँआं च झाग भरी जां, कने दांद पीहां, कने सुकदा इ जाये राँ। मैं तेरयां चेलयां ने गलाया था भई सै इस्सो कड्डी देओ, पर सै नीं कड्डी सक्के।”
9	19	येढ़ा सुणीने यीशुये तिन्हांजो जवाब देईने गलाया, “इस जुगा रे अविश्वासी लोको, हऊँ कितणे वगता तक तुहां सौगी रैहन्गा? कने कदुआं तक तुहांरी सैहन्गा? तिस मुन्डुये जो मेरले ल्यावा।”
9	20	तां सै मुन्डुये जो यीशुये ले ली आये, कने तंजे बुरीआत्मे यीशुये जो देक्खया, तां तिसे इकदम तिस्सो मरोड़या; कने मुन्डु जमीना पर पैईग्या, कने मुँआं ते झाग नकाल़णे कने मरेलणे लगीग्या।
9	21	यीशुये मुन्डुये रे पिता ते पुच्छया, “इसरी ये दशा कदुआं तेई?” तिने गलाया, “बचपना ते।
9	22	बुरा आत्मा इस्सो मारने खातर कदीं अग्गी च कदीं पाणिये च सट्टया; पर जे तुहें किछ करी सक्को, तां अहां परा तरस खाईने अहांरी सहायता कर।”
9	23	यीशुये तिस्सो गलाया, “ये नीं बोलणा जे तुहें करी सक्कां ये, काँह्भई परमेशरा पर विश्वास करने औल़यां खातर सै सब किछ करी सक्कां।”
9	24	मुन्डुये रा पिता इकदम चिल्लाया, “हे प्रभु, हऊँ विश्वास कराँ भई तुहें मेरी सहायता करी सक्कां ये, पर हऊँ विश्वासा च इतणा मजबूत नींआ, इस खातर मेरी सहायता कर ताकि हऊँ विश्वासा च मजबूत हुईजो।”
9	25	तंजे यीशुये देख्या भई लोक कट्ठे हुया रायें, तां तिने बुरीआत्मा जो येढ़ा बोलीने झिड़कया, “गूँगा कने बैहरा करने औल़ी आत्मा, हऊँ तिज्जो हुक्म देआं, इस चाते निकल़ी जा, कने इसच भीं ते कदीं बी देखां जांदी।”
9	26	तां बुरी आत्मा चिल्लाया कने तिस्सो बौहत मरोड़ीने, निकल़ीगी; कने मुन्डु मरीरे साई हुईग्या, येत्थी तकौ भई बौहत लोक बोलणे लगे भई ये मरीगरा।
9	27	पर यीशुये मुन्डुये रा हात्थ पकड़ीने खड़ा कित्या, कने सै ठीक हुईग्या।
9	28	तंजे यीशु घरें आया, तां तिसरे चेलयां तिसते कल्हे जाईने पुच्छया, “अहें बुरीआत्मा जो काँह नीं कडी सक्के?”
9	29	तिने चेलयां जो गलाया, “इस तरीके रियां बुरियां आत्मां सिर्फ प्राथना रेई जरिये निकल़ां इयां।”
9	30	फेरी यीशु कने तिसरे चेले तिस इलाके जो छड्डीने चले, कने गलील प्रदेशा चीयें हुईने जायां राँ थे। सै नीं चाहन्दा था भई किसी जो बी इसा गल्ला रा पता नीं लगो,
9	31	काँह्भई सै अपणयां चेलयां जो उपदेश देई कराँ था। यीशुये तिन्हांजो बोल्या, “माहणुये रे पुत्रा यनि मिन्जो माहणुआं रे हात्था च पकड़वाया जाणा, कने तिन्हां मिन्जो मारी देणा; कने मांह मरने ते तिन्नां दिना बाद जी उठणा।”	WRONG ALIGNMENT
9	32	पर सै गल्ल तिन्हां रिया समझा नीं आई, कने सै तिसते पुछणे ते डराँ थे।
9	33	पर सै कफरनहूम नगरा च आये; कने ताहली जे सै घरा च थे तां यीशुये तिन्हाते पुच्छया, “जिस वगत तुहें रस्ते च थे तुहें किसा गल्ला पर बैहस करयां राँ थे?”
9	34	सै चुप रै, काँह्भई रस्ते च तिन्हें अप्पूँ चीयें ये बैहस कित्ती थी भई अहां चते महान कुण हुणा ताहली जे यीशु राजा हुणा।
9	35	तां यीशुये बैट्ठीने बारा चेलयां जो अप्पूँ ले सद्दया कने तिन्हाजो गलाया, “जे तुहां चते कोई महान हुणा चाओ, तां सै सब्बींते छोट्टा कने सब्बीं रा सेवक बणो।”
9	36	कने तिने इक्की बच्चे जो लईने तिन्हाले खड़ा कित्या कने तिस्सो गोदा च लईने गलाया,
9	37	“काँह्भई सै जे कोई मेरे खातर येढ़यां बच्चयां चते किसी इक्की जो बी ग्रहण कराँ, सै मिन्जो ग्रहण कराँ; कने सै जे कोई मिन्जो ग्रहण कराँ, सै मिन्जो नीं, पर मेरे भेजणे औल़े जो ग्रहण कराँ।”
9	38	फेरी यूहन्ने तिसने बोल्या, “गुरु, अहें इक्की माहणुये जो तेरे नौंवां ते बुरीआत्मा जो निकाल़दे देक्खया कने अहें तिस्सो मना करने लगे, काँह्भई सै अहां चेलयां चते नीं था।”
9	39	यीशुये गलाया, “तिस्सो मता रोकदे; काँह्भई येढ़ा कोई नीआं सै जे मेरे नौंवां ते सामर्था रे काम्म करो कने फेरी मिन्जो बुरा बोली सक्को,
9	40	काँह्भई सै जे अहांरे विरोधा च नीआं, सै अहांने सौगी आ।
9	41	मसीह रे पिछे चलणे रिया वजह ने, जे कोई थोड़ी जेई मदद बी करो तियां जे पाणी प्याणा, तां तिन्हांजो परमेशरा जरुर ईनाम देणा।”
9	42	यीशुये ये बी बोल्या “सै जे कोई माह पर विश्वास करने औल़यां चते इक्की जो बी पाप करने पर मजबूर करो तां परमेशरा तिस्सो इसते बी बड़ी भयानक सजा देणी। जे कोई इक घराटा रा बाट्ट तिसरे गल़े ने बन्हीने समुद्रा च सट्टी दो तां तिसरे खातर ये बड़ी सजा हुई सक्कां इ, पर इसते बी भयानक सजा परमेशरा देणी।
9	43-44	जे तुहांरा हात्थ तिज्जो पाप करने पर मजबूर करो तां अपणे हत्था जो कटी दे। टुण्डा हुईने तेरा अनन्त जीवना च प्रवेश करना बौहत अच्छा, बजाये इसरे भई तेरे दो हात्थ हुन्दे हुये तिज्जो नरका रिया तिसा अग्गी च पाया जाओ सै जे कदीं मनी बुझदी।
9	45-46	जे तेरा पैर तिज्जो पाप करने पर मजबूर करो तां तिस्सो कटी दे। लंगड़ा हुईने तेरा अनन्त जीवना च प्रवेश पाणा बौहत अच्छा, बजाये इसरे भई तेरे दो पैर हुन्दे हुये तिज्जो नरका रिया तिसा अग्गी च पाया जाओ सै जे कदीं मनी बुझदी।
9	47	जे तेरी आक्ख तिज्जो पाप करने पर मजबूर करो तां तिसाजो कड्डीने सट्टी दे। काणा हुईने तेरा परमेशरा रे राज्जा च प्रवेश पाणा बौहत अच्छा, बजाये इसरे भई तेरियां दो आक्खीं हुन्दे हुये तिज्जो नरका रिया तिसा अग्गी च पाया जाओ सै जे कदीं मनी बुझणी।
9	48	तित्थी मूईरे शरीरा जो खाणे औल़े कीड़े कने सै आग्ग नीं बुझदी।
9	49	काँह्भई हर इक माहणु अग्गी च परखीने शुद्ध कित्या जाणा, तियां जे बलिदान्ना जो लूण पाईने शुद्ध कित्या जां।
9	50	लूण खाणे च पाईने खाणे जो स्वादिष्ट बणां, पर जे लूणा रा स्वाद बिगड़ी जाओ, तां तिस्सो तुहें भीं ते इस्तेमाल लायक नीं बणाई सकदे; इक्की दूये सौगी तियां इ शांन्तिया ने रौआ तियां जे लूण खाणे च पाणे ते बाद मिली जां।”	WRONG ALIGNMENT
10	1	फेरी यीशु कफरनहूम नगरा जो छड्डीने यहूदिया रे इलाके री सीमा च कने यरदना नदिया ते पार गया। भीड़ तिसले फेरी कट्ठी हुईगी, फेरी सै अपणे तरीके ने तिन्हौं उपदेश देणे लगया।
10	2	तां फरीसियें तिसले आईने तिस्सो परखणे खातर तिसते पुच्छया, “क्या ये यहूदी व्यवस्था रे मुतावक ठीक आ भई पुरुष अपणी पत्नियां जो छड्डी दो?”
10	3	तिने तिन्हांजो जवाब दित्या, “मूसे तुहांजो क्या हुक्म दित्तिरा?”
10	4	तिने गलाया, “मूसे त्याग पत्र लिखणे कने छड्डी देणे रा हुक्म दित्तिरा।”
10	5	यीशुये तिन्हांने गलाया, “तुहांरे पुर्वजां रिया जिद्दा रिया वजह ते मूसे तुहांरे खातर ये हुक्म लिखया।
10	6	पर सृष्टिया रे शुरुआता तेई परमेशरे नर कने नारी करीने तिन्हांजो बणाईरा।
10	7	येई वजह इ भई परमेशरे बोल्या, ताहली जे कोई मर्द ब्याह कराँ तां तिस्सो अपणे मौ-बुढ़यां जो छड्डीने अपणिया घराऔल़िया सौगी जुड़ी रैहणा।
10	8	कने तिन्हां दुईं इक्की शरीरा साई जुड़ी रयां रैहणा; हलांकि ब्याह ते पैहले सै दो शरीर थे, पर परमेशर हुण तिन्हांजो इक्की शरीरा साई देक्खां इस खातर सै चाँह दोन्नों मिलीने रौ।	WRONG ALIGNMENT
10	9	इस खातर तिस्सो जे परमेशरे जोड़ी रा तिस्सो माहणु लग नीं करो।”
10	10	घरा च चेलयां इसरे बारे च फेरी भीं पुच्छया ताहली जे सै कल्हे थे।
10	11	तिने तिन्हांने गलाया, “सै जे कोई अपणिया घराऔल़िया जो छड्डीने दुज्जिया ने ब्याह करो तां सै तिसा पैहलिया रे बरोधा च व्यभिचार कराँ;
10	12	कने जे घरा औल़ी अपणे पतिये जो छड्डीने दुज्जे ने ब्याह करो, तां सै व्यभिचार कराँ इ।”
10	13	फेरी लोक बालकां जो यीशुये लौ ल्यौणे लगे भई सै तिन्हां पर हात्थ रक्खीने आशीर्वाद देओ, पर चेलयां तिन्हांजो झिड़कया।
10	14	ताहली जे यीशु देक्खां भई सै गुस्सा हुईगे यीशुये चेलयां जो गलाया, “बालकां जो मेरले औणे देआ तिन्हौं नांह नीं करा, काँह्भई बच्चयां साई गुण रखणे औल़े माहणुआं पर इ परमेशरा राज करने रे खातर त्यार हुणा।
10	15	हऊँ तुहाँजो सच्च बोलां भई सै जे कोई परमेशरा जो अपणे राजे रे रुपा च बच्चयां साई ग्रहण नीं करो, तां परमेशरा तिन्हां पर राज करने जो सैहमत नीं हुणा।”
10	16	कने तिने तिन्हाजो अपणिया बाँई च लेआ, कने तिन्हां पर हात्थ रखीने तिन्हांजो आशीष दित्ती।
10	17	कने तंजे सै तित्थी ते निकल़ीने रस्ते च जाये राँ था, तां इक माहणु तिसलौ दौड़दा-दौड़दा आया, कने तिसरे सामणे गोडे टेक्कीने तिस्सो पुच्छया, “हे अव्वल गुरु, अनन्त जीवन पाणे रे खातर हऊँ क्या करुँ?”
10	18	यीशुये तिसने गलाया, “तु मिन्जो अव्वल काँह बोलां? कोई अव्वल निआं, सिर्फ इक आ मतलब परमेशर।
10	19	तु हुक्मां जो त जाणाँ इ हया : हत्या नीं करनी, व्यभिचार नीं करना, चोरी नीं करनी, झुट्ठी गवाही नीं देणी, छल नीं करना, अपणे पिता कने माता रा आदर करना।”
10	20	तिने तिसने गलाया, “हे गुरु, इन्हां सब्बीं जो हऊँ बचपना ते मनदा आये राँ।”
10	21	यीशुये तिस खौ देक्खीने तिसने प्यार कित्या, कने तिस्सो गलाया, “इक गल्ल इ सै जे तैं हुण तक नीं कित्ती; घरा जो जा, जो किछ तेरा तिस्सो बेच्चीने गरीबां जो बंडी दे तिज्जो स्वर्गा च धन मिलणा, कने आईने मेरा चेला बण।”
10	22	इसा गल्ला ते तिसरे मुँआं पर उदासी छाईगी, कने सै दुखी हुईने चलीग्या, काँह्भई सै बौहत धनी था।
10	23	यीशुये चऊँ तरफा देक्खीने अपणयां चेलयां ने गलाया, “अमीर लोकां जो इसा गल्ला रा फैसला करना बड़ा मुश्कल आ भई परमेशर तिन्हांरियां जिन्दगियां पर राज करो!”
10	24	चेले तिसरियां गल्लां ते बड़े हैरान हुये भई तिने क्या गलाया! इस खातर यीशुये फेरी भीं तिन्हांजो जबाब दित्या, “मेरे बच्चयो, सै जे धना पर भरोसा रखां ये, तिन्हां खातर ये फैसला लेणा कितणा मुश्कल आ भई परमेशर तिन्हांरियां जिन्दगियां पर राज करो!
10	25	सच्चीजो, तियां जे ऊँटा रा सुईया रे छेदा ते निकल़ना मुश्कल आ तियां इ धनवान माहणुये रा परमेशरा रे राज्जा च प्रवेश करना बी उतणा इ मुश्कल आ!”
10	26	सै बौहत इ हैरान हुईने अप्पूँ चीयें बोलणे लगे, “फेरी त किसी रा बी छुटकारा नीं हुई सकदा।”
10	27	यीशुये तिन्हां खौ देक्खीने गलाया, “माहणुआं ते त ये नीं हुई सकदा, पर परमेशरा ते ये हुई सक्कां, काँह्भई परमेशर सब किछ करी सक्कां।”
10	28	पतरस तिस्सो बोलणे लगया, “देख, अहें त सब किछ छड्डीने तेरे पिछे आई गरे।”
10	29	यीशुये जवाब दित्या, “हऊँ तुहाँजो सच बोलां भई तिने जे, मेरा चेला बणने कने मेरिया खुशखबरिया जो सुनाणे रे खातर, अपणा घर बार, भाईयां, बैहणां, माता या पिता, बाल-बच्चयां, या खेतां जो छड्डीत्या हो,
10	30	तिन्हां लोकां इसा जिन्दगिया च तिस छड्डीरे ते सौ गुणा पाणा, तियां जे घरौं, भाईयां-बैहणां कने माताओं कने बाल बच्चयां कने खेतां जो। इसते बाद बी लोकां तिन्हांजो सताणा, पर औणे औल़े जुगा च तिन्हां अनन्त जीवन पाणा।
10	31	पर हऊँ तुहां सब्बीं जो खबरदार कराँ; तुहां चते सै जे कोई अप्पूँजो बड़ा खास बणांगा, तिस खास नीं समझया जाणा; कने सै जे अप्पूँजो बड़ा खास नीं बणांगा तिसजो खास समझया जाणा।”	WRONG ALIGNMENT
10	32	यीशु कने तिसरे चेले यरूशलेम नगरा जो जाणे औल़े रस्ते च थे, कने यीशु तिन्हांते अग्गे-अग्गे जाया राँ था : चेले हैरान थे कने सै जे तिसरे पिछे-पिछे चलीरे थे सै डरीरे थे, तां तिने फेरी तिन्हां बाराँ जो लईने तिन्हांने ये गल्लां बोलणे लगया, सै जे तिसने हुणे औल़ियां थियां,
10	33	“देक्खा, अहें यरूशलेम जो जाया रायें, कने माहणुये रा पुत्र यनि हऊँ मुखियायाजकां कने शास्त्रियां रे हत्थां पकड़वाया जाणा, कने तिन्हां तिस्सो मारने लायक ठहराणा, कने अन्यजातियां रे हात्था च देणा।
10	34	तिन्हां मेरा मजाक बनाणा, माह पर थुकणा, मिन्जो कोड़े मारने कने जानी ते मारना, फेरी तिन्नां दिनां ते बाद मांह जिऊंदे हुई जाणा।”
10	35	तां जब्दिये रे पुत्र याकूब कने यूहन्ने तिस लौ आईने गलाया, “गुरु जी, अहें चाँह थे भई जो किछ अहें तेरते मंगीये, सै तुहें अहां खातर करो।”
10	36	तिने तिन्हांने गलाया, “तुहें क्या चाँये भई हऊँ तुहांरे खातर करुँ।”
10	37	तिने तिसने गलाया, “ताहली जे तुहें अपणे महिमामय राज्जा च राज करगे तां अहां चते इक्की जो तेरे सज्जे कने दुज्जे जो तेरे खब्बे पासे बठाये ताकि अहें तुहां सौगी राज करीये।”
10	38	पर यीशुये तिन्हांने बोल्या, “तुहें नीं जाणदे भई क्या मंगया रायें? क्या तुहां सै दुख सैहणा सै जे हऊँ सैहणे जाईराँ?” कने क्या तुहें मौती री सजा स्वीकार करी सक्कां ये तिसजो जे सै मिन्जो देणे औल़े?
10	39	चेलयां तिस्सो गलाया, “अहांते हुई सक्कां।” यीशुये तिन्हौं गलाया, “सै दुख जे हऊँ सैहणे औल़ा; तिसजो तुहें सैई सक्कां ये; कने तिसा मौती जे हऊँ मरने जाईराँ, तिसा मौती तुहें मरी सक्कां ये।
10	40	पर तिन्हां खातर जे त्यार कित्तिरा, तिन्हां छड्डीने होर किसी जो अपणे सज्जे कने खब्बे बठाणा मेरा काम्म निआं।”
10	41	येढ़ा सुणीने दस्सो चेले याकूब, कने यूहन्ना पर गुस्सा हुणे लगे।
10	42	तां यीशुये तिन्हौं अप्पूँ ले सद्दीने तिन्हांजो गलाया, “तुहें जाणाँ ये भई सै जे अन्यजातियां रे हाक्म समझे जांये, सै तिन्हां पर राज कराँ ये; कने तिन्हां च सै जे बड्डे, तिन्हां पर अधिकार जतांये।
10	43	पर तुहां सौगी येढ़ा नीं हुणा, काँह्भई जो कोई तुहां च महान हुणा चाओ सै तुहांरा सेवक बणो;
10	44	कने सै जे कोई तुहां च प्रधान हुणा चाओ, सै सबनी रा दास बणो।
10	45	काँह्भई माहणुये रा पुत्र यनि हऊँ इस खातर नीं आया भई तिसरी सेवा कित्ती जाओ, पर इस खातर आया, भई अप्पूँ सेवा करो, कने बौहत सारे लोकां जो छुड़ाने खातर अपणा प्राण देओ।”
10	46	यीशु कने तिसरे चेले यरूशलेम जान्दे हुये यरीहो नगरा च आये, फेरी ताहली जे सै यरीहो इलाके ते निकल़े, तिन्हां सौगी इक बड्डी भीड़ बी चलीरी थी, तां तिमाई रा पुत्र बरतिमाई, सै जे इक अन्हा भिखारी था, सड़का रे कनारे बैठिरा था।
10	47	सै ये सुणीने भई यीशु नासरी आ, हाक पाईने बोलणे लगया, “दाऊद री सन्तान, यीशु माह पर दया कर।”
10	48	तिस्सो मतयां झिड़कया भई सै चुप रौ, पर सै होर बी हाकां पाणे लगया, “हे दाऊद री सन्तान, माह पर दया कर।”
10	49	तां यीशुये रुकीने गलाया, “तिस्सो सद्दा।” कने लोकें तिस अन्हे जो सद्दीने तिस्सो गलाया, “हौंसला रख! उठ यीशु तिज्जो सदया राँ।”
10	50	सै अपणा चोल़ा सट्टि ने झट उट्ठया, कने यीशुये लौ आया।
10	51	तां यीशुये तिसने गलाया, “तु क्या चाँह भई हऊँ तेरे खातर करुँ?” अन्हे तिसने गलाया, “हे गुरु, ये भई हऊँ देखणे लगुं।”
10	52	यीशुये तिसने गलाया, “चलीजा, तेरे विश्वासा रिया वजह ते मैं तिज्जो ठीक कित्या।” कने सै इकदम देखणे लगीग्या, कने रस्ते च तिसरे पिछे-पिछे चलीप्या।
11	1	तंजे यीशु कने तिसरे चेले यरूशलेम नगरा रे नेड़े, जैतून पहाड़ा पर बैतफगे कने बैतनिय्याह गाँवां रे नेड़े आये, तां तिने अपणे चेलयां चते दुईं जो ये बोलीने भेज्या,
11	2	“सामणे रे गाँवां च जावा कने तिसच पुजदे इ इक गधिया रा बच्चा, तिस पर जे कोई बी बैठिरा नीं हो, तुहौं बझीरा मिलणा। तिस्सो खोल्ही ने येत्थी ली औआ।
11	3	जे कोई तुहांते पुच्छो, ‘ये क्या करया रायें?’ तां बोल्यों, ‘यीशु अहांरे प्रभुये जो इसरी जरुरत इ,’ कने तिस छोड़े इ इस्सो येत्थी भेजी देणा।”
11	4	तां तिन्हें जाईने तिस बच्चे जो बाहर दरवाजे सौगी गल़िया च बझीरा पाया, कने खोलणे लगे।
11	5	तिन्हां चते सै जे ओत्थी खड़ी रे थे, किछ लोक बोलणे लगे, “ये क्या करया रायें गधिया रे बच्चे जो काँह खोल्या रायें?”
11	6	तेढ़ा जे यीशुये गलाया था, तेढ़ा इ चेलयां तिन्हांजो जवाब दित्या; तां लोकें गधिया रा बच्चा तिन्हांजो नेणे दित्या।
11	7	तिन्हें गधिया रे बच्चे जो यीशुये ले ल्याया कने तिस पर अपणे किछ कपड़े रखे कने सै तिस पर बैठीग्या।
11	8	तां बौहत सारे लोकें अपणे किछ कपड़े रस्ते च बछाये कने होरी खेतां चते डाल़ियां कट्टी-कट्टीने यीशुये जो आदर देणे खातर बछाई तियां।
11	9	सै जे यीशुये रे अग्गे-अग्गे चलया राँ थे कने पिछे-पिछे ते आया राँ थे, हाकां पाई-पाईने गलाया राँ थे, “परमेशरा री जय हो! परमेशर तिसजो आशीष देओ सै जे अपणे अधिकारा सौगी औआं!
11	10	परमेशर तुहांजो आशीष देओ ताहली जे तुहें अहांरे पूर्वज राजे दाऊद साई राज करना; परमेशरा री जय हो सै जे सब्बीं ते उच्चे स्वर्गा चा!”
11	11	कने सै यरूशलेम पुज्जी ने मन्दरा च आया, कने चऊँ पासयां सब्बीं चीज़ा जो देक्खीने बाराँ चेलयां सौगी बैतनिय्याह गाँवां जो गया, काँह्भई सांझ हुईगरी थी।
11	12	दुज्जे दिन ताहली जे यीशु कने तिसरे चेले बैतनिय्याह गाँवां ते निकल़ीने यरूशलेम जाया राँ थे, तां तिस्सो भुक्ख लगी।
11	13	सै दूरा ते अंजीरा रा इक डाल़ देक्खीने तिसरे नेड़े गया भई क्या पता तिसच किछ मिली जाओ : पर पत्तयां जो छड्डीने किछ नीं मिलया; काँह्भई फल़ा रा मौसम नीं था!
11	14	इस पर यीशुये तिस डाल़ा ने गलाया, “हुणा ते कोई बी तेरा फल़ दबारा नीं खांगा!” कने तिसरे चेले इसा गल्ला जो सुणयां राँ थे।
11	15	फेरी यीशु कने तिसरे चेले वापस यरूशलेम नगरा च आये, कने सै मन्दरा रे अंगणा च गया; कने तित्थी सै जे लेन-देन करया राँ थे तिन्हांजो बाहरा कड्डणे लगया, कने बेचणे कने खरीदणे औल़यां रियां चौकियां कने कबुतर बेचणे औल़यां रियां चौकियां पल़टी तियां,
11	16	कने मन्दरा रे अंगणा चते किसी जो कोई बी समान लईने औणे-जाणे नीं दित्या।
11	17	कने तिने उपदेश देईने तिन्हांजो गलाया, “क्या ये नीं लिखिरा भई मेरा घर सब्बीं जातियां रे लोकां खातर प्राथना रा घर हुणा? पर तुहें इस्सो चोराँ रे छिपणे री गुफा बणाई तरा।”
11	18	ये सुणीने मुखियायाजक कने शास्त्री तिस्सो मारने री तरकीब सोचणे लगे; काँह्भई सै यीशुये ते डराँ थे, इस खातर भई सब लोक तिसरे उपदेशा ते हैरान हुआं थे।
11	19	ताहली जे सांझ हुई यीशु कने तिसरे चेले नगरा ते बाहर चलीगे।
11	20	अगली सुबह ताहली जे यीशु कने तिसरे चेले कट्ठे यरूशलेम जो रस्ते पर जाया राँ थे, तां तिन्हें तिस अंजीरा रे डाल़ा जो जड़ां तकौ सुक्कीरा देक्खया।
11	21	पतरसा जो सै गल्ल याद आई, कने तिने तिन्हांजो गलाया, “हे गुरु, देख! ये अंजीरा रा डाल़ तिस्सो जे तैं शाप दित्या था, सुकीगरा।”
11	22	यीशुये तिन्हौं जवाब दित्या, “परमेशरा पर विश्वास रक्खा।
11	23	हऊँ तुहाँजो सच बोलां भई जे कोई इस पहाड़ा जो बोल्लो, ‘तु उखड़ी जा, कने समुद्रा च जाईने पौ,’ कने अपणे मना च भरोसा रक्खो भई तेढ़ा जे सै बोलगा, तियां इ हुईजो, तां तिस खातर सैई हुणा।
11	24	इस खातर तुहाँजो बोलां भई जो किछ तुहें प्राथना च मंग्गो, तां विश्वास करीलो भई तुहौं सै मिलीग्या, कने तुहां खातर हुई जाणा।
11	25	कने ताहली जे कदीं तुहें खड़ीने प्राथना कराँ ये तां जे तुहांरे मना च किसी रिया तरफा ते कोई वरोध हो, तां तिस्सो माफ करा : इस खातर भई तुहांरा स्वर्गीय पिता बी तुहांरे पाप माफ करे।
11	26	कने जे तुहें माफ नीं करो तां तुहांरा पिता बी सै जे स्वर्गा च आ, तुहांरे पाप माफ नीं करगा।”
11	27	यीशु कने तिसरे चेले दबारा यरूशलेम नगरा च पुज्जे, तंजे यीशु मन्दरा रे अंगणा च टैहलयां राँ था, तां मुखियायाजक कने शास्त्री कने यहूदी बजुर्ग तिसलौ आईने पुछणे लगे,
11	28	“तु ये काम्म किस अधिकारा ने कराँ? कने ये अधिकार तिज्जो किने दित्या भई तु इन्हां कम्मां जो करो?”
11	29	यीशुये तिन्हांजो जवाब दित्या, “मांह बी तुहांते इक स्वाल पुच्छां; जे तुहें मिन्जो जवाब देईत्या, तां माह बी तुहांजो दसणा भई इन्हां कम्मां जो करने रा अधिकार मिन्जो किने दित्तिरा, तिन्हांजो जे हऊँ करीराँ।
11	30	यूहन्ना रा बपतिस्मा क्या परमेशरा रिया तरफा ते था या माहणुआं रिया तरफा ते था? मिन्जो जवाब देआ।”
11	31	तां सै अप्पूँ चीयें विचार करने लगे भई जे अहें बोलिये, परमेशरा रिया तरफा ते, तां इस बोलणा, फेरी तुहें तिस पर विश्वास काँह नीं करदे?
11	32	कने जे अहें बोलिये, माहणुआं खा ते, तां लोकां रा डर आ, काँह्भई सब्बीं विश्वास कित्या भई यूहन्ना सच-मुच भविष्यवक्ता था।
11	33	इस खातर तिन्हे यीशुये जो जवाब दित्या, “अहें नीं जाणदे।” यीशुये तिन्हांजो गलाया, “मांह बी तुहांजो नीं दसणा भई ये काम्म किस अधिकारा ने कराँ।”
12	1	फेरी यीशु उदाहरण देईने यहूदी अगुवेयां जो बोलणे लगया : “किसी माहणुये अँगूराँ रा बाग लगाया, कने तिसरे चऊँ पासयां बाड़ बन्ही, कने रसा रा कुण्ड बी खुणया, कने गुम्मट बी बणाया; कने करसाणां जो तिसरा ठेका देईने प्रदेशा जो चलीग्या।
12	2	फेरी फल़ा रे मौसमा च तिने करसाणां ला जो इक दास भेज्या भई करसाणां ते अँगूराँ रे बगीचे ते फल़ा रा हिस्सा लैई सक्को।
12	3	पर तिन्हें तिस्सो पकड़ीने कुट्टया कने खाली हात्थ भेजीत्या।
12	4	फेरी मालके इक होर दास तिन्हां लौ भेज्या, तिन्हें तिसरा बी सिर फाड़ित्या कने तिसरी बेज्जति कित्ती।
12	5	फेरी तिने इक होर दास्सा जो भेज्या; तिन्हें तिस्सो मारीत्या। तां तिने होर कई दास्सां जो भेज्या; तिन्हां चते तिने कईयां जो कुट्टया, कने थोड़यां जो मारीत्या।
12	6	हुण इक इ रैईग्या था, सै जे तिसरा प्यारा पुत्र था; बाद बिच तिने तिस्सो बी तिन्हां लौ ये सोच्चीने भेज्या, ‘भई तिन्हां मेरे पुत्रा रा आदर करना।’
12	7	पर तिन्हें करसाणें अप्पूँ चीयें गलाया, ‘येई त बगीचे रा बारस आ। आओ, अहें इस्सो मारी दईये, तां सब किछ अहांरा हुई जाणा।’
12	8	कने तिन्हें तिस्सो पकड़ीने मारीत्या, कने अँगूराँ रे बागा ते बाहर सट्टीत्या।”
12	9	यीशुये पुच्छया “इस खातर अँगूराँ रे बागा रा मालक क्या करगा बोलीने तुहें सोच्ची रायें? हऊँ तुहाँजो बोलां तिस आईने तिन्हां करसाणां रा नाश करना, कने अँगूराँ रा बाग दुज्जेयां जो दई देणा।
12	10	क्या तुहें पवित्रशास्त्रा च ये वचन नीं पढ़या : “‘तिस पत्थरा जो जे राज मिस्त्रीये बेकार समझया था, सैई मकाना रा खास पत्थर हुईग्या;
12	11	ये परमेशरा रिया तरफा ते हुआ, कने ये अहां रिया नज़राँ च अदभुत आ!’”
12	12	तां तिन्हें यीशुये जो पकड़ना चाहया; काँह्भई सै समझीगे थे भई इने आहंरे बारे च ये उदाहरण बोलीरा : पर सै लोकां ते डरे; कने तिस्सो छड्डीने चलीगे।
12	13	फेरी तिन्हें यीशुये जो गल्लां च फसाणे खातर किछ फरीसी अगुवेयां कने हेरोद राजे रे समर्थकां जो तिसले भेज्या।
12	14	तिन्हें आईने तिस्सो गलाया, “गुरु जी, अहें जाणाँ ये, भई तु सच्चा, कने किसी री परवाह नीं करदा काँह्भई तु माहणुआं रा मुँह देक्खीने गल्लां नीं करदा, पर परमेशरा रा रस्ता सच्चाईया ने दस्सां। तां क्या कैसर यनि रोमी सरकारा जो कर देणा ठीक आ की नीं?
12	15	अहें कर दईये की नीं दईये?” पर यीशुये तिन्हारा कपट जाणीने, तिन्हाजो गलाया, “हऊँ जाणा भई तुहें मेरे मुँआं ते किछ गल़त निकलवाणे री कोशिश करी रायें ताकि माह पर कोई दोष लाई सक्को।” कने तिने बोल्या, “इक दीनार(इक्की दिना रिया मजदूरिया रे बराबर था) मेरे लौ ल्यावा, भई हऊँ तिस्सो देक्खुँ।”
12	16	सै इक दिनारा रा सिक्का ली आये कने यीशुये तिन्हाते पुच्छया, “इस दिनारा पर शकल कने नौं किसरा?” तिन्हें गलाया, “कैसर यनि रोमी सरकारा री।”
12	17	यीशुये तिन्हाजो गलाया, “सै जे रोमी सरकारा रा यनि कैसरा रा, सै कैसरा जो देओ, कने सै जे परमेशरा रा सै परमेशरा जो देओ।” तां सै तिस पर बौहत हैरान हुणे लगे।
12	18	सदूकी लोक मूईरयां रा भीं ते जिऊंदा हुणे रिया गल्ला रा इन्कार कराँ ये, कने यीशुये लौ आईने तिसते पुच्छया,
12	19	“गुरु, मूसे अहां खातर लिखिरा भई जे किसी रा भाई बिना औल़ाद मरी जाओ कने तिसरी जनाना रई जाओ, तां तिसरा भाई तिसा विधवा ने ब्याह करी लौ कने अपणे भाई ये खातर बंश चलाओ।
12	20	इक बार सात्त भाई थे। पहला भाई ब्याह करीने बिना औल़ादे मरीग्या।
12	21	तां दुज्जे भाईये तिसा बिधवा ने ब्याह करील्या कने बगैर औल़ाद मरीग्या; कने तियां इ तिज्जे ने बी हुया।
12	22	कने सत्तां भाईयां री कोई औल़ाद नीं हुई। आखिर च सै बिधवा बी मरीगी।
12	23	इस खातर जिऊंदा हुणे पर सै तिन्हां चते किसरी जनाना हुंगी? काँह्भई सै सत्तां री जनाना हुईगरी थी।”
12	24	यीशुये तिन्हाजो जवाब दित्या, “तुहें इसा वजह ते गल़त ये काँह्भई तुहें पवित्रशास्त्रा जो कने परमेशरा री सामर्था जो नीं जाणदे।
12	25	काँह्भई तंजे तिन्हां मूईरयां चते भीं ते जिऊंदेयां हुंणा, तां नां ब्याह हुणे कने नां खसमा री कोई ज्वाणस हुणी, नां ज्वाणसा रा कोई खसम हुणा, तिन्हां स्वर्गा च दूतां साई हुणा। स्वर्गदूत ब्याह नीं करदे।
12	26	मूईरयां चते जिऊंदा हुणे रे बारे च: क्या तुहें मूसा रिया कताबा च झाड़िया री कथा च नीं पढ़या भई परमेशरे तिस्सो गलाया, हऊँ अब्राहमा रा परमेशर, कने इसहाका रा परमेशर, कने याकूब रा परमेशर आ?
12	27	परमेशर मूईरेयां रा नीं, पर जिऊंदेयां रा परमेशर आ, इस खातर तुहें बौहत गल़त ये।”
12	28	शास्त्रियां चते इक्की आईने तिन्हांजो बैहस करदे सुणया, कने ये जाणीने भई यीशुये तिन्हां खरे हिसाव ने जवाब दित्या, तिसते पुच्छया, “सब्बीं हुक्मां चते खास हुक्म कुण जेआ?”
12	29	यीशुये तिस्सो जवाब दित्या, “सारयां हुक्मा चते ये खास हुक्म,” “इस्राएल रे लोको ‘सुणा, प्रभु अहांरा परमेशर इक इ प्रभु आ।
12	30	इस खातर, तु प्रभु अपणे परमेशरा ते अपणे सारे मन, अपणे सारे प्राण, अपणी सारी अक्कल, अपणी सारिया ताकता ते प्रेम रख।’
12	31	कने दुज्जा खास हुक्म येआ, ‘तु अपणे पड़ेसिये ने अप्पूँ साई प्रेम रख।’ इसते बड्डा होर कोई हुक्म नीआं।”
12	32	शास्त्रिये यीशुये ने गलाया, “गुरु, बौहत ठीक बोल्या।” “तु ये सच्च बोलां भई सिर्फ इक इ परमेशर आ, कने इसते इलावा होर कोई परमेशर नीआं।
12	33	कने तिसने अपणे सारे मना, कने सारिया अक्ला, कने सारे प्राणा, कने सारिया ताकता सौगी प्रेम रखणा; कने अपणे पड़ेसिये ने अप्पूँ साई प्रेम रखणा, ये सारयां होम बल़ियां कने बलिदान्नां ते बधीने आ।”
12	34	तंजे यीशुये देक्खया भई तिने समझा ने जवाब दित्या, तां तिसने गलाया, “परमेशरा जो राजे रे रुपा च ग्रहण करने ते तुहें बड़ा दूर नींये।” कने इसते बाद फेरी किसी जो यीशुये ते किछ पुछणे री हिम्मत नीं हुई।
12	35	फेरी यीशुये मन्दरा रे अंगणा च उपदेश देन्दे हुये ये गलाया, “शास्त्री काँह बोलां ये भई मसीह दाऊद रा पुत्र आ?
12	36	राजा दाऊदे अप्पूँ इ पवित्र आत्मा च हुईने मसीह रे बारे च बोल्या : “ ‘परमेशरे मेरे प्रभुये ने गलाया, “मेरे सज्ज़े पासे बैठ, तदुआं तकौ जे भई हऊँ तेरे सारयां दुश्मणां जो, तेरे बसा च नीं करी दूँ।” ’
12	37	दाऊद तां अप्पूँ इ यीशुये जो अपणा प्रभु बोलां, फेरी सै तिसरा पुत्र कियां हुआ? कने भीड़ा रे लोक तिसरे उपदेशा जो मज़े ने सुणां थे।”
12	38	ताहली जे यीशु तिन्हां लोकां जो उपदेश देई कराँ था, तां तिने तिन्हांजो गलाया, “शास्त्रियां ते बचीने रौआ, सै जे लम्मे-लम्मे कपड़े पैहनीने चलना फिरना कने बज़ाराँ च नमस्कार करवाणा पसन्द कराँ ये,
12	39	कने सै यहूदी सभा घरा च सब्बीं ते खास जगहां पर बैठणा पसन्द कराँ ये। त्योहाराँ च सै तिन्हां जगहां च बैठणा पसन्द कराँ ये तित्थी जे सब्बींते ईज्ज़तदार लोक बैट्ठां ये।	WRONG ALIGNMENT
12	40	सै विधवां जो धोखा देईने तिन्हांरे घराँ कने धन-दौलता जो ठगी लैं, फेरी सै लोकां जो ये दस्सां ये भई सै बड्डिया देरा तका जो प्राथना करीने सै बधिया करीराँ ये। येढ़यां लोकां जो भयानक सजा मिलणी।”
12	41	यीशु मन्दरा रिया दान-पेट्टिया रे सामणे बैठीने देक्खया राँ था भई लोक मन्दरा रिया पेट्टिया च कियां दान पांये; कने अमीर लोकें दान-पेट्टिया च बौहत जादा दान पाया।
12	42	इतणे च इक गरीब विधवे आईने ताँबे रे दो छोट्टे सिक्के (दमड़ियाँ), सै जे इक्की धेले रे बराबर हुआं इयां, पाईयां।
12	43	तां तिने अपणे चेलयां जो अप्पूँ ला सद्दीने तिन्हांने गलाया, “हऊँ तुहाँजो सच्च बोलां भई मन्दरा रिया दान-पेट्टिया च पाणे औल़यां चते इस गरीब विधवे सब्बीं ते जादा दान दित्या;
12	44	काँह्भई सारयां देणे औल़यां अपणे बौहत पैसे चते किछ हिस्सा दान दित्या, पर इस बिधवे अपणा सब किछ देईत्या येत्थी तक भई तिसाले जिऊंदा रैहणे खातर बी किछ नीं रैया।”
13	1	तंजे यीशु तिस मन्दरा चते निकल़या राँ था, तां तिसरे चेलयां चते इक्की तिसने गलाया, “गुरु जी, देख! केड्डे बड्डे पत्थर कने कितणे बड्डे मकान ये!”
13	2	यीशुये तिसने गलाया, “तुहें इसा इमारता जो सिधा येत्थी खड़ीरा देखी रायें! ये सारियां दीवाराँ कने इमारतां नष्ट हुई जाणियां।”
13	3	तंजे यीशु जैतून्ना रे पहाड़ा पर मन्दरा रे सामणे बैठिरा था, तां पतरस, याकूब, यूहन्ना कने अन्द्रियासे लग जाईने तिसते पुच्छया,
13	4	“अहौं दस्स भई ये गल्लां काहलूं हुणियां? कने तंजे ये सारियां गल्लां पूरियां हुणे औणियां हुंगियां तिस वगता रा क्या नशाण हुणा?”
13	5	यीशु तिन्हाने बोलणे लगया : “ध्यान रौ भई कोई तुहांजो धोखा नीं देओ।
13	6	कईयां लोकां मेरे नौआं ते आईने बोलणा, ‘हऊँ मसीह आ,’ कने तिन्हां कई लोकां जो भरमाणा।
13	7	कने तंजे तुहें लड़ाईयां, कने लड़ाईयां री चर्चा सुणो, तां घबरान्दे देखां; काँह्भई इन्हांरा हुणा जरुरी आ, पर तिस वगत अन्त नीं हुणा।
13	8	काँह्भई इक्की जातिया दुज्जिया जातिया पर, कने राज्य पर राज्य चढ़ाई करनी। बौहत सारी जगहां च हिलण हुणे, कने नकाल़ पौणे। लोकां री पीड़ त जनाना रे बच्चा पैदा करने री पैहली पीड़ा रिया शुरुआता साई हुणी।”
13	9	“पर तुहें अपणे बारे च त्यार हुई जावा; काँह्भई लोकां तुहांजो महासभा रे हवाले करना कने तुहांजो यहूदी सभा घराँ च मारया-कुट्टया जाणा, कने मेरिया वजह ते तुहें राज्यपालां कने राजयां रे सामणे खड़े कित्ते जाणे, ताकि तुहें मेरे खातर गवाही देओ।
13	10	पर ये जरुरी आ भई पैहले खुशखबरी सब्बीं जातियां च प्रचार कित्ती जाओ।
13	11	तंजे तिन्हां तुहांजो नेईने सौंपणा, तां पैहले ते चिन्ता देखां करदे, भई अहां क्या बोलणा। पर सै जे किछ तुहांजो तिस वगत दस्या जाणा, सैई बोलणा; काँह्भई बोलणे औल़े तुहें नींये, पर पवित्र आत्मा।”
13	12	“भाईये जो भाईये, कने पिता जो पुत्रा धोखा देणा, कने बच्चयां बी अपणे माता-पिता रे बरोधा च खड़ा हुईने तिन्हांजो मरवाणा।
13	13	कने माह पर विश्वास करने रिया वजह ते बौहत सारयां लोकां तुहाँजो नफरत करनी; पर सै जे आखिर तक मेरे विश्वासा च बणीरा रैहन्गा, सै बचाया जाणा।”
13	14	“पढ़णे औल़ा समझी लो : इक दिन ताहली जे तुहें तिस ज्वाड़ने औल़ी गन्दी चीज़ा जो मन्दरा च खड़ी रिया जो देखगे, तित्थी जे तिसा चीज़ा रा रैहणा ठीक नींआ, कने तिसरिया वजह ते जे मन्दर उजाड़ बणी जां। तां सै जे यहूदिया प्रदेशा च ओ सै पहाड़ा पर नट्ठी जायों।
13	15	सै जे छत्ता पर हो, सै अपणे घरा ते किछ बी लेणे जो नीं उतरो कने नां अन्दरा जो जाओ;
13	16	कने सै जे खेता च हो, सै अपणा कपड़ा लेणे खातर पिछे जो नीं हटो।
13	17	तिन्हां दिनां च सै जे भारहत्थी कने दुध प्याणे औल़ी हुंगी, तिन्हांरे खातर कितणा भयानक हुणा।
13	18	कने प्राथना करया करा भई ये ठण्ठा च नीं हो।
13	19	काँह्भई सै दिन येढ़े कष्टा रे हुणे भई सृष्टिया रिया शुरुआता ते, सै जे परमेशरे रचीरी, हुणा तकौ नांत हुये कने नां फेरी कदीं हुणे।
13	20	जे प्रभु तिन्हां दुखां रे दिनां जो घटाणे रा फैसला नीं करदा हुन्दा, तां हरेक माहणु मरी जान्दा; पर तिने तिन्हां चुणिरयां रिया वजह ते, तिन्हां दिनां जो घटाणे रा फैसला कित्या।
13	21	तिस वगत जे कोई तुहाँजो बोल्लो, ‘देक्खा, मसीह येत्थी आ!’ या ‘देक्खा, ऊत्थी आ!’ तां तिन्हांरा विश्वास नीं करयां;
13	22	काँह्भई झुट्ठे मसीह झुट्ठे भविष्यवक्ता हुणे, कने नशाण कने हैरानिया रे काम्म दस्से जाणे भई जे हुई सक्को, तां परमेशरा रे चुणी रयां जो बी भरमाई दो।
13	23	पर तुहें खबरदार हुईने रौआ, देक्खा, मैं तुहांजो सब गल्लां पैहले तेई दस्सी तियां।
13	24	“तिन्हां दिना च तिस दुखा ते बाद सूरज अन्धेरा हुई जाणा, कने चन्द्रमे लोय नीं देणी;
13	25	कने अम्बरा ते तारे पौणे लगणे; कने अम्बरा री शक्तियां हिलाईयां जाणियां।”
13	26	“तां तिस वगत लोकां माहणुये रे पुत्रा यनि मिन्जो बड्डिया सामर्था कने महिमा सौगी बदल़ां च औन्दे देखणा।
13	27	कने तिस अपणे स्वर्गदूतां जो भेज्जीने पृथ्विया रियां सारियां जगहां ते यनि अम्बरा रे इस कोणे ते तिस कुणे तक चऊँ पासयां ते, अपणे चुणी रेयां लोकां जो कट्ठा करना।
13	28	“अंजीरा रे डाल़ा ते ये उदाहरण सिक्खा : तंजे तिसरियां डाल़ियां नरम हुई जाईयां, कने पत्ते निकल़ने लगां ये; तां तुहें पता लाई लैं भई गर्मिया रा बगत नेड़े आ।
13	29	इयां इ तंजे तुहें इन्हां गल्लां जो हुन्दे हुये देक्खो, तां जाणी लौआ भई मेरे वापिस औणे रा वगत नेड़े आ, तियां जे हऊँ पैहले तेई स्वर्गा रे दरवाजे पर त्यार खड़ीरा।
13	30	हऊँ तुहाँजो सच बोलां भई तदुआं तका जे ये सब गल्लां नीं हुई जाणियां, तदुआं तक इसा पीढ़िया रे लोकां नीं मरना।
13	31	अम्बरा कने पृथ्वी खत्म हुई जाणे, पर मैं सै जे बोलीत्या, सै पूरा हुईने इ रैहणा।
13	32	“मेरे औणे रे तिस असली वगता जो कोई नीं जाणदा। नां स्वर्गा रे दूत कने नां हऊँ परमेशरा रा पुत्र जाणाँ; पर सिर्फ मेरा पिता जाणाँ।
13	33	इस खातर त्यार रौआ! हमेशा सम्भल़ी ने रौआ! काँह्भई तुहें नीं जाणदे भई सै वगत काहलूं औणा।
13	34	ये तिस माहणुये साई आ, सै जे अपणे घरा ते दूर किति यात्रा पर जाया रा था, जाणे ते पैहले सै अपणे दास्सां ने बोलां भई घरा रा सारा प्रवन्ध तुहांजो करना चाहिन्दा। सै हर इक्की जो दस्सां भई तिस्सो क्या करना चाहिन्दा। फेरी सै द्वारपाला जो अपणिया वापसिया रे खातर त्यार रैहणे जो बोलां।”
13	35	“इस खातर त्यार रौआ; काँह्भई तुहें नीं जाणदे भई घरा रे मालका यनि मांह किस वगत आई जाणा, संझा जो, अधिया राति, कुकड़ा रे झांग देणे रे वगत या भ्यागा।
13	36	येढ़ा नीं हो भई ताहली जे मांह अचानक औणा, तां हऊँ तुहांजो त्यार नीं पाऊँ।
13	37	कने सै जे हऊँ तुहाँजो बोलां, सैई सब्बीं ने बोलां : ‘सदा त्यार रौआ!’”
14	1	दुईं दिना ते बाद लोक फसह कने अखमीरी रोटिया रा त्योहार मनाणे जो त्यार थे। तिन्हें दिनें मुखियायाजक कने शास्त्री इसा गल्ला रिया टोल़ा च थे भई यीशुये जो कियां धोखे ने पकड़ीने मारया जाओ;
14	2	पर सै इक्की दुये ने गलाई राँ थे, “अहांजो त्योहारा रे दिन ये करना ठीक नीआं,” काँह्भई जे अहें येढ़ा करगे तां “लोकां अहां पर बौहत गुस्से हुणा कने दंगा भड़की नीं जाओ।”
14	3	ताहली जे यीशु बैतनिय्याह च शमौन तिस्सो जे तिने कोढ़ा ते ठीक कित्तिरा था तिसरे घरें रोटी खाणे बैठिरा था, तां इक जनाना संगमरमरा रिया शीशिया च जटामांसी रा बौहत मैंहगा खुशबुदार तेल लईने आई; कने शीशी तोड़ीने सै तिसरे सिरा पर मल़ीत्या।
14	4	पर जितने लोक ओत्थी मौजूद थे तिन्हां चते किछ लोक गुस्सा हुईगे कने होरीं ने गलाणे लगे, “तिसे इस खुशबुदार तेला जो खराब काँह करीत्या?
14	5	काँह्भई येत तिन्न सौ दिनारा (सै जे इक्की साला री मजदूरी) ते जादा कीमता रा बेच्चीने, तिस पैसे जो गरीबां च बन्डी सक्कां थे।” इस खातर सै तिसाजो झिड़कणे लगया।
14	6	यीशुये गलाया, “इसाजो छडी दे,” “इसाजो काँह तंग कराँ? इसे त मेरने भला कित्या।
14	7	गरीब सदा तुहां सौगी रैं कने तुहें ताहलुं जे चाओ तां तिन्हाने भलाई करी सक्कां ये; पर मांह सदा तुहाँ सौगी नीं रैहणा।
14	8	जो किछ सै करी सक्की, तिसे कित्या; तिसे मेरे दफणाये जाणे री त्यारिया ते पैहले इ मेरे शरीरा पर खुशबुदार तेल मल़ीत्या।
14	9	हऊँ तुहाँजो सच बोलां भई सारे संसारा च तित्थी जे खुशखबरी प्रचार कित्ती जाणी, तित्थी तिसारे इस कम्मां री चर्चा बी इसा रिया यादा च कित्ती जाणी।”
14	10	फिर यहूदा इस्करियोति सै जे बाराँ चेलयां चते इक था, तिने मुखियायाजकां ले जाईने बोल्या भई यीशुये जो पकड़वाणे च हऊँ तुहांरी सहायता करगा।
14	11	सै ये सुणी ने खुश हुये, कने तिस्सो इसरे बदले बौहत पैसे देणे रा वायदा कित्या; कने यहूदा यीशुये जो पकड़वाणे खातर तिस पर नजर रखणे लगया।
14	12	अखमीरी रोटियां रे त्योहारा रे पैहले दिन, तिसच जे सै फसह रा बलिदान कराँ थे, तिसरे चेलयां पुच्छया, “तू कित्ती चाँह भई अहें तेरे खातर फसह रे खाणे री त्यारी करिये?”
14	13	तिने अपणे चेलयां चते दुईं जो ये बोलीने भेज्या, “यरूशलेम नगरा च जावा, कने इक माहणु तिने जे पाणिये रा घड़ा चक्कीरा हुणा तुहांजो मिलणा, तिसरे पिछे जायों;
14	14	कने सै माहणु तिस घरा जे जाओ, तिस घरा रे मालका ने गलायों, ‘अहांरा गुरु बोलां, भई मेरी जगह किति, तित्थी जे हऊँ अपणयां चेलयां सौगी फसह री रोटी खाऊं?’
14	15	घरा रे मालका तुहांजो इक सजी-सजाई री, कने त्यार कित्तिरी बड्डी बौहड़ दस्सी देणी, तित्थी अहां खातर त्यारी करयों।”
14	16	चेले निकल़ीने नगरा च आये, कने तेढ़ा जे तिने तिन्हाने बोलीरा था, तेढ़ा इ हुआ; कने फसह रा भोजन त्यार कित्या।
14	17	तंजे सांझ हुई तां यीशु बारा चेलयां ने सौगी आया।
14	18	तंजे सै रोटी खाया राँ थे, तां यीशुये गलाया, “हऊँ तुहाँजो सच-सच बोलां भई तुहां चते इक्की, सै जे मेरने सौगी रोटी खाया रायें, मिन्जो पकड़वाणा।”
14	19	तिन्हां पर उदासी छाईगी कने सै इक-इक करीने तिसने बोलणे लगे, “क्या सै हऊँ आ?”
14	20	यीशुये चेलयां ने बोल्या, “सै बारा चेलयां चते इक आ सै जे मेरने सौगी अहां रिया थाल़िया च रोटी खाया राँ।
14	21	काँह्भई माहणुये रा पुत्र यनि हऊँ त मरने इ औल़ा, तेढ़ा जे मेरे बारे च लिखिरा, पर तिस माहणुये जो बौहत भयानक सजा मिलणी तिस जे माहणुये रे पुत्रा जो यनि मिन्जो पकड़वाणा! जे तिस माहणुये रा जन्म इ नीं हुईरा हुंदा, तां तिस खातर भला हुंदा।”
14	22	तंजे सै खाया राँ थे, यीशुये रोटी लई, कने परमेशरा रा धन्यवाद कित्या, फेरी तिने रोटिया रे कई टुकड़े करीने अपणे चेलयां जो दित्ते, कने तिन्हाजो गलाया, “ये रोटी लेईने खाओ, ये मेरी देह इ।”
14	23	फेरी यीशुये अँगूरा रे रसा रा कटोरा लईने धन्यवाद कित्या, कने कटोरा तिन्हांजो दित्या; कने तिन्हें सब्बीं तिस चते पीत्या।
14	24	तिने चेलयां जो गलाया, “ये मेरा सै खून आ तिसच जे परमेशर कने लोकां सौगी नई वाचा बन्ही, सै जे बौहत लोकां रे खातर बगाया जां।
14	25	हऊँ तुहाँजो सच बोलां भई अँगूरी रस तिस दिना तकौ इयां फेरी कदीं नीं पीणा; तदुआं तकौ जे इक राजे साई राज करना नीं शुरु करी देंगा।”
14	26	फेरी सै भजन गाई ने बाहर जैतून्ना रे पहाड़ा पर गये।
14	27	ताहली जे यीशु कने तिसरे चेले रस्ते च थे, तां यीशुये तिन्हांजो गलाया, “तुहां सब्बीं मिन्जो छड्डीने नट्ठी जाणा काँह्भई पवित्र शास्त्रा च लिखिरा : मांह रखवाल़े जो मारना, कने भेड्डां बिखरी जाणा।
14	28	पर परमेशरा मिन्जो मुड़दयां चते जिऊंदा करना तिसते बाद मांह तुहांते पैहले गलील प्रदेशा जो जाणा।”
14	29	पतरसे तिसने गलाया, “जे सारे मिन्जो छड्डीने चली बी जांगे, तां मांह तुहांजो नीं छडणा।”
14	30	यीशुये तिसने गलाया, “हऊँ तेरने सच बोलां भई आज्ज इ इसा राति जो कुकड़ा रिया दो बारी झांग देणे ते पैहले तु तिन्न बार मेरा इन्कार करना।”
14	31	पर तिने होर बी जोर देईने गलाया, “जे मिन्जो तेरे सौगी मरना बी पौ तां बी माह तेरा इन्कार कदीं बी नीं करना।” होरीं सारयां बी इयां इ गलाया।
14	32	फेरी यीशु कने तिसरे चेले गतसमनी नौआं रे बागा च आये, कने तिने अपणयां चेलयां जो गलाया, “येत्थी बैट्ठीरे रौआ।” तदुआं तकौ जे हऊँ प्राथना करीराँ।
14	33	कने सै पतरस, याकूब कने यूहन्ना जो अप्पूँ सौगी लईग्या; कने सै बौहत इ जादा परेशान था,
14	34	कने तिन्हांने गलाया, “मेरा मन बौहत उदास आ, इतणा भई हऊँ मरने औल़ा।” “तुहें येत्थी रुका, कने जागदे रौआ।”
14	35	फेरी सै थोड़ा अग्गे बधीने कने जमीना पर गोडयां रे भार प्राथना करने लगया भई जे हुई सक्को तां ये घड़ी मेरे परा ते, टल़ी जाओ,
14	36	कने गलाया, “हे अब्बा, हे पिता,” “तेरते सब किछ हुई सक्कां। इस दुखा ते मिन्जो बचाई लै तिस्सो जे हऊँ भोगणे औल़ा : तां बी तेढ़ा जे हऊँ चाँह तेढ़ा नीं, पर सै जे तु चाँह सैई हो।”
14	37	फेरी यीशु वापस आया कने तिन्हाजो सुत्तिरे देक्खीने पतरसा जो गलाया, “हे शमौन, तु सया राँ? क्या इक घण्टा बी नीं जाग्गी सक्कया?
14	38	जागदे कने प्राथना करदे रौआ भई तुहें परीक्षा रा सामना करी पाओ। मन त त्यार आ, पर शरीर कमजोर आ।”
14	39	फेरी यीशु चलीग्या कने जाईने सैई प्राथना कित्ती।
14	40	कने फेरी आईने तिन्हाजो सुत्तीरा देक्खया, काँह्भई तिन्हांरियां आक्खीं च निन्द इतणी जादा थी भई सै आक्खीं खोल्ही नीं पाया राँ थे : कने नीं जाणदे थे भई तिस्सो क्या जवाब दईये।
14	41	फेरी सै तिज्जी बार प्राथना करने गया कने वापस आईने गलाया, “तुहें हुण बी सैईने आराम करी रायें? बस! वगत आई चुक्कीरा! देक्खा माहणुये रा पुत्र यनि हऊँ पापियां रे हात्था च पकड़वाया जाणा।
14	42	उट्ठा, चला! देक्खा, मेरे पकड़वाणे औल़ा नेड़े आई गरा!”
14	43	यीशु येढ़ा गलाया इ कराँ था भई यहूदा सै जे बाराँ चते इक था, अपणे सौगी मुखियायाजकां कने शास्त्रियां कने यहूदी बजुर्गां रिया तरफा ते इक बौहत भीड़ लईने ताहलुं आई पुज्जया, सै जे तलवारा कने सोठयां लईने आईरे थे।
14	44	तिसरे पकड़वाणे औल़े तिन्हांजो ये संकेत दित्या था : “तिसजो जे हऊँ गल़े लगांगा सैई यीशु आ; तिस्सो पकड़ी लेआं।”
14	45	ताहली जे यहूदा कने भीड़ यीशुये ले पुज्जी, तां यहूदे यीशुये ले जाईने गलाया, “गुरु जी!” कने गल़े लगाया।
14	46	तां तिन्हें तिस्सो घेरीने पकड़ी लया।
14	47	तिन्हां चते सै जे नेड़े खड़ी रे थे इक्की तलवार खिंजीने महायाजका रे दास्सा पर चलाई, कने तिसरा कान्न बडीत्या।
14	48	यीशुये तिन्हाने गलाया, “क्या तुहें डाकु जाणीने मिन्जो पकड़ने खातर तलवाराँ कने सोठियां लईने निकल़ीरे?
14	49	हऊँ त हर दिन मन्दरा रे अंगणा च तुहां सौगी इ उपदेश देआं था, कने तां तुहें मिन्जो नीं पकड़या : पर ये इस खातर हुआ भई पवित्रशास्त्रा च जो किछ लिखीरा सै पूरा हुई सक्को।”
14	50	इस पर सब चेले तिस्सो छड्डीने नट्ठीगे।
14	51	इक जवान सिर्फ चादर ओड्डीने यीशुये रे पिछे जाई कराँ था; ताहली जे लोकें तिस्सो पकड़या।
14	52	तां सै चादर छड्डीने नंगा इ नट्ठीग्या।
14	53	फेरी सै यीशुये जो महायाजका रे घरें ली आये; कने सब मुखियायाजक कने बजुर्ग अगुवे कने शास्त्री तिसले कट्ठे हुईगे।
14	54	पतरस दूरा-दूरा ते तिसरे पिछे-पिछे महायाजका रे अंगणा रे अन्दरा तक गया, कने पैहरेदाराँ सौगी बैठीने आग्ग सेकणे लगया।
14	55	मुखियायाजक कने सारी महासभा यीशुये जो मारने खातर तिसरे बरोधा च गवाहीया रिया टोल़ा च थे, पर नीं मिली।
14	56	काँह्भई बौहत सारे तिसरे बरोधा च ये झुट्ठी गवाही देया राँ थे, पर तिन्हांरियां गवाहीयां इक्को जेईयां नीं थियां।
14	57	तां किछ लोकें उट्ठीने तिसरे खलाफ ये झुट्ठी गवाही दित्ती,
14	58	“अहें इस्सो ये बोलदे सुणीरा, ‘मांह इस हत्था रे बणाईरे मन्दरा जो रुढ़ाई देणा, कने तिन्नां दिनां च दुज्जा बनाणा सै जे हत्था ते नीं बणीरा हो।’ ”
14	59	इस पर बी तिन्हारी गवाही इक्को जेई नीं निकल़ी।
14	60	तां महायाजके बिच खड़े हुईने यीशुये ते पुच्छया, ये लोक तेरे बरोधा च क्या गवाही देई रायें? “तु कोई जवाब नीं देन्दा?”
14	61	पर सै चुप-चाप रैया कने किछ जवाब नीं दित्या। महायाजके तिस्सो फेरी पुच्छया, “क्या तु परमेशरा रा पुत्र मसीह आ?”
14	62	यीशुये गलाया, “हऊँ हया : कने तुहां माहणुये रे पुत्रा यनि मिन्जो सर्वशक्तिमाना रे सज्जे पासे बैठिरा, कने अम्बरा ते बद्दल़ां पर उतरदा हुया बी देखणा।”
14	63	तां यीशुये रे जबाबा पर महायाजके गुस्से च अपणे कपड़े फाड़दे हुये गलाया, “अहांजो किसी होर गवांह री क्या जरुरत इ?
14	64	काँह्भई तुहें सुणया परमेशरा रे बरोधा च यीशुये क्या बोल्या! तिने परमेशरा रे बरोधा च बुरा बोल्या! इस खातर तुहांरा क्या फैसला?” तिन्हें सब्बीं गलाया भई यीशु दोषी थे, कने मौती रे लायक आ।	WRONG ALIGNMENT
14	65	तां किछ लोक तिस पर थुकणे लगे, कोई तिसरा मुँह ढकणे लगे कने थप्पड़ मारने लगे, किछ तिसने बोलणे लगे, “जे तू इक भविष्यवक्ता, तां अहांजो दस्स भई तिज्जो किने मारया!” कने पैहरेदारें तिन्हें जे तिस्सो पकड़ीरा था थप्पड़ मारे।
14	66	ताहली जे पतरस महायाजका रे घरा ते बाहर था, तां महांयाजका रे घरें काम्म करने औल़ी इक दासी तिसले आई,
14	67	कने पतरसा जो आग्ग सेकदा हुआ देक्खीने तिस्सो घूरीने देक्खया कने बोलणे लगी, “तु बी त तिस नासरी यीशुये सौगी था।”
14	68	सै मुकरी गया, कने गलाया, “हऊँ नीं जाणदा कने नांई समझां भई तू क्या गलाया राईं।” फेरी सै बाहर चलीगे; कने कुकड़े झांग दित्ती।
14	69	सै दासी तिस्सो देक्खीने तिन्हाने सै जे सौगी खड़ी रे थे, फेरी बोलणे लगी, “ये तिन्हां चते इक आ।”
14	70	पर सै फेरी मुकरी गया। थोड़िया देरा बाद तिने सै जे नेड़े खड़ी रे थे फेरी पतरसा जो गलाया, “जरुर तु बी तिन्हां चते इक आ; काँह्भई तु गलीली बी आ।”
14	71	पर सै अप्पूँजो कोसणे कने कसम खाणे लगया, भई “हऊँ तिस माहणुये जो, तिसरी जे तुहें चर्चा करया रायें, नीं जाणदा, काँह्भई परमेशर जाणाँ भई हऊँ सच्च बोलीराँ, जे इसच थोड़ा बी झूठ आ, तां सै मिन्जो इसरी सजा देओ।”
14	72	तां ताहलुं दुज्जी बारी कुकड़े झांग दित्ती। पतरसा जो यीशुये री गलाई री गल्ल याद आई, भई “कुकड़ा रे दो बार झांग देणे ते पैहले तु तिन्न बारी मेरा इन्कार करना।” सै इसा गल्ला जो सोच्चीने दुखी हुया कने रोणे लगया।
15	1	भ्याग हुंदे इ ताहलुं मुखियायाजकें, बजुर्ग अगुवेयां, शास्त्रियें कने सारिया महासभा च सलाह करीने यीशुये जो बन्हीत्या, कने तिस्सो लईने पिलातुस राज्यपाला ले सौंपीत्या।
15	2	पिलातुसे तिसते पुच्छया, “क्या तु यहूदियां रा राजा?” तिने तिस्सो जवाब दित्या, “तु अप्पूँ इ गलाया राँ।”
15	3	मुखियायाजक तिस परा मतियां गल्लां रा दोष लगाये राँ थे।
15	4	पिलातुस राजपाल्ले तिसते फेरी पुच्छया, देख, ये तेरे पर कितणियां गल्लां रा दोष लाये रायें, “क्या तू किछ जवाब नीं देन्दा?”
15	5	यीशुये फेरी भीं किछ जबाब नीं दित्या; इसा वजह ते पिलातुस बौहत हैरान हुया।
15	6	हर साल फसह रे त्योहारा रे वगत ये रिवाज था भई तिस दिन राज्यपाल पिलातुस किसी इक्की कैदिये जो तिस्सो जे लोक चाँह थे, तिस्सो छड्डी देआं था।
15	7	तिस वगत बरअब्बा नौआं रा इक माहणु था सै जे किछ होर लोकां सौगी जेल्ला च था, काँह्भई तिने जे रोमी सरकारा रे बरोधा च दंगा करीने हत्या कित्तिरी थी।
15	8	कने भीड़ पिलातुस ले जाईने विनती करने लगी, भई तेढ़ा जे तु अहां खातर करदा आया तेढ़ा इ कर।
15	9	पिलातुसे तिन्हांजो जवाब दित्या, “क्या तुहें चाँये भई हऊँ तुहां खातर यहूदियां रे राजे जो छड्डी दूँ?”
15	10	काँह्भई सै जाणाँ था भई मुखियायाजकें तिसजो जल़ण करीने पकड़वाया था।
15	11	पर मुखियायाजकें लोकां जो भड़काया भई पिलातुस यीशुये रे बदले बरअब्बा जोइ तिन्हां खातर छड्डी दो।
15	12	ये सुणीने पिलातुसे तिन्हांते फेरी पुच्छया, “तां तिस्सो जे तुहें यहूदियां रा राजा बोलां ये, तिस्सो हऊँ क्या करुँ?”
15	13	सै फेरी चिल्लाये, “तिस्सो क्रूसा पर चढ़ाई दो!”
15	14	पिलातुसे तिन्हांने गलाया, “कां, यीशुये तुहांरा क्या बुरा कित्तिरा?” पर सै होर जोरा ने रड़ाये, “इस्सो क्रूसा पर चढ़ाई दो!”
15	15	तां पिलातुसे भीड़ा जो खुश करने खातर, बरअब्बा जो तिन्हां खातर छड्डीत्या, कने सपाईयें यीशुये जो कोड़े लगाये; तिसते बाद पिलातुस राज्यपाले तिन्हांजो बोल्या इसजो दूर ले जाईने क्रूसा पर चढ़ाई दो।
15	16	फेरी सिपाई यीशुये जो मैहला रे अंगणा च (यनि तित्थी जे पिलातुस राज्यपाला रा मुख्याल्य) लईगे, कने तिन्हें इक सारिया पलटणा जो इक साथ सद्दया।
15	17	तां तिन्हें तिस्सो बैंगणी कपड़ा पैहनाया कने कण्डयां रा मुकट गुन्दी ने तिसरे सिरा पर रखया,
15	18	कने येढ़ा बोलीने तिस्सो नमस्कार करने लगे, “यहूदियां रे राजा, नमस्कार!”
15	19	सै तिसरे सिरा पर बैंझा रिया सोट्ठिया ने मारदे, कने तिस पर थुकदे, कने घुटने टेक्कीने तिस्सो प्रणाम करदे रै।
15	20	तंजे सै तिसरी हासी डुवाई चुक्के, तां तिस परा ते बैंगणी रंगा रा कपड़ा उतारी ने तिसरे कपड़े पैहनाये; कने फेरी सिपाई यीशुये जो क्रूसा पर चढ़ाणे खातर बाहरा जो लईगे।
15	21	सिकन्दर कने रूफुस रा पिता शमौन, कुरेनी नगरा ते था, कने सै अपणे देशा ते आया राँ था; सपाईयें तिस्सो यीशुये रा क्रूस चक्कीने नेणे जो मजबूर कित्या।
15	22	सै यीशुये जो गुलगुता नौआं रिया जगह पर ल्याये, तिसरा मतलब जे खोपड़ी री जगह इ।
15	23	तित्थी सै तिस्सो मुर्र नौआं री दवाई अँगूरी रसा च मिलाईने देणे लगे, पर तिने नीं लई।
15	24	तां तिन्हें तिस्सो क्रूसा पर चढ़ाया कने तिसरे चोल़े रे खातर पर्चियां पाईयां, भई किस जो क्या मिलो, तिस्सो बन्डील्या।
15	25	कने सबेरका नौ बजे रा वगत था, ताहली जे तिन्हें यीशुये जो क्रूसा पर चढ़ाया।
15	26	कने तिसरा आरोप पट्टिया पर लिखीने क्रूसा रे ऊपर लगाया भई “ये यहूदियां रा राजा।”
15	27	तिन्हें तिस सौगी दो डाकु, इक तिसरे सज्जे पासे कने दुज्जी तिसरे खब्बे पासे क्रूसा पर चढ़ाये।
15	28	(सै जे पवित्रशास्त्रा रा ये वचन भई अपराधियां सौगी तिसरी गिणती हुई सै पूरा हुया।)
15	29	कने रस्ते च जाणे औल़े सिर हिलाई-हिलाई ने येढ़ा बोलीने तिसरी निंध्या कराँ थे, “वाह! मन्दरा जो तोड़ने औल़े कने तिन्नां दिनां च बनाणे औल़े!
15	30	क्रूसा परा ते उतरीने अप्पूँजो बचाई लै।”
15	31	इसा रितिया ते मुखियायाजकें बी, शास्त्रियां समेत अप्पूँ चीयें मजाका च बोल्या राँ थे, “इने होरीं जो बचाया पर अप्पूँजो नीं बचाई सकदा!
15	32	तिने बोल्या भई हऊँ मसीह आ; हऊँ सै राजा सै जे इस्राएल रे लोकां पर राज कराँ, जे ये गल्ल सच्ची तां तिस्सो हुण क्रूसा ते उतरीने थल्ले औणा चाहिन्दा! फेरी अहां तिस पर विश्वास करना।” दो माहणु तिन्हौं जे तिस सौगी क्रूसा पर चढ़ाया था, तिन्हें बी तिसरी निंध्या कित्ती।
15	33	दपैहर हुणे पर सारा इलाका अन्धेरे च डुब्बीग्या, कने दोपैहरके तिन्न बजे तक रैया।
15	34	तिन्न बजे ते बाद यीशुये उच्चिया अवाज़ा च गलाया, “इलोई, इलोई, लमा शबक्तनी?” तिसरा मतलब आ, “हे मेरे परमेशर, हे मेरे परमेशर, तैं मिन्जो काँह छड्डीत्या?”
15	35	सै जे नेड़े खड़ी रे थे, तिन्हां चते कईयें ये सुणीने गलाया, “देक्खा, ये एलिय्याह जो सद्दया राँ।”
15	36	कने इक्की दौड़ीने स्पंजा जो सिरके च डबोया, कने बैंझा रिया सोट्ठिया पर रखीने तिस्सो चुसाया कने गलाया, “रुकी जाओ, देखां ये, एलिय्याह तिस्सो उतारने खातर औआं कि नीं औन्दा।”
15	37	तां यीशुये उच्चिया अवाज़ा च रड़ाईने प्राण छड्डीते।
15	38	कने मन्दरा रा पड़दा उपरा ते थल्ले तकौ फटीने दो टुकड़े हुईग्या।
15	39	सै सूबेदार जे तिसरे सामणे खड़ीरा था, तंजे तिस्सो तियां रड़ाईने प्राण छडदे देक्खया, तां तिने गलाया, “सचमुच ये माहणु, परमेशरा रा पुत्र था।”
15	40-41	तिसा जगह किछ औरतां बी थियां सै जे इसा घटना जो थोड़े जे दूरा ते देक्खीराँ थियां। सै बी यीशुये ने सौगी थियां ताहली जे सै गलील च था, कने सै तिसरी हर जरुरतां जो पूरा करदियां थियां। सै यीशुये सौगी यरूशलेम ते आईयां तिन्हांने मगदला जगह री औरत मरियम बी थी, कने याकूब कने योसेस री माता मरियम बी तिन्हां सौगी थी, कने सलमोन बी थी।
15	42	तंजे सांझ हुईगी तां इस खातर भई त्यारिया रा दिन था, सै जे विस्रामा ते इक दिन पैहले हुआं
15	43	अरमतिया रा रैहणे औल़ा यूसुफ आया, सै जे महासभा रे ईज्ज़तदार औहदे पर था कने अप्पूँ बी परमेशरा जो तिसरे राज्जा च इक राजे साई देखणे रे इन्तजारा च था। सै हिम्मत करीने पिलातुसा ले गया कने यीशुये री लाश मंगी।
15	44	पिलातुसा जो हैरानी हुई भई सै इतणे छोड़े मरीग्या; कने तिने सूबेदारा जो सद्दीने पुच्छया, “क्या यीशु सच्चीजो मरी चुक्कीरा?”
15	45	तंजे तिने सूबेदारा ते सारा हाल जाणी लया, तां लाश यूसुफा जो दवाई ती।
15	46	फेरी तिने मलमला री इक चादर खरीदी, कने लाशा जो उतारी ने तिसा चादरी च लपेटया, कने इक्की कब्रा च सै जे चट्टाना अन्दर खुणीरी थी रखया, कने कब्रा रे दरवाजे पर इक पत्थर लाईत्या।
15	47	मगदला गाँवां री मरियम कने योसेस री माता मरियम देक्खया राँ थियां भई सै कित्ती रक्खीरा।
16	1	तंजे विस्रामा रा दिन बीतीग्या, तां मरियम मगदला गाँवां री, याकूब री माता मरियम, कने सलोमीये खुशबुदार मसाले खरीदी ले, भई आईने लाशा पर मल़ो।
16	2	हफ्ते रे पैहले दिन बड़े भ्यागा, तंजे सूरज निकल़या इ था, सै कब्रा पर आईयां,
16	3	कने अप्पूँ चीयें गलाणे लगियां, “अहां खातर कब्रा रे दरवाजे परा ते पत्थर किस हटाणा।”
16	4	तंजे तिन्हें कब्रा खौ देक्खया भई पत्थर हटीरा! सै पत्थर बौहत इ बड्डा था।
16	5	कब्रा रे अन्दर जाईने तिन्हें इक जवाना जो चिट्टे कपड़े पैहनीरे सज्जे पासे बैठिरा देक्खया, कने बौहत हैरान हुईयां।
16	6	तिने तिन्हांने बोल्या, “हैरान मत हुंदियां, तुहें यीशु नासरिये जो, सै जे क्रूसा पर चढ़ाया था, टोल़ां इयां। सै जिऊंदा हुईगरा, येत्थी नीआं; देक्खा, ये सैई जगह इ, तित्थी जे तिन्हें तिस्सो रखीरा था।
16	7	पर तुहें जावा, कने तिसरे चेलयां कने पतरसा जो बोल्ला भई तिस तुहांते पैहले गलील इलाके जो जाणा। तेढ़ा जे तिने तुहाँजो गलाया था, तुहां तित्थी तिस्सो देखणा।”
16	8	कने सै निकल़ीने कब्रा ते नट्ठी गियां; काँह्भई कंबणवात कने घबराणा तिन्हां पर छाई गरा था; कने तिन्हें किसी ने किछ नीं गलाया, काँह्भई सै डराँ थियां।
16	9	रविवार रे दिन भ्याग हुंदे इ सै जिऊंदा हुईने सब ते पैहले मरियम जो दुस्या सै जे मगदला गाँवां ते थी, तिसा चते जे सात्त बुरीआत्मां कड्डियां थियां।
16	10	तिसे जाईने यीशुये रे साथियां जो सै जे दुखा च डुब्बीरे थे कने रोया राँ थे, खबर सुणाई।
16	11	कने तिन्हें ये सुणीने भई सै जिऊंदा कने तिसे तिस्सो देक्खीरा, सच्च नीं मन्नया।
16	12	इसते बाद सै दुज्जे रुपा च तिन्हां चते दुईं चेलयां जो दिस्या, तंजे सै गाँवां रिया तरफा जाया राँ थे।
16	13	तिन्हे बी जाईने होरसीं जो ये खबर सुणाई, पर तिन्हे बी तिन्हांरा सच्च नीं मन्नया।
16	14	फेरी यीशु तिन्हां ग्याराँ चेलयां जो बी दुस्या तंजे सै रोटी खाणे बैठिरे थे, कने तिने तिन्हांरे लगातार अविश्वास करने जो नकारने पर ल़ुहामा दित्या, काँह्भई तिन्हें जे तिसजो मुड़दयां चते जिऊंदा हुणे ते बाद देक्खया था, तिन्हें बी तिसरा विश्वास नीं कित्या।
16	15	कने यीशुये तिन्हांने गलाया, “तुहें सारे संसारा च जाईने सारिया सृष्टिया रे लोकां जो खुशखबरी प्रचार करा।
16	16	सै जे विश्वास करो कने बपतिस्मा लओ तिसरा इ छुटकारा हुणा, पर सै जे विश्वास नीं करगा सै दोषी समझया जाणा;
16	17	सै जे खुशखबरिया पर विश्वास करने औल़यां च ये नशाण हुणे भई तिन्हां मेरे नौआं ते बुरीआत्मा जो कडणा, नौंई-नौंई भाषा बोलणी;
16	18	जे तुहें सप्पां जो चक्की लेंगे या जे जहर बी पी जांगे, तां बी तुहांरा किछ नुकशान नीं हुणा; तुहां बमाराँ पर हात्थ रखणे, कने तिन्हां ठीक हुई जाणा।”
16	19	प्रभु यीशु तिन्हांने गल्लां करने ते बाद परमेशर तिस्सो स्वर्गा जो लेईग्या, कने अपणे संघासणा रे सज्जे पासे बठाया।
16	20	कने तिन्हें यरूशलेम ते निकल़ीने सारियें जगहें प्रचार कित्या, कने प्रभु तिन्हां सौगी काम्म करदा रैया, कने चमत्कारी नशाण दस्सीने तिने लोकां जो साबित कित्या भई परमेशरा रा वचना सच्चा। आमीन।
