1	1	ऐह सुसमाचार यीशु मसीह रै बारै मन्ज हा। जैडा प्रमात्मैं रा पुत्र हा।
1	2	ठेरी शुरूआत ईयां भूई। जियां कि यशायाह भविष्‍यवक्ता री कताबा मन्ज लिखुरा हा: “हेर, अऊँ अपणै दूता तेरै अगो भैजदा, जैस तिजो तांयें रस्ता सुधारना।
1	3	बियावान मन्ज अक्की मणु री हक्का हुणु करदी हिन कि अपणै मना जो तैयार करा कि तुहै प्रमात्मैं रा स्वागत करी सकन।”
1	4	ऐह दूत यूहन्‍ना थू। सो बियावान जगह मन्ज मणु जो प्रचार करू करदा थू कि तियां जो बपतिस्मा लैणा जरूरी हा ऐह सावित करनै तांई कि तियैं पापा थऊँ मन फिराऊ हा अतै पापा थऊँ माफी पाणै तांये सो प्रमात्मैं री कनारी फिरी आये हिन।
1	5	पुरै यहूदिया परदेसा रै, अतै यरूशलेम रै रैहणै बाळै कई मणु तैस बलै आये, अतै अपणै अपणै पापा जो मनी करी यरदन नदी मन्ज यूहन्‍नै थऊँ बपतिस्मा लैऊ।
1	6	यूहन्‍ना ऊँटा री ऊना रै कपड़ै लाऊरै भून्दै अतै अपणी कमर मन्ज चमड़े रा पटका बनी रखदा थू अतै टिड्ड़ी अतै मखीर खान्दा थू,
1	7	अतै ऐह प्रचार करदा थू, “मेरै बाद जैडा ईणैबाळा हा, सो मिन्जो थऊँ भी शक्तिमान हा; अऊँ ऐस लायक भी निईया कि तसेरै जुटै रै तस्मै खोली सकूँ।
1	8	मैंई तुसिओ पाणी सोगी बपतिस्मा दिता पर तैस तुसिओ पवित्र आत्मा सोगी बपतिस्मा दिणा।”
1	9	तियां दिना मन्ज यीशुऐ गलील जिलै रै नासरत ग्राँ थऊँ इच्ची करी, यरदन नदी मन्ज यूहन्‍नै थऊँ बपतिस्मा लैऊ।
1	10	अतै जैहणै यीशु बपतिस्मा लैई करी पाणी थऊँ बाहर आ, ता तिनी स्वर्गा जो खुलदै अतै पवित्र आत्मा जो कबूतरा रै रूपा मन्ज अपणै ऊपर इन्दै हेरू।
1	11	अतै स्वर्गा थऊँ ऐह आवाज आई, “तू मेरा प्यारा पुत्र हा, अऊँ तिजो थऊँ खुश हा।”
1	12	ता पवित्र आत्मा तैसिओ तैहणै ही बियावान री कनारी भैजू।
1	13	बियावान मन्ज चाळी दिन तक शैतानै तसेरी परीक्षा करी, सो बियावान रै जानवरा सोगी रैऊ, अतै स्वर्गदूत तसेरी सेवा करदै रैह।
1	14	यूहन्‍ना रै पकड़ाणै थऊँ बाद यीशुऐ गलील परदेसा जो चली गो अतै तैड़ी प्रमात्मैं रै राज्य रा सुसमाचार प्रचार करू।
1	15	अतै बल्लू, “टैमं पुरा भूच्ची गो हा; अतै प्रमात्मैं रा राज्य नेड़ै चली आ, ठेरैतांये मन फेरा अतै सुसमाचार पर विस्वास करा।”
1	16	गलील री झीला रै कनारै हन्डदै-हन्डदै तिनी शमौन अतै तसेरै भाई अन्द्रियास जो झीला मन्ज जाल पान्दै हेरू; क्ओकि सो मच्छुआरै थियै।
1	17	यीशुऐ तियां जो बल्लू, “मेरै सोगी चली पेय्आ; मूँ तुसिओ मणु जो पकडणा अतै तियां जो प्रमात्मैं पिचो चलणै बाळा बणाना।”
1	18	सो झट अपणै जाला जो छड़ी करी तैस पिचो चली पै।
1	19	कुछ अगो गिच्ची करी तिनी जबदी रै पुत्रा याकूब अतै यूहन्‍ना जो किस्ती पुर जाळा जो सुधारदै हेरू।
1	20	तिनी झट तियां जो हैदु; अतै सो अपणै पिता जबदी जो मजदूरा सोगी किस्ती पुर छड़ी करी तैस पिचो चली पै।
1	21	यीशु अतै तसेरै चेलै कफरनहूम ग्राँ जो गै, अतै सो विश्रामदिन यहूदी रै सभागार मन्ज गिच्ची करी उपदेश दिणा लगू।
1	22	अतै मणु तसेरै उपदेशा थऊँ हैरान भुऐ; क्ओकि सो शास्त्री साईयें ना पर अधिकारी साईयें उपदेश दिन्दा थू।
1	23	तैस टैमैं तंयारै यहूदी रै सभागार मन्ज अक्क मणु थू, जैस मन्ज दुष्‍टात्मा थी।
1	24	सो दुष्‍टात्मा चिल्लाई करी बलणा लगी, “हे यीशु नासरी, असिओ तिजो सितै कै कम? कै तू असिओ खत्म करना आ? अऊँ तिजो जाणदा हा कि तू कुण हा? तू ता प्रमात्मैं रा पवित्र पुत्र हा!”
1	25	यीशुऐ तैसिओ झिड़की करी बल्लू, “चुप रैह; अतै ऐस मणु थऊँ निकळी गा।”
1	26	ता दुष्‍टात्मा तैसिओ मरोड़ी करी, अतै जोरा सितै चिन्डा मारदी तैस थऊँ निकळी गैई।
1	27	ऐह हेरी करी सभी मणु जो बड़ी हैरानी भूई अतै अप्पु मन्ज गल्ला करना लगै, “ऐह किनी गल्ल हा? ऐह ता कोई नोआ उपदेश हा! ऐह अधिकार अतै सामर्थ सोगी दुष्‍टात्मा जो हुक्म दिन्दा, अतै ऐह दुष्‍टात्मा सेरै हुक्मा जो मन्दी हिन।”
1	28	अतै यीशु रै नां री चर्चा पुरै गलील परदेसा मन्ज फैली गई।
1	29	सो यहूदी रै सभागार थऊँ नकैई करी याकूब अतै यूहन्‍ना सोगी शमौन अतै अन्द्रियास रै घरै आ।
1	30	शमौन री हहुआ जो बुखार थू, अतै तियें झट तसारै वारै मन्ज यीशु सितै बल्लू।
1	31	ता तिनी नेड़ै गिच्ची करी तसारा हत्थ पकड़ी करी तैहा जो उठालु; ता तसारा बुखार उतरी गो, अतै सो तसेरी सेवा करना लगी पैई।
1	32	संझा रै टैमैं जैहणै सुरज डूबी गो ता मणु कई बीमारा जो अतै तियां जो जियां मन्ज दुष्‍टात्मा थी, तैस बलै लैई आये।
1	33	अतै पुरा ग्राँ शमौन रै घरा बाहर इकट्ठा भूच्ची गो।
1	34	तिनी मतै जो जैड़ै कई तरह री बीमारी थऊँ दु:खी थियै, ठीक करू, मती सारी दुष्‍टात्मा जो कड्‍डू, अतै दुष्‍टात्मा जो बलणा ना दिता, क्ओकि सो तैसिओ पच्छैन्दी थी।
1	35	भ्यागा ही प्रगड़ै मन्ज सो उठी करी अक्क सुनसान जगह जो गो अतै प्रार्थना करना लगू।
1	36	ता शमौन अतै तसेरै साथी तसेरी तोपा मन्ज गै।
1	37	जैहणै सो मुळू, ता तियैं तैस सोगी बल्लू, “कई मणु तिजो तोपू करदै हिन।”
1	38	यीशुऐ तियां सितै बल्लू, “अईआ; अहै होर कसकी नेड़ै-तेड़ै रै ग्राँ मन्ज गान, कि अऊँ तैड़ी भी प्रचार करी सकुँ, क्ओकि अऊँ ऐस कमां तांई ही भेजुरा हा।”
1	39	ता सो गलील री कई जगह मन्ज यहूदी रै सभागार मन्ज गिच्ची करी प्रचार करदा अतै दुष्‍टात्मा जो कड़दा रैऊ।
1	40	अक्क कोढ़ी तैस बलै इच्ची करी घुटनै रै भारै बैही करी तैस सोगी बिनती करना लगा, कि “हे प्रभु अगर तूहै चाहन ता मिन्जो ठीक करी सकदै हिन।”
1	41	यीशुऐ तैस पुर तरस खाई करी हत्था सोगी तैसिओ छुऊँ, अतै बल्लू, “अऊँ चाहन्दा कि तू ठीक भूच्ची गच्छा।”
1	42	अतै तैहणै ही तसेरा कोढ़ ठीक भूच्ची गो।
1	43	यीशुऐ तैसिओ चेतावनी दिकरी झट विदा करू,
1	44	अतै बल्लू, “हेर कसी सोगी कुछ मत बलदा, पर गिचीकरी अपणै याजका जो दस्स। जैडा कुछ मूसा री व्यवस्था मन्ज ठीक भूणै तांये चढ़ावा दसुरा, तैतिओ गिचीकरी चढ़ा कि समाज पुर तेरी गवाही भोआ कि तू ठीक भूच्ची गो हा।”
1	45	पर सो बाहर गिचीकरी ऐसा गल्ला रा बडा प्रचार करना लगा अतै ऐस तरीकै हुणाणा लगा कि यीशु फिरी खुल्लमखुला कसी भी ग्राँ मन्ज ना गिच्ची सकू। सो बाहर बियावान ईलाकै मन्ज रैऊ; अतै तैस राज्य रै सब जगह थऊँ मणु तैस बलै इन्दै रैह।
2	1	कई दिन बाद फिरी यीशु कफरनहूम ग्राँ मन्ज आ, अतै मणुऐ हुणु कि सो कसकी रै घरा मन्ज हा।
2	2	फिरी ऐतनै मणु किठ्ठी गै कि दारा मन्ज भी जगह ना रैई; अतै सो तियां जो प्रमात्मैं रा वचन हुणाऊ करदा थू।
2	3	अतै मणु अक्क अधरंगी जो चऊँर मणु थऊँ चूकवाई के तैस बलै लैई आये।
2	4	पर जैहणै सो भीड़ा री वजह थऊँ तैस तक ना पुजी सकै, ता सो तैस छपरा जो चढ़ी गै अतै छपरा रै हैळा जो खोलणा लगै; अतै जैहणै सो तैतिओ खोली बैईठै ता तियें तैस अधरंगी मणु जो खाट समेत रस्सी पाई करी यीशु बलै थलै पुजाई दिता।
2	5	यीशुऐ तंयारा विस्वास हेरी करी तैस अधरंगी सोगी बल्लू, “हे पुत्र, मैंई तेरै पाप माफ करी दितै।”
2	6	ता कई शास्त्री जैड़ै तैड़ी बैहुरै थियै, अपणै-अपणै मना मन्ज सोचणा लगै,
2	7	“ऐह मणु कजो इआं बल्लू करदा? ऐह ता प्रमात्मैं री निन्दा करू करदा। प्रमात्मैं जो छड़ी करी कोई होर कुण पापा जो माफ करी सकदा?”
2	8	यीशुऐ आत्मा मन्ज झट जाणी लैऊ कि ऐह अपणै मना मन्ज कै सोचु करदै हिन, अतै तिनी बल्लू, “तुहै अपणै-अपणै मना मन्ज ऐह कजो सोचु करदै हिन?
2	9	कै तुहै ऐह ना जाणदै कि ठीक करनै थऊँ पापा जो माफ करना आसान हा क्ओकि तैतिओ हेरी ना सकदै। पर चंगाई रै कम्मा जो हेरी सकदै हिन कि सो ठीक भूआ कि ना।
2	10	पर तुहै ऐह जाणी लैन कि मणु रै पुत्रा जो धरती पुर मणु रै पाप माफ करणै रा अधिकार हा।” तिनी तैस अधरंगी सोगी बल्लू,
2	11	“अऊँ तिजो सोगी बलदा, उठ अपणी खाट चुक अतै अपणै घरा जो चली गा।”
2	12	सो झट उठु अतै अपणी खाट चुकी करी सबी रै सामणै थऊँ नकैई करी चली गो; ऐसा गल्ला पुर सब हैरान भूच्ची गै, अतै प्रमात्मैं री जय जयकार करीके बलणा लगै, “अहै ऐसा कदी भी ना हेरू।”
2	13	यीशु फिरी गलील री झीला रै कनारै जो गो, अतै सब भीड़ तैस बलै आई, अतै सो तियां जो उपदेश दिणा लगू।
2	14	गान्दै टैमैं तिनी हलफई रै पुत्र लेवी जो चुंगी लैन्दै चौकी पुर बैहुरै हेरू, अतै तैस सोगी बल्लू, “मिन्जो पिचो चली पै।” अतै सो उठी करी तैस पिचो चली पैऊँ।
2	15	जैहणै यीशु अतै तसेरै चेलै मत्ती रै घरै खाणा बैईठै, ता मतै सारै चुंगी लैणैबाळै अतै इन्‍नै मणु जियां जो मणु पापी बलदै थियै क्ओकि सो मतै सारै थियै, अतै तसेरै पिचो चलुरै थियै।
2	16	कुछ शास्त्री जैड़ै फरीसी थियै ऐह हेरी करी कि सो ता पापी अतै चुंगी लैणैवाळै सोगी खाणा लगुरा, तसेरै चेलै सोगी बल्लू, “ऐह ता चुंगी लैणैवाळै अतै पापी सोगी खान्दा पिन्दा हा।”
2	17	यीशुऐ ऐह हुणी करी तियां सोगी बल्लू, “भलै चंगै जो बईद्दा री जरूरत ना भून्दी, पर बमारा जो भून्दी हा अऊँ धर्मी जो ना पर पापी जो बचाणा छुरा हा।”
2	18	यूहन्‍ना रै चेलै, अतै फरीसी ब्रत करदै थियै; अतै तियें इच्ची करी तैस सोगी ऐह बल्लू, “यूहन्‍ना रै चेलै अतै फरीसी रै चेलै कजो ब्रत करदै, पर तेरै चेलै ब्रत ना करदै?”
2	19	यीशुऐ तियां सोगी बल्लू, “जैहणै तक दूल्हा बराती सोगी रैहन्दा हा, सो खान्दै पिन्दै रैहन्दै हिन। ता तियां जो ब्रत करणै री जरूरत निय्आ।
2	20	पर सो दिन ईणै हिन जैहणै दूल्हा तियां थऊँ अलग करी दिणा; तैस टैमैं तियां ब्रत करना।
2	21	“कोई भी मणु नोए कपड़ै री टल्ली पुराणै ओड़णा मन्ज ना लान्दा; ना ता तैसा टल्ली सो पुराणा कपडा खिन्जी लैणा, अतै जैहणै मणु सो धूणा तैस होर मतै फटी गाणा।
2	22	यीशुऐ बल्लू नोए दाखरस जो पुराणी खलड़ी मन्ज कोई ना रखदा, ना ता नोए दाखरस खलड़ी फूली करी फाडी दिणी, अतै दाखरस अतै खलड़ी दूनी बर्वाद भूच्ची गाणा पर नोआ दाखरस नोई खलड़ी मन्ज भरदै हिन।”
2	23	अक्क विश्रामदिन यीशु बगड़ी रै कनारै चलुरा थु, अतै तसेरै चेलै चलदै-चलदै हिल्लै त्रोड़ी करी खाणा लगै।
2	24	तैहणै फरीसी धर्मगुरू तैस सोगी बल्लू, “हेर, ऐह विश्रामदिन सो कम कजो करू करदै जैडा ठीक निय्आ?”
2	25	तिनी तियां जो जवाव दिता, “कै तुहै पवित्रग्रन्था मन्ज ना पढुरा कि जैहणै राजा दाऊद अतै तसेरै साथी भूखै थियै ता तियें कै करू थू?”
2	26	तिनी कियां अबियातार महायाजक रै टैमैं, प्रमात्मैं रै तम्बू मन्ज गिच्ची करी चढ़ाऊरी रोटी खाई, जियां रोटी सिर्फ याजका जो छड़ी होरी जो खाणा ठीक ना थु, अतै तिनी अपणै साथी जो भी दिती थी।
2	27	ता तिनी तियां सितै बल्लू, “विश्रामदिन मणु तांयें बणाऊरा हा, ना कि मणु विश्रामदिन तांयें
2	28	ठेरै तांयें मणु रा पुत्र विश्रामदिन रा भी प्रभु हा।”
3	1	यीशु फिरी यहूदी रै सभागार मन्ज गो; तैड़ी अक्क मणु थु जैसेरा हत्थ डुण्ड़ा थु।
3	2	फरीसी मणु तैस पुर दोष लाणै तांयें मौके री तलाश मन्ज थियै अतै हेरना चाहन्दै थियै कि ऐह विश्रामदिन तैसिओ ठीक करदा कि ना।
3	3	तिनी तैस डुन्डै मणु सोगी बल्लू, “सामणै इच्ची करी खड़ी गा।”
3	4	अतै यीशुऐ तियां जो बल्लू, “मूसा री व्यवस्था मन्ज कै लिखुरा विश्रामदिन भलाई करना खरा कि बुरा करना, प्राणा जो बचाणा खरा या मारणा?” पर सो चुप रैह।
3	5	तिनी तंयारै मना रै ढ़िठपन थऊँ उदास भूच्ची करी जळणी सितै चंऊ कनारी हेरू, अतै तैस मणु सोगी बल्लू, “अपणा हत्थ अगो कर।” तिनी हत्थ अगो करू अतै सो ठीक भूच्ची गो।
3	6	तैहणै फरीसी झट बाहर गिच्ची करी हेरोदेस राजा रै गुट रै मणु सोगी तसेरै वरोधा मन्ज योजना बणाणा लगै कि तसेरा किआं नाश करन।
3	7	यीशु अपणै चेलै सोगी कफरनहूम शहरा जो छड़ी करी गलील झीला री कनारी चली गो अतै गलील परदेस थऊँ अक्क बड़ी भीड़ तसेरै पिचो चली पैई।
3	8	यहूदिया परदेस यरूशलेम शहर, इदूमिया परदेस, यरदन नदी रै पारा थऊँ, सूर अतै सैदा शहरा रै नेड़ै तेड़ै थऊँ मणु री अक्क बड़ी भीड़ ऐह हुणी करी कि सो कियां हैरानी रै कम करदा हा, तैस बलै आई।
3	9	तिनी अपणै चेलै सोगी बल्लू, “भीड़ा री बजह थऊँ अक्क हल्की जिनी किस्ती मिन्जो तांयें तैयार रखा ताकि भीड़ मिन्जो पुर चढ़ी ही ना गच्छा।”
3	10	क्ओकि तिनी मतै जो ठीक करूरा थु, ठेरैतांये जैतणै मणु रोगी थियै, तैसिओ छुणै तांयें तैस पुर चढ़ी चलदै थियै, ताकि सो भी तैसिओ छुई करी ठीक भूच्ची गान।
3	11	दुष्‍टात्मा भी, जैहणै तैसिओ हेरदी थी ता तैस अगो टिरी पैन्दी थी, अतै चिल्लाई करी बलदी थी कि तू प्रमात्मैं रा पुत्र हा;
3	12	अतै तिनी दुष्‍टात्मा जो सख्त हूक्म दिता कि “मेरै बारै मन्ज कसी जो मत दसदै।”
3	13	फिरी यीशु पहाड़ा पुर चढ़ी गो, अतै जिंआं जो सो चाहन्दा थु तियां जो अप्पु बलै हैदु; अतै सो तैस वलै आये।
3	14	तैहणै तिनी बारह मणु जो चुणु अतै तियां जो प्रेरित बल्लू कि सो तैस सोगी रैहन, अतै सो तियां जो भैजा कि सो प्रचार करन,
3	15	अतै दुष्‍टात्मा जो कढणै रा अधिकार रखन।
3	16	सो ऐह बारह प्रेरित हिन शमौन जैसेरा नां तिनी पतरस रखु,
3	17	जबदी रा पुत्र याकूब अतै तसेरा हल्का भाई यूहन्‍ना, जैसेरा नां तिनी बुअनरगिस मतलब “गर्जन रा पुत्र” रखु, क्ओकि सो जोशीलै थियै।
3	18	अन्द्रियास, फिलिप्पुस, बरतुल्मै, मत्ती, थोमा, हलफई रा पुत्र याकूब, तद्दै, अतै शमौन कनानी
3	19	अतै यहूदा इस्करियोती जिनी तैसिओ पकड़वाई भी दिता थु।
3	20	तैहणै यीशु अतै तसेरै चेलै कफरनहूम मन्ज तैस ही घरा मन्ज ठहरू जैड़ी सो रूकदा थू, अतै तैड़ी ऐतनी भीड़ इकट्ठी भूच्ची गई कि सो खाणा भी ना खाई सकै।
3	21	जैहणै यीशु रै टबरा रै मणुऐ ऐह हुणु, ता सो तैसिओ पकड़णै तांयें निकळै क्ओकि सो बलदै थियै कि ऐह पागल हा।
3	22	शास्त्री भी जैड़ै यरूशलेम थऊँ छुरै थियै, ऐह बलदै थियै कि “ऐस मन्ज शैतान हा,” अतै “ऐह मुख्य शैतान री मदद सोगी मणु थऊँ दुष्‍टात्मा जो कड़दा हा।”
3	23	ठेरैतांये यीशु तियां जो नेड़ै हैदी करी तियां सोगी उदाहरण मन्ज कणैणा लगा, “शैतान कियां अपणी दुष्‍टात्मा जो कड़ी सकदा हा?
3	24	अगर कसकि राज्य रै मणु मन्ज फूट पैई गच्छा, ता सो कियां टिकी सकदा हा?
3	25	अतै अगर कसकि परिवार मन्ज फूट भोआ ता सो परिवार विखरी गान्दा हा?
3	26	ठेरैतांये अगर शैतान अपणी ही दुष्‍टात्मा रै वरोध करा, ता सो टिकी ना सकदा? तसेरा ता अन्त ही भूच्ची गाणा।
3	27	पर कोई भी मणु कसकि ताकतवर रै घरा मन्ज घुसड़ीकरी तसेरा घर ना लुटी सकदा, जैहणै तक कि सो तैस ताकतवर जो बनी ना लेय्आ तां सो तसेरै घरा जो लुटी सकदा हा।
3	28	अऊँ तुसु सोगी सच बलदा हा मणु री औलादा रै सब पाप अतै बुराई जैडा सो करदै हिन, माफ भूच्ची गाणी हा,
3	29	पर जैडा पवित्र आत्मा री बुराई करा, सो कदी भी माफ ना भूणा पर सो सदा रै पापा रा अपराधी बणदा हा।”
3	30	यीशुऐ ऐह गल्ला तियां जो बल्ली, क्ओकि सो ऐह बलदै थियै कि सो “दुष्‍टात्मा रै वशा मन्ज हा।”
3	31	तैहणै तसेरी माता अतै हल्का भाई आये, अतै बाहर खड़ी करी तैसिओ हैदी भैजु।
3	32	भीड़ तसेरै अखै-ब्रखै बैहुरी थी, अतै तियें तैस सितै बल्लू, “गुरू, तुन्दी माता अतै भाई-बैहण बाहर हिन अतै तुसिओ तोपु करदै हिन।”
3	33	यीशुऐ तियां जो जवाव दिता, “मेरी माता अतै भाई कुण हिन?”
3	34	अतै अपणै अखै-ब्रखै बैहुरै री कनारी हेरी करी बल्लू, “हेरा, मेरी माता अतै भाई ऐह हिन।
3	35	क्ओकि जैडा कोई प्रमात्मैं री इच्छा पुर चलदा, सो ही मेरा भाई, बैहण अतै माता हा।”
4	1	यीशु फिरी गलील झीला रै कनारै उपदेश दिणा लगा अतै ऐसी भीड़ किटठी भूच्ची गई कि ता सो झीला मन्ज अक्की किस्ती पुर बैही गो, अतै पुरी भीड़ जमीना पुर झीला रै कनारै खड़ी रैई।
4	2	अतै सो उदाहरण मन्ज बड़ी सारी गल्ला सखाणा लगु, अतै अपणै उपदेशा मन्ज तियां जो बल्लू,
4	3	“हुणा! अक्क बी बाणैबाळा बी बाणा निकळू।
4	4	बान्दै टैमैं कुछ बी बता रै कनारै पै अतै पखेरू इच्ची करी सो चुगी लैऊँ।
4	5	कुछ बी पत्थरली जमीना पुर पै जैड़ी तैतिओ बड़ी मिट्टी ना मुळी अतै गहरी मिट्टी ना मुळणै री बजह थऊँ, सो झट जमीं पैऊँ,
4	6	अतै जैहणै सुरज निकळू ता सो फूकी गै, अतै जड़ ना पकड़णै री बजह थऊँ हूक्की गो।
4	7	कुछ बी झिन्ड़ा मन्ज पै, अतै झिन्ड़ै सो जमीं करी दबाई दिता, अतै सो फलबन्त ना भुआ
4	8	पर कुछ बी खरी जमीना पुर पै, अतै सो जमीं करी फलबन्त भुआ अतै कोई तीह गुणा, कोई सठ गुणा अतै कोई सौ गुणा फळै।”
4	9	ता यीशुऐ बल्लू, “मेरी गल्ला ध्याना सोगी कन्‍ना खोली करी हुणी लेय्आ।”
4	10	जैहणै यीशु अकेला रैई गो, ता तसेरै साथी तियां बारह प्रेरितै तैस थऊँ ईयां उदाहरण रै बारै मन्ज पूछु
4	11	तिनी तियां सितै बल्लू, “तुसिओ ता प्रमात्मैं रै राज्य रै भेदा री समझ दितुरी हा, पर बाहरा बाळै तांयें सब गल्ला उदाहरण मन्ज भुन्दी हिन।
4	12	ठेरैतांये कि यशायाह भविष्‍यवक्ता री कताबा मन्ज लिखुरा हा, “ ‘ऐह हेरी करी भी समझी ना पान अतै हुणी करी भी ना समझन; क्ओकि ऐसा ना भोआ कि ऐह अपणै पापा थऊँ फिरी ईन, अतै प्रमात्मां तियां जो माफी देय्आ।’ ”
4	13	यीशुऐ तियां सोगी बल्लू, “कै तुहै ऐह उदाहरण ना समझदै? ता फिरी होर सब उदाहरण जो कियां समझणा?
4	14	बी बाणैबाळा किसान ऐस तरीकै हा जियां कोई प्रमात्मैं रा वचन हुणान्दा।
4	15	कुछ मणु ऐस तरीकै हिन जियां बी रस्तै मन्ज पैऊरै हिन, मणु जैहणै तियें वचन हुणु, ता शैतान झट इच्ची करी तैस वचना जो चुकी लैई गान्दा हा।
4	16	तियां ही जैड़ै बी पथरीली जमीना पुर पैऊरा हा, ऐह ईयां मणु सांईयै हिन जैड़ै वचन जो हुणी करी झट खुशी सोगी ग्रहण करी लैन्दै हिन।
4	17	पर अपणै मना मन्ज गहराई थऊँ विस्वास ना करनै री वजह थऊँ थोड़ै ही दिन तांयें रैहन्दै हिन ऐत थऊँ बाद जैहणै वचन री वजह थऊँ क्‍लेश या सताव भुन्दा सो झट वचन पुर विस्वास करना छड़ी दिन्दै हिन।
4	18	जैड़ै बी झिन्ड़ा मन्ज पैऊरा, ऐह तियां मणु सांईयै हिन जैड़ै वचन हुणदै पर,
4	19	संसारा री चिन्ता, अतै धन रा धोखा, अतै होर चिजा रा लोभ तियां मन्ज इन्दा अतै सो वचन जो दबाई दिन्दै, अतै सो तियां कम्मा जो ना करी सकदै जैतिओ प्रमात्मां चाहन्दा।
4	20	अतै जैडा बी खरी जमीना पुर पैऊ सो ऐसै मणु सांईयै हिन जैड़ै वचन जो हुणी करी विस्वास करदै अतै तियां कम्मा जो करदै हिन जैतिओ प्रमात्मां चाहन्दा। सो ऐसी फसल सांईयै फलदै कोई तीह गुणा, कोई सठ गुणा, कोई सौ गुणा।”
4	21	यीशुऐ तियां सितै बल्लू, “कै दीये जो ठेरैतांये लेईंदै कि टोकरू थलै ढ़की करी या मन्जै थलै रखन? बल्कि ठेरैतांये लेईंदै हिन कि उच्ची जगह पुर रखन ताकि सबी जो लौ भोआ।
4	22	क्ओकि जैड़ी गल्ला छिपुरी हिन सो प्रकट भूच्ची गाणी अतै जैडा कुछ गुप्त हा, सो भी प्रकट भूच्ची गाणा।
4	23	मेरी गल्ला ध्याना सोगी कन्‍ना खोली करी हुणी लेय्आ।”
4	24	यीशुऐ तियां सितै बल्लू, “चौकनै रेय्आ अतै ध्याना सितै हुणा। जैस नापा सितै तुसै नापदै हिन तैस ही नापा सितै तुसु तांयें भी नापया गाणा, बल्कि तुसिओ मता ही दिणा हा।
4	25	क्ओकि जैड़ा मेरी शिक्षा जो हुणदै अतै समझदै हिन तियां जो होर समझ दिणिआ, पर जैड़ी ना हुणदै ता तियां बलै जैड़ी समझ हा सो भी तियां थऊँ लैई लैणीआ।”
4	26	फिरी तिनी बल्लू, “प्रमात्मैं रा राज्य इआं जिंआं कि कुणकी किसाने जमींना पुर बी बाये,
4	27	सो हर दिन अपणा कम करीके राती सुन्दा अतै दिय्आ जागदा, पर तैसिओ पता भी ना लगदा कि सो बी इन्‍नै जमदै हिन।
4	28	धरती अप्पु ही फसल दिन्दी हा, पैहलै लून्गा, फिरी हिल्लै, अतै हिल्लै मन्ज तैयार दाणा।
4	29	पर जैहणै फसल पक्की गान्दी हा ता तैत मन्ज झट दराटी लगान्दै हिन, क्ओकि तैहणै फसल री वढाई रा टैमं इच्ची रैहन्दा हा।”
4	30	फिरी तिनी बल्लू, “अहै प्रमात्मैं रै राज्य रा उदाहरण कस सोगी दीन, अतै कस उदाहरण सोगी तसेरा बखान करन?
4	31	सो राई रै दाणै रै बराबर हा; कि जैहणै जमीना मन्ज बान्दै हिन ता धरती रै सबी बीआ थऊँ हल्का भून्दा,
4	32	पर जैहणै बान्दै हिन, ता जंमी करी सबी साग सब्जी थऊँ बडा भूच्ची गान्दा हा, अतै तठेरी ऐसी बड़ी बड़ी डाळी नकैन्दी हिन, कि अम्बरा रै पखेरू भी तठेरी छाई मन्ज बसेरा करी सकदै हिन।”
4	33	यीशु तियां जो ऐस तरीकै रै मतै सारै उदाहरण दि दिकरी तंयारी समझा अनुसार वचन हुणान्दा थु,
4	34	अतै सो तियां सोगी उदाहरण मन्ज ही गल्ला करदा थु, पर एकान्त मन्ज सो अपणै चेलै जो सब उदाहरण रा अर्थ दसदा थु।
4	35	तैस ही दिन जैहणै सँझ भूई, ता तिनी चेलै सोगी बल्लू, “अईआ अहै झीला रै पारीयें कनारी जो किस्ती मन्ज चलदै।”
4	36	अतै सो भीड़ा जो छड़ी करी अपणै चेलै सोगी किस्ती पुर चली पैऊ; अतै बाकी होर मणु भी होरी किस्ती पुर चलै।
4	37	ता अक्क बडा तूफान चली आ, अतै लैहरा रै पाणी सितै किस्ती भरीणा लगी पैई।
4	38	पर सो अप्पु पिछली कनारी गद्‍दी पुर सोऊँ करदा था। तैहणै चेलै तैस जो जगाई करी तैस सितै बल्लू, “हे गुरू, कै तिजो फिकर निय्आ, कि अहै मरना लगुरै हिन?”
4	39	ता तिनी उठी करी तूफाना जो झिड़कु, अतै तूफान सितै बल्लू, “शान्ती रख, रूकी गा।” ता तूफान रूकी गो अतै बडा चैन भूच्ची गो;
4	40	अतै तिनी बल्लू, “तुहै कजो डरदै हिन? कै तुसिओ हल्ली तिकर विस्वास निय्आ?”
4	41	सो बड़ै ही डरी गै अतै अप्पु मन्ज बलणा लगै, “ऐह किना मणु हा कि तूफान अतै पाणी भी सेरै हुक्मा जो मन्दै हिन?”
5	1	यीशु अतै तसेरै चेलै गलील झीला रै पार गिरासेनियों रै परदेस मन्ज पुजै,
5	2	जैहणै सो किस्ती थऊँ ओसै ता तैहणै अक्क मणु कब्रिस्तान री कनारी थऊँ नकैई करी तियां सितै, मुळु जैड़ा दुष्‍टात्मा रै वशा मन्ज थू
5	3	सो कब्रिस्तान मन्ज ही रैहन्दा थु अतै मणु तैसिओ हँगळा सितै बनी रखदै थियै।
5	4	कोई तैसिओ वशा मन्ज ना करी पान्दा थु अतै हँगळा सितै बनणा भी मुसकिल थू क्ओकि सो बार बार हँगला जो त्रोड़ी दिन्दा अतै टुकड़ै-टुकड़ै करी दिन्दा थु।
5	5	सो लगातार रात-दिन कब्रिस्तान अतै फाटा मन्ज लेरा मारदा रैहन्दा अतै अपणै आपा जो पत्थरा सितै घायल करदा रैहन्दा थू।
5	6	सो यीशु जो दूरा थऊँ हेरी करी ही दौड़ी आ अतै अपणै घुटनै रै भारै बही करी तैसिओ प्रणाम करू।
5	7	यीशुऐ तैसा दुष्‍टात्मा जो बल्लू थु, “हे दुष्‍टात्मा, ऐस मणु थऊँ नकैई अई!”	WRONG ALIGNMENT
5	8	ता सो मणु जोरा सितै बकी करी बलणा लगा, “हे यीशु, परमप्रधान प्रमात्मैं रै पुत्र, तुन्दा मिन्जो सोगी कै कम हा? अऊँ तुसिओ प्रमात्मैं री सौगन्द पान्दा मिन्जो तकलीफ मत दिन्दै।”
5	9	यीशुऐ तैस थऊँ पुछु, “तेरा नां कै हा?” तिनी बल्लू, “मेरा नां सेना हा क्ओकि अहै मतै भारी हिन।”
5	10	अतै तैस सोगी बड़ी विनती करी कि “असिओ ऐस देशा थऊँ बाहर मत भैज।”
5	11	तैड़ी पहाड़ी पुर सूअंरा री गुआली चरू करदी थी।
5	12	दुष्‍टात्मा तैस सितै विनती करीके बल्लू, “असिओ ईयां सूअंरा मन्ज भैजी दे कि अहै ईयां अन्दर रैहन।”
5	13	यीशुऐ तियां जो हुक्म दिता अतै दुष्‍टात्मा नकैई करी सूअंरा मन्ज चली गई अतै सो गुआली जैड़ी कोई लगभग दोई हजार थी, पागल भूच्ची करी झीला मन्ज गिच्ची पैई अतै डूबी मरी।
5	14	गुआलु ऐह हेरी करी नह्ही गै अतै ग्राँ अतै शहरा मन्ज गिच्ची करी ऐह गल्ला हुणाई, अतै मणु हेरना आये कि कै भुआ हा।
5	15	ता ग्राँ अतै शहरा रै मणुऐ यीशु रै नेड़ै इच्ची करी तैस मणु हेरू जैस मन्ज दुष्‍टात्मा थी मतलब दुष्‍टात्मा री पूरी सेना थी, कपड़ै लाई करी शान्त बैहुरा हेरू, ता सो मणु ऐह हेरी करी डरी गै।
5	16	हेरनैवाळै तसेरा, जैस मन्ज दुष्‍टात्मा थी अतै सूअंरा रा पुरा हाल तियां जो बली हुणाऊ।
5	17	ता सो अपणै नूकसान जो हेरी करी तैस सोगी विनती करीके बलणा लगै कि इन्दै इलाकै थऊँ बाहर चली गा।
5	18	जैहणै सो किस्ती पुर चढ़णा लगा ता सो जैस मन्ज दुष्‍टात्मा थी, तैस सोगी विनती करना लगा, “मिन्जो अपणै सोगी इणा दे।”
5	19	पर तिनी इणा ना दिता, अतै तैस सोगी बल्लू, “अपणै घरै गिचीकरी करी अपणै मणु जो दस्स कि तिजो पुर दया करीके प्रभुऐ तिजो तांयें किनै बड़ै कम करै हिन।”
5	20	सो गिचीकरी दिकापुलिस परदेस मन्ज ऐसा गल्ला रा प्रचार करना लगु कि यीशुऐ मिन्जो तांयें किनै बड़ै कम करै हिन; अतै सब मणु हैरानी करदै थियै।
5	21	जैहणै यीशु अतै तसेरै चेलै फिरी किस्ती थऊँ पार आये, ता अक्क बड़ी भीड़ तैस बलै इकट्ठी भूच्ची गई। सो झीला रै कनारै ही थु।
5	22	ता यहूदी रै सभागार रा अक्क याईर नां रा सरदार आ, अतै तैस जो हेरी करी तसेरै पैरा पुर पैई गो,
5	23	अतै ऐह बली करी तैस सितै बड़ी विनती करी, “मेरी हल्की कुल्ळी मरना लगुरी हा; तू इच्ची करी तैहा पुर हत्थ रख कि सो ठीक भूच्ची करी जिन्दी रेय्आ।”
5	24	ता यीशु अतै तसेरै चेलै तैस सोगी चली पैऊ; अतै बड़ी भीड़ तैस पिचो चली पैई, भीड़ ऐतनी थी कि मणु तैस पुर चढ़ी चलुरै थियै।
5	25	अक्क जनानी थी, जेहा जो बारह साला थऊँ खून चलणै री बमारी थी।
5	26	तैहै बड़ै बईद्दा थऊँ भी बडा दुख भोगुरा थु, अपणी सब पुंजी खर्च करनै पुर भी कोई लाभ ना भच्छुरा थु, पर सो होर भी ज्यादा बमार भूच्ची गच्छुरी थी।
5	27	सो यीशु री चर्चा हुणी करी कि सो मणु जो ठीक करदा हा ता भीड़ा मन्ज तसेरै पिचो आई अतै तसेरै कपड़ै रै पल्लै जो छुई लैऊ।
5	28	सो अपणै मनां मन्ज सोचदी थी, “अगर अऊँ तसेरै कपड़ै जो भी छुई लैली ता मूँ ठीक भूच्ची गाणा हा।”
5	29	जैहणै तैहै यीशु रा पल्ला छुऊँ ता तैहणै ही तसारा खून चलना बन्द भूच्ची गो। तैहा जो अपणै शरीरा मन्ज पता लगी गो कि अऊँ ठीक भूच्ची गई हा।
5	30	यीशु जो भी महसुस भूआ कि मिन्जो थऊँ सामर्थ निकळी हा, अतै भीड़ा मन्ज पिचो मुड़ीकरी पूच्छु, “मेरै ओड़णा जो कुणी छुऊँ हा?”
5	31	तसेरै चेलै बल्लू, “तिजो हुजु करदा कि भीड़ ता तिजो पुर चढ़ी चलुरी हा, अतै तु बलदा कि कुणी मिन्जो छुऊँ?”
5	32	ता यीशुऐ ऐह हेरनै तांयें कि मिन्जो कुणी छुऊआ, चंऊ कनारी अपणी नजर फेरी।
5	33	ता सो जनानी ऐह जाणी करी कि मेरी किनी भलाई भूई हा, ड़रदी अतै कम्मदी कम्मदी आई, अतै तसेरै पैरै पैई करी तैस सोगी सब हाल सच-सच दसी दिता।
5	34	यीशुऐ तैहा सितै बल्लू, “पुत्री तेरै विस्वासै तिजो ठीक करू हा शान्ती सोगी चली गा अतै अपणी ऐसा बमारी थऊँ बची रैह।”
5	35	यीशु ऐह बल्लू ही करदा थु कि यहूदी सभागार रै सरदार याईर रै घरा थऊँ कुछ मणु इच्ची करी तैस सितै बलणा लगै, “तेरी कुल्ळी ता मरी गई हा, अबै गुरू जो अपणै घरै इणै रा कष्‍ट मत दै।”
5	36	जैड़ी गल्ल सो करू करदै थियै, तैहा गल्ला जो यीशुऐ हुणी करी यहूदी रै सभागार रै सरदारा सितै बल्लू, “मत डरा सिर्फ विस्वास रखा।”
5	37	अतै तिनी पतरस, याकूब अतै तसेरै भाई यूहन्‍ना जो छड़ी करी होरी कसी जो अपणै सोगी ना ईणा दिता।
5	38	तैस यहूदी सभागार रै सरदारा रै घरै पुजीकरी तिनी मणु जो रून्दै अतै लेरा पान्दै हेरू।
5	39	ता तिनी अन्दर गिचीकरी तियां सोगी बल्लू, “तुहै हल्ला कजो पाऊरा अतै कजो रोऊ करदै हिन? कुल्ळी मरूरी निईआ, पर सोऊँ करदी हा।”
5	40	सो तसेरी गल्ला हुणी करी हासी उड़ाणा लगै, पर तिनी सबी जो कड्ड़ी दिता अतै कुल्ळी रै माँ-पिता अतै अपणै तियां त्राई चेलै सोगी अन्दर गो, जैड़ी कुल्ळी पैऊरी थी।
5	41	अतै कुल्ळी रा हत्थ पकड़ी करी तैहा सितै बल्लू, “तलीता कूमी!” जठेरा मतलब हा, “हे कुल्ळी, अऊँ तिजो सितै बलदा, उठ!”
5	42	अतै कुल्ळी झट उठी करी चलना लगी पैई क्ओकि सो बारह साला री थी। ऐसा गल्ला थऊँ सो बड़ै हैरान भूच्ची गै।
5	43	फिरी तिनी तियां जो टणकाई करी हुक्म दिता कि ऐह गल्ल कसिओ पता ना लगा अतै बल्लू, “ऐसा जो कुछ खाणै जो देआ।”
6	1	तैड़ी थऊँ नकैई करी यीशु अपणै ग्राँ नासरत मन्ज आ, अतै तसेरै चेलै तसेरै सोगी गै।
6	2	विश्रामदिन सो यहूदी रै सभागार मन्ज उपदेश दिणा लगु; अतै मतै मणु हुणी करी हैरान भुऐ अतै बलणा लगै, “ऐह गल्ला ईनी कंऊ सीखी? ऐह ता अक्क साधारण मणु हा, ऐह कुण जिन्‍ना ज्ञान जैडा ऐसिओ दितुरा हा? सामर्थ रै कम ऐह कियां करदा?
6	3	ऐसिओ ता अहै जाणदै हिन ऐह ता तरखाण हा, जैडा मरियम रा पुत्र, अतै याकूब, यूसुफ, शमौन अतै यहूदा रा भाई हा, सेरी बैहणी असु सोगी रैहन्‍दी हिन, ठेरैतांये तियें तैस पुर विस्वास ना करू।”
6	4	यीशुऐ तियां सितै बल्लू, “भविष्‍यवक्ता रा अपणै ग्राँ, अपणै कुटुम्ब अतै अपणै घरा जो छड़ी करी बाकी सबी जगह आदर भून्दा हा।”
6	5	सो तैड़ी ज्यादा सामर्थ रै कम ना करी सकु, सिर्फ थोड़ै जिन्‍नै बमारा पुर हत्थ रखी के ठीक करू
6	6	अतै तैसिओ तंयारै अविस्वास पर हैरानी भूई। फिरी यीशु अतै तसेरै चेलै तैस इलाकै मन्ज चंऊ कनारी रै ग्राँ मन्ज उपदेश करदै रैह।
6	7	तिनी बारह प्रेरिता जो अप्पु बलै हैदु अतै तियां जो दोई दोई करीके भैजणा लगु, अतै तियां जो दुष्‍टात्मा जो कढणै रा अधिकार दिता।
6	8	तिनी तियां जो हुक्म दिता, “बता तांयें ड़ण्डा छड़ी करी होर कुछ मत लेआ, न ता रोटी, न झोल्ळी, न बटुए, न पैसे।
6	9	जुटै पैहना अतै दोई दोई कुरतै मत लैन्दै।
6	10	जैहणै तुहै कसकि ग्राँ मन्ज गान ता जैड़ा तुसिओ हैदा तसेरै ही घरै रेय्आ, घर-घर मत गान्दै जैहणै तक तुहै तैस ग्राँ मन्ज हिन ता तैस ही घरा मन्ज रेय्आ।
6	11	जैस ग्राँ रै मणु तुन्दा स्वागत ना करन अतै तुन्दी ना हुणन, तैड़ी थऊँ नकैन्दै ही अपणै पैरा री धूड झाड़ी देय्आ कि तंयारै ऐस विरोध थऊँ प्रमात्मां ही तंयारा न्याय करा।”
6	12	ता तियें गिचीकरी प्रचार करू कि पापा थऊँ मन फेरा,
6	13	अतै तियें मणु थऊँ मती भारी दुष्‍टात्मा जो कड्‍डू, अतै मतै बमारा पुर तेल मळी करी तियां जो ठीक करू।
6	14	यीशु रै नां री चर्चा सबी जगह फैली गैई अतै राजै हेरोदेस भी हुणु कि मतै मणु बल्लू करदै हिन कि, “यूहन्‍ना बपतिस्मा दिणैबाळा मरूरै थऊँ जी भुआ, ठेरैतांये तैस थऊँ ऐह सामर्थ रै कम प्रकट भुच्चु करदै हिन।”
6	15	होर मणु बलणा लगै, “ऐह भविष्‍यवक्ता एलिय्याह हा।” पर कुछ होर बलणा लगै, “भविष्‍यवक्ता या पुराणै जमानै रा कोई भविष्‍यवक्ता थऊँ कसकी अक्की रै बराबर हा।”
6	16	हेरोदेसे ऐह हुणी करी बल्लू, “यूहन्‍ना बपतिस्मा दिणैबाळै रा ता मैंई सिर कटवाऊरा थू, सो ही जी ऊठु हा!”
6	17	क्ओकि यूहन्‍नै हेरोदेस सोगी बलुरा थु, “मूसा रै व्यवस्था रै अनुसार अपणै भाई रै जिन्दै जी तसेरी घरावाळी सोगी बैह करना ठीक निय्आ।”
6	18	हेरोदेस राजै अपणै भाई फिलिप्पुस री घरावाळी हेरोदियास जेहा सोगी तिनी बैह करी लैऊरा थु, तसारी बजह थऊँ सपाई भैजी करी यूहन्‍नै जो पकड़वाई के जेला मन्ज पाई दितुरा थु।
6	19	हेरोदियास भी यूहन्‍नै सोगी बैर रखदी थी अतै ऐह चाहन्दी थी कि तैसिओ मरवाई देय्आ; पर ऐसा भूच्ची ना सकु।
6	20	क्ओकि हेरोदेस यूहन्‍ना जो धर्मी अतै पवित्र मणु समझी करी तैस थऊँ डरदा थु, अतै तैसिओ बचाई रखदा थु, अतै तसेरी गल्ला खुशी अतै डर सोगी हुणदा थु
6	21	ठीक टैमं आ जैहणै हेरोदेसै अपणै जन्मदिना मन्ज अपणै प्रधाना, सेनापति अतै गलील परदेस रै बड़ै बड़ै मणु तांयें धाम लाई।
6	22	ता हेरोदियास री कुल्ळी अन्दर आई अतै नची करी हेरोदेस अतै तैस सोगी बैहुरै सबी मणु जो खुश करू। ता राजै कुल्ळी सोगी बल्लू, “तू जैडा चाहन्दी हा मिन्जो थऊँ मंग अऊँ तिजो दिला।”
6	23	अतै तैहा सितै सौगन्द खाई, “अऊँ अपणै अध्धै राज्य तक जैडा तू मिन्जो थऊँ मंगली अऊँ तिजो दिला।”
6	24	तैहै बाहर गिच्ची करी अपणी माता थऊँ पूछु, “अऊँ कै मँगू?” तैहै बल्लू, “यूहन्‍ना बपतिस्मा दिणैबाळा रा सिर मंग।”
6	25	सो झट राजै बलै अन्दर आई अतै तैस सोगी विनती करी, “अऊँ चाहन्दी हा कि तू हबजु ही यूहन्‍ना बपतिस्मा दिणैबाळै रा सिर मँगवाई देय्आ।”
6	26	ता राजा बडा दुखी भूआ पर अपणी सौगन्द री बजह थऊँ अतै अपणै सोगी बैहुरै मणु री बजह थऊँ तैहा गल्ला ना टाळी सकू।
6	27	अतै राजै झट अक्की सपाई जो हुक्म दी करी भैजु कि जेला मन्ज गिचीकरी यूहन्‍ना रा सिर कटी के लैई।
6	28	ता सपाई यूहन्‍ना रा सिर अक्की थाळा मन्ज रखी करी अन्दा अतै तैहा कुल्ळी जो दिता, अतै तैतिओ सो अपणी माता बलै लैई गई।
6	29	ऐह हुणी करी यूहन्‍ना रै चेलै आये अतै तसेरी लाशा जो लैई गै अतै दफनाई दिता।
6	30	जैहणै बारह प्रेरितै यीशु बलै वापिस फिरी आये ता तियें जैडा कुछ तियें अपणी सेवा मन्ज करू अतै सखाऊ थु, सब तैसिओ दस्सु।
6	31	तिनी चेलै सोगी बल्लू, “तुहै अप्पु अलग कसकि एकान्त जगह मन्ज चली करी थोड़ा आराम करा।” क्ओकि मतै मणु इन्दै-गान्दै थियै, अतै तियां जो खाणै रा मौका भी ना मुळदा थु।
6	32	ठेरैतांये सो किस्ती पुर चढ़ी करी सुनसान जगह मन्ज अलग चली गै।
6	33	मतै मणु यीशु अतै चेलै जो गान्दै हेरी करी पछैणी लैऊ, अतै सब ग्राँ अतै नगरा थऊँ इकट्ठै भूच्ची करी तैड़ीआ जो पैदल ही दौड़ी आये जैड़ीआ जो सो चलुरै थियै ता मणु तियां थऊँ पैहलै ही तैठी पुजी गै।
6	34	यीशुऐ तैड़ी किस्ती थऊँ ओसी करी बड़ी भीड़ हेरी, अतै तियां पुर तरस खाऊ, क्ओकि सो तियां भैडा सैईयें थियै जंयारा कोई पाहल ना भुन्दा, अतै सो तियां जो बड़ी गल्ला सखाणा लगु।
6	35	जैहणै दिन घरिणा लगा ता तसेरै चेलै तैस बलै इच्ची करी बलणा लगै, “ऐह अक्क सुनसान जगह हा, अतै देर भी भूचु करदी हा।
6	36	इन्या जो गाणा दे कि ऐह नेड़ै रै ग्राँ अतै नगर मन्ज गिचीकरी, अपणै तांयें कुछ खाणै जो खरीदी लैईन।”
6	37	तिनी जवाव दिता, “तुहै ही इन्या जो खाणै जो देय्आ।” तियें तैस सोगी बल्लू, “कै अहै दो सौ दीनार री रोटी खरीदी लैईन अतै तियां जो खुआन?”
6	38	तिनी चेलै जो बल्लू, “गिच्ची करी हेरा तुसु बलै कैतनी रोटी हिन” तियें पता करीके दस्सु, “पँज रोटी अतै दोई मछली।”
6	39	ता तिनी तियां जो हुक्म दिता कि सबी जो हरै घा पुर पैंठ लाई करी बहाली देय्आ।
6	40	ता सो सौं सौं अतै पजाँह पजाँह री पैंठी मन्ज बैही गै।
6	41	तिनी सो पँज रोटी अतै दोई मछली लैई, अतै स्वर्गा री कनारी हेरी के धन्यवाद करू, अतै रोटी त्रोड़ी त्रोड़ी करी चेलै जो दिन्दा गो कि सो मणु जो दीन। सो मछली भी तियां ही सबी मन्ज बन्ड़ी दिती
6	42	सब खाई करी रजी गै,
6	43	अतै तियें बच्ची गै टुकड़ै री बारह टोकरी भरी करी चुकी, अतै कुछ मछली भी।
6	44	जियें रोटी खाई तियां मन्ज, लगभग पँज हजार सिर्फ मर्द ही मर्द थियै अतै जनानी अतै बच्चै री गिणती ना करूरी थी।
6	45	ता यीशुऐ झट अपणै चेलै जो बल्लू कि सो किस्ती पुर बैही करी पैहलै पारा बैतसैदा ग्राँ जो चली गान, जैहणै तक कि सो मणु थऊँ बिदाई लेय्आ।
6	46	तियां थऊँ विदा लैई करी सो पहाड़ा पुर प्रार्थना करना गो।
6	47	जैहणै सँझ भूई ता किस्ती झीला रै मन्जै गिच्ची रैऊरी थी, अतै सो अकेला ही जमीना पुर थु।
6	48	जैहणै तिनी हेरू कि किस्ती चलान्‍दै चलान्‍दै सो ड़री गै हिन, क्ओकि सामणै थऊँ हवा लगू करदी थी, ता राती ही भ्यागा भूणै थऊँ पैहलै सो झीला पुर चली करी तियां बलै आ अतै तियां थऊँ अगो चली गाणा चाहन्दा थु।
6	49	पर तियें यीशु जो झीला पुर चलदै हेरी करी समझु की ऐह भूत हा, अतै लेरा पाणा लगै
6	50	क्ओकि सब तैसिओ हेरी करी ड़री गै थियै। तिनी झट तियां सितै गल्ला करी अतै बल्लू, “हिम्मत रखा अऊँ हा डरा मत!”
6	51	ता सो तियां बलै किस्ती पुर चढ़ी आ, अतै हवा रूकी गई अतै सो बड़ी ही हैरानी करना लगै।
6	52	सो तियां रोटी रै बारै मन्ज ना समझै थियै जैतिओ यीशुऐ मणु जो खुआऊ थू, अतै ना ही ऐह समझै कि सो कैतना शक्तिशाली हा।
6	53	सो गलील झीला पार गन्नेसरत नां रै ग्राँ मन्ज पुजै, अतै किस्ती कनारै पुर लाई
6	54	जैहणै सो किस्ती थऊँ ओसै ता मणु झट तैसिओ पछैणी लैऊ।
6	55	मणु नेड़ै तेड़ै रै सब परदेस थऊँ तैस बलै दौड़ै अतै बमारा जो मन्जै पुर चुकी करी जैड़ी जैड़ी तसेरी खबर मुळदी गई, तैड़ी तैड़ी लैई फिरै।
6	56	अतै जैड़ी कड़ी सो ग्राँ, शहरा, या नगरा मन्ज गान्दा थु, मणु बमारा जो बजारा मन्ज रखी करी भी तैस सोगी विनती करदै थियै। सो विनती करदै थियै कि तियां जो अपणै कपड़ै रै पल्लै जो छुणा दे अतै जैतणै तैसिओ छुन्दै गान्दै सो सब ठीक भून्दै थियै।
7	1	फरीसी अतै कुछ शास्त्री जैड़ै यरूशलेम शहर थऊँ छुरै थियै, यीशु बलै इकट्ठै भूच्ची गै।
7	2	तियें यीशु रै कुछ चेलै जो बिना हत्थ धोऐ रोटी खान्दै हेरू।
7	3	(क्ओकि फरीसी अतै सब यहूदी, अपणै स्याणै रै रीति रवाजा पुर चलदै थियै अतै जैहणै तक सो हत्थ ना धोई लैन तैहणै तक कुछ ना खान्दै थियै।
7	4	अतै बजारा थऊँ भी समान अणीकरी खरै करी हत्थ धोई ना लैन तैहणै तक ना खान्दै थियै; अतै होर भी मती गल्ला हिन, जियां कि कटोरै, लोटे, अतै ताँबै रै भान्डै जो धूणा-मांजणा।)
7	5	ठेरैतांये फरीसी अतै शास्त्रीये यीशु थऊँ पूछु, “तेरै चेलै कजो ना स्याणै रै रीति-रवाजा पुर चलदै, अतै कजो बिना हत्थ धोऐ रोटी खान्दै हिन?”
7	6	तिनी तैस सोगी बल्लू, “यशायाह भविष्‍यवक्तै तुसु कपटी मणु रै बारै मन्ज बड़ी ठीक भविष्‍यवाणी करूरी हिन; जियां लिखुरा कि “ ‘ऐह मणु लवड़ा थऊँ मेरा आदर करदै हिन, पर तंयारा मन मिन्जो थऊँ दूर रैहन्दा हा,
7	7	ऐह वेकार मन्ज मेरी पूजा करदै हिन, क्ओकि ऐह मणु रै ही हुक्मा जो धर्मा रै उपदेश बणाई करी सखान्दै हिन’ ”
7	8	“क्ओकि तुहै प्रमात्मैं रै हुक्मा जो टाळी करी मणु रै रीति-रवाजा मन्दै हिन।”
7	9	यीशुऐ तियां सोगी बल्लू, “तुहै अपणै रीति रवाजा जो मनणै तांयें प्रमात्मैं रै हुक्मा जो आसानी सोगी टाळी दिन्दै हिन!
7	10	क्ओकि मूसै बलुरा, ‘अपणै माता पिता रा आदर करना अतै जैडा कोई अपणै माता पिता जो बुरा बला, सो पक्का मारी दिणा’
7	11	पर तुहै बलदै कि कोई अपणै माता या पिता सितै बला, ‘जैड़ी मदद अहै करी सकदै थियै सो अबै कुरबान मतलब पुरा भूच्ची चुकुरा।’
7	12	ता तुहै तैसिओ तसेरै माता पिता री सेवा करणा ना दिन्दै।
7	13	ऐस तरीकै तुहै अपणै रीति रवाजा सितै, जैड़ै तुहै बणाऊरै हिन प्रमात्मैं रै वचना जो टाळी दिन्दै हिन; अतै इन्‍नै-जिन्‍नै मतै सारै कम करदै हिन।”
7	14	ता यीशुऐ मणु जो अप्पु बलै हैदी करी बल्लू, “तुहै सब मेरी गल्ला हुणा, अतै समझा।
7	15	ऐसी कोई चिज निय्आ जैड़ी मणु जो बाहरा थऊँ अशुद्ध करी सका; पर जैड़ी चिजा मणु रै मन थऊँ नकैन्दी हिन सो ही तैसिओ अशुद्ध करदी हिन।
7	16	सब मेरी गल्ला कना खोली करी, ध्यान सोगी हुणी लैन।”
7	17	जैहणै यीशु अपणै चेलै सोगी भीड़ा थऊँ अक्क घरा जो गो, ता तसेरै चेलै ऐस उदाहरण रै वारै मन्ज तैस थऊँ पूछु।
7	18	तिनी चेलै सोगी वलु, “कै तुहै भी इन्‍नै नासमझ हिन? कै तुहै ना जाणदै कि जैड़ी चिज बाहरा थऊँ मणु रै अन्दरा गान्दी हा सो तैसिओ अशुद्ध ना करी सकदी?
7	19	क्ओकि सो तसेरै मना मन्ज ना पर पेटा मन्ज गान्दी हा अतै शौच मितै नकैई गान्दी हा?” (ऐह बली करी यीशुऐ सबी खाणै री चिजा जो शुद्ध ठहराऊँ।)
7	20	फिरी यीशुऐ बल्लू, “जैडा मणु रै दिला थऊँ नकैन्दा हा, सो ही मणु जो अशुद्ध करदा हा।
7	21	क्ओकि अन्दरा थऊँ, मतलब मणु रै मना थऊँ बुरै बुरै विचार, अनैतिक सम्बन्ध, चोरी, हत्या, व्यभिचार,
7	22	लोभ, दुष्‍टता, छल, लुचपन, बुरी नजरा, बुराई, अभिमान, या मूर्खता निकळदी हा।
7	23	ऐह सब बुरी गल्ला अन्दरा थऊँ ही निकळदी हिन अतै मणु जो अशुद्ध करदी हिन।”
7	24	फिरी यीशु गलील जिलै थऊँ सुर अतै सैदा रै परदेसा मन्ज आ; अतै अक्की घरा जो गो अतै सो चाहन्दा थु कि कोई तैसिओ ना पछैणा; पर सबी मणु जो पता लगी गो।
7	25	तैड़ी अक्क जनानी जेहा री हल्की कुल्ळीओ दुष्‍टात्मा अपणै वशा मन्ज करूरा थू, तसेरी गल्ला हुणी करी झट आई, अतै तसेरै पैरा पुर पैई।
7	26	ऐह गैर यहूदी थी पर ऐह सुरूफिनीकी परदेस मन्ज पैदा भच्छुरी थी। तैहै यीशु सोगी विनती करी कि मेरी कुल्ळी थऊँ दुष्‍टात्मा जो कड़ी दे।
7	27	यीशुऐ तैहा सोगी बल्लू, “पैहलै बच्चेओ रजणा दे, क्ओकि बच्चै री रोटी कुत्रा अगो पाणा ठीक निय्आ।” (ऐसा गल्ला थऊँ सो ऐह दसणा चाहन्दा थू कि पैहलै मिन्जो यहूदी मणु री मदद करना दे कुछ यहूदी मणु गैर यहूदी जो कुत्रा सांईयै समझदै थियै)।	WRONG ALIGNMENT
7	28	तैहै यीशुओ जवाव दिता, “सच हा प्रभु; तांभी कुत्र भी ता मेजा थऊँ थलै पैऊरी बच्चै री रोटी रै चूर-मूर खाई लैन्दै हिन।”
7	29	यीशुऐ तैहा सोगी बल्लू, “ऐह गल्ला री बजह थऊँ चली गा; दुष्‍टात्मा तेरी कुल्ळी थऊँ नकैई गई हा।”
7	30	तैहै जनानी अपणै घरै गिच्ची करी हेरू कि कुल्ळी मन्जै पुर पैऊरी हा, अतै दुष्‍टात्मा निकळी गच्छुरी हा।
7	31	फिरी यीशु सुर परदेस जो छड़ी करी सैदा परदेस मितै भून्दा दिकापुलिस जिलै थऊँ भूच्ची करी गलीला री झीला पुर पुजु।
7	32	ता कुछ मणु अक्की टौणैं जो जैडा हक्लान्दा भी थु, तैस बलै अणीकरी यीशु सोगी विनती करना लगै कि अपणा हत्थ तैस पुर रख।
7	33	ता सो तैसिओ भीड़ा थऊँ अलग लैई गो, अतै अपणी उँगळी तसेरै कना मन्ज पाई, अतै अपणी उँगळी पुर थूकीकरी तसेरी जीभा जो छुऊँ;
7	34	अतै स्वर्गा री कनारी हेरी करी आह भरी, अतै तैस सोगी अपणी भाषा मन्ज बल्लू, “इप्फत्तह!” (मतलब “खुली गा!”)
7	35	तैस मणु रै तैहणै ही कन खुली गै, अतै तसेरी जीभ भी खुली गई अतै सो साफ साफ बलणा लगी पैऊ।
7	36	ता यीशुऐ तियां जो टणकाई के बल्लू कि कसी जो मत बलदै; पर जैतना तिनी तियां जो ना करी तैतना ही मणु ऐह गल्ला हुणाणा लगै।
7	37	सो मणु बड़ै ही हैरान भूच्ची करी बलणा लगै, “तिनी जैडा कुछ करू हा सब ठीक ही करू हा; सो टौणैं जो भी हुणनै री अतै, टटै जो भी बलणै री शक्ति दिन्दा हा।”
8	1	तियां ही दिना मन्ज फिरी जैहणै बड़ी भीड़ इकट्ठी भूई ता तियां बलै खाणै जो कुछ ना थु, ता यीशुऐ अपणै चेलै जो अप्पु बलै हैदी करी तियां जो बल्लू,
8	2	“मिन्जो ऐसा भीड़ा पुर तरस इन्दा, क्ओकि ऐह त्राई दिन थऊँ लगातार मिन्जो सोगी हिन, अतै अबै इन्या बलै खाणै जो कुछ भी ना बचु हा।
8	3	अगर अऊँ इन्या जो भूखा घरा जो भैजी दिच्छु, ता इन्या बता मन्ज कमजोर भूच्ची करी रैई गाणा; क्ओकि ईयां मन्ज कई दूरा-दूरा थऊँ छुरै हिन।”
8	4	तसेरै चेलै तैस सोगी बल्लू, “एठी सुनसान जगह मन्ज ऐतनै मणु जो रोटी कड़ी थऊँ लैईन कि ऐह सब रजी गान?”
8	5	यीशुऐ तियां थऊँ पूछु, “तुसु बलै कैतनी रोटी हिन?” तियें बल्लू “सत।”
8	6	ता तिनी भीड़ जो जमीना पुर बैहणै रा हुक्म दिता, अतै सो सत रोटी लैई करी प्रमात्मैं रा धन्यवाद करीके त्रोड़ी, अतै अपणै चेलै जो दिन्दा गो। चेलै तियां रोटी जो मणु मन्ज बड़ी दिता।
8	7	तियां बलै थोड़ी जिनी हल्की हल्की मछली भी थी; तिनी धन्यवाद करीके सो भी मणु मन्ज बड़णै जो दिती।
8	8	सो खाई करी रजी गै अतै चेलै बचुरै टुकड़ै री सत टोकरी भरी करी चुकी।
8	9	अतै मणु लगभग चऊर हजार थियै ता यीशुऐ तियां मणु जो वापस भैजी दिता।
8	10	यीशु तैहणै ही अपणै चेलै सोगी किस्ती पुर चढ़ी करी दलमनूता परदेसा जो चली गो।
8	11	फिरी फरीसी इच्ची करी तैसिओ परखणा लगै सो तैसिओ परखणै तांयें तैस थऊँ कोई स्वर्गीय चिन्ह री माँग करणा लगै कि सो प्रमात्मैं भैजुरा हा।
8	12	तिनी आह भरी करी बल्लू, “ऐस युगा रै मणु कजो चिन्ह तोपदै हिन? अऊँ तुसु सोगी सच बलदा कि ऐस युगा रै मणु जो कोई चिन्ह ना हुजणा हा।”
8	13	अतै सो तियां मणु जो छड़ी करी फिरी किस्ती पुर चढ़ी गो अतै गलील झीला पार चली गो।
8	14	चेलै रोटी लैणा भुली गै थियै, अतै किस्ती मन्ज तियां बलै अक्क ही रोटी थी।
8	15	तिनी तियां जो टणकाई के बल्लू, “हेरा, फरीसी अतै हेरोदेस रै खमीरा थऊँ चौकस रेय्आ।” (ठेरा अर्थ ऐह हा कि तुहै फरीसी री झूठी शिक्षा अतै हेरोदेस रै अविस्वास थऊँ बची करी रेय्आ।)
8	16	पर चेलै तसेरी गल्ला जो ना समझै अतै अप्पु मन्ज कणैणा लगै कि, “ऐह ठेरै तांयें बल्लू करदा कि असु बलै रोटी ना हिन।”
8	17	तंयारै मना री गल्ला जो जाणी करी यीशुऐ तियां सितै बल्लू, “तुहै कजो अप्पु मन्ज ऐह विचार करू करदै हिन कि असु वलै रोटी ना हिन? कै हालि तिकर ना जाणदै अतै ना समझदै? कै तुन्दा मन कठोर भूच्ची गछूरा हा।
8	18	कै हाख्री भुन्दै भी तुहै ना हेरी सकदै, अतै कै कना भुन्दै भी तुहै ना हुणी सकदै? अतै कै तुसिओ याद ही निय्आ?
8	19	कि जैहणै मैंई पँज हजार मणु तांयें पँज रोटी त्रोड़ी थी ता तुहै बचुरै टुकड़ै री कैतनी टोकरी भरी करी चुकी?” तियें यीशु सोगी बल्लू, “बारह टोकरी”।
8	20	“अतै जैहणै चंऊर हजार तांयें सत रोटी थी ता तुहै बचुरै टुकड़ै री कैतनी टोकरी चुकी थी?” तियें तैस सोगी बल्लू, “सत टोकरी।”
8	21	यीशुऐ तियां सोगी बल्लू, “ऐस टैमां तक ता तुसिओ समझी गाणा चहिन्दा थू।”
8	22	यीशु अतै तसेरै चेलै बैतसैदा ग्राँ मन्ज आये; अतै कुछ मणु अक्की अन्धै मणु जो लैई आये अतै यीशु सोगी विनती करी कि तैसिओ छु अतै ठीक करा।
8	23	सो तैस अन्धै रा हत्थ पकडी करी तैसिओ ग्राँ थऊँ बाहर लैई गो। यीशुऐ तसेरी हाख्री पुर अपणा थूक लगाई करी तैस पुर हत्थ रखै, अतै तैस थऊँ पुछु, “कै तिजो कुछ हुजु करदा?”
8	24	तिनी मणुऐ अपणी नजरा चुकी करी हेरू अतै बल्लू, “अऊँ मणु जो हेरू करदा; पर सो साफ ना हुजु करदै सो मिन्जो रूखा सांईये चलदै हुजु करदै हिन”
8	25	ता यीशुऐ फिरी तसेरी हाख्री पुर हत्थ रखै, अतै अन्धै फिरी ध्याना सोगी हेरू। सो तैहणै ही ठीक भूच्ची गो अतै सब कुछ साफ साफ हेरणा लगी पैऊ।
8	26	यीशुऐ तैसिओ ऐह बल्लू “ऐस ग्राँ जो गाणै थऊँ पैहलै अपणै घरा जो चली गा।”
8	27	यीशु अतै तसेरै चेलै तैस ग्राँ जो छड़ी करी कैसरिया फिलिप्पी शहरा रै नेड़ै रै ग्राँ जो चलै ता यीशुऐ अपणै चेलै थऊँ पुछु, “मणु कै बलदै हिन कि अऊँ कुण हा?”
8	28	तियें जवाव दिता, कोई मणु बलदै कि तुहै “यूहन्‍ना बपतिस्मा दिणैबाळा हिन; पर कोई मणु बलदै एलिय्याह भविष्‍यवक्ता या कोई बलदै पुराणै जमानै रा भविष्‍यवक्ता हिन।”
8	29	यीशुऐ तियां थऊँ पुछु, “पर तुहै कै बलदै हिन? कि अऊँ कुण हा?” पतरसे तैसिओ बल्लू, “तु मसीह हा।”
8	30	ता यीशुऐ तियां जो टणकाई करी बल्लू कि मेरै बारै मन्ज कसी सोगी मत बलदै।
8	31	ता यीशु चेलै जो सखाणा लगा कि “मणु रा पुत्र जरूरी हा कि अऊँ दुख भोगूं अतै स्याणै, प्रधान याजक, अतै शास्त्री तैसिओ तुच्छ समझी करी मारी दिन, अतै त्राई दिन बाद फिरी जी भोआ।”
8	32	तिनी ऐह गल्ला तियां सितै साफ साफ बली दिती। तां फिरी पतरस तैसिओ अलग लैई गो अतै ऐह बली करी झिड़कणा लगा।
8	33	पर यीशुऐ मुड़ीकरी अपणै चेलै री कनारी हेरू, अतै पतरसा जो झिड़की करी बल्लू, “हे शैतान मेरै सामणै थऊँ चली गा क्ओकि तु प्रमात्मैं सांईयै ना पर मणु सांईयै सोचदा हा।”
8	34	यीशुऐ मणु री भीड़ अतै चेलै अप्पु बलै हैदी करी बल्लू, “जैडा कोई मेरा चेला बणना चाहन्दा, सो अपणै आपा रा इन्कार करा अतै अपणा क्रूस चुका सो ही मेरा चेला बणी सकदा।
8	35	क्ओकि जैडा कोई अपणा प्राण बचाणा चाह तैस खोई दिणै, पर जैडा कोई मेरै सुसमाचार तांयें अपणा प्राण गुआला, सो तैस बचाणा।
8	36	अगर मणु जैडा इच्छा रखदा सो पाई भी लेय्आ पर अगर सो अपणै प्राणा ही गुआई देय्आ ता संसार री चिजा रा कोई फायदा निय्आ।
8	37	कै मणु रै प्राणा थऊँ बढ़ीकरी कुछ होर हा?
8	38	जैडा कोई ऐसा अविस्वासी अतै पापी युगा रै मन्जै मिन्जो अतै मेरी गल्ला थऊँ शर्माला, मणु रा पुत्र भी जैहणै पवित्र स्वर्गदूता सोगी अपणै पिता री महिमा करदै ईणा ता तैस मणु थऊँ भी शर्माणा।”
9	1	यीशुऐ तियां सितै बल्लू, “अऊँ तुसु सोगी सच बलदा कि जैड़ै ऐठी खडुरै हिन, तियां मन्ज कैई ऐसै हिन, जैहणै तक सो प्रमात्मैं रै राज्य जो सामर्थ सोगी इन्दा ना हेरी लैन तैहणै तक तियां ना मरणा।”
9	2	छिया दिन बाद यीशुऐ पतरस, याकूब, अतै यूहन्‍ना जो सोगी लैऊं अतै अक्क सुनसान उच्चै जिन्‍नै पहाडा जो लैई गो। तैड़ी तंयारै सामणै तसेरा रूप बदली गो,
9	3	तसेरै कपड़ै ऐसै चमकणा लगै अतै ऐसै चमकीलै भूच्ची गै कि धरती पुर कोई धोबी तिनां ना चमकाई सकदा थु।
9	4	अतै तियां जो भविष्‍यवक्ता मुसा अतै एलिय्याह भी हुजै सो यीशु सोगी गल्ला करू करदै थियै।
9	5	ऐह हेरी करी पतरसे यीशु सोगी बल्लू, “हे रब्बी, (मतलब हे गुरू) इन्दा ऐड़ी रैहणा ही खरा, ठेरैतांये असु त्राई झोपड़ी बनाणी, अक्क तिजो तांयें, अक्क मूसै तांयें, अतै अक्क एलिय्याह तांयें।”
9	6	(पर पतरस ना जाणदा थु कि कै बल्ला, ठेरैतांये सो बड़ै डरी गै थियै।)
9	7	तैहणै तियां जो अक्की बदळै घेरी लैऊं, अतै तैस बदळा थऊँ ऐह आकाशवाणी भूई, “ऐह मेरा प्यारा पुत्र हा, सेरी हुणा।”
9	8	ता तियें चेलै अकदम अपणी चऊँ कनारी हेरू, तियां जो यीशु ही हुजु बाकी कोई होर ना थू।
9	9	पहाडा थऊँ ओसदै टैमैं तिनी चेलै जो हुक्म दिता कि मणु रा पुत्र जैहणै तक मरी करी दोवारा ना जी भोआ, तैहणै तक जैडा कुछ तुहै हेरूआ सो कसिओ मत दसदै।
9	10	तियें जैड़ा हेरू सो कसी जो ना दस्सु अतै अप्पु मन्ज वाद-विवाद करणा लगै, “मरूरै थऊँ जी भूणै रा मतलब कै भोला?”
9	11	ता तियें यीशु थऊँ पुछु, “शास्त्री कजो बलदै कि भविष्‍यवक्ता एलिय्याह रा मसीह थऊँ पैहलै ईणा जरूरी हा?”
9	12	यीशुऐ जवाव दिता, “एलिय्याह सच मन्ज पैहलै इच्ची करी सब कुछ सुधारणा पर मणु रै पुत्रा रै वारै मन्ज ऐह कजो लिखुरा कि तैस बडा दुख भोगणा, अतै तुच्छ समझया गाणा?
9	13	पर अऊँ तुसु सोगी बलदा कि ऐह सो ही एलिय्याह ता ईच्ची बैहुरा, अतै जैडा तसेरै बारै मन्ज पवित्र शास्‍त्रा मन्ज लिखुरा, मणु तैस सोगी बड़ा बुरा व्यवहार करू, जियां सो करना चाहन्दै थियै।”
9	14	जैहणै यीशु तियां त्रीं चेलै सोगी बाकी चेलै बलै फिरी आ ता हेरू कि तंयारै चऊँ कनारै मणु री बड़ी भीड़ लगुरी हा अतै कुछ शास्त्री तियां सोगी बैंहसणा लगुरै हिन।
9	15	तैसिओ हेरी करी सब हैरान भुऐ, अतै तसेरी कनारी दौड़ी आये अतै तैसिओ नमस्ते करै।
9	16	तिनी तियां थऊँ पुछु, “तुहै इन्या सोगी कै बैंहसणा लगुरै?”
9	17	भीड़ा थऊँ अक्कीयै जवाव दिता, “हे गुरू, अऊँ अपणै पुत्रा जो तुसु बलै अन्दा हा कि तुहै ऐसिओ ठीक करन क्ओकि ऐस मन्ज दुष्‍टात्मा हा जैहै ऐसिओ गूंगा बणाई दितुरा।
9	18	दुष्‍टात्मा मेरै पुत्रा जो मरोड़दी रैहन्‍दी हा ऐह तैठी ही पैई गान्दा, सेरै मुँहा मन्ज झाग चली इन्दा अतै दन्दा पिन्दा, अतै कमजोर भूच्ची गच्छुरा। मैंई तुन्दै चेलै जो बल्लू कि सो ऐसिओ ठीक करी दीन पर सो ना करी सके।”
9	19	ऐह हुणी करी तिनी तियां जो जवाव दिता, “ऐस युगा रै अविस्वासी मणुओ, मूँ कहणै तिकर तुसु सोगी रैहणा? अतै कहणै तक मूँ तुसिओ सैहणा? तैस दब्बू जो मिन्जो बलै लैई अईआ।”
9	20	ता सो दब्बू जो यीशु बल्लै लैई आये, जैहणै यीशुऐ तैसिओ हेरू, ता दुष्‍टात्मा तैहणै ही सो मरोडु अतै सो जमीना पुर पैऊ, तसेरै मुँहा थऊँ झाग चली पैऊ, अतै सो धरती मन्ज बेलिणा लगु।
9	21	यीशुऐ तसेरै पिता थऊँ पुछु, “ईना जिन्‍ना हाल सेरा कैहणै थऊँ हा?” तिनी बल्लू, “बचपणा थऊँ ही।
9	22	दुष्‍टात्मैं ऐसिओ मारणै तांयें कदी पाणी मन्ज फैन्कू ता कदी अगी मन्ज, पर जे अगर तुहै कुछ करी सकदै हिन ता, असु पुर तरस खा अतै ऐसिओ ठीक करी दे। अगर तू करी सकदा ता!”
9	23	यीशुऐ तैसिओ बल्लू, “हाँ अऊँ करी सकदा! विस्वास करनै बाळै तांयें सब कुछ भूच्ची सकदा।”
9	24	तैस दब्बु रा पिता झट गिड़गिड़ाई करी बल्लू, “हे प्रभु, अऊँ विस्वास करदा तुहै मेरै अविस्वास जो दूर करा।”
9	25	जैहणै यीशुऐ हेरू कि मणु इच्ची करी भीड़ लाणा लगै, ता तिनी दुष्‍टात्मा जो झिड़की करी बल्लू, “हे गुँगी अतै बैहरी आत्मा, अऊँ तिजो हुक्म दिन्दा ऐस थऊँ नकैई गा, अतै फिरी ऐस मन्ज मत गान्दी।”
9	26	ता सो दुष्‍टात्मा लेरा पान्दी अतै तैसिओ परछाडी करी नकैई गई, सो दब्बु अधमरै सैईयें पैई गो, मणु बलणा लगै कि ऐह मरी गो हा।
9	27	पर यीशुऐ तसेरा हत्थ पकड़ी करी तैसिओ चुकु, सो ठीक भूच्ची गो अतै सो खड़ी गो।
9	28	जैहणै यीशु घरै आ, ता तसेरै चेलै सो अकेला पुछु, “अहै तैहा दुष्‍टात्मा जो कजो ना कड़ी सकै?”
9	29	यीशुऐ तियां सितै बल्लू, “होर जैतना मर्जी जोर लाई लेय्आ पर ऐह दुष्‍टात्मा री जाति सिर्फ प्रार्थना सितै ही नकैन्दी हा।”
9	30	फिरी यीशु अतै तसेरै चेलै तैड़ी थऊँ चली गै अतै सो गलील परदेस मितै भूच्ची करी चलुरै थियै। सो चाहन्दा थु कि कसिओ पता ना लगा।
9	31	क्ओकि सो अपणै चेलै जो उपदेश दिन्दा अतै बलदा थु कि, “मणु रा पुत्र, दुश्‍मणा रै हत्थै पकड़ाया गाणा, मारया गाणा; अतै मरनै थऊँ बाद त्रियै दिन दोबारा जी भूणा।”
9	32	पर ऐह गल्ल तंयारी समझा मन्ज ना आई, अतै सो तैस थऊँ पुछणै थऊँ भी डरदै थियै।
9	33	फिरी यीशु अतै चेलै कफरनहूम ग्राँ मन्ज आये; अतै घरै मन्ज इच्ची करी यीशुऐ तियां थऊँ पुछु, “बत्ता मन्ज तुहै कस सोगी बैंहसणा लगुरै थियै?”
9	34	सो चुप रैह, क्ओकि बत्ता मन्ज सो अप्पु मन्ज ही बैंहसणा लगुरै थियै कि असु मन्ज बडा कुण हा।
9	35	ता यीशुऐ बैही करी बारह चेलै जो हैदी करी बल्लू, “अगर कोई बडा भूणा चाहन्दा, ता सो सबी थऊँ हल्का बणा अतै सबी रा सेवक बणा।”
9	36	अतै तिनी अक्की बच्चा हैदी करी तंयारै मन्जै खड़ेरू, अतै तैस बच्चै जो अपणी गोदा मन्ज लैई करी बल्लू,
9	37	“जैडा कोई मेरै नां सितै ऐसै बच्चै जो ग्रहण करदा, सो मिन्जो प्रेम करदा; अतै जैडा कोई मिन्जो ग्रहण करदा सो मिन्जो ना पर मेरै भैजणै बाळै प्रमात्मैं जो ग्रहण करदा।”
9	38	ता यूहन्‍नै यीशु सोगी बल्लू, “हे गुरू, अहै अक्की मणु जो तेरा नां लैई करी दुष्‍टात्मा जो कड़दै हेरूआ अतै अहै तैसिओ ऐसा करणै थऊँ मना करू, क्ओकि सो असु सोगी ना चलदा।”
9	39	यीशुऐ बल्लू, “तैसिओ ना मत करा; क्ओकि ऐसा कोई जैडा मेरै नां लैई करी सामर्थ रै कम करा सो मेरै बारै मन्ज बुरा ना बल्ली सकदा,
9	40	क्ओकि जैडा कोई इन्दी कनारी हा सो इन्दै वरोधा मन्ज निय्आ।
9	41	जैड़ा कोई तुसिओ अक्क गलास पाणी सिर्फ ऐह समझी के पयांदा कि तुहै मसीह रै बन्दै हिन ता अऊँ तुसु सोगी सच बलदा कि तियां जो तंयारा इनाम जरूर मुळना हा।”
9	42	“जैडा कोई ईयां हल्कै मन्ज हल्का बच्चै सांईयै मिन्जो पुर विस्वास करदा अगर तसेरी बजह थऊँ अक्की जो भी पाप री कनारी लैई गान्दा ता तैस तांयें ऐह ठीक हा कि तसेरै गल्ळै मन्ज चक्की रा पाट लटकाई करी समुन्द्रा मन्ज फैंकी दिच्छी।
9	43	अतै अगर तेरा हत्थ तिजो थऊँ पाप करांदा ता तैसिओ अप्पु थऊँ बडी फैंक, क्ओकि अक्की हत्था सोगी स्वर्गा जो गाणा तिजो तांयें खरा, कि बजाय तेरा शरीर नरका मन्ज पाया गच्छा। जैड़ी अग कदी भी ना हिहदी।
9	44	[जैड़ी तंयारा कीड़ा भी ना मरदा अतै अग भी ना हिहदी।]
9	45	अगर तेरा पैर तिजो ठोकर खुआन्दा ता तैसिओ कटि दे। लट्टै भूच्ची करी जिन्दगी मन्ज प्रवेश करना तिजो तांयें ऐत थऊँ खरा बजाय ठेरै कि तु दूँ पैरा रै भून्दै नरका री अगी मन्ज गच्छा
9	46	[जैड़ी तंयारा कीड़ा भी ना मरदा अतै अग भी ना हिहदी।]
9	47	अगर तेरी हाख्री तिजो थऊँ पाप करा, ता तैहा जो नकाळी फैंक; क्ओकि तिजो तांयें प्रमात्मैं रै राज्य मन्ज प्रवेश करना खरा हा। तेरै अंगा थऊँ अक्क अंग भलै ही नाश भूच्ची गच्छा, पर तेरा पुरा शरीर नरका मन्ज ना पाया गच्छा।
9	48	जैड़ी तंयारा कीड़ा भी ना मरदा अतै अग भी ना हिहदी।
9	49	क्ओकि हर कोई मणु अगी मन्ज शुद्ध करया गाणा जियां हरेक बलिदान जो लूण पाई करी शुद्ध करया गान्दा।”
9	50	“लूण खरा, पर जे अगर लूणा मन्ज स्वाद ना भोआ ता सो कत सोगी लूणका करना? अपणै आपा मन्ज लूणा सांईयै गुण रखा अतै आपस मन्ज मेल मिलाप सोगी रेय्आ।”
10	1	फिरी यीशु कफरनहूम ग्राँ थऊँ यहूदिया परदेस री सिमा मितै भून्दा यरदन नदी रै पार आ। भीड़ तैस बलै इकट्ठी भूच्ची गई, अतै सो फिरी तियां जो अपणै तरीकै अनुसार उपदेश दिणा लगा।
10	2	ता फरीसीये तैस बलै इच्ची करी तसेरी परीक्षा लैणा लाई अतै पुछु, “कै मूसा री व्यवस्था मन्ज ऐह लिखुरा कि मर्द अपणी घरावाळी जो तलाक देय्आ?”
10	3	यीशुऐ तियां जो जवाव दिता, “मूसै तुसिओ कै हुक्म दितुरा?”
10	4	तियें बल्लू, “मूसै ता बलुरा कि तलाक पत्र दिकरी अपणी घरावाळी जो छड़ी सकदै हिन।”
10	5	यीशुऐ तियां सोगी बल्लू, “तुन्दै मना री ढ़ीठपन री बजह थऊँ तिनी ऐह हुक्म लिखुरा।
10	6	पर दुनिया री शुरूआत भूणै थऊँ ही प्रमात्मैं मर्द अतै जनानी ही बणाये।
10	7	ऐह बजह हा कि मर्द अपणै माता-पिता थऊँ अलग भूच्ची करी अपणी घरावाळी सोगी रैहन्दा,
10	8	तियां अक्क तन भूणा; ठेरैतांये सो अबै दोई ना पर अक्क ही हिन।
10	9	ठेरैतांये जियां जो प्रमात्मैं जोडुरा तियां जो कोई भी मणु अलग ना करन।”
10	10	जैहणै सो फिरी वापस घरै आये ता चेलै ठेरै वारै मन्ज फिरी तैस थऊँ पुछु।
10	11	तिनी बल्लू, “जैडा कोई अपणी घरावाळी जो तलाक दी करी दूई सितै बैह करा ता सो तैहा पैहली रै वरोधा मन्ज व्यभिचार करदा।
10	12	अगर घरावाळी अपणै घरावाळै जो छड़ी करी दूये सोगी बैह करा ता सो भी व्यभिचार करदी हा।”
10	13	फिरी मणु बच्चै जो यीशु बलै लैईणा लगै ताकि सो तियां पुर हत्थ रखी करी अशीर्वाद देय्आ, पर चेलै सो झिड़कै।
10	14	यीशुऐ ऐह हेरी करी तियां जो झिड़की करी बल्लू, “बच्चै जो मिन्जो बलै इणा देय्आ ईयां जो मना मत करा, क्ओकि प्रमात्मैं रा राज्य ईनै जिन्‍नै रा ही हा।
10	15	अऊँ तुसु सोगी सच बलदा कि जैडा कोई प्रमात्मैं रै राज्य जो अक्क बच्चै सांईये ग्रहण करला सो ही तैस राज्य मन्ज प्रवेश करी सकदा।”
10	16	यीशुऐ तियां जो गोदी मन्ज लैऊं, अतै तियां पुर हत्थ रखी करी तियां जो अशीर्वाद दिता।
10	17	जैहणै यीशु तैड़ी थऊँ अक्की बत्ता मन्ज चलुरा थु, ता अक्क मणु तैस बलै दौड़ी के आ अतै घुटनै टेकीकरी तैस थऊँ पुछु, “हे उत्तम गुरू, अनन्त जिन्दगी पाणै तांयें अऊँ कै करू?”
10	18	यीशुऐ तैस सोगी बल्लू, “तु मिन्जो उत्तम कजो बल्लू करदा? प्रमात्मैं रै सिवाये कोई भी उत्तम निय्आ।
10	19	तु शिक्षा जो ता जाणदा ‘कोई जानी थऊँ ना मारणा, व्यभिचार ना करना, चोरी ना करनी, झूठी गवाही ना दिणा, छल ना करना, अपणै माता पिता रा आदर मान करना।’”
10	20	तिनी मणुऐ यीशु सोगी बल्लू, “हे गुरू, इन्या सबी गल्ला ता अऊँ बचपना थऊँ ही मन्दा आ।”
10	21	यीशुऐ तैसिओ प्यारा सोगी हेरू, अतै तैस सोगी बल्लू, “तिजो मन्ज अक्की गल्ला री कमी हा। जैडा कुछ तेरा हा तैतिओ बेचीकरी कंगाला जो दि दे, अतै मेरा चेला बणी गा ता तिजो स्वर्ग मन्ज धन मुलणा हा।”
10	22	ऐसा गल्ला थऊँ तसेरा चेहरा उदास भूच्ची गो, अतै सो दुखी भूच्ची करी चली गो, क्ओकि सो बडा अमीर मणु थु।
10	23	यीशुऐ चंऊ कनारी हेरी करी अपणै चेलै सितै बल्लू, “धनवाना रा प्रमात्मैं रै राज्य मन्ज प्रवेश करना कैतना मुसकल हा!”
10	24	चेलै तसेरी गल्ला थऊँ हैरान भुऐ। ता यीशुऐ चेलै सोगी फिरी बल्लू, “मेरै बच्चेओ, जैडा धन पुर भरोसा रखदा तियां तांयें प्रमात्मैं रै राज्य मन्ज प्रवेश करना कैतना मुसकल हा।
10	25	प्रमात्मैं रै राज्य मन्ज अमीर मणु रा प्रवेश करनै थऊँ ज्यादा आसान हा अक्की उँटा रा सुई रै भोका मितै नकैई गाणा!”
10	26	सो हैरान भूच्ची करी अप्पु मन्ज बलणा लगै, “अगर अमीर मणु ना ता फिरी कसेरा उद्धार भूच्ची सकदा हा?”
10	27	यीशुऐ तंयारी कनारी हेरी करी बल्लू, “मणु थऊँ ता ऐह ना भूच्ची सकदा पर प्रमात्मैं थऊँ भूच्ची सकदा हा; क्ओकि प्रमात्मां सब कुछ करी सकदा हा।”
10	28	पतरस यीशु सोगी बलणा लगा, “हेर, अहै ता सब कुछ छड़ी करी तिजो पिचो चली पैऊरै हिन।”
10	29	यीशुऐ बल्लू, “अऊँ तुसु सोगी सच बलदा तुसु मन्ज जिनी मेरा चेला बणनै अतै मेरा सुसमाचार हुनाणै तांयें अपणै घर, भाई-बैहणी, माता-पिता, बाल-बच्चै या जमीना जो छड़ी दिता भोआ,
10	30	ता तैस ऐसा ही जिन्दगी मन्ज सौ गुणा पाणा मतलब घर, भाई-बैहणी, माता, बाल-बच्चै या जमीन, अतै या ऐस धरती पुर सताव भी सहुरा भोला ता तैस परलोक मन्ज अनन्त जिन्दगी रै मालक भूणा।
10	31	पर मतै सारै हिन जैड़ै अगो हिन सो पिचो करनै; अतै जैड़ै पिचो हिन सो अगो करनै।”
10	32	यीशु अतै चेलै यरूशलेम चलुरै थियै। सो हालि तिकर बत्ता मन्ज ही थियै, यीशु अगो अगो चलुरा थु; चेलै हैरान थियै अतै मणु री भीड़ भी तैस पिचो चलुरी थी सो डरूरै थियै। ता फिरी सो तियां बारह चेलै सितै सो गल्ला दसणा लगा, जैड़ी तैस पुर बितणै बाळी थी।
10	33	“हेरा, अहै यरूशलेम जो चलुरै हिन, अतै मणु रा पुत्र प्रधान याजका अतै शास्त्री रै हत्थै पकड़ाई दिणा। तियां मिन्जो मारनै तांयें चुनणा, अतै गैर यहूदी रै हत्था मन्ज मारणै तांयें सौंपी दिणा।
10	34	तियां मेरा मजाक उड़ाणा, मिन्जो पुर थुकणा, मिन्जो कोड़ै मारणै हिन अतै मिन्जो मारी दिणा, पर त्राई दिन बाद मूँ फिरी जी उठणा।”
10	35	ता जबदी रै पुत्र याकूब अतै यूहन्‍नै यीशु बलै इच्ची करी बल्लू, “हे गुरू, अहै चाहन्दै हिन कि जैडा कुछ अहै तुसु थऊँ मँगन सो तुहै असु तांयें करन।”
10	36	यीशुऐ तियां सितै बल्लू, “तुहै कै चाहन्दै हिन अऊँ तुसु तांयें करू?”
10	37	तियें तैस सोगी बल्लू, “अहै ऐह चाहन्दै हिन कि अहै तुन्दै महिमामय राज्य मन्ज अक्क तुन्दै सज्जै कनारी अतै अक्क खब्बै कनारी बैहा।”
10	38	यीशुऐ तियां सोगी बल्लू, “तुसिओ ना पता कि तुहै कै मँगू करदै हिन? जैडा दुख अऊँ सैहणै जो तैयार हा, कै तुहै भी सही सकदै हिन? अतै जियां मिन्जो मारया गाणा तुहै भी मरनै जो तैयार हिन?”
10	39	चेलै तैस सोगी बल्लू, “हाँ अहै करी सकदै हिन।” यीशुऐ तियां सोगी बल्लू, “जैडा दुख अऊँ सैहणै जो तैयार हा, तुसु भी सैहणी हा, अतै जियां मिन्जो मारया गाणा तियां ही तुसिओ भी मारया गाणा।
10	40	पर प्रमात्मैं जैस तांयें सो जगह तैयार करूरी हा, तियां जो छड़ी करी होरी कसी जो अपणै अतै सज्जै अतै खब्बै कनारी बहालना मेरा कम निय्आ।”
10	41	ऐह हुणी करी बाकी दस चेलै याकूब अतै यूहन्‍नै पुर गुस्सा करना लगै।
10	42	ता यीशुऐ तियां जो नेड़ै हैदी करी तियां सितै बल्लू, “तुहै जाणदै हिन कि जैड़ै गैर यहूदी रै हाकिम समझै गान्दै, सो तियां पुर राज्य करदै, अतै तियां मन्ज जैड़ै बड़ै हिन, तियां पुर हक्क जतादैं हिन।
10	43	पर तुसु मन्ज ऐसा निय्आ, जैडा कोई तुसु मन्ज बडा भूणा चाहन्दा सो तुन्दा सेवक बणा;
10	44	जैडा तुसु मन्ज प्रधान बनणा चाहन्दा सो सबी रा दास बणा।
10	45	क्ओकि मणु रा पुत्र ठेरैतांये आ कि अऊँ होरी री सेवा करूं, पर ठेरैतांये ना छुरा अऊँ अपणी सेवा करवाऊँ, अतै मतै रै छुटकारै तांयें अपणै प्राण दिच्छु।”
10	46	फिरी सो यरीहो नगर मन्ज आये अतै जैहणै तसेरै चेलै अतै अक्क बड़ी भारी भीड़ तसेरी पिचो चलुरी थी, ता तैस शहरा थऊँ बाहर चलदै-चलै तियां जो बरतिमाई नां रा अक्क अंधा भिखारी (तिमाई रा पुत्र) सड़का रै कनारै बैहुरा थु।
10	47	सो ऐह हुणी करी कि यीशु नासरी चलुरा हा, जोरा जोरा सितै बलणा लगा, “हे दाऊद रै पुत्र, यीशु मिन्जो पुर दया कर।”
10	48	मणुऐ तैसिओ झिड़कु की चुप रैह, पर सो होर जोरै बलणा लगा, “हे दाऊद रै पुत्रा, मिन्जो पुर दया कर।”
10	49	ता यीशुऐ खड़ी करी बल्लू, “ऐसिओ हैदा।” अतै मणुऐ तैस अन्धै जो हैदी करी तैस सोगी बल्लू, “हिम्मत रख! ऊठ! यीशु तिजो हैदु करदा हा।”
10	50	सो अपणी चादर फैंकी करी झट उठु, अतै यीशु बलै आ।
10	51	यीशुऐ तैस सोगी बल्लू, “तु कै चाहन्दा कि अऊँ तिजो तांयें करू?” अन्धै तैस सोगी बल्लू, “हे गुरू, ऐह कि अऊँ हेरणा लगी पैंऊ।”
10	52	यीशुऐ तैस सोगी बल्लू, “मिन्जो पुर विस्वास करनै थऊँ तू ठीक भूच्ची गो हा, अबै तू गिच्ची सकदा!” सो तैहणै ही हेरना लगी पैऊ, अतै तैहा भीड़ा मन्ज तैस पिचो चली पैऊ।
11	1	यीशु अतै तसेरै चेलै यरूशलेम रै नेड़ै, जैतून पहाड़ पुर बैतफगे अतै बैतनिय्याह ग्राँ रै नेड़ै आये ता तिनी अपणै चेलै थऊँ दूँ जो ऐह बली करी भैजू कि,
11	2	“सामणै रै ग्राँ मन्ज गच्छा, अतै तैड़ी पुजदै ही तुसिओ अक्क गदही रा बच्चा, जैस पुर कुणिए भी सवारी न करूरी भोली, तुसिओ वजूरा हूजला। तैसिओ खोली के लैई अईआ।
11	3	अगर कोई पुछला, ‘ऐह कै लाऊरा करना?’ ता बलै, ‘प्रभु जो सेरी जरूरत हा,’ अतै तैस सो झट ऐठीआ जो भैजी दिणा।”
11	4	तियें गिच्ची करी नगर री गली रै नजदीक कसकि घरा रै दारा ब्रखै गदहै जो बन्धुरा हेरू, अतै खोलणा लगै।
11	5	तैड़ी ग्राँ रै मणुऐ तियां थऊँ पुछु, “ऐह कै लाऊरा करना, गदही रै बच्चै जो कजो खोलू करदै हिन?”
11	6	जियां यीशुऐ बलुरा थु, तियां ही तियें बली दिता; ता ग्राँ रै मणुऐ तियां जो गाणा दिता।
11	7	तियें गदहै जो यीशु बलै अन्दा अतै तियें गदहै पुर कपड़ै पायै अतै यीशु जो तैस पुर बहाली दिता
11	8	ता मतै मणुऐ तैसिओ सम्मान दिणै तांये अपणै कपड़ै बत्ता मन्ज बछाऐ अतै कुछ मणुऐ बगड़ी थऊँ डाळी कटि कटि करी बत्ता मन्ज फैलाई दिती।
11	9	जैड़ै तसेरै अगो पिचो चलुरै थियै सब जोरा जोरा सितै बल्लू करदै थियै, “प्रमात्मैं री होशाना! (जय जयकार) धन्य हा सो जैडा प्रमात्मां रै नां थऊँ इन्दा।
11	10	प्रमात्मां तिजो आशीष देय्आ अतै तू इन्दै पूर्वज राजा दाऊद सांईये राज करा; प्रमात्मैं री स्वर्गा मन्ज होशाना (जय जयकार) भोआ!”
11	11	यीशु यरूशलेम मन्ज पुजीकरी मन्दरा मन्ज आ, अतै चऊँ कनारी री चिजा जो हेरी करी बारह चेलै सोगी बैतनिय्याह ग्राँ जो गो, क्ओकि सँझ भूच्ची गच्छुरी थी।
11	12	दुऐ दिन जैहणै सो बैतनिय्याह ग्राँ थऊँ निकलै ता यीशु जो भूख लगी।
11	13	ता थोड़ी दूरा थऊँ अक्क अंजीरा रा रूख हेरू जैड़ा हरा भरा थू अतै सो ऐह सोची करी तठेरै नेड़ै गो कि शायद तैत मन्ज कुछ फल लगुरा भोआ पर पत्रा जो छड़ी करी तैत मन्ज कुछ भी ना लगुरा थु, क्ओकि हालि तिकर फळा लगणै रा टैमं ना थु।
11	14	ता यीशुऐ तैस रूखा सितै बल्लू, “अजा थऊँ बाद कोई तेरा फळ ना खा!” अतै चेलै हुणु करदै थियै।
11	15	फिरी यीशु अतै चेलै यरूशलेम मन्ज आये, अतै सो मन्दरा रै अँगणा मन्ज आ; अतै तैड़ी जैडा लेन-देन करू करदै थियै तियां जो बाहर कड़णा लगा, अतै पैसै बदलणै बाळै री पिढ़ी अतै कबूतर बेचणै बाळै री चौकी फैंकी दिती,
11	16	अतै मन्दरा रै अँगणा अंदर कसी जो भी बेचणै रा समान लैई करी ईणा ना दिता।
11	17	अतै सो तियां जो उपदेशा मन्ज बलणा लगा, पवित्रशास्त्र मन्ज ऐह लिखुरा कि, “मेरा मन्दर सब जाति तांयें प्रार्थना रा घर भूणा? पर तुहै ता ऐतिओ डाकू री खोह बणाई दितुरा।”
11	18	प्रधान याजक अतै शास्त्री तैसिओ मारनै रा मौका तोपणा लगै; क्ओकि सो डरदै थियै, कि मणु तसेरी शिक्षा थऊँ हैरान भून्दै थियै।
11	19	सँझ भुन्दै तक यीशु अतै तसेरै चेलै शहरा थऊँ बाहर चली गै।
11	20	फिरी अगलै दिन भ्यागा ही जैहणै सो यरूशलेम जो चलुरै थियै ता तियें सो अंजीरा रा रूख जडा तक हुकुरा हेरू।
11	21	पतरसा जो सो गल्ल याद आई, अतै तिनी यीशु सोगी बल्लू, “हे रब्बी, (मतलब हे गुरू) हेर! ऐह अंजीरा रा सो ही रूख जैतियो तुहै हराप दितुरा थु, हुकी गच्छुरा।”
11	22	यीशुऐ तैसिओ जवाव दिता, “प्रमात्मैं पुर विस्वास रख।
11	23	अऊँ तुसु सोगी सच बलदा कि जैडा कोई ऐस पहाडा जो बला कि, ‘तु उखड़ी करी, अतै समुंद्र मन्ज गिच्ची पै।’ अतै अपणै मना मन्ज विस्वास करा, अतै विस्‍वासा रखा कि जैडा मैंई बल्लू हा सो भूच्ची गाणा। ता सो तैस तांये भूच्ची गाणा।
11	24	ठेरैतांये अऊँ तुसु सोगी बलदा कि जैडा कुछ तुहै प्रार्थना करीके मँगन, ता विस्वास करी लेय्आ कि मुळी गोआ, अतै तुसु तांयें भूच्ची गाणा।
11	25	अतै जैहणै तुहै खड़ी करी प्रार्थना करदै हिन अतै तुन्दै मना मन्ज कसी तांयें कोई भी बुराई भोआ, ता माफ करी देय्आ ठेरैतांये कि तुन्दा स्वर्गीय पिता भी तुन्दै अपराधा जो माफ करा।
11	26	[अतै अगर तुहै माफ ना करलै ता तुन्दा पिता जैडा स्वर्ग मन्ज हा, तुन्दा अपराध भी माफ ना करणा।” ]
11	27	सो फिरी यरूशलेम जो आये, अतै जैहणै सो मन्दरा रै अँगणा मन्ज टहलणा लगुरा थु ता प्रधान याजक अतै शास्त्री अतै स्याणै मणु यीशु बलै इच्ची करी पुछणा लगै।
11	28	“तू ऐह कम कस अधिकारा सोगी करदा? अतै ऐह अधिकार तिजो कुणी दितुरा कि तु ऐह कम करा?”
11	29	यीशुऐ तियां जो बल्लू, “अऊँ भी तुसु थऊँ अक्क गल पुछदा मिन्जो जवाव दीन ता अऊँ दसदा कि ऐह कम अऊँ कस अधिकार सोगी करदा हा।
11	30	कै यूहन्‍ना रा बपतिस्मा प्रमात्मां री तरफ थऊँ थु या मणु री तरफा थऊँ? मिन्जो जवाव देय्आ।”
11	31	ता सो अप्पु मन्ज बैंहसणा लगै कि “अगर अहै बलन कि स्वर्गा थऊँ ता ऐस बलणा कि, तुहै तसेरा विस्वास कजो ना करू?
11	32	अतै अगर अहै बलदै हिन कि, मणु री तरफा थऊँ, ता मणु री भीड़ा रा डर हा क्ओकि सब जाणदै हिन कि यूहन्‍ना सच मन्ज ही भविष्‍यवक्ता थु।”
11	33	ता तियें यीशु जो जवाव दिता, “अहै ना जाणदै।” यीशुऐ तियां सोगी बल्लू, “अऊँ भी तुसिओ ना दसदा कि ऐह कम अऊँ कस हक्का सोगी करदा हा।”
12	1	फिरी यीशु उदाहरण मन्ज यहूदी धर्मगुरू सितै गल्ला करना लगा। “कसकी मणुऐ अंगुरा रा बगीचा लाऊ, अतै तठेरै चऊँ कनारी बाड़ लाऊ, अतै रस नचोढ़णै तांयें कुण्ड़ बणाऊ, अतै चौकीदारी करनै तांयें अक्क टपरी भी बणाई। तठेरा ठेका किसाना जो दिकरी अप्पु परदेसा जो चली गो।
12	2	फिरी फला रै मौसमा मन्ज तिनी मणुऐ किसाना बलै अपणै अक्की नौकरा जो भैजु कि सो किसाना थऊँ अंगुरा रै बगीचे रै फला रा हेसा लैई अईआ।
12	3	पर किसाने सो पकड़ी करी मारू अतै खाली हत्थै भैजी दिता।
12	4	फिरी तिनी अक्क होर नौकर किसाना बलै भैजु; तियें तसेरै मुन्डा मन्ज भोक्क पाई दिता अतै तसेरा अपमान भी करू।
12	5	फिरी तिनी मालकै अक्क होर नौकर भैजु; तियें सो जानी थऊँ ही मकाई दिता। ता तिनी मणुऐ होर मतै मणु भैजै ता तियें किसाने सो मारै-जकै अतै कुछ जो ता जानी थऊँ ही मकाई दिता।”
12	6	अबै तैस मणु बलै अक्क ही रैई गो थु जैडा तसेरा प्यारा पुत्र थु; आखरी मन्ज तिनी तियां बलै अपणा पुत्र ऐह सोची करी भैजु कि तियां सेरा आदर करना।
12	7	पर तियें तैस पुत्रा जो इन्दै हेरू ता किसाने अप्पु मन्ज ऐह बल्लू कि, “ऐह ता वारिस हा; अईआ, अहै ऐसिओ ही मारी दिन्दै, ता ऐह मीरास इन्दी भूच्ची गाणीआ।”
12	8	अतै तियें तैसिओ भी पकड़ी करी जानी थऊँ ही मकाई दिता, अतै अंगुरा रै बगीचे रै बाहर फैंकी दिता।
12	9	“ठेरैतांये अंगुरा रै बगीचे रै मालका कै करणा? तैस इच्ची करी तियां किसाना रा नाश करणा, अतै अंगुरा रै बगीचा होर कसकि किसाना जो दि दिणा।
12	10	कै तुहै पवित्रग्रन्था मन्ज ऐह बचन ना पढुरा : “ ‘जैस पत्थरा जो राजमिस्त्रिये नक्कमा ठहराऊ थु, सो ही कूणा रा पत्थर भुन्दा।
12	11	ऐह प्रभु री तरफा थऊँ हा, अतै इन्दी नजरा मन्ज अदभुत हा’!”
12	12	ता तियें प्रधान याजक, शास्त्रीये अतै स्याणै मणुऐ यीशु जो पकडणा चाऊ, क्ओकि सो समझी गै कि ऐह उदाहरण इन्दै वरोधा मन्ज बल्लू हा। सो मणु थऊँ डरै कि करखि ऐसा ना भोआ ऐह मणु इन्दै विरोधा मन्ज ना भूच्ची गान ता सो तैसिओ छड़ी के चली गै।
12	13	ता तियें यीशु जो गल्ला मन्ज फसाणै तांयें कुछ फरीसी अतै हेरोदेस राजा रै गुट रै मणु तैस बलै भैजै।
12	14	तियें इच्ची करी तैस सोगी बल्लू, “हे गुरू, अहै जाणदै कि, तुहै सचै हिन। तुहै कसी री परवाह ना करदै; क्ओकि तुहै मणु री शक्ला हेरी के गल्ल ना करदै, पर प्रमात्मैं री बत्ता जो सच्चाई सोगी दसदै हिन। ता कै महाराजा जो कर दिणा ठीक हा या ना?
12	15	अहै दीन या ना दीन?” यीशुऐ तंयारै कपटी मना जो जाणी करी बल्लू, “मिन्जो कजो परखदै हिन? अक्क दीनार मिन्जो बलै लैईआ, कि अऊँ तैतिओ हेरू।”
12	16	सो लैई आये, अतै तिनी तियां सितै बल्लू, “ऐस दीनार मन्ज कसेरी छाप अतै नां हा?” तियें बल्लू, “महाराजा रा।”
12	17	यीशुऐ तियां सितै बल्लू, “जैडा महाराजा रा हा सो महाराजा जो अतै जैडा प्रमात्मैं रा सो प्रमात्मैं जो देय्आ।” ता तियां जो तैस पुर बड़ी हैरानी भूई।
12	18	फिरी सदूकि जैड़ै बलदै हिन कि मरनै थऊँ दोवारा जी उठणा हा हि ना, यीशु वलै इच्ची करी पुछणा लगै कि
12	19	“हे गुरू, मूसा री व्यवस्था मन्ज लिखुरा कि अगर कसकि रा भाई बिना औलाद रै मरी गच्छा अतै तसेरी घरावाळी रैई गच्छा। ता तसेरा भाई तैहा सितै बैह करी लेय्आ अतै अपणै भाई तांयें बंश पैदा करा।
12	20	अक्क उदाहरण ऐह हा कि सत भाई थियै। पैहला भाई बैह करीके बिना औलाद रा मरी गो।
12	21	ता दूये भाई तैहा जनानी सितै बैह करी लैऊ अतै सो भी बिना औलादा रा मरी गो; अतै तियां ही त्रियै भी करी लैऊ।
12	22	अतै सता बलै भी औलादा ना भूई। सबी रै पिचै सो जनानी भी मरी गई।
12	23	पर दोवारा जीणै थऊँ बाद सो कसेरी घरावाळी भुणीआ? क्ओकि सो सता भाई री घरावाळी थी।”
12	24	यीशुऐ तियां सितै बल्लू, “तुहै ऐसा भुला मन्ज हिन कि तुहै ना पवित्रग्रन्था जो जाणदै हिन अतै ना हि प्रमात्मैं री सामर्थ जो?
12	25	क्ओकि जैहणै तियां मरूरै थऊँ जी भूणा, ता ना ता तियां बैह करना अतै ना ही बैह मन्ज दिणै हिन, पर स्वर्ग मन्ज स्वर्गदूता सैईयें भूणै।
12	26	मरूरै रा जी उठणै रै बारै मन्ज तुहै मूसै री कताबा मन्ज झाड़ी रै उदाहरण मन्ज ना पढुरा कि प्रमात्मैं तैस सोगी बल्लू, ‘अऊँ तुन्दै पूर्वज अब्राहम रा इसहाक रा, अतै याकूब रा प्रमात्मां हा?’
12	27	प्रमात्मां मरूरै ना पर जिन्दै रा प्रमात्मां हा; पर तुहै बड़ी भुला मन्ज पैऊरै हिन।”
12	28	तियां मन्ज अक्क शास्त्री ऐह सोची करी कि यीशुऐ इन्या मणु जो ठीक-ठीक जवाव दितै, ता तिनी यीशु थऊँ पुछु, “सबी थऊँ मुख्य आज्ञा कुण जिनी हा?”
12	29	यीशुऐ तियां जो जवाव दिता, “हे इस्त्राएल रै मणुओ हुणा! सबी आज्ञा मन्ज मुख्य ऐह हा कि ‘प्रभु इन्दा प्रमात्मां अक्कमात्र ही प्रभु हा।’
12	30	‘तू प्रभु अपणै प्रमात्मैं सोगी पुरै मना सितै, अपणै पुरै प्राणा सितै, अपणी पुरी अक्ला सितै अतै अपणी पुरी शक्ति सितै प्‍यार रखैं।’
12	31	अतै दूई आज्ञा ऐह हा कि, ‘तू अपणै पड़ेही सोगी अप्पु जिन्‍ना प्‍यार कर।’ ऐत थऊँ बड़ी होर कोई आज्ञा निय्आ।”
12	32	सो शास्त्री तैस सोगी बलणा लगा, “हे गुरू, बिलकुल ठीक! तुहै सच बल्लू कि प्रमात्मां अक्क ही हा, अतै तैसिओ छड़ी करी होर कोई भी प्रमात्मां निय्आ।
12	33	अतै तैस सोगी पुरै मना, पुरी अक्ला, अपणै प्राणा सितै, अतै अपणी शक्ति सोगी प्‍यार रखा अतै पड़ेही सोगी भी अप्पु साईयें प्‍यार रखणा, सब तरह री बलिदान करना अतै भेंट चढ़ाणै थऊँ ऐह सब बदिकरी हा।”
12	34	जैहणै यीशुऐ ऐह हेरू कि तिनी अक्ला रा जवाव दिता ता यीशुऐ तैसिओ बल्लू, “तू प्रमात्मैं रै राज्य रै नेड़ै हा।” अतै होर कसिओ कुछ पुछणै री हिम्मत ना भूई।
12	35	फिरी यीशुऐ मन्दरा मन्ज उपदेश दिन्दै ऐह बल्लू, “शास्त्री क्ओ बलदै कि मसीह दाऊद रा पुत्र हा?”
12	36	क्ओकि पवित्र आत्मा री मदद सोगी दाऊदे ऐह बलुरा : “प्रमात्मैं मेरै प्रभु सितै बल्लू, मेरै खब्बै कनारी बैह, जैहणै तक कि अऊँ तेरै बैरी जो हराई ना दिच्छु।”
12	37	दाऊद अप्पु ही मसीह जो प्रभु बलदा, फिरी सो तसेरा पुत्र कियां? अतै भीड़ा रै मणु तसेरी गल्ला बडी खुशी सोगी हुणदै थियै।
12	38	यीशुऐ अपणै उपदेश मन्ज तियां सितै बल्लू, “शास्त्री थऊँ चौकनै रेय्आ, जैड़ै लम्बै लम्बै चोगै पैहनी करी फिरदै अतै चाहन्दै कि मणु तियां जो बजारा मन्ज नमस्कार करन,
12	39	यहूदी रै सभागार मन्ज उच्चै उच्चै सिंहासना पुर अतै धामा मन्ज भी खास खास जगह बैहणा चाहन्दै।
12	40	सो विधवा रै घरा बार जो हड़प करी गान्दै हिन, अतै दिखावे तांयें बड़ी देर तक प्रार्थना करदै रैहन्दै हिन। सो अपणै आपा जो धर्मी दसणै री कोशिश करदै हिन। इन्या जो ज्यादा दण्ड़ मिलणा।”
12	41	जैहणै यीशु मन्दरा मन्ज दान पात्रा रै सामणै बैही करी हेरू करदा थु कि मणु मन्दरा रै दान पात्रा मन्ज कस तरीकै पैसै पाऊ करदै हिन; ता मतै सारै अमीर मणुऐ मता कुछ पाऊ।
12	42	ऐतनै मन्ज अक्क गरीबण विधवा इच्ची करी दोई पैसै, जैड़ी की अक्की धेलै रै बरावर भी ना भुन्दी, सो दान दिता।
12	43	ता यीशुऐ अपणै चेलै जो हैदी करी बल्लू, “अऊँ तुसु सोगी सच बलदा कि मन्दरा रै भण्ड़ारा मन्ज पाणै बाळै मन्ज ऐसा गरीब विधवै सबी थऊँ ज्यादा दान दिता हा।
12	44	क्ओकि सबीये अपणी-अपणी कमाई री बढ़ोतरी थऊँ कुछ पाऊ हा, पर ऐसै ता अपणी कमी थऊँ पाऊ हा मतलब जैडा कुछ ऐसा बलै थु, अपणी पुरी कमाई पाई दितिआ।”
13	1	जैहणै यीशु मन्दरा थऊँ निकलणा लगु ता तसेरै अक्की चेलै तैसिओ बल्लू, “हे गुरू, हेर, ऐह किनै अदभुत पत्थर अतै किनै छैळ भवन हिन!”
13	2	यीशुऐ तैस सोगी बल्लू, “तुहै जैड़ै ऐह सब बड़ै बड़ै भवन हेरदै हिन ऐह पत्थर पुर पत्थर ना बचणै सब ढायै गाणै।”
13	3	जैहणै सो जैतून रै पहाड़ा पुर मन्दरा रै सामणै बैहुरा थु, ता पतरस, याकूब, यूहन्‍ना अतै अन्द्रियास तैसिओ एकान्त मन्ज नि करी पुछणा लगै,
13	4	“असिओ दस कि ऐह मन्दरा रै भवन रै पैणै री गल्ला कैहणै भूणी? अतै जैहणै ऐह गल्ला पुरी भूणा लगणी ता तैस दिना री कै पछैण भुणीआ?”
13	5	यीशु तियां सितै बलणा लगा, “चौकनै रेय्आ कि कोई तुसिओ ईयां गल्ला थऊँ ना भटका।
13	6	मतै मणु इच्ची करी मेरा नां लैई करी बलणा, ‘अऊँ मसीहा हा!’ अतै मतै मणु जो तियां भटकाणा।
13	7	जैहणै तुहै लड़ाई, या लड़ाई री अफवाह हुणन, ता डरदै मत क्ओकि ईयां गल्ला रा भूणा जरूरी हा, पर तैस टैमैं अन्त ना भूणा।
13	8	क्ओकि अक्क जाति पुर दूई जाति, अतै अक्की राज्य दूये राज्य पुर चढ़ाई करनी हा। कई जगह हिल्‍लण भूणै, अतै कई जगह अकाल पैणै। ऐह ता दुखा री शुरूआत ही भुणीआ।”
13	9	“पर तुहै अपणै बारै मन्ज सावधान रेय्आ क्ओकि मणु तुसिओ महासभा मन्ज घसिटणा। यहूदी रै सभागार मन्ज मारनै हिन, अतै मिन्जो तांयें हाकमा अतै राजा रै सामणै खडेरणै हिन। ऐह तुसु तांयें मेरै बारै मन्ज तियां जो दसणै रा मौका भूणा।
13	10	पर जरूरी हा कि सुसमाचार पैहलै सब जाति मन्ज प्रचार करया गच्छा।
13	11	जैहणै तियां तुसिओ महासभा मन्ज घसिटणा, ता ऐह चिन्ता मत करदै कि तुसु कै बलणा। जैडा कुछ तैहा घड़ी मूँ तुसिओ दसणा सो ही बलै; क्ओकि बलणै बाळै तुहै ना, पर पवित्र आत्मा हा।”
13	12	“भाई जो भाई मारनै तांयें सौंपणा, पिता जो पुत्रा मारनै तांयें सौंपणा, बच्चै माता पिता रै विरोधा मन्ज उठी करी तियां जो मरवाई दिणा।
13	13	अतै मेरै नां री वजह थऊँ सबी मणु तुसु सोगी बैर करना; पर जैस अपणी मौत तक धीरज रखणा, तसेरा ही उद्धार भूणा।”
13	14	“अक्क दिन जैहणै तुहै तैहा घृणित चिज जैड़ी विनाश करदी हा, मन्दरा मन्ज खडुरै हेरन, जठेरै बारै मन्ज दानिय्येल भविष्‍यवक्तै बलुरा थू। तैहणै सोची लैं कि टैमं चली आ। (पढ़नैवाळा समझणै री कोशिश करा कि अऊँ कै लिखणा लगुरा) तैहणै जैड़ै यहूदिया परदेस मन्ज हिन सो पहाडा जो नह्ही गान।
13	15	ठेरैतांये अपणा टैमं मत बर्वाद करदै जैड़ै छपरा पुर भून सो अपणै घरा थऊँ कुछ लैणै तांयें थला जो ना ओसन अतै ना ही अन्दरा जो गान।
13	16	जैड़ै बगड़ी मन्ज भून सो अपणा कपडा लैणै तांयें पचूँह ना फिरन।
13	17	तियां दिन मन्ज जैड़ी गर्भवती अतै दुध पयाणै बाळी माता भोली तियां पुर हाय! क्ओकि तियां तांयें नहणा कैतना मुसकिल भूणा।
13	18	अतै प्रार्थना करा कि ऐह सर्दी रै मौसम मन्ज ना भोआ।
13	19	क्ओकि तैस टैमैं ऐसा भारी क्‍लेश भूणा, जैडा ना ता संसार रै शुरूआत थऊँ अज तक भुआ अतै ना ही भूणा।”
13	20	“प्रमात्मैं अपणै चुनुरै मणुओ जैड़ै तैस पुर विस्वास करदै हिन, तियां तांयें ईयां दिना जो घटाई दिता; ना ता सब मणु मरी गान्दै।
13	21	तैस टैमैं अगर कोई तुसु सोगी बला, ‘हेरा, मसीह ऐठीआ,’ या ‘हेरा, ओठीआ,’ ता विस्वास मत करदै।
13	22	क्ओकि झूठै मसीह अतै झूठै भविष्‍यवक्ता भी भूणै हिन, अतै तियां चिन्ह अतै अनोखै कम करीके दसणै अतै भूच्ची सका ता सो चुनुरै मणु जो भी प्रमात्मैं रै रस्तै थऊँ भरमाई दीन।
13	23	पर तुहै चौकनै रेय्आ; हेरा, मैंई तुसिओ सब गल्ला भूणै थऊँ पैहलै ही दस्सी दिती हिन।”
13	24	“तियां दिना मन्ज, तैस क्‍लेश थऊँ बाद” “सुरज नैहरा भूच्ची गाणा, अतै चद्रमां री लौ चली गाणिआ।”
13	25	“अम्बरा थऊँ तारै टिरना लगी पैणा; अतै अम्बरा री सब चिजा हीलाई गाणी हिन।”
13	26	“ता सबी मणु रै पुत्रा जो बड़ी सामर्थ अतै महिमा सोगी बदळा मन्ज ईन्दै हेरणा।
13	27	तैस टैमैं तैस अपणै स्वर्गदूता जो भैजी करी, धरती रै ऐस कनारै थऊँ लैई करी अम्बरा रै दूये कनारै तक, अपणै चुनुरै मणु जो कठेरना हा।”
13	28	“अंजीरा रै रूखा थऊँ ऐह उदाहरण सिखा, जैहणै तठेरी डाली कोमल भूच्ची गान्दी हिन, अतै पत्तै निकलणा लगदै हिन; ता तुहै जाणी लैन्दै कि गर्मी नेड़ै हिन।
13	29	ऐस तरीकै जैहणै तुहै ईयां गल्ला जो भून्दा हेरन ता तुहै जाणी लेय्आ तसेरा दुआ आगमन नजदीक हा, बल्कि सो बड़ा नजदीक हा।
13	30	अऊँ तुसु सोगी सच बलदा कि जैहणै तक ऐह गल्ला भूच्ची ना गाहली, तैहणै तक तुसु ना मरना।
13	31	अम्बर अतै धरती टळी सकदै हिन पर मेरी ऐह सब कणैऊरी गल्ला कदी भी ना टलणी।”
13	32	“तैस दिन या तैहा घड़ी रै बारै मन्ज कोई ना जाणदा, ना स्वर्गा रै स्वर्गदूत अतै ना पुत्र पर सिर्फ पिता जाणदा।
13	33	ता ‘जागदै रेय्आ अतै प्रार्थना करदै रेय्आ’ क्ओकि तुहै ना जाणदै कि सो टैमं कैहणै चली ईणा।
13	34	ऐह तैस टैमां साईयें भूणा, जिंआं परदेसा जो गान्दै टैमैं मालक अपणै घरा जो छड़ी करी अपणै नौकरा जो हूक्म दि गच्छा अतै हरेक जो तसेरा कम दस्सी गच्छा, अतै द्धारपाला जो जागदा रैहणै री आज्ञा दी गान्दा।”
13	35	“ठेरैतांये जागदै रेय्आ, क्ओकि तुहै ना जाणदै कि घरा रै मालका कैहणै इच्ची रैहणा, सँझा या अध्धी राती या कुक्कड़ा री बाँग दिणै रै टैमैं भ्यागा ही।
13	36	ऐसा ना भोआ कि सो अचानक ईच्ची रेय्आ अतै तुसिओ सुतुरा हेरा।
13	37	जैडा अऊँ तुसु सोगी बलदा, सो ही सबी सोगी बलदा जागदै रेय्आ!”
14	1	दूँ दिन बाद फसह रा अखमीरी रोटी रा त्यौहार भूणैवाळा थू। प्रधान याजक अतै शास्त्री ऐसा ताक मन्ज थियै कि यीशु जो कियां ठगी करी पकडन अतै मारी दीन।
14	2	पर सो बलदै थियै कि, “त्यौहारा रै दिन ना, करखी ऐसा ना भोआ कि सब मणु दंगा करन।”
14	3	जैहणै यीशु बैतनिय्याह ग्राँ मन्ज शमौन कोढ़ी रै घरै खाण खाणा बैहुरा थु, ता अक्क जनानी संगमरमर रै अक्की भाण्ड़ै मन्ज जटामांसी रा किमती शुद्ध इत्र लैई करी आई; अतै तैहै सो इत्र यीशु रै मुन्डा पुर मळु।
14	4	पर कई मणु जैड़ै तैड़ी बैहुरै थियै सो अपणै मना मन्ज रिस करी बलणा लगै, “ऐस इत्र जो कजो खराब करू?
14	5	क्ओकि ऐह इत्र त्राई सौ दीनार थऊँ भी मती किमता मन्ज बेचीकरी कंगाला मन्ज बण्ड़ी सकदै थियै।” अतै सो तैहा जो झिड़कणा लगै।
14	6	यीशुऐ बल्लू, “ऐसा जो मत झिड़का; ऐसा जो कजो सताऊ करदै हिन? सारा ऐह व्यवहार मिन्जो खरा लगु हा।
14	7	कंगाल तुसु सोगी सदा रैहन्दै हिन, अतै तुहै जैहणै चाहन तैहणै तियां पुर भलाई करी सकदै हिन; पर मूँ तुसु सोगी सदा ना रैहणा।
14	8	जैडा कुछ ऐह करी सकदी थी ऐहै करूआ; ऐहै मेरै दबाणै थऊँ पैहलै ही मेरै जिस्मां मन्ज इत्र मळूआ।
14	9	अऊँ तुसु सोगी सच बलदा कि पुरै संसारा मन्ज जैड़ी भी मेरा सुसमाचार प्रचार करलै, तैड़ी सारै ऐस कम्मा री चर्चा भी याद करनी हा।”
14	10	ता यहूदा इस्करियोती जैडा बारह चेलै मन्ज अक्क चेला थु, प्रधान याजका बलै गो अतै बल्लू कि अऊँ यीशु जो तुन्दै हत्थै पकडाई दिला।
14	11	सो ऐह हुणी करी बड़ै खुश भुऐ, अतै तैसिओ रूपियें दिणा मंजूर करै; अतै यहूदा मौका तोपणा लगा कि तैसिओ कस तरीकै पकडा।
14	12	अखमीरी रोटी रै त्यौहारा रै पैहलै दिन, जैत मन्ज सो फसह रा बलिदान करदै थियै। तसेरै चेलै तैस थऊँ पुछु, “तुहै कड़ी चाहन्दै कि अहै गिचीकरी तुसु तांयें अतै अपणै तांयें फसह खाणै री तैयारी करन?”
14	13	तिनी अपणै चेलै थऊँ दूँ जो ऐह बली करी भैजु, “यरूशलेम शहरा मन्ज गच्छा, अतै अक्क मणु पाणी रा घडा चुकुरा मुळणा, तसेरै पिचो चली गच्छैं।
14	14	जैस घरा मन्ज सो गाला, तैस घरा रै मालका सितै बलै, ‘इन्दा गुरू बलदा कि असु तांयें ठहरनै रा कमरा कड़िआ जैत मन्ज अऊँ अपणै चेलै सोगी फसह खाऊँ?’
14	15	तैस तुसिओ अक्क सजी सजाई अतै तैयार करूरी बड़ी बोढ़ दस्सी दिणिआ, तैड़ी तुहै असु तांयें तैयारी करा।”
14	16	ता सो दोई चेलै यरूशलेम शहरा जो चली आये, अतै जिंआं तिनी तियां सोगी बलुरा थु, तियां ही सो भुआ; अतै तियें फसह तैयार करू।
14	17	जैहणै सँझ भूई ता सो बारह प्रेरिता सोगी आ।
14	18	जैहणै सो खाणा बैईठै अतै खाणा लगै ता यीशुऐ बल्लू, “अऊँ तुसु सोगी सच बलदा कि तुसु मन्ज अक्क, जैडा मिन्जो सोगी खाणा लगुरा, तैस मिन्जो पकड़ाणा।”
14	19	सो उदास भूच्ची गै अतै अक्क अक्क करीके तैस थऊँ पुछणा लगै, “कै सो अऊँ हा?”
14	20	तिनी तियां सितै बल्लू, “सो बारह मन्ज अक्क हा, जैडा मिन्जो सोगी बैही करी कटोरै मन्ज रोटी डुबाई करी खाऊ करदा।
14	21	क्ओकि मणु रा पुत्र ता, जिंआं तसेरै बारै मन्ज पवित्रशास्त्र री कताबा मन्ज लिखुरा तियां ही भूणा। पर हाय तैस मणु पुर जसेरी बजह थऊँ मणु रा पुत्र पकड़ाया गान्दा। तैस मणु तांयें ता ऐह खरा भुन्दा अगर तैस मणु रा जन्म ना भच्छुरा भुन्दा।”
14	22	जैहणै सो खाऊ करदै थियै, ता यीशुऐ रोटी लैई अतै आशीष मगींकरी त्रोड़ी अतै तियां जो दिकरी बल्लू, “लेय्आ ऐह मेरा जिस्म हा।”
14	23	फिरी तिनी कटोरा लैई करी धन्यवाद करू, अतै तियां जो दिता; अतै तिन्ये सबीये तैस कटोरै थऊँ ही पिऊ।
14	24	अतै यीशुऐ तियां सितै बल्लू, “ऐह नोए वायदै रा मेरा सो खून हा, जैडा मतै री पापा री माफी तांयें बहाआ गान्दा।
14	25	अऊँ तुसु सोगी सच बलदा मूँ अंगुरा रा रस तैस दिन तांयें फिरी कदी ना पिणा, जैहणै तक प्रमात्मैं रै राज्य मन्ज नोआ ना पिऊ।”
14	26	फिरी सो भजन गाईकरी जैतून रै पहाड़ा पुर गै।
14	27	ता यीशुऐ अपणै चेलै सोगी बल्लू, “तुसु सबी मेरा साथ छड़ी करी चली गाणा,” क्ओकि भविष्‍यवक्तै पवित्रग्रन्था मन्ज लिखुरा : “मूँ रखवाळा मारना अतै भैडा तितर-बितर भूच्ची गाणा।”
14	28	“पर मूँ अपणै दोवारा जी उठणै थऊँ बाद तुसु थऊँ पैहलै गलील परदेस जो गाणा।”
14	29	पतरसे तैस सोगी बल्लू, “अगर सब तिजो छड़न ता छडी दिन, पर मूँ तिजो ना छड़णा।”
14	30	यीशुऐ तैस सोगी बल्लू, “अऊँ तिजो सोगी सच बलदा कि अज ही ऐसा राती ही कुक्कड़ा री दोई बरी बाँग दिणै थऊँ पैहलै तुद त्राई बरी मेरै बारै मन्ज मुकरी गाणा।”
14	31	पर तिनी होर जोर दिकरी बल्लू, “अगर मिन्जो तिजो सोगी मरना भी पैला तांभी मूँ तेरा इन्कार कदी ना करना।” ऐस तरीकै सबीये भी बल्लू।
14	32	तैत थऊँ सो गतसमनी नां रै अक्की बगीचे मन्ज आये, अतै तिनी अपणै चेलै सोगी बल्लू, “ऐठी बैही रेय्आ, जैहणै तक अऊँ प्रार्थना करदा।”
14	33	अतै सो पतरस, याकूब अतै यूहन्‍ना जो अपणी सोगी लैई गो; अतै बडा ही उदास अतै व्याकुल भूणा लगा।
14	34	तिनी बल्लू, “मेरा मन बड़ा उदास हा, ऐतना कि मेरै प्राण निकलणा लगुरै, तुहै ऐड़ी रूका अतै जागदै रेय्आ।”
14	35	फिरी सो थोड़ा जिनी अगो गो अतै धरती पुर घुटनै रै भारै बैही करी प्रार्थना करना लगा, कि अगर भूच्ची सकदा ता ऐस दुखा थऊँ अऊँ बच्ची गच्छु।
14	36	तिनी बल्लू, “हे अब्बा, हे पिता, तुसु थऊँ सब कुछ भूच्ची सकदा ऐस दुखा जो मिन्जो थऊँ दुर करी लेआ, तांभी जिन्‍ना अऊँ चाहन्दा तियां ना पर जैडा तुहै चाहन्दै सो ही भोआ।”
14	37	प्रार्थना करीके यीशु फिरी आ अतै तियां जो सुतुरा हेरू अतै पतरसा सोगी बल्लू, “हे शमौन, तु सोऊँ करदा? कै तु अक्क घड़ी भी ना जागी सकु?
14	38	जागदै रेय्आ अतै प्रार्थना करदै रेय्आ कि तुहै परीक्षा मन्ज ना पैन। आत्मा ता तैयार हा, पर जिस्म कमजोर हा।”
14	39	अतै यीशु फिरी प्रार्थना करना चली गो अतै तियां ही शब्दा मन्ज प्रार्थना करी।
14	40	फिरी इच्ची करी यीशुऐ तियां जो सुतुरै हेरू, क्ओकि तियां जो बड़ी निन्द्र लगुरी थी; अतै निन्द्रा मन्ज ना पता लगु कि तैसिओ कै जवाव दीन।
14	41	यीशु फिरी त्रीं बरी प्रार्थना करना गो अतै जैहणै प्रार्थना करीके फिरी आ तियां सोगी बल्लू, “तुहै हालि तिकर सोऊ करदै अतै आराम करू करदै हिन? अबै बस करा! हेरा सो घड़ी चली आई हा; हेरा मणु रा पुत्र पापी रै हत्थै पकड़ाया गाणा।
14	42	उठा, चला! हेरा, मिन्जो पकडाणैवाळा नेड़ै ईच्ची रैऊआ!”
14	43	यीशु बल्लू ही करदा थु कि यहूदा जैडा बारह चेलै मन्ज अक्क थु, अपणै सोगी प्रधान याजका अतै शास्त्री अतै स्याणै मणु री तरफा थऊँ अक्क भीड़ तलवारा अतै होट्‌ठी लैई करी ईच्ची पुजी।
14	44	यहूदै पकड़णै बाळै जो बलुरा थु कि जैसिओ अऊँ पोक्कु दिला सो ही यीशु हा, तैसिओ पकड़ी लैं।
14	45	यहूदा आ, अतै झट यीशु बलै गिच्ची करी बल्लू, “हे रब्बी!” (मतलब हे गुरू) अतै तैसिओ पोक्कु दिता।
14	46	ता तियें यीशु जो पकड़ी लैऊ।
14	47	तसेरै चेलै जैड़ै तैस सोगी खडुरै थियै, अक्कीयै तलवार कड़ी करी महायाजक रै अक्की दासा पुर चलाई, अतै तसेरा कन कटी दिता।
14	48	यीशुऐ तियां जो बल्लू, “कै तुहै मिन्जो डाकू समझी करी तलवारा अतै डण्डै़ लैई करी पकड़ना आये?
14	49	अऊँ ता हर रोज मन्दरा मन्ज तुसु सोगी रैई करी उपदेश दिन्दा थु, अतै तैहणै तुहै मिन्जो ना पकडु पर ऐह ठेरैतांये हा कि पवित्रग्रन्था री गल्ला पुरी भून।”
14	50	ऐह सब हेरी करी यीशु रै सब चेलै तैसिओ छड़ी करी नह्ही गै।
14	51	अक्क जवान अपणै नंगे जिस्मां जो चादर सितै लपेटी करी तैस पिचो चली पैऊ; अतै मणुऐ तैसिओ पकड़नै री कोशिश करी।
14	52	पर तंयारै हत्थै थऊँ चादर फिसली गैई अतै सो चादरा छडी करी नंगा ही नह्ही गो।
14	53	फिरी सो मणु यीशु जो महायाजक बलै लैई गै; अतै सब प्रधान याजका, स्याणै अतै शास्त्री तैड़ी किटठी गै।
14	54	पतरस दूरा थऊँ पिचो पिचो महायाजक रै अँगणा तक गो अतै तंयारै सपाई सोगी बैही करी अग सेकणा लगा।
14	55	प्रधान याजक अतै पुरी महासभा यीशु जो मारनै तांयें तसेरै वरोधा मन्ज गवाही रै चक्करा मन्ज थियै पर कोई ना मुळी।
14	56	क्ओकि मतै सारै तसेरै वरोधा मन्ज झूठी गवाही दिच्छु करदै थियै, पर तंयारी गवाही अक्क जिनी ना थी।
14	57	ता कुछ मणुऐ खड़ी करी तसेरै वरोधा मन्ज ऐह झूठी गवाही दिणा लगै।
14	58	“अहै ऐसिओ ऐह बलदै हुणुरा कि ‘मूँ ऐस हत्था रै बणाऊरै मन्दरा जो ढ़ाई दिणा, अतै त्रियै दिन फिरी बनाणा, जैडा हत्था रा ना बणुरा भोआ।’”
14	59	पर ऐह गवाही भी तंयारी अक्क जिनी ना निकळी।
14	60	ता महायाजकै सामणै खड़ी करी यीशु सोगी बल्लू, “तु कोई जवाव ना दिन्दा? ऐह मणु तेरै वरोधा मन्ज कै गवाही दिच्छु करदै हिन?”
14	61	पर यीशु मौन रैऊ, अतै कुछ भी जवाव ना दिता। महायाजकै तैस थऊँ फिरी पुछु, “कै तु प्रमात्मैं रा पुत्र मसीह हा?”
14	62	यीशुऐ बल्लू, “अऊँ हा, तुसु मणु रै पुत्रा जो सर्वशक्तिमान री सज्जै कनारी बैहुरै, अतै अम्बरा मन्ज बदळा सोगी इन्दै हेरना।”
14	63	ता महायाजकै हैरान भूच्ची करी अपणा चोगा फाड़ी करी बल्लू, “असिओ अबै गवाह री कोई जरूरत निय्आ।
14	64	तुहै ऐह निन्दा हुणी। ऐह ता प्रमात्मैं री बुराई करू करदा अबै तुहै दस्सा कि तुन्दी कै राय हा?” तियें सबीये बल्लू ऐह जानी थऊँ मारनै लायक हा।
14	65	ता कोई तैस पुर थुकणा लगै, कोई तसेरै मुँहा घटना लगै, कोई मुक्‍कै मारणा लगै अतै कोई बलणा लगै, “भविष्‍यवाणी कर!” अतै सपाई पकड़ी करी तैसिओ थप्पड़ मारै।
14	66	जैहणै पतरस अँगणा मन्ज थु, ता महायाजक री अक्क नौकरैणी तैड़ी आई,
14	67	पतरसा जो अगी सेकदै हेरी करी अक्क नजर हेरदी रैई अतै बलणा लगी, “तू भी ता तैस यीशु नासरी सोगी थु।”
14	68	सो मुकरी गो, अतै बलणा लगा, “अऊँ ना जाणदा अतै ना समझदा कि तु कै बल्लू करदी हा।” फिरी सो बाहर आ अतै तैहणै ही कुक्कड़ै बाँग दिती।
14	69	सो नौकरैणी तैड़ी खडुरै मणु सितै बलणा लगी, “ऐह यीशु रै मणु थऊँ अक्क हा।”
14	70	पर सो फिरी मुकरी गो। थोड़ी देरा बाद तियें जैड़ै पतरसा रै नेड़ै खडुरै थियै तैस सोगी बल्लू, “पक्का तु तंयारा ही मणु हा क्ओकि तेरी गल्ला थऊँ लगदा कि तु भी गलीली मणु हा।”
14	71	ता पतरस सौगन्द खाई करी बलणा लगा कि धिक्‍कार हा मिन्जो पुर जे अऊँ झूठ बल्लू, “अऊँ ऐस मणु जो ना जाणदा।”
14	72	ता तैहणै ही दूई बरी कुक्कड़ै बाँग दिती। पतरसा जो यीशु री सो गल्ल याद आई कि “दोई बरी कुक्कड़ा री बाँग दिणै थऊँ पैहलै तुद मेरा त्राई बरी इन्कार करना।” अतै सो यहा गल्ला जो याद करीके फूटी-फूटी करी रूणा लगा।
15	1	भ्याग भून्दै ही झट प्रधान याजकै, स्याणै, अतै शास्त्रीये ही ना पर पुरी महासभा रै मणुऐ सलाह करीके यीशु जो बेड़ी पाई, अतै राजा पिलातुस रै हत्थै सौंपी दिता।
15	2	पिलातुस राजै यीशु थऊँ पुछु, “कै तु यहूदी रा राजा हा?” यीशुऐ बल्लू, “तु अप्पु ही ता बल्लू करदा।”
15	3	प्रधान याजक तैस पुर बड़ी गल्ला रा दोष लाऊ करदै थियै।
15	4	पिलातुसै तैस थऊँ फिरी पुछु, “कै तिजो बलै कोई जवाव निय्आ, हेर ऐह तिजो पुर कैतनी गल्ला रा दोष लाऊ करदै हिन?”
15	5	यीशुऐ फिरी जवाव ना दिता; ऐह सब थऊँ पिलातुस जो भी बड़ी हैरानी भूई।
15	6	हर साल जैहणै सो फसह रा त्यौहार मनान्दै थियै। ता पिलातुस तैस त्यौहारा मन्ज कसकि अक्क कैदी जो जैसिओ सो मणु चाहन्दै थियै तियां तांयें रिहा करदा थु।
15	7	बरअब्बा नां रा अक्क मणु कसकि कत्‍ल री बजहा थऊँ जेला मन्ज बन्द थु, तिनी रोमी सरकार रै विरोध करू अतै कसकि रा कत्‍ल करूरा थु।
15	8	भीड़ राजै सोगी विनती करना लगी तु जिंआं असु तांयें करदा आ तियां ही कर।
15	9	पिलातुसै तियां जो जवाव दिता, “तुहै कै चाहन्दै कि अऊँ तुसु तांयें यहूदी रै राजै जो छड़ी दिछुं?”
15	10	क्ओकि पिलातुस जाणदा थू कि प्रधान याजकै तैसिओ जलणी रा पकड़ाऊरा थु।
15	11	पर प्रधान याजकै मणु जो भकाऊ कि सो यीशु रै बदलै बरअब्बा जो तियां तांयें छड़ी देय्आ।
15	12	ऐह हुणी पिलातुसै तियां थऊँ फिरी पुछु, “ता तुहै जैसिओ यहूदी रा राजा बलदै हिन ऐस सोगी अऊँ कै करूं?”
15	13	सो फिरी बक्की नकैऐ, “ऐसिओ क्रूस पुर चढ़ाई देय्आ!”
15	14	पिलातुसै फिरी तियां जो बल्लू, “कजो, ईनी कै गुनाह करुरा हा?” पर सो फिरी भी बक्की नकैऐ, “ऐसिओ क्रूस पुर चढ़ाई देय्आ!”
15	15	ता पिलातुसै भीड़ा जो खुश करणै री इच्छा थऊँ बरअब्बा जो तियां तांयें छड़ी दिता, अतै यीशु जो कोड़ै लगाई करी रोमी सैनका रै हबाळै करी दिता कि सो ऐसिओ क्रूस पुर चढ़ाई देय्आ।
15	16	सपाई तैसिओ किलै रै अन्दरा बाळै अँगणा जो लैई गै (जैतिओ प्रीटोरियुम बल्‍दै थियै), अतै पुरी सपाई री पलटण हैदी अन्दी।
15	17	तसेरा मजाक उड़ाणै तांयें तिन्ये तैसिओ बैंगणी रंगा रा चोगा लगबाऊ अतै कण्ड़ै रा मुकुट बणाई करी तसेरै मुण्ड़ा पुर रखु,
15	18	अतै ऐह बली करी तैसिओ नमस्कार करणा लगै, “हे यहूदी रै राजा, नमस्कार!”
15	19	सो तसेरै मुण्ड़ा पुर ड़न्ड़ै री मारदै, अतै तैस पुर थूकदै, अतै घुटनै रै भारै बैही करी तैसिओ प्रणाम करदै रैह।
15	20	जैहणै सो तसेरा मजाक उड़ाई बैईठै, ता तसेरै सो बैंगणी रंगा रा चोगा उतारी करी तसेरै ही कपड़ै लुआऐ; अतै ता सो तैसिओ क्रूस पुर चढ़ाणै तांयें शहरा रै बाहर लैई गै।
15	21	सिकन्दर अतै रूफुस रा पिता शमौन, सो मणु कुरैनी नगर थऊँ यरूशलेम शहरा मन्ज आ अतै तैहा ही बत्ता मितै ईणा लगुरा थु; सपाई तैसिओ पकडु ताकि सो यीशु रा क्रूस चुकी लैई चला।
15	22	सो यीशु जो गुलगुता नां री पहाड़ी जो लैई आये (जठेरा मतलब हा “खोपड़ी री जगह”)।
15	23	सो यीशु जो पित्त मळाऊरा दाखरस दिणा लगै, पर तिनी ना लैऊ।
15	24	ता सपाई तैसिओ क्रूस पुर चढ़ाऊ अतै तसेरै कपड़ै उतारी करी तियां कपड़ै तांयें चिट्ठी पाई की कसिओ कै कै मुळदा, अतै अप्पु मन्ज बन्डी लै।
15	25	भ्यागा लगभग नौ बजै रा टैमं थू, जैहणै तियें यीशु जो क्रूस पुर चढ़ाऊ थु।
15	26	तसेरा दोषपत्र भी अक्की तख्ती पुर लिखीकरी तसेरै क्रूसा पुर टुन्गी दिता कि “यहूदी रा राजा”।
15	27	तिन्ये तैस सोगी दोई डाकू भी अलग अलग क्रूस पुर अक्क तसेरी सज्जै कनारी अतै अक्क खब्बै कनारी चढाए।
15	28	ता पवित्रग्रन्था रा ऐह वचन कि सो अपराधी सोगी गिणु, पुरा भूआ।
15	29	तैहा बत्ता मन्ज इणै-गाणै बाळै मुण्ड़ा हिलाई-हिलाई करी अतै ऐह बली करी तसेरी निन्दा करदै थियै, “बाह! मन्दरा जो ढाणैबाळा, अतै त्राई दिन मन्ज बणाणै बाळै!
15	30	क्रूस थऊँ थलै ओसी करी अपणै आपा जो बचा!”
15	31	ऐस तरीकै ही प्रधान याजक अतै शास्त्री अप्पु मन्ज मजाक ऊडाऊ करदै थियै अतै बलदै थियै, “ईनी होरी जो बचाऊरा, पर अपणै आपा जो ना बचाई सकदा।
15	32	इस्त्राएल रा राजा, मसीह, अबै क्रूसा थऊँ ओसी अई कि अहै भी हेरी करी विस्वास करन।” अतै जैड़ै तैस सोगी क्रूस पुर चढ़ाऊरै थियै सो भी तसेरा मजाक करू करदै थियै।
15	33	दोफारा रै पुरै देशा मन्ज घोर नैहरा भूच्ची गो, अतै ऐह नैहरा लगभग त्राई बजै तक रैऊ।
15	34	त्राई बजै लगभग यीशुऐ जोरा सितै अपणी भाषा मन्ज बल्लू “इलोई, इलोई, लमा शबक्तनी?” जठेरा मतलब ऐह हा, “हे मेरै प्रमात्मां, हे मेरै प्रमात्मां, तैंई मिन्जो कजो छड़ी दिता?”
15	35	जैड़ै तैड़ी खडुरै थियै, तियां मन्ज कैतनै ऐह हुणी करी बल्लू, “हेरा, ऐह भविष्‍यवक्ता एलिय्याह जो हक्का पाऊ करदा।”
15	36	अक्क जीणा दौड़ी करी गो अतै सिरकै मन्ज स्पंज डुबाऊ अतै सरकण्ड़ैं मन्ज रखी करी तैसिओ चुसाऊ अतै बल्लू, “ठहरी गच्छा, हेरदै एलिय्याह ऐसिओ सुआलणै तांयें ईन्दा कि ना।”
15	37	तैहणै यीशुऐ जोरा सितै बल्लू अतै मरी गो।
15	38	ता यरूशलेम रै मन्दरा मन्ज पवित्र जगह रा पर्दा उपरा थऊँ थला तक छकी करी दोई टुकड़ै भूच्ची गो।
15	39	जैडा सुबेदार तसेरै सामणै खडुरा थु, जैहणै यीशु जो ईयां जोरा सितै बलदै अतै मरदै हेरू, ता तिनी बल्लू, “सच मन्ज ऐह मणु प्रमात्मैं रा पुत्र थु!”
15	40	कई जनानी दूरा थऊँ हेरू करदी थी, तियां मन्ज मगदल ग्राँ री मरियम, याकूब अतै योसेस री माता मरियम भी, अतै सलोमी थी।
15	41	जैहणै यीशु गलील मन्ज थु ता ऐह सब यीशु रै पिचो चलदी थी अतै सेरी सेवा चाकरी करदी थी; अतै होर भी मती सारी जनानी तैड़ी थी, जैड़ी तैस सोगी यरूशलेम थऊँ छुरी थी।
15	42	जैहणै सँझ भूई ता ठेरैतांये कि तैयारी रा दिन थु, जैडा विश्रामदिन थऊँ पैहलै भुन्दा,
15	43	अरिमतिया नगर रा रहणैबाळा यूसुफ आ, जैडा यहूदी महासभा रा सदस्य थु अतै सो भी प्रमात्मैं रै राज्य री भाळा मन्ज थु। सो हिम्मत करीके पिलातुस बलै गो अतै यीशु री लाहश जो मँगू।
15	44	पिलातुस जो हैरानी भूई कि यीशु ऐतनी झट कियां मरी गोआ; अतै तिनी सुबेदार जो हैदी करी पुछु, “कै सच मन्ज ही यीशु मरी गो हा?”
15	45	जैहणै तैसिओ सुबेदारा थऊँ सब पता लगी गो, ता यीशु री लाहश यूसुफ जो दी दिती।
15	46	ता तिनी मलमल री अक्क कफन खरीदु अतै लाहश जो सुआली करी तैसा कफना मन्ज लपेटु, अतै अक्की कब्रा मन्ज जैड़ी हप्पडा मन्ज कोरूरी थी रखी दिता, अतै कब्रा रै दारा मन्ज अक्क बड्डा बड्‍डा पत्थर रखी दिता।
15	47	मरियम मगदलीनी अतै योसेस री माता मरियम हेरू करदी थी कि यीशु री लाहश जो कड़ी रखुआ।
16	1	जैहणै विश्रामदिन बीती गो, ता मरियम मगदलीनी, अतै याकूब री माँ मरियम अतै सलोमी छैळ मुसकी बाळी चिजा खरीदी ताकि सो तैतिओ यीशु री लाशा पुर मळन।
16	2	हप्ते रै पैहलै दिन भ्यागा ही जैहणै सुरज नकैऊ ही थु, सो कब्रा पुर आई,
16	3	अतै अप्पु मन्ज कणैऊ करदी थी कि, “असु तांयें कब्रा रै द्धारा पुर रखुरा पत्थर कस घेरना भोला?”
16	4	जैहणै तियें हाख्री चुकी हेरू, ता पत्थर कब्रा थऊँ घिरूरा थू-सो बडा भारी बड्‍डा थु।
16	5	कब्र रै अन्दर गिचीकरी तियें अक्की जवान जो हच्छै कपड़ै लाऊरै खब्बी कनारी बैहुरै हेरू, अतै हैरान भूई।
16	6	तिनी तियां सितै बल्लू, “हैरान मत भोआ, तुहै नासरी जो जैडा क्रूस पुर चढाऊरा थु, तैसिओ तोपदी हिन। सो जी भुआ, पर सो ऐठी निय्आ; हेरा, ऐह सो ही जगह हा, जैड़ी तैसिओ रखुरा थु।
16	7	पर तुहै गच्छा, तसेरै चेलै अतै पतरस जो बला कि तुसु थऊँ पैहलै यीशु गलील परदेस जो गाणा। जिंआं तिनी तुसु सोगी पैहलै बलुरा थू, तुसु तैठिये तैसिओ हेरना।”
16	8	अतै सो कब्र थऊँ नकैई करी नह्ही गई; क्ओकि सो कमी नकैऊरी थी अतै डरूरी भी थी। तिन्ये कसी सोगी कुछ ना बल्लू, क्ओकि सो ड़रदी थी।
16	9	हप्ते रै पैहलै दिन भ्यागा ही जैहणै सो जी भुआ ता पैहलै-पैहल मरियम मगदलीनी जो जैसा थऊँ यीशुऐ सत दुष्‍टात्मा कडुरी थी तैहा जो हुजु।
16	10	तैहै ऐह खबर गिचीकरी यीशु रै चेलै जो जैड़ै शोक मन्ज डुबुरै थियै अतै रूणा लगुरै थियै, हुणाई।
16	11	तिन्ये चेलै जैहणै ऐह हुणु कि सो जिन्दा अतै तैहै सो हेरूआ, विस्वास ना करू।
16	12	ऐत थऊँ बाद सो अलग ही रूपा मन्ज तियां चेलै मन्ज दूँ होर चेलै जो हुजु, जैहणै सो ग्राँ री कनारी चलुरै थियै।
16	13	तिन्ये भी गिचीकरी होरी जो ऐह खबर हुणाई, पर तिन्ये तंयारा भी विस्वास ना करू।
16	14	फिरी सो तियां ग्यारह चेलै जो भी, जैहणै सो खाणा बैहुरै थियै हुजु, अतै तंयारै अविस्वास अतै मना री कठोरता पुर झिड़कु, क्ओकि जिन्यैं तसेरै जी भूणै थऊँ बाद तैसिओ हेरू थु, तिन्ये भी विस्वास ना करू।
16	15	यीशुऐ तियां सितै बल्लू, “तुहै पुरी दुनिया मन्ज गिचीकरी सबी मणु जो सुसमाचार प्रचार करा।
16	16	जैडा मिन्जो पुर विस्वास करा अतै बपतिस्मा लेय्आ तसेरा ही उद्धार भूणा, पर जैस विस्वास ना करना सो दण्ड रा हकदार भूणा।
16	17	विस्वास करनैवाळै मन्ज ऐह चिन्ह भूणै कि तियां मेरै नां सितै दुष्‍टात्मा जो कड़णा, नोई नोई बोली बलणी।
16	18	तियां कीड़ै जो चुकी लैणा, अतै अगर जहर भी पी गाहलै ता भी कुछ ना भूणा; तियां बमारा पुर हत्थ रखणै अतै तियां ठीक भूच्ची गाणा।”
16	19	प्रभु यीशु चेलै सोगी गल्ला करनै थऊँ बाद प्रमात्मैं तैसिओ स्वर्गा जो चुकी लैऊ, अतै प्रमात्मैं री सज्जै कनारी बैही गो।
16	20	तसेरै चेलै यरूशलेम थऊँ निकळी गै अतै हर जगह प्रचार करदै रैह, अतै जैड़ी भी गै प्रभु तियां सोगी कम करदा रैऊ, अतै तियां चिन्ह द्धारा जैड़ै सो करदै थियै, मणु जो दसणा लगै कि प्रमात्मैं रा वचन सचा हा। आमीन
