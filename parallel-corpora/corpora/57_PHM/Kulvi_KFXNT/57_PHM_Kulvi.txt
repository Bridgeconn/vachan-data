1	1	हांऊँ पौलुस ऐ चिट्ठी लिखदा लागा सा। हांऊँ कैदा न सा किबैकि हांऊँ यीशु मसीह रै बारै न प्रचार केरा सा। हांऊँ होर आसरा सैंघी विश्वासी तीमुथियुस तौभै नमस्कार केरा सी। फिलेमोन आसरै प्यारे सैंघी होर आसा सैंघै कोम केरनु आल़ै हांऊँ तौभै लिखदा लागा सा।
1	2	हांऊँ आसरी विश्वासी बैहण अफफिया, होर विश्वासी भाई अर्खिप्पुसा बै भी लिखदा लागा सा ज़ो एक सैनिका सांही प्रभु री सेवा केरा सा, होर मण्डली बै ज़ो तुसरै घौरा कठा होआ सा।
1	3	हांऊँ प्रार्थना केरा सा कि परमेश्वर आसरा पिता होर आसरै प्रभु यीशु मसीह तुसाबै अनुग्रह होर शान्ति दै।
1	4	ज़ैबै भी हांऊँ प्रार्थना केरा सा हांऊँ तुसरी तैंईंयैं परमेश्वरा रा धन्यवाद केरा सा होर आपणी प्रार्थना न भी तौभै याद केरा सा।
1	5	किबैकि हांऊँ प्रभु यीशु ना तुसरा बशाह होर सैभी पवित्र लोका री तैंईंयैं झ़ुरी रै बारै न शुणा सा।
1	6	हांऊँ प्रार्थना केरा सा कि ज़ो संगती तु विश्वासी सैंघै रखा सा सौ बढ़ै, ताकि तुसै पूरी तैरहा तिन्हां गैला बै समझी सकलै ज़ो परमेश्वरै आसाबै धिनी सा। होर ऐ मसीह री महिमा री तैंईंयैं हो।
1	7	किबैकि हे सैंघी मुँभै तेरी झ़ुरी न बड़ा आनन्द होर शांति मिली, तैबै कि तेरै द्वारा पवित्र लोका रै मन होरै-भरै हुऐ सी।
1	8	तैबै अगर मुँभै मसीह न बड़ी हिम्मत सा कि ज़ो गैल ठीक सा, तेइरा हुक्म तौभै देनू।
1	9	तैबै भी मुँभै खापरै पौलुसा बै ज़ो ऐबै बी मसीह यीशु री तैंईंयैं कैदी सा, ऐ होर बी बड़ा शोभला लागा सा कि झ़ुरी सैंघै प्रार्थना केरनु।
1	10	हांऊँ उनेसिमुसै री तैंईंयैं अर्ज़ केरदा लागा सा, ज़ुण मेरी तैंईंयैं शौहरू सांही सा। ज़ैबै हांऊँ कैदा न ती, सौ मसीह न मेरा शोहरु बणु।
1	11	सौ ता पैहलै तेरै कोई कोमा रा नैंई ती, पर ऐबै आसरै होर तुसरै बड़ै कोमा रा सा।
1	12	तेइबै मतलब ज़ो मेरै दिला रा टुकड़ा सा, मैं तुसा हागै बापस भेजुन्दा सा।
1	13	ज़ैबै हांऊँ कैदा न सा, हांऊँ तेइबै औखै मूँ सैंघै खुशी रै समादा रा प्रचार केरनै न मेरी मज़त केरनै री तैंईंयैं रखणा चाहा सा। सौ औखै मेरी मज़त केरनै री तैंईंयैं तुसरी ज़ैगा लेई सका सा, किबैकि मुँभै पता सा तुसै मेरी मज़त केरना चाहा सी।
1	14	पर मैं तुसरी इच्छा बगैर किछ़ भी केरना नैंई चाहू, कि तुसरी ऐ मज़त ज़बरदस्ती नैंई पर खुशी सैंघै होली।
1	15	शायद ऐ बजहा सा कि परमेश्वरै उनेसिमुसा बै थोड़ै बौगता री तैंईंयैं तुसा न दूर भगणै रा हुक्म धिना ताकि सौ मसीह पैंधै बशाह केरै, होर नतीज़ै रै तौरा पैंधै सौ हमेशा तुसा सैंघै रौहला।
1	16	पर ऐबै सिर्फ़ तेरा नोकर ही नैंई होंणा। सौ एक नोकरा न बढ़ीकेरिया सा। सौ ऐबै तेरा प्यारा विश्वासी भाई सा। हांऊँ तेइबै बड़ी झ़ुरी केरा सा, पर तुसाबै नोकरा रै रूपा न होर भी ज़ादा झ़ुरी केरनी चेहिऐ, किबैकि सौ मसीह न एक भाई सा।
1	17	अगर तू मुँभै आपणा सैंघी बूझा सा, ज़ैबै उनेसिमुस तुसा हागै वापस एज़ा सा ता, तेइरा खुशी सैंघै बर्ताव केरा ज़ैण्ढै तुसै मेरा स्वागत केरा सी।
1	18	होर अगर तेइयै तुसरा किछ़ नुकसान केरूदा सा, या अगर सौ किछ़ च़ीजा री तैंईंयैं तुसरा ऋणी सा ता मूँ तेइरा भुगतान केरना।
1	19	हांऊँ पौलुस आपणै हौथा सैंघै लिखा सा कि हांऊँ आपुऐ भौरना, तुसै पैहलै न जाँणा सा कि अगर मैं तुसरी मज़त नैंई केरी होन्दी ता तुसा आपु नोंऊँई ज़िन्दगी नैंई पाई सकदै ती, तैबै तुसै आपणी ज़िन्दगी रै मूँ न ऋणी सी।
1	20	हे सैंघी, ऐ खुशी मुँभै प्रभु न तेरी तरफा न मिले। मसीह न मेरै ज़ीऊ बै हौरा-भरा केर।
1	21	हांऊँ तेरै हुक्मा रै होंणै रा भरोसा रखिया तौभै लिखा सा, ऐ जाँणा सा कि ज़ो किछ़ हांऊँ बोला सा, तू तेइन भी ज़ादा केरला।
1	22	होर एक होर गैल सा कि मेरै रौहणै तैंईंयैं आपणै घौरा न एक कमरा त्यार रखा। मुँभै आशा सा कि प्रार्थना रै ज़रियै हांऊँ तुसाबै देइणा।
1	23	इपफ्रास ज़ो मसीह यीशु न मूँ सैंघै कैदी सा,
1	24	होर मरकुस होर अरिस्तर्खुस होर देमास होर लूका ज़ो मूँ सैंघै प्रभु रा कोम केरा सी, तिन्हरा तौभै नमस्कार।
1	25	हांऊँ प्रार्थना केरा सा कि प्रभु यीशु मसीह रा अनुग्रह तुसा पैंधै हो। आमीन।
