1	1	ऐह पत्री पौलुस री तरफा थऊँ हा जैडा यीशु मसीह रा प्रचार करनै री वजह थऊँ कैद मन्ज हा अतै इन्दै विस्वासी भाई तिमुथियुस री तरफ थऊँ भी। अऊँ ऐह पत्री फिलेमोन जैडा इन्दा प्यारा साथी सेवक हा,
1	2	अतै इन्दी बैहण अफफिया अतै इन्दा साथी योद्धा अरखिप्पुस अतै तैहा कलीसिया तांये लिखु करदा जैड़ी तेरै घरा मन्ज हा।
1	3	अऊँ प्रार्थना करदा कि इन्दा पिता प्रमात्मां अतै प्रभु यीशु मसीह तुसु पुर अनुग्रह करा अतै तुसिओ शान्ती देय्आ।
1	4	जैहणै भी अऊँ तुसु तांये प्रार्थना करदा हा अऊँ तुसु तांये सदा प्रमात्मैं रा धन्यवाद करदा।
1	5	अऊँ तेरै प्रभु यीशु पुर विस्वास रै वारै मन्ज अतै प्रमात्मैं रै मणु प्रति तेरै प्रेम रै बारै मन्ज भी हुणदा हा।
1	6	अऊँ प्रार्थना करदा कि इन्दी संगति तुसु विस्वासी सोगी अक्क गहराई री समझ पैदा करा, इन्दी जिन्दगी री तिन्या सबी आशीषा रै बारै मन्ज जैड़ी असिओ यीशु मसीह सोगी जुडणै री वजह थऊँ मिलदी हिन।
1	7	हे विस्वासी भाई, अऊँ तेरै प्रेम री वजह थऊँ बड़ा खुश अतै उत्साहित हा, ठेरैतांये कि तेरी वजह थऊँ पवित्र मणु रै मन भी उत्साहित भूच्ची गै हिन।
1	8	अऊँ पौलुस जैड़ा कि अक्क बुड़ा मणु अतै मसीह री वजह थऊँ कैद मन्ज हा, सो मसीह मिन्जो आदेश दिणै री हिम्मत दिन्दा कि तुसिओ कै करना चहिन्दा,
1	9	पर अऊँ इन्दै प्रेम री बजह थऊँ तुसिओ आदेश ना पर तुसु सोगी विनती करना चाहन्दा हा।
1	10	अऊँ ऐह विनती अपणै पुत्र उनेसिमुस रै बारै मन्ज करू करदा सो मिन्जो सोगी कैद मन्ज रैऊ अतै विस्वास मन्ज अऊँ तसेरा आत्मिक पिता बणी गो।
1	11	सो पैहलै ता तेरै कसी कमां रा ना थू, पर अबै तेरै अतै मेरै दुनीं रै बड़ै कमां रा हा।
1	12	अऊँ उनेसिमुस सोगी बड़ा प्रेम करदा फिरी भी अऊँ तैसिओ तिजो बलै फेरी भैजु करदा हा।
1	13	अऊँ तैसिओ अपणै बलै रखणा चाहन्दा थू क्ओकि अऊँ सुसमाचार री वजह थऊँ कैद मन्ज हा अतै अऊँ चाहन्दा थू कि तेरी जगह सो मेरी सेवा करी सका।
1	14	पर अऊँ तैसिओ तैहणै तक ऐठी ना रखणा चाहन्दा जैहणै तक तू सहमत ना भोआ अतै अऊँ चाहन्दा कि ऐह कोई मेरै दबाव सोगी ना भोआ पर तेरी खुशी सितै भोआ।
1	15	भूच्ची सकदा कि प्रमात्मैं उनेसिमुस जो थोड़ै टैमां तांये तिजो थऊँ ठेरैतांये अलग करू कि ताकि सो मसीह मन्ज विस्वास करी सका, ठेरा परिणाम ऐह हा कि सो सदा तांये तिजो बलै फिरी करी इच्ची सका।
1	16	पर अबै सो मिन्जो तांयै प्रभु मन्ज अक्क प्रेमी विस्वासी भाई भूणै रै नातै फायदै रा भूणा, पर तिजो तांये अबै सो दास ना पर अक्क प्रेमी विस्वासी भाई भूणै रै नातै होर भी ज्यादा फायदै रा भूणा।
1	17	अगर तु मिन्जो अपणा सहभागी समझदा हा ता जैहणै उनेसिमुस तुसु बलै इणा ता तैस सोगी ईना व्यवहार अतै स्वागत करैं जिन्या मिन्जो तांये करना हा।
1	18	अगर कुछ उधार तिजो तैस थऊँ लैणै जो हा, ता तैतिओ मेरै खातै मन्ज लिखी लै।
1	19	अऊँ पौलुस ऐत जो अपणै हत्था सितै लिखु करदा कि अऊँ तैस उधार जो भरी दिला अतै ऐह बलणै री जरूरत निय्आ कि मेरा तिजो पुर उधार ऐत थऊँ भी ज्यादा हा कि मैंई तेरै प्राणा जो बचाऊरा हा।
1	20	हे मेरै विस्वासी भाई ऐह खुशी मिन्जो प्रभु मन्ज तेरी तरफा थऊँ मुळा कि अक्क मसीह विस्वासी भूणै रै नातै ऐस कमा जो करीके मिन्जो उत्साहित कर।
1	21	मैंई ऐह पत्री तिजो लिखी हा क्ओकि मिन्जो पुरा भरोसा हा कि जैड़ी मैंई विनती करी हा सो कम तुद करना हा अतै मिन्जो पक्का पता कि तुद मेरी विनती थऊँ भी ज्यादा करना हा।
1	22	अक्क होर गल्ल अऊँ करना चाहन्दा मिन्जो तांये अक्क कमरा तैयार रखैं क्ओकि मिन्जो उम्मीद हा कि प्रमात्मैं तेरी प्रार्थना रा उतर दिणा अतै मूँ जेला थऊँ छुटीकरी तुसु सोगी मिलणा इणा।
1	23	इपफ्रास जैडा कि प्रभु यीशु मसीह रा सुसमाचार हुनाणै री वजह थऊँ मिन्जो सोगी कैदी हा,
1	24	अतै मरकुस, अरिस्तर्खुस, देमास अतै लूका जैड़ै कि मिन्जो सोगी मिलीकरी प्रभु री सेवा करदै हिन इन्या सबी री तरफा थऊँ तिजो नमस्कार।
1	25	अऊँ प्रार्थना करदा कि प्रभु यीशु मसीह रा अनुग्रह तुसु पुर भुन्दा रेय्आ। आमीन।
