1	1	यीशु मसीह रा प्रकाशितवाक्य, ज़ो परमेश्वरै तेइबै एथै री तैंईंयैं धिना कि सौ आपणै दासा बै तिन्हां गैला बै रिहाला ज़ुणिरा होंणा ज़रूरी सा होर तेइयै आपणै स्वर्गदूत भेज़िआ आपणै दास यूहन्ना बै दसू।
1	2	ज़ुणियै परमेश्वरै रै वचन, यीशु मसीह री गुआही होर ज़ो किछ़ तेइयै हेरू ती तेथै री गुआही धिनी।
1	3	परमेश्वरा तिन्हां सैभी बै आशीष देणी ज़ो एसा भविष्यवाणी बै होरी बै पौढ़िया शुणा सी, होर तेई तिन्हां सैभी बै आशीष देणी ज़ो शुणा सी होर तेइरा पालन केरा सी। किबैकि ऐ गैला छ़ेकै होंणी।
1	4	हांऊँ यूहन्ना ऐ चिट्ठी तुसा सौत मण्डली रै विश्वासी बै लिखदा लागा सा ज़ो आसियै प्रदेशा न रौहा सी। हांऊँ प्रार्थना केरा सा की परमेश्वर तुसाबै आपणी झ़ुरी होर शान्ति दै, ज़ो सा, ज़ो ती होर ज़ुण ऐणु आल़ा सा, होर तिन्हां सौत आत्मै री तरफा न ज़ो परमेश्वरा री सिंहासना रै सामनै सी,
1	5	होर यीशु मसीह री तरफा न ज़ो विश्वासयोग्य सा होर मूँऐंदै न ज़िन्दै होणू आल़ै न पैहला सा, होर धौरती रै राज़ै रा हाकिम सा, तुसाबै अनुग्रह होर शान्ति मिलदी रौहली, ज़ुण आसा सैंघै झ़ुरी रखा सा होर ज़ुणियै आसै आपणै लोहू लाइया पापा न छ़ुड़ाऐ सी,
1	6	होर आसै एक राज्य होर आपणै पिता परमेश्वरै री तैंईंयैं पुरोहित भी बणाऐ, तेइरी महिमा होर पराक्रम जुगा-जुगा तैंईंयैं लोड़ी रौहू। आमीन।
1	7	“हेरा, सौ बादला सैंघै ऐणु आल़ा सा,” होर “हर एकी औछ़ी सौ हेरणा, बल्कि ज़ुणियै सौ बिन्हू ती तिन्हां भी सौ हेरना” होर धौरती रै सैभी खानदानै रै लोका तेइरी बजहा न छ़ाती पिटणी। हाँ। आमीन।
1	8	प्रभु परमेश्वर बोला सा, “हांऊँ अल्फा होर ओमेगा सा ज़ो सा, ज़ुण ती होर ज़ुण ऐणु आल़ा सा, ज़ो सर्वशक्तिमान सा।”
1	9	हांऊँ यूहन्ना ज़ो तुसरा सैंघी विश्वासी सा, होर यीशु रै दु:ख, राज्य होर धीरजा न तुसरा सहभागी सा, परमेश्वरै रै वचन होर यीशु री गुआही री बजहा न पतमुस नाँ रै टापू न ती
1	10	हांऊँ प्रभु रै रोज़ पवित्र आत्मा न भौरुआ होर मैं आपु पिछ़ै तुरही री आवाज़ा सांही एक बड़ा शब्द बोलदै शुणू,
1	11	कि “ज़ो किछ़ तू हेरा सा तेई कताबा न लिखिया इफिसुस, स्मुरना, पिरगमुन, थुआतीरा, सरदीस, फिलेदिलफिया होर लौदीकिया रै शैहरा री सौत मण्डली बै भेज़।”
1	12	तैबै मैं ज़ो मूँ सैंघै बोलदा लागा ती; मैं तेई हेरनै री तैंईंयैं आपणा मुँह फेरू; होर पिछ़ै घूमिया मैं सुनै री सौत दीवटा हेरी।
1	13	तिन्हां दीवटा बिच़ै मैं मांहणु सांही एक मर्द हेरू ज़ुणियै ज़ोंघा तैंईंयैं झिकड़ै लाऐ ती होर छ़ाती पैंधै सुनहरा पटा बोनू ती।
1	14	तेइरी मुँडी रै बाल़ ऊना सांही शेतै या हिंऊँआ सांही शेतै ती होर तेइरी औछ़ी औगी री झ़ाई सांही ती।
1	15	तेइरी ज़ोंघा च़मकदी लागी ती ज़ैण्ढै भट्ठी न पीतल तौता होंदा लागा सा होर ज़ैबै सौ बोलदा लागा ती ता तेइरी आवाज़ बोहू तेज़ ती ज़ैण्ढै कई नौई री छ़ेड़ होआ सा।
1	16	सौ आपणै दैहिणै हौथा न सौत तारै लेइया ती, होर तेइरै मुँहा न च़ोखी दुधारी तलवार निकल़ा ती, होर तेइरा मुँह ऐण्ढा च़मकदा लागा ती ज़ैण्ढा कड़कदै धुपै न सूरज़ च़मका सा।
1	17	ज़ैबै मैं सौ हेरू, ता हांऊँ मुर्दै सांही तेइरी ज़ोंघा पैंधै पौड़ू। पर तेइयै मूँ पैंधै आपणा दैहिणै हौथ रखिया ऐ बोलू, “डौरदा मत, हांऊँ पैहला होर आखरी होर हांऊँ सौऐ सा ज़ो ज़िन्दगी रा स्रोत सा।
1	18	हांऊँ मूँआ ती। पर ऐबै हांऊँ ज़िन्दा सा, होर हेर हांऊँ जुगा-जुगा तैंईंयैं ज़िन्दा सा, होर मौऊत होर अधोलोका पैंधै, मूँऐंदै री ज़ैगा पैंधै मेरा अधिकार सा।
1	19	“तैबै ज़ो गैला तैं हेरी सी, होर ज़ो गैला होंदी लागी सी, होर ज़ो गैला एथा न बाद होणू आल़ी सी तिन्हां सैभी बै कताबा न लिख।”
1	20	ऐबै मूँ दसणै कि मेरै दैहिणै हौथा न सौत तारै रा मतलब कि सा, होर सौत सुनै रै दीवटा रा कि मतलब सा ज़ो पैहलै नी जाणु। ऐ मतलब सा सौत दीवट सौत मण्डली सी होर सौत सितारे सौत मण्डली रै स्वर्गदूत सी।
2	1	तेइयै मूँ सैंघै ऐ भी बोलू, इफिसुस शैहरा री मण्डली रै स्वर्गदूता बै ऐ सन्देश लिख; हांऊँ सौऐ सा ज़ुण आपणै दैहिणै हौथा न सौत तारै ढौकै सी, होर ज़ुण सुनै री सौत दीवटै रै बिच़ा न फिरा सा। ज़ो हांऊँ बोला सा सौ शुण।
2	2	हांऊँ तेरै कोम, मेहनत होर तेरै धीरजा बै जाँणा सा, होर ऐ भी कि तू बुरै लोका री झ़ूठी शिक्षा नी सौहंदा, होर ज़ुणा आपणै-आपु बै प्रेरित बोला सी पर ऑथि नी, ते तैं परखणै सैंघै झ़ूठै पाऐ।
2	3	होर तुसै धीरजा सैंघै दुःख सौहू, किबैकि तुसै मूँ पैंधै बशाह केरू होर फिरी भी मूँ पैंधै तुसरा बशाह मजबूत सा।
2	4	पर मुँभै तेरै खिलाफ़ ऐ शिकायत सा कि तुसै ऐबै मूँ सैंघै तैण्ढी झ़ुरी नी केरदै ज़ैण्ढै शुरुआती न केरा ती।
2	5	याद केरा कि तुसै मूँ सैंघै शुरुआता न कैण्ढी झ़ुरी केरा ती होर ऐबै तुसै तैण्ढी झ़ुरी नी केरदै। तेइन पश्चाताप केरा होर मुँभै झ़ुरी केरनी शुरू केरा ज़ैण्ढा तुसै शुरूआता न केरी ती। अगर तुसै मन नी बदलू ता मूँ तुसा हागै ऐणा होर तुसरा दीवट तेसा ज़ैगा न हटाईया तुसाबै सज़ा देणी ।
2	6	पर हाँ, तौ न ऐ गैल ता सा कि, तू नीकुलइयों री मूर्तिपूजा होर बुरै कोमा न नफरत केरा सा, जौस न हांऊँ भी नफरत केरा सा।
2	7	ज़ो कोई मेरै सन्देशा बै समझ़णा चाहा सा तेइबै ध्याना सैंघै शुणना चेहिऐ ज़ो पवित्र आत्मा मण्डली सैंघै बोला सा; तिन्हां लोका बै ज़ो बुराई री शक्ति बै हरा सी मूँ ज़िन्दगी देणु आल़ै बूटै रा फौल़ खाँणै रा हुक्म देणा ज़ो परमेश्वरा रै स्वर्गीय बगीच़ै न बढ़ा सा।
2	8	स्मरुना शैहरा री मण्डली रै स्वर्गदूता बै ऐ सन्देश लिख, “ज़ो पैहला होर आखरी सा, हांऊँ मूँआ ती। पर ऐबै हांऊँ ज़िन्दा सा, हांऊँ ज़ो बोला सा तेइबै शुण।
2	9	हांऊँ तेरै दु:ख होर तेरी दरिद्रता बै जाँणा सा, पर तू सेठ सा, ज़ुणा लोका आपणै-आपु बै यहूदी बोला सी होर ऑथि नी, पर शैताना री आराधनालय सी, तिन्हरी निन्दा बै भी जाँणा सा।
2	10	ज़ो दु:ख तौभै झेलणै पौड़नै तिन्हां न मत डौरदा: किबैकि शैतान तुसा न केतरै बै ता जेला न पाणै आल़ा सा कि तुसै परखिलै, होर तुसाबै दस रोज़ा तैंईंयैं दु:ख च़कणा पौड़ना, पर तुसै मारै जाणै पैंधै भी मूँ पैंधै कैधी बशाह मता छ़ौड़दै, किबैकि मूँ तुसाबै हमेशै री ज़िन्दगी, तुसरी जीता रा ईनाम देणा।
2	11	ज़ो कोई मेरै सन्देशा बै समझ़णा चाहा सा तेइबै ध्याना सैंघै शुणना चेहिऐ ज़ो पवित्र आत्मा मण्डली बै कि बोला सा, ज़ुण लोका जय पालै तिन्हां बै तेसा दुज़ी मौऊत न नुकसान नी पुजणा।”
2	12	पिरगमुन शैहरा री मण्डली रै स्वर्गदूता बै ऐ सन्देश लिख; “हांऊँ सौऐ सा ज़ौस हागै दूईधारी तेज़ होर च़ोखी तलवार सा, ज़ो हांऊँ बोला सा सौ शुण;
2	13	हांऊँ ऐ ता जाँणा सा कि तू तौखै रौहा सा ज़ौखै शैताना रा सिंहासन सा, होर मेरै नाँ न स्थिर रौहा सा होर मूँ पैंधै बशाह केरनै न तिन्हां ध्याड़ै न भी पिछ़ै नी हटू ज़ुणीन मेरा विश्वासयोग्य सैंघी अन्तिपास तुसा न तेसा ज़ैगा न घात केरूआ ज़ौखै शैतान रौहा सा।”
2	14	पर मुँभै तेरै खिलाफ़ किछ़ शिकायत सा, किबैकि तेरै औखै केतरै ता ऐण्ढै सी ज़ो बिलामै री शिक्षा बै मना सी, ज़ुणियै बालाक राजा बै इस्राइली रै आगै ठोकरा री बजहा रखणा सिखाऊ कि ते मूरता हागै बलि केरूईदी च़ीज़ा बै खालै होर व्यभिचार केरलै।
2	15	तैण्ढै लोका तेरै औखै बोहू सी ज़ो नीकुलइयों री शिक्षा बै मना सी।
2	16	ऐबै तू आपणै मना बै इन्हां बुरै कोमा न बदल, नी ता मूँ तौ हागै छेकै एज़िया आपणै मुँहै री तलवारियै तिन्हां सैंघै लड़िना।
2	17	ज़ो कोई मेरै सन्देशा बै समझ़णा चाहा सा तेइबै ध्याना सैंघै शुणना चेहिऐ ज़ो पवित्र आत्मा मण्डली बै कि बोला सा, ज़ुण लोका जय पालै तिन्हां बै मूँ गुप्त मन्ना देणा होर तेइबै एक शेता पात्थर भी देणा; होर तेई पात्थरा पैंधै एक नाँ भी लिखुदा होंणा। तेई नाँ बै कोई होर नी ज़ाणी सकदा।
2	18	थुआतीर शैहरा री मण्डली रै स्वर्गदूता बै ऐ सन्देश लिख; “हांऊँ परमेश्वरा रा बेटा ज़ौसरी औछ़ी औगी री झ़ाई सांही सी होर ज़ौसरी ज़ोंघा च़मकदै लागी ती ज़ैण्ढै भट्ठी न तौता केरूदा पीतला, ज़ो हांऊँ बोला सा सौ शुणा।
2	19	हांऊँ तेरै कोम, होर झ़ुरी होर बशाह होर तेरी सेवा बै होर तेरै धीरजा बै जाँणा सा होर ऐ भी कि तेरै पिछ़लै कोम पैहलै न ज़ादा सी।
2	20	मुँभै तेरै खिलाफ़ ऐ शिकायत सा, कि तू तेसा बेटड़ी इज़ेबैला बै रौहणै देआ सा ज़ो आपणै-आपु बै भविष्यवक्तन बोला सा होर मेरै भक्ता बै व्यभिचार केरनै होर मूरती हागै बलिदान केरूईदी च़ीज़ा खाँणै बै सिखाइया भरमा सा।
2	21	मैं तेसा बै मन बदलनै रा मौका धिना, पर सौ आपणै व्यभिचारा न मन बदलणा नी च़ाँहदी।
2	22	हेरा, तैबै मूँ सौ बीमार केरनी, होर ज़ो तेसा सैंघै व्यभिचार केरा सी, अगर ते भी तेसरै व्यभिचारै रै कोमा न मन नी फेरलै ता ते मूँ बड़े दु:खा न पाणै।
2	23	मूँ तेसरै पिछ़ै च़लणु आल़ै मारनै होर तैबै सैभी मण्डली ज़ाणना कि दिला होर मना बै ज़ाँचणू आल़ा हांऊँ सा, होर मूँ तिन्हां हर एकी न तिन्हरै कोमै रै मुताबक फौल़ देणा।
2	24	पर तुसै थुआतीरै रै बाकि लोका बै, ज़ो एसा शिक्षा बै नी मनदै होर ज़ुणिबै शैताना री गहरी गैला बोला सी नी ज़ाणदै, ऐ बोला सा कि मूँ तुसा पैंधै होर बोझ़ नी पाणा।
2	25	पर ज़ो तुसा हागै सा तेथा बै मेरै ऐणै तैंईंयैं थामिया रख।”
2	26	तिन्हां लोका बै ज़ो बुराई बै हरा सी होर ज़ो आखरी बौगता तक मेरै हुक्मा बै मना सी, मूँ तिन्हां बै ज़ाति-ज़ाति रै लोका पैंधै राज़ केरनै रा अधिकार देणा।
2	27	मूँ तिन्हां बै राज़ केरनै रा सौऐ अधिकार देणा ज़ो मेरै पिता मुँभै धिना। तिन्हरा राज़ लोहै सांही मजबूत होंणा ज़ो कैधी चुटदा नी, तिन्हरै बैरी चुटेदै माटै रै भाण्डै सांही होंणा।
2	28	मूँ तिन्हरी ज़िद रिहाणै री तैंईंयैं भ्याणु तारा भी देणा।
2	29	ज़ो कोई मेरै सन्देशा बै समझ़णा चाहा सा तेइबै ध्याना सैंघै शुणना चेहिऐ, ज़ो पवित्र आत्मा मण्डली बै बोला सा।
3	1	सरदीस शैहरा री मण्डली रै स्वर्गदूता बै ऐ सन्देश लिख; हांऊँ सौऐ सा ज़ुणी हागै परमेश्वरा री सौत आत्मा होर सौत तारै सी, ऐ बोला सा कि हांऊँ तेरै कोमा बै जाँणा सा, कि तू ज़िन्दा ता सा, पर सा मूँआदा।
3	2	तैबै बिऊदै हो, होर ज़ो च़ीज़ा बाकि रौही सी होर ज़ो मिटणू आल़ी सा तिन्हां बै पक्की केर, किबैकि मैं तेरै कोई भी कोम आपणै परमेश्वरा सामनै पूरै नी हेरै।
3	3	ऐबै ध्यान केर कि तैं कौस रीतियै शिक्षा प्राप्त केरी होर शुणी ती, तेसा शिक्षा रै मुताबक च़ल होर आपणै मना बै बुरै कोमा न बदल। अगर तू बिऊदा नी रौहला ता मूँ च़ोरा सांही ऐणा होर तौ कैधी भी नी ज़ाणना कि मूँ कौस घड़ी सज़ा देणै री तैंईंयैं तौ पैंधै ऐणा।
3	4	पर हाँ, सरदीस शैहरा न तुसा हागै ऐण्ढै किछ़ लोका सी, ज़ुणियै आपणै-आपणै टौलै छ़ौतलै नी केरै, तिन्हां शेतै टौलै लाइया मूँ सैंघै घूमणा, किबैकि तै ऐई लायक सी।
3	5	ज़ुण जय पाला तेइरै एसा रीतियै शेतै झिकड़ै लाणै होर मूँ तेइरा नाँ ज़िन्दगी री कताबा न कौसी भी रीतियै नी काटणा, बल्कि तेइरा नाँ आपणै पिता होर तेइरै स्वर्गदूता सामनै मनणा।
3	6	ज़ो किछ़ पवित्र आत्मा मण्डली बै बोला सा सौ सैभ लोका बै ध्याना सैंघै शुणना चेहिऐ।
3	7	फिल्दिलफिया शैहरा री मण्डली रै स्वर्गदूता बै ऐ सन्देश लिख; हांऊँ सौऐ सा ज़ो पवित्र होर सच़ा सा होर ज़ुण दाऊदा री कुँज़ी रखा सा, ज़ौसरै खोलुऐदै बै कोई बन्द नी केरी सकदा होर बन्द केरूऐदै बै खोली नी सकदा, ऐ बोला सा,
3	8	हांऊँ जाँणा सा कि तू बोहू मजबूत नी ऑथि पर तैं मेरी गैल मनी ज़ो मैं तौभै बोली। तैं मूँ पैंधै लगातार बशाह केरू सा, तैबै मैं तेरी तैंईंयैं एक दुआर खोलू सा ज़ुणिबै कोई बन्द नी केरी सकदा।
3	9	मूँ शैताना री आराधना केरनु आल़ै तेरै वशा न केरनै। ज़ो यहूदी बणिया बेठै सी पर ऑथि नी, पर झ़ूठ बोला सी, हेर, मूँ ऐण्ढा केरना कि तिन्हां एज़िया तौभै दण्डवत केरना होर ऐ ज़ाणना कि मैं तौ सैंघै झ़ुरी रखी सा।
3	10	तैं मेरै वचना रा पालन केरू होर दुःख सौहू। तैबै मूँ भी तू परीक्षा रै तेई बौगत बच़ाइया रखणा ज़ो धौरती पैंधै रौहणु आल़ै बै परखणै री तैंईंयैं सारै दुनिया पैंधै ऐणु आल़ा सा।
3	11	हांऊँ छेकै ऐणु आल़ा सा। ज़ो किछ़ तौ हागै सा तेइबै थामिया रख कि कोई तेरै मुकटा बै नी च़टेरला।
3	12	ज़ुण जय पाला, तिन्हां परमेश्वरा रै मन्दिरा न थोम्बै सांही होंणा ज़ुणिरी सेवा हांऊँ केरा सा। होर तिन्हां बै सौ कैधी नी छ़ौड़ना पौड़ना; होर मूँ आपणै परमेश्वरा रा नाँ, आपणै परमेश्वरै रै नगर, मतलव नोंऊँऐं यरूश्लेम, ज़ो मेरै परमेश्वरा हागै न स्वर्गा पैंधै न उतरनु आल़ा सा होर आपणा नाँ तेई पैंधै लिखणा।
3	13	ज़ो किछ़ पवित्र आत्मा मण्डली बै बोला सा सौ सैभ लोका बै ध्याना सैंघै शुणना चेहिऐ।
3	14	लौदीकिया शैहरा री मण्डली रै स्वर्गदूता बै ऐ सन्देश लिख; “हांऊँ सौऐ सा ज़ो आमीन सा होर विश्वासयोग्य होर सच़ा गुआह सा होर परमेश्वरा री सृष्टि री मूल बजहा सा, ऐ बोला सा,
3	15	हांऊँ तेरै कोमा बै जाँणा सा कि तू न ता ठँडा सा होर न गर्म; भला होंदा कि तू ठँडा या गर्म होंदा।
3	16	तू गुनगुना सा, होर न ठँडा, न गर्म, हांऊँ तौभै छ़ौड़नू आल़ा सा।
3	17	तू ज़ो बोला सा कि हांऊँ सेठ सा होर धनी हुआ सा होर मुँभै कौसी च़ीज़ै री कमी नी ऑथि पर ऐ नी ज़ाणदा कि तू अभागा, तुच्छ, कांणा होर नाँगा सा।
3	18	तैबै हांऊँ तौभै सलाह देआ सा कि औगी न तपाउआ दा सूना मूँ न मोल ले कि सेठ बणला होर शेतै झिकड़ै ले कि तिन्हां लाइया तौभै नाँगै होंणै री शर्म नी होली होर आपणी औछ़ी न मौल़णै बै काज़ल़ ले कि तू हेरदा लागला।
3	19	“हांऊँ ज़ुणी-ज़ुणी सैंघै झ़ुरी रखा सा तिन्हां सैभी बै झिड़का सा होर ताड़ना देआ सा। तैबै सही केरनै री तैंईंयैं उत्साहित हो होर मना बै बदल।
3	20	शुणा, हांऊँ दुआरा पैंधै खड़ै होईया खटखटा सा अगर कोई मेरै शब्द शुणिया दुआर खोलला ता मूँ तेई हागै भीतरै एज़िया तेई सैंघै रोटी खाँणी होर तेई मूँ सैंघै।
3	21	जुण जय पाला मूँ सौ आपु सैंघै आपणै सिंहासना पैंधै बशाणा, ज़ैण्ढा कि हांऊँ भी जय पाईआ आपणै पिता सैंघै तेइरै सिंहासना पैंधै बेठा।
3	22	ज़ो किछ़ पवित्र आत्मा मण्डली बै बोला सा सौ सैभ लोका बै ध्याना सैंघै शुणना चेहिऐ।”
4	1	इन्हां गैला बै हेरनै न बाद मैं स्वर्गा न एक दुआर खुलूआदा हेरू; होर ज़ुणिबै मैं पैहली तुरही री आवाज़ा सांही आपु सैंघै गैला केरदा शुणू ती, सौ ऐ बोला सा कि, “मूँ हागै औखै ऊझै एज़ होर मूँ ते गैला तौभै रिहाणी ज़ौसरा इन्हां गैला न बाद पूरा होंणा ज़रूरी सा।”
4	2	होर तुरन्त हांऊँ पवित्र आत्मा न भौरुआ; होर मैं स्वर्गा न एक सिंहासन हेरू होर तेई सिंहासना पैंधै कोई बेठा सा,
4	3	होर ज़ो तेथा पैंधै बेठा ती सौ यशब होर माणिक्य सांही हेरिया सा होर तेई सिंहासनै रै च़ोहू पासै एक मेघधनुष हेरिया ती।
4	4	तेई सिंहासनै रै च़ोहू पासै चौऊबी सिंहासन ती होर इन्हां सिंहासना पैंधै चौऊबी स्याणै शेतै झिकड़ै लाइया बेठै ती होर तिन्हरी मुँडी पैंधै सुनै रै मुकट ती।
4	5	होर तेई सिंहासना न बिजली होर गृँज़णै री छ़ेड़ निकल़ा ती होर सिंहासना सामनै औगी रै सौत दिऊऐ भौकदै लागै ती। ऐ परमेश्वरै री सौत आत्मा सी।
4	6	होर तेई सिंहासना सामनै एक ब्राम्दा ती ज़ो समुन्द्रा सांही चौड़ा ती होर शीशै सांही साफ समुन्द्र ती, होर सिंहासनै रै बिच़ा न होर सिंहासनै रै च़ोहू पासै च़ार प्राणी ती ज़ौसरै आगै-पिछ़ै औछ़ी ती।
4	7	पैहला प्राणी शेरा रै समान सा होर दुज़ै प्राणी रा मुँह बौछ़ू सांही सा, त्रीज़ै प्राणी रा मुँह मांहणु सांही सा होर च़ोऊथा प्राणी उड़दै इलणी सांही ती।
4	8	होर च़ोहू प्राणी रै छ़ौह-छ़ौह पँख ती होर च़ोहू पासै होर भीतरै औछ़ी ती होर ते रात ध्याड़ बगैर बशाँ केरै ऐण्ढा बोलदै रौहा ती कि, “पवित्र, पवित्र, पवित्र प्रभु परमेश्वर, ज़ो सा, ज़ुण ती होर ज़ुण ऐणु आल़ा सा, ज़ो सर्वशक्तिमान सा।”
4	9	होर ज़ैबै ते प्राणी तेइरी ज़ो सिंहासना पैंधै बेठा सा होर ज़ुग-ज़ुग ज़िन्दा सा, महिमा होर आदर होर धन्यवाद केरा सी।
4	10	तैबै चौऊबी स्याणै सिंहासना पैंधै बेशणू आल़ै सामनै ज़ो ज़ुग-ज़ुग ज़िन्दा सा प्रणाम केरू होर आपणै-आपणै मुकट सिंहासना सामनै ऐण्ढा बोलदै-बोलदै रखै,
4	11	कि “आसरै प्रभु होर परमेश्वर तू महिमा, आदर होर शक्ति रै योग्य सा; किबैकि तैं सारी च़ीज़ा बणाई होर ते तेरी इच्छै रै मुताबक ती होर बणाउई।”
5	1	होर ज़ुण सिंहासना पैंधै बेठा ती मैं तेइरै दैहिणै हौथा न एक कताब हेरी ज़ो भीतरै बाहरै लिखुईदी ती होर सौ सौत मोहर लाइया बन्द केरूईदी ती।
5	2	फिरी मैं एक बलवान स्वर्गदूत हेरू ज़ो ज़ोरा सैंघै ऐ प्रचार केरा ती कि एसा कताबा खोलणै होर तेसरी मोहरी चोड़नै रै काबिल कुण सा?
5	3	पर न स्वर्गा, न धौरती पैंधै, न धौरती हेठै तेसा कताबै रै खोलणै होर तेसा पैंधै नज़र पाणै रै लायक नी निकता।
5	4	तैबै हांऊँ रोंदा लागा किबैकि तेसा कताबा खोलणै होर तेसा पैंधै नज़र पाणै रै लायक कोई नी मिलू।
5	5	एथा पैंधै तिन्हां स्याणै न एकियै मुँभै बोलू, मत रोंदा, हेर, यहूदै रै गोत्रा रा सिंह ज़ो राजा दाऊद रा खानदान सा, तेसा कताबा खोलणै होर तेसरी सौत मोहरा चोड़नै री तैंईंयैं शैतान हराऊ सा।
5	6	फिरी मैं तेई सिंहासन होर तिन्हां च़ार प्राणी होर तिन्हां चौऊबी स्याणै रै बिच़ा न एक मेमणा खड़ा हेरू। मेमणै रै शरीरा न ऐ हस्ताक्षर केरूऐदै ती कि ऐ पैहलै वध केरूआ ती; तेइरै सौत शींग होर सौत औछ़ी ती। ऐ परमेश्वरै री सौत आत्मा सी ज़ो सारी धौरती पैंधै भेज़ी सी।
5	7	तेइयै एज़िया ज़ो सिंहासना पैंधै बेठा सा तेइरै दैहिणै हौथा न सौ कताब लेई।
5	8	होर ज़ैबै तेइयै कताब लेई ता ते च़ारै प्राणी होर चौऊबी स्याणै तेई मेमणै सामनै टुँबड़ै पौड़ै होर हर एकी रै हौथा न वीणा होर धूपै लाइया भौरूऐदै सुनै रै कटोरै ती, ऐ पवित्र लोकै री प्रार्थना सी।
5	9	होर ते एक नोंऊँआं गाणा गाँदै लागै कि, “तू एसा कताबा लेणै होर तेसरी मोहरा चोड़नै रै लायक सा; किबैकि तैं वध होईया आपणै लोहूये लाइया हर एक कुल, भाषा, लोका होर ज़ाति न परमेश्वरै री तैंईंयैं लोका कीमतियै लेऐ सी।
5	10	होर ते आसरै परमेश्वरै री तैंईंयैं एक राज्य होर पुरोहित बणाऊ सा; होर तिन्हां धौरती पैंधै राज़ केरना।”
5	11	फिरी ज़ैबै मैं हेरू, ता तेई सिंहासन होर तिन्हां प्राणियै होर स्याणै रै च़ोहू पासै बोहू सारै स्वर्गदूता रा शब्द शुणू, ज़ौसरी गिणती लाखों होर करोड़ै री ती।
5	12	होर ते उथड़ी आवाज़ा सैंघै बोला ती कि, “वध केरूआदा मेमणा सामर्थ, धन, ज्ञान, शक्ति, आदर, महिमा होर धन्यवादै रै लायक सा।”
5	13	फिरी मैं स्वर्गा न, धौरती न, धौरती हेठै होर समुद्रै री सारी बणाउईदी च़ीज़ा बै होर सैभ किछ़ ज़ो इन्हां न सा ऐ बोलदै शुणै, “ज़ो सिंहासना पैंधै बेठा सा तेइरा होर मेमणै रा धन्यवाद, आदर, महिमा होर राज्य ज़ुग-ज़ुग लोड़ी रौहू!”
5	14	होर च़ारै प्राणियै “आमीन,” बोलू होर स्याणै टुँबड़ै पौड़ियै प्रणाम केरू।
6	1	फिरी मैं हेरू कि, मेमणै तिन्हां सौत मोहरा न एक खोली होर तिन्हां च़ार प्राणी न एकी न ग्रिंज़णै सांही हाक्क शुणुई, “ज़ा।”
6	2	तैबै मैं नज़र पाई होर एक शेता घोड़ा हेरू होर तेई पैंधै बेठादा धनुष लेइया होर तेइबै एक मुकट धिनुआ होर सौ धौरती पैंधै स्वर्गा न बाहरै नौठा, ज़ुणियै पैहलै न ओरु जीत हासिल केरी होर तेई फिरी ज़ीतणा।
6	3	ज़ैबै मेमणै दुज़ी मोहर खोली ता मैं दुज़ा प्राणी ऐण्ढा बोलदा शुणू कि, “एज़।”
6	4	फिरी एक होर घोड़ा निकता ज़ो लाल रँगा रा ती। तेइरै सवारा बै ऐ अधिकार होर तेइबै एक बड़ी तलवार धिनुई ती ताकि धौरती पैंधा न शान्ति च़कला होर लोका एकी होरी रा वध केरै।
6	5	होर ज़ैबै तेइयै त्रीजी मोहर खोली ता मैं त्रीजा प्राणी ऐण्ढा बोलदै शुणू कि, “एज़।” होर तैबै मैं एक काल़ै रँगा रा घोड़ा निकता हेरू; होर तेइरै हौथा न एक त्राकड़ी ती।
6	6	होर मैं तिन्हां च़ार प्राणी रै बिच़ा न एक शब्द ऐण्ढा बोलदा शुणू, “एक रोजै़ री ध्याड़ी रा सेर भर गेहूँ होर एक रोजै़ री ध्याड़ी रा त्राई सेर जौऊ, तेल होर अँगूरै रै रसा रा नुकसान हेरी केरदा।”
6	7	होर ज़ैबै तेइयै च़ोऊथी मोहर खोली ता मैं च़ोऊथै प्राणी रा शब्द ऐण्ढा बोलदै शुणू, “एज़।”
6	8	तैबै मैं एक पींऊँल़ै रँगा रा घोड़ा हेरू होर तेइरै सवारा रा नाँ मोऊत ती होर नरक तेइरै पिछ़ै-पिछ़ै ऐन्दै लागै ती होर तिन्हां बै च़ोऊथै हिस्सै पैंधै ऐ अधिकार धिना कि, तलवार, अकाल, महामारी होर धौरती रै बोणै रै पशु लाइया लोका बै मारलै।
6	9	ज़ैबै तेइयै पौंजुई मोहर खोली ता मैं वेदी हेठै ते प्राणी हेरै ज़ो परमेश्वरै रै वचना री बजहा न होर तेथै री गुआही री बजहा न वध केरूऐदै ती,
6	10	होर तिन्हैं ज़ोरा सैंघै पुकारिया परमेश्वरा बै बोलू, “हे सच़ै होर पवित्र प्रभु, तौ कैधी तैंईंयैं न्याय नी केरना? होर धौरती न रौहणु आल़ै न आसरै लोहू रा बदला कैधी तैंईंयैं नी लेणा?”
6	11	होर तिन्हां न हर एकी बै शेतै झिकड़ै धिनै होर तिन्हां बै बोलू, थोड़ी देर होर बशाँ केरा, ज़ैबै तैंईंयैं कि तुसरै सैंघी दास, भाई होर, ज़ो तुसा सांही वध होणू आल़ै सी तिन्हरी भी गिणती पूरी नी होली।
6	12	होर मैं हेरू मेमणै छ़ौऊई मोहर खोली। तौखै एक बड़ा भुँईडोल हुआ होर सूरज़ कम्बला सांही काल़ा होर चाँद लोहू सांही हुआ।
6	13	होर आसमानै रै तारै धौरती पैंधै ऐण्ढै झौड़िया पौड़ै ज़ैण्ढै कि बागर-ब्यानै होंणै सैंघै फेगड़े रै बुटै न काच़ै फ़ौल़ झौड़ा सी।
6	14	आसमान ऐण्ढा सरकू ज़ैण्ढा चिट्ठी लपेटिया सरका सा होर हर एक ढौग, टापू आपणी-आपणी ज़ैगा न हिलै।
6	15	धौरती रै राजा, प्रधान, अधिकारी होर धनवान, सामर्थी लोक, हर एक गुलाम होर हर एक आज़ाद ढौगै री गुफ़ा न होर टोहला न ज़ाइआ गोजुऐ।
6	16	होर ढौग होर चटाना बै बोलदै लागै, “आसा पैंधै पौड़ा होर आसाबै तेइरै मुँहा न ज़ो सिंहासना पैंधै बेठा सा होर मेमणै रै प्रकोपा न बच़ात्।
6	17	किबैकि तिन्हरै प्रकोपा रा भयानक रोज़ आऊ सा, ऐबै कुण ठहरी सका सा?”
7	1	एथा न बाद मैं धौरती रै च़ोहू कुणै पैंधै च़ार स्वर्गदूत खड़ै हेरै, तिन्हैं धौरती री च़ारै बागरी थामी ती ताकि धौरती या समुन्द्र या कौसी बूटै पैंधै बागर नी च़लली।
7	2	तैबै मैं एक होर स्वर्गदूत ज़िन्दै परमेश्वरै री मोहर लेइया पूरबा धिरै न झाँऊ ऐन्दा हेरू तेइयै तिन्हां च़ार स्वर्गदूता बै ज़ुणिबै धौरती होर समुन्द्रा रा नुकसान केरनै रा अधिकार धिना ती, ज़ोरा सैंघै बोलू,
7	3	ज़ैबै तैंईंयैं आसै आपणै परमेश्वरै रै दासा रै मौथै न मोहर नी लालै, तैबै तैंईंयैं धौरती, समुन्द्र होर बूटै रा नुकसान हेरीत् केरदै।
7	4	होर ज़ुणी पैंधै मोहर लाई मैं तिन्हरी गिणती शुणी कि इस्राइलै री औलादै रै सैभी गोत्रा न एक लाख चौआलीस हज़ारा पैंधै मोहर धिनी। 1
7	5	यहूदै रै गोत्रा न बारा हज़ारा पैंधै मोहर धिनी, रूबैनै रै गोत्रा न बारा हज़ारा पैंधै, गादै रै गोत्रा न बारा हज़ारा पैंधै, 1
7	6	आशेरै रै गोत्रा न बारा हज़ारा पैंधै, नप्ताली रै गोत्रा न बारा हज़ारा पैंधै, मनश्शिहै रै गोत्रा न बारा हज़ारा पैंधै, 1
7	7	शमौनै रै गोत्रा न बारा हज़ारा पैंधै, लेवी रै गोत्रा न बारा हज़ारा पैंधै, इस्साकारै रै गोत्रा न बारा हज़ारा पैंधै। 1
7	8	ज़बूलूनै रै गोत्रा न बारा हज़ारा पैंधै, यूसुफै रै गोत्रा न बारा हज़ारा पैंधै, होर बिन्यामीनै रै गित्रा न बारा हज़ारा पैंधै मोहर धिनी।
7	9	“एथा न बाद मैं नज़र पाई होर हेरा, हर एक ज़ाति होर कुल होर लोका होर भाषा न एक बड़ी भीड़ ज़ुणिबै कोई गिणी नी सकदा ती शेतै झिकड़ै लाइया होर आपणै हौथा न खजूरै री डाई लेइया सिंहासनै रै सामनै होर मेमणै रै सामनै खड़ी ती।
7	10	होर ज़ोरा सैंघै पुकारिया बोला सा, “उद्धारै री तैंईंयैं आसरै परमेश्वरा रा ज़ो सिंहासना पैंधै बेठा सा, होर मेमणै री जय-जयकार हो।”
7	11	होर सारै स्वर्गदूत तेई सिंहासन, स्याणै होर च़ार प्राणी रै च़ोहू पासै खड़ै ती, तैबै ते सिंहासना सामनै टुँबड़ै पौड़ै होर परमेश्वरा बै प्रणाम केरिया बोलू, “आमीन
7	12	आसरै परमेश्वरै री स्तुति होर महिमा होर ज्ञान होर धन्यवाद होर आदर होर सामर्थ होर शक्ति ज़ुग-ज़ुग बणिया लोड़ी रौही। आमीन।”
7	13	एथा पैंधै स्याणै न एकियै मुँभै बोलू, “ऐ शेतै झिकड़ै लाइया कुणा सी? होर कौखै न आऐ सी?”
7	14	मैं तेइबै बोलू, “हे‍ मालक, तूहै जाँणा सा।” तेइयै मुँभै बोलू, “ऐ ते सी ज़ो तेई बड़ै दु:खा न निकल़िया आऐ सी। इन्हैं आपणै-आपणै झिकड़ै मेमणै रै लोहू न धोइया शेतै केरै सी;
7	15	एसा बजहा न “ते परमेश्वरै रै सिंहासना सामनै सी होर तेइरै मन्दिरा न रात-ध्याड़ तेइरी सेवा केरा सी; होर ज़ो सिंहासना पैंधै बेठा सा तेई तिन्हां पैंधै आपणा तोम्बू तानणा।
7	16	तिन्हां फिरी भूखै होर शोखै नी होंणा होर तिन्हां पैंधै न धूपा होर न कोई तपन पौड़नी।
7	17	किबैकि ज़ो मेमणा सिंहासना बिच़ै सा तेई तिन्हरी रखवाली केरनी; होर ते ज़िन्दगी रै सोता हागै नेहणै, होर परमेश्वरा तिन्हरै सैभ औछू टुशणै।”
8	1	होर ज़ैबै मेमणै सौतुई मोहर खोली ता स्वर्गा न औधी घण्टे तैंईंयैं सन्नाटा पौड़ू।
8	2	होर मैं ते सौत स्वर्गदूत ज़ो परमेश्वरा सामनै खड़ै रौहा सी हेरै होर तिन्हां बै सौत तुरही धिनी।
8	3	फिरी एक होर स्वर्गदूत सुनै रा धूपदान लेइया आऊ होर वेदी हागै खड़ा हुआ होर तेइबै बोहू धूप धिना कि सैभ पवित्र लोकै री प्रार्थना सैंघै सुनै री तेसा वेदी पैंधै ज़ो सिंहासना सामनै सा च़ढ़ाला।
8	4	होर तेई धुपा रा धुँआ पवित्र लोकै री प्रार्थना समेत स्वर्गदूतै रै हौथै परमेश्वरा सामनै पजेरु।
8	5	फिरी स्वर्गदूतै धूपदान लेइया तेथा न वेदी री औग भौरी होर धौरती पैंधै पाई होर, गृँज़णै की छ़ेड़, बज़ड़ाह होर ज़ौज़री होंदी लागी।
8	6	होर ते सौत स्वर्गदूत ज़ुणी हागै सौत तुरही ती, ते फुकरनै री तैंईंयैं त्यार हुऐ।
8	7	पैहलै स्वर्गदूतै तुरही फुकरी होर लोहू न मिलै दै शौऊरु होर औग पैदा हुई होर धौरती पैंधै पाई होर एक तिहाई धौरती फुकुई होर एक तिहाई बुटै फुकुऐ होर सारा हौरा गाह भी फुकुआ।
8	8	दुज़ै स्वर्गदूतै तुरही फुकरी ता मना औगी सांही भौकदा एक बड़ा ढौग समुन्द्रा न पाऊ होर तेथा री बजहा न समुन्द्रा रा एक तिहाई हिस्सा लोहू बणू।
8	9	होर समुद्रै री एक तिहाई बणाईदी च़ीज़ा ज़ो ज़िन्दी ती ते मूँई होर एक तिहाई जहाज़ नष्ट हुऐ।
8	10	होर त्रीज़ै स्वर्गदूतै तुरही फुकरी होर एक बड़ा तारा ज़ो मशाला सांही भौका ती, स्वर्गा न चुटू होर तेइरी बजहा न नौई रै एक तिहाई हिस्सै पैंधै होर पाणी रै सोतै पैंधै एज़िया पौड़ू,
8	11	होर तेई तारै रा नाँ नागदोना सा होर एक तिहाई पाणी नगदौनै सांही कड़वा हुआ होर बोहू सारै मांहणु तेई पाणी रै कड़वै होंणै सैंघै मूँऐ।
8	12	च़ोऊथै स्वर्गदूतै तुरही फुकरी होर सूरज़ै री एक तिहाई, चाँदा री एक तिहाई होर तारै री एक तिहाई पैंधै मुसीबत आई, औखै तैंईंयैं कि तिन्हरा एक तिहाई अौंग निहारा हुआ होर ध्याड़की एक तिहाई न प्याशा नी रौहू होर तैण्ढाऐ राती बै भी।
8	13	ज़ैबै मैं फिरी हेरू ता आसमानै रै बिच़ा न एक इलणी उड़दी होर ऐण्ढी बोलदी शुणी कि, “तिन्हां त्रा स्वर्गदूतै री तुरही रै शब्दै री बजहा न ज़ौसरा फुकर न हाज़ी बाकि सा, धौरती न रौहणु आल़ै पैंधै हाय! हाय! हाय!”
9	1	ज़ैबै पौंज़ुऐ स्वर्गदूतै तुरही फुकरी ता मैं स्वर्गा न एक तारा धौरती बै औल़दा हेरू होर तेइबै नरका रै कुण्डै री कुँज़ी धिनी,
9	2	होर तेइयै नरका रा कुण्ड खोलू होर कुण्डा न बड़ी भट्ठी सांही धुआँ उठु होर कुण्डै रै धुऐं लाइया सूरज़ होर वायुमण्डल काल़ा हुआ।
9	3	होर तेई धुऐं न धौरती पैंधै टिटड़ै निकतै होर तिन्हां बै धौरती रै बिच्च़ु सांही शक्ति धिनी।
9	4	होर तिन्हां बै बोलू कि, न धौरती रै गाह बै, न कौसी हरियाली बै, न कौसी बूटै रा नुकसान केरदै, सिर्फ़ तिन्हां मांहणु बै ज़ौसरै मौथै पैंधै परमेश्वरै री मोहर नी ऑथि।
9	5	तिन्हां टिटड़ै बै मांहणु बै मारनै रा ता नी, पर पौंज़ म्हीनै तैंईंयैं लोका बै पीड़ा देणै रा अधिकार धिना होर तिन्हरी पीड़ा ऐण्ढी ती ज़ैण्ढा कि बिच्च़ु रै डँक मारनै सैंघै मांहणु बै दाह होआ सा।
9	6	तिन्हां पौंज़ म्हीनै न मांहणुआ मौऊत तोपणी, पर तिन्हां बै मौऊत नी मिलणी होर मौरनै री इच्छा रखणी, पर मौऊत तेईन भगणा।
9	7	तिन्हां टिटड़ै रा आकार लड़ाई बै त्यार केरूऐदै घोड़ै सांही ती होर तिन्हरी मूँडी पैंधै मना सुनै रै मुकट ती होर तिन्हरै मुँह मांहणु सांही ती।
9	8	होर तिन्हरा च़ोहढ़ा बेटड़ी सांही लोम्बा ती होर दोंद शेरा सांही ती।
9	9	होर ते लोहै रा कवच लाइया ती होर तिन्हरै पँखै री छ़ेड़ रौथ होर लड़ाई न दौड़नू आल़ै बोहू घोड़ै सांही ती।
9	10	होर तिन्हरी पूँछ बिच्च़ु सांही ती होर तिन्हां न डँक ती। तिन्हरी पूँछा न मांहणु बै पौंज़ म्हीनै तैंईंयैं दु:ख पजाणै री सामर्थ ती।
9	11	नरक कुण्डा रा दूत तिन्हां पैंधै राज़ा ती। तेइरा नाँ इब्रानी भाषा न अबद्दोन होर यूनानी भाषा न अपुल्लयोन सा ज़ुणिरी मतलब नाश केरनु आल़ा सा।
9	12	पैहली मुसीबत बीती, ऐबै एथा बाद न दूई मुसीबता होर होणू आल़ी सी।
9	13	होर ज़ैबै छ़ौऊऐ स्वर्गदूतै तुरही फुकरी ता ज़ो सुनै री वेदी परमेश्वरै रै सिंहासना सामनै सा तेइरै च़ार शींगा न मैं ऐण्ढा शब्द शुणू,
9	14	मना कोई छ़ौऊऐ स्वर्गदूता बै ज़ौस हागै तुरही ती बोलदा लागा सा कि, “तिन्हां च़ार स्वर्गदूता बै खोल ज़ो फुरात नाँ री बड़ी नौई हागै बोनुऐ सी।”
9	15	होर ते च़ारै दूत खोलै ज़ो तेसा घड़ी, ध्याड़, म्हीनै होर बौर्षै री तैंईंयैं मांहणु रा एक तिहाई हिस्सा मारनै री तैंईंयैं त्यार केरूऐदै ती।
9	16	होर फोऊज़ी रै सवारै री गिणती बीह करोड़ ती। मैं तिन्हरी गिणती शुणी।
9	17	होर मुँभै घोड़ै होर तिन्हरै सवार ऐण्ढै हेरुऐ ज़ौसरी कवच औगी सांही होर धूम्रकान्त होर गन्धका सांही ती। तिन्हां घोड़ै री मुँडी शेरै री मुँडी सांही ती होर तिन्हरै मुँहा न औग, धुँआ होर गन्धक निकल़ा ती।
9	18	इन्हां त्रा महामारी मतलब, औग, धुँऐ होर गन्धक ज़ो तिन्हरै मुँहा न निकल़ा ती तेथै लाइया मांहणु रा एक तिहाई हिस्सा मारूआ।
9	19	किबैकि तिन्हां घोड़ै री सामर्थ तिन्हरै मुँहा न होर पूँछा न ती किबैकि तिन्हरी पूँछ कीड़ै सांही ती होर तिन्हां पूँछै री मुँडी भी ती होर एथै लाइया ते लोका बै दु:ख देआ ती।
9	20-21	होर बाकि मांहणु ज़ो पैहलै तिन्हां महामारी सैंघै नी ती मूँऐ, तिन्हैं हाज़ी भी आपणै बुरै कोमा न मन नी बदलू। ते तिन्हरी हत्या, टूणा, व्यभिचार होर चोरी केरनै न मन नी बदलदै। तिन्हैं बुरी आत्मा होर आपणै हौथा न बणाईदी च़ीजा पूजा केरनी नी छ़ौड़ी, ज़ैण्ढै कि मूर्ति बै सुनै या च़ाँदी रै पीतल या लकड़ी सैंघै बणाईया सी। ते मूर्ति ज़ो न ता हेरी सकदी, न शुणी सकदी, न च़ली सकदी।
10	1	फिरी मैं एक होर बलवान स्वर्गदूत बादल ओढ़िया स्वर्गा न उतरदा हेरू। तेइरी मुँडी पैंधै मेघधनुष ती होर तेइरा मुँह सूरज़ा सांही होर तेइरी ज़ोंघा औगी रै थोम्बै सांही ती।
10	2	तेइयै आपणी दैहिणी ज़ोंघ समुन्द्रा न होर बाँउईं ज़ोंघ धौरती पैंधै रखी। तेइरै हौथा न एक होछ़ी ज़ेही खुली कताब ती।
10	3	होर ऐण्ढी ज़ोरा सैंघै चिलाऊ ज़ैण्ढा कि शेर ग्रींज़ा सा होर ज़ैबै सौ चिलाऊ ता ग्रिंज़णै रै सौत शब्द शुणुऐ।
10	4	होर ज़ैबै सौत शब्द शुणुऐ ता हांऊँ लिखदा ती पर मैं स्वर्गा न ऐ शब्द शुणू कि, “ज़ो गैला ग्रिंज़णै रै सौत शब्दा न शुणी सी, तिन्हां बै गुप्त रख होर लिखदा मत।”
10	5	होर ज़ुण स्वर्गदूत मैं समुन्द्र होर धौरती न खड़ा हेरू ती, तेइयै आपणा दैहिणा हौथ स्वर्गा धिराबै च़कू।
10	6	होर ज़ुणी ज़ुग-ज़ुग ज़िन्दै रौहणा ज़ुणियै स्वर्ग, धौरत होर समुन्द्र होर ज़ो किछ़ एथा न सा बणाऊ तेही री कसम खाईया बोलू कि, “ऐबै ता होर देर नी होंणी।”
10	7	बल्कि सौतुऐ स्वर्गदूतै रै शब्द देणै रै ध्याड़ै न ज़ैबै सौ तुरही फुकरनू आल़ा होला ता परमेश्वरा रा सौ रहस्या पूरा होंणा ज़ुणिरा खुशी रा समाद तेइयै आपणै दास भविष्यवाणी केरनु आल़ा बै धिना ती।
10	8	होर ज़ो शब्द केरनु आल़ा मैं स्वर्गा न बोलदा शुणू ती, सौ भी मूँ सैंघै गैला केरदा लागा कि, “ज़ा ज़ो स्वर्गदूत समुन्द्र होर धौरती पैंधै खड़ा सा, तेइरै हौथै री खुली कताब ले।”
10	9	होर मैं स्वर्गदूता हागै ज़ाइआ बोलू, “एसा होछ़ी कताब मुँभै दै।” होर तेइयै मुँभै बोलू, “ले एसा बै खा होर एसा तेरा पेट कड़वा ता केरना पर तेरै मुँहा न मखीरा सांही मीठा लागणा।”
10	10	मैं सौ होछ़ी कताब तेई स्वर्गदूता हागै न लेई होर खाई। सौ मेरै मुँहा न मखीरा सांही मीठी ता लागी पर ज़ैबै मैं सौ खाई ता मेरा पेट कड़वा हुआ।
10	11	तैबै मुँभै ऐ बोलू कि, “तौ बोहू सारै लोका बै, ज़ाति, भाषा होर राज़ै रै बारै न फिरी भविष्यवाणी केरनी पौई।”
11	1	फिरी मुँभै नापणै री तैंईंयैं एक नगाल़ी रा एक डँडा धिना होर बोलू, “उठ परमेश्वरा रा मन्दिर, वेदी होर तेथा न आराधना न केरनु आल़ै बै नाप।
11	2	होर मन्दिरा रा बाहरी आँगन छ़ौड़ी दै, तेइबै मत नापदा किबैकि सौ तिन्हां लोका बै धिना सा ज़ो परमेश्वरा बै नी ज़ाणदै होर तिन्हां पवित्र नगर ब्यालीस म्हीनै तैंईंयैं रौंदणा।”
11	3	होर मूँ आपणै दूई गुआही बै अधिकार देणा कि ते टाट ओढ़िया एक हज़ार दूई शौऊ शौठ रोज़ा तैंईंयैं भविष्यवाणी केरलै।
11	4	ऐ सौऐ “जैतूनै रै दूई बूटै होर दूई दीवट सी ज़ो धौरती रै प्रभु सामनै खड़ै रौहा सी।”
11	5	होर अगर कोई तिन्हां बै नुकसान पजाणा चाहा सा ता तिन्हरै मुँहा न औग निकल़िया तिन्हरै बैरी बै भस्म केरा सा, होर अगर तिन्हां बै नुकसान पजाणा चाहला ता पक्का ते एसा रीतियै मारिनै।
11	6	इन्हां बै अधिकार सा कि आसमाना बै बन्द केरलै कि तिन्हरी भविष्यवाणी रै रोज़ा न गाश नी एला, होर तिन्हां बै अधिकार सा कि ते सारै पाणी बै लोहू बणालै होर ज़ैबै-ज़ैबै च़ाहलै तैबै-तैबै धौरती पैंधै मुसीबत आंणलै।
11	7	ज़ैबै ते गुआही देलै ता तेई खतरनाक पशु ज़ो नरका रै कुण्डा न निकलणा, तेई तिन्हां सैंघै लड़िया ते ज़ीतणै होर ते मारनै।
11	8	तिन्हरी लाश तेई बड़ै नगरै रै चौका न पौड़ी रौहणी ज़ो कि आत्मिक रीति न सदोम होर मिस्र कहलाइया सा, ज़ौखै तिन्हरा प्रभु भी क्रूसा पैंधै च़ढ़ाऊ ती।
11	9	होर सैभी ज़ाति, कुल होर भाषै रै लोका साढ़ै त्रा रोज़ा तैंईंयैं तिन्हरी लाश हेरदै रौहणा पर कौसियै भी तिन्हरी लाश कब्रा न नी रखणै देणी।
11	10	होर धौरती न रौहणु आल़ै तिन्हरै मौरनै सैंघै खुश होर मगन होंणा होर एकी दुज़ै बै भेंट भेज़णी किबैकि इन्हैं दूई भविष्यवक्तै धौरती न रौहणु आल़ै सताऐ ती।
11	11	पर साढ़ै त्रा रोज़ा बाद परमेश्वरै प्राण धिना होर ते आपणी ज़ोंघै रै बालै खड़ै हुऐ होर तिन्हां हेरणू आल़ै पैंधै बड़ी डौर पौई।
11	12	होर तिन्हां न स्वर्गा न एक बड़ा शब्द शुणुआ कि, “औखै ऊझै एज़ा।” ऐण्ढा शुणिया ते बादलै री सवारी होईया आपणै बैरी रै हेरदै-हेरदै स्वर्गा पैंधै च़ढ़ै।
11	13	तैबै तेसा घड़ी एक बड़ा भुँईडोल हुआ होर नगरा रा दसवाँ हिस्सा ढौऊ होर तेई भुँइडोला सैंघै सौत हज़ार मांहणु मूँऐ होर बच़ुऐदै ते मांहणु डौरै होर स्वर्गै रै परमेश्वरै री महिमा केरी।
11	14	दुज़ी बिपति बीती हेरा त्रीजी विपति छेकै ऐणु आल़ी सा।
11	15	ज़ैबै सौतुऐ स्वर्गदूतै तुरही फुकरी ता स्वर्गा न एथै रै बारै न बड़ै-बड़ै शब्द होंदै लागै “दुनिया रा राज्य आसरै प्रभु रा होर तेइरै मसीह रा हुआ, सौ हमेशा राज्य केरला।”
11	16	होर तेई ज़ुगा-ज़ुगा तैंईंयैं राज़ केरना, होर ज़ो चौऊबी स्याणै परमेश्वरा सामनै आपणै-आपणै सिंहासन पैंधै बेठै ती टुँबड़ै पौड़िया परमेश्वरा बै प्रणाम केरिया,
11	17	ऐण्ढा बोलदै लागै, “हे सर्वशक्तिमान परमेश्वर ज़ो सा, ज़ो ती आसै तेरा धन्यवाद केरा सी, कि तैं आपणी बड़ी सामर्थै रै कोमै लाइया राज़ केरू सा।
11	18	होरी ज़ातियै झ़िक केरी होर तेरा प्रकोप एज़िया पौड़ू होर सौ बौगत आऊ सा कि मूँऐंदै रा न्याय केरिला होर तेरै दास भविष्यवाणी केरनु आल़ै होर पवित्र लोका बै होर तिन्हां हौछ़ै-बड़ै बै ज़ो तेरै नाँ न डौरा सी तिन्हां बै बदला देइला होर धौरती बै बिगाड़नू आल़ै नष्ट केरिलै।”
11	19	होर परमेश्वरा रा मन्दिर ज़ो स्वर्गा न सा सौ खोलुआ होर तेइरै मन्दिरा न तेइरै वायदै रा सन्दूक हेरुआ होर बज़ड़ाह, शब्द, गर्जन होर भुँईडोल हुऐ होर बड़ै-बड़ै शौऊरु पौड़ै।
12	1	फिरी आसमाना न एक बड़ा नशाण हेरुआ मतलब, एक बेटड़ी ज़ो सूरज़ ओढ़िया ती होर चाँद तेसरी ज़ोंघा हेठै ती होर तेसरी मुँडी पैंधै बारा तारै रा मुकट ती।
12	2	होर सौ सुज़दी रौही होर चिला ती किबैकि तेसा बै सुज़णै री दाह लागी ती होर सौ बच्चै पैदा केरनै री पीड़ा न ती।
12	3	तैबै एक होर नशाण आसमाना न हेरुआ होर हेरा, एक बड़ा लाल अजगर ज़ो शैतान सा ज़ौसरी सौत मुँडी होर दस शींग ती होर तेइरी मुँडी पैंधै सौत राज़मुकट ती।
12	4	होर तेइरी लिंगटियै आसमानै रै तारै रा एक तिहाई हिस्सा खिंच़िया धौरती पैंधै पाऊ होर सौ अजगर तेसा बच्चै पैदा केरनु आल़ी बेटड़ी सामनै खड़ा हुआ कि ज़ैबै सौ बच्चै बै पैदा केरली ता तेई बच्चै बै खाला।
12	5	होर तेसै शोहरू पैदा केरु ज़ो अजगरा रै ज़रियै नी खाऊआ, किबैकि तुरन्त सौ तरींगड़ू होर परमेश्वर होर तेइरै सिंहासना सामनै च़किया पजाउआ। तेई शोहरूऐ लोहै री शोठी सैंघै सैभी ज़ाति पैंधै राज़ केरना।
12	6	होर सौ बेटड़ी तेई सुनसान ज़ैगा बै भगी ज़ौखै परमेश्वरै तेसरी तैंईंयैं ज़ैगा त्यार केरी ती कि तौखै सौ एक हज़ार दूई शौऊ शौठ रोज़ा तैंईंयैं धाचिली।
12	7	फिरी स्वर्गा न लड़ाई हुई। मीकाईल होर तेइरै स्वर्गदूत अजगरा सैंघै लड़दै निकतै। अजगर होर तेइरै दूत तिन्हां सैंघै लड़ै,
12	8	फिरी स्वर्गा न लड़ाई हुई। मीकाईल होर तेइरै स्वर्गदूत अजगरा सैंघै लड़दै निकतै। अजगर होर तेइरै दूत तिन्हां सैंघै लड़ै,
12	9	होर सौ बड़ा अजगर मतलब सौऐ पराणा साँप ज़ो शैतान कहलाइया सा होर सारै दुनिया रा भरमाणू आल़ा सा, सौ धौरती पैंधै गिराऊ होर तेइरै दूत भी तेई सैंघै गिराऐ।
12	10	तैबै मैं स्वर्गा न ऐण्ढा बड़ा शब्द ऐन्दा शुणू कि, ऐबै आसरै परमेश्वरा रा उद्धार, शक्ति, राज्य होर तेइरै मसीह रा अधिकार प्रगट हुआ सा। किबैकि आसरै भाइया पैंधै दोष लाणु आल़ा, ज़ो रात-ध्याड़ आसरै परमेश्वरा सामनै, तिन्हां पैंधै दोष ला ती सौ गिराउआ।
12	11	होर ते मेमणै रै लोहू री बजहा न, आपणी गुआही रै वचना री बजहा, तेई पैंधै जयवन्त हुऐ होर तिन्हैं आपणै प्राण प्यारे नी ज़ाणै, औखै तैंईंयैं कि तिन्हैं मौऊत भी सौही।
12	12	एसा बजहा न, हे स्वर्गा होर तिन्हां न रौहणु आल़ैओ मगन होआ, हे धौरती होर समुन्द्र तुसा पैंधै हाय! किबैकि शैतान बड़ी झ़िका सैंघै तुसा हागै उतरु सा, किबैकि सौ जाँणा सा कि तेइरा बौगत थोड़ाऐ बाकि सा।
12	13	होर सौ बड़ा अजगर मतलब सौऐ पराणा साँप ज़ो शैतान कहलाइया सा होर सारै दुनिया रा भरमाणू आल़ा सा, सौ धौरती पैंधै गिराऊ होर तेइरै दूत भी तेई सैंघै गिराऐ।
12	14	होर तेसा बेटड़ी बै इलणी च़िड़ू सांही दूई पांख धिनै कि सौ अजगरा सामनै न उड़िया जंगल न तेसा ज़ैगा न पुजली ज़ौखै सौ साढ़ै त्राई बौर्षा तैंईंयैं धाचिली।
12	15	होर अजगरै तेसा बेटड़ी पिछ़ै आपणै मुँहै लाइया नौई सांही पाणी बहाऊ कि तेसा बै नौई न बहाये।
12	16	पर धौरतियै तेसा बेटड़ी री मज़त केरी होर आपणा मुँह खोलिया सौ नौई ज़ो अजगरै आपणै मुँहै बहाई ती पीई।
12	17	होर तेइरी लिंगटियै आसमानै रै तारै रा एक तिहाई हिस्सा खिंच़िया धौरती पैंधै पाऊ होर सौ अजगर तेसा बच्चै पैदा केरनु आल़ी बेटड़ी सामनै खड़ा हुआ कि ज़ैबै सौ बच्चै बै पैदा केरली ता तेई बच्चै बै खाला।
13	1	फिरी मैं समुन्द्रा न एक खतरनाक पशु बाहरै ऐन्दा हेरू, तेइरै दस शींग ती होर सौत मुँडी ती होर आपणै शींगा पैंधै तेइयै दस राज़शाही मुकट लाऐ ती। तेइरी मुँडी पैंधै परमेश्वरा री निन्दा रै नाँ लिखुऐदै ती।
13	2	मैं ज़ो खतरनाक पशु हेरू ती सौ चीतै सांही ती। तेइरी ज़ोंघा भाल़ू सांही ती होर तेइरा मुँह शेर रै मुँहा सांही ती। तेई अजगरै आपणी शक्ति, सिंहासन होर सारा अधिकार तेइबै धिना।
13	3	मैं हेरू कि तेइरी एक मुँडी पैंधै ऐण्ढै गैहरा ज़ख्म सा, ज़ैण्ढा कि सौ मौरनै पैंधै सा, फिरी तेइरा सौ गैहरा ज़ख्म भौरूआ, होर सारी दुनिया रै लोका हैरान होईया तेई पशु पिछ़ै-पिछ़ै च़लै।
13	4	होर ते तेई अजगरा बै पूज़दै लागै किबैकि तेइयै आपणा अधिकार तेई पशु बै धिना ती, होर ऐ बोलिया पशु री पूजा केरी, “ऐई पशु सांही कुण सा? होर ऐण्ढा कुण सा ज़ो ऐई सैंघै लड़ी सकला?”
13	5	तेइबै ऐ अधिकार धिना कि सौ घमण्ड होर निन्दा लाइया भौरूऐदै शब्द बोलणै बै आपणै मुँहा बै इस्तेमाल केरला। तेइबै ब्यालीस म्हीनै तैंईंयैं आपणी शक्ति रा प्रयोग केरनै रा अधिकार धिना।
13	6	तेइयै परमेश्वरै री निन्दा केरनी शुरू केरी। सौ परमेश्वरै रै नाँ होर तेइरै मन्दिर होर ज़ो स्वर्गा न रौहा सी तिन्हरी निन्दा केरदा लागा।
13	7	परमेश्वरै रै पवित्र लोका सैंघै लड़ाई केरनै होर तिन्हां बै हराणै रा होर हर वँश, हर ज़ाति, हर भाषा, होर हर देशा पैंधै तेइबै अधिकार धिना।
13	8	धौरती न सैभ रौहणु आल़ै तिन्हां सैभी तेई पशु री पूजा केरनी, ज़ौसरै नाँ तेई मेमणै री ज़िन्दगी री कताबा न दुनिया रै शुरू न लेइया नी लिखैदै, मेमणा सौऐ सा ज़ो मकाऊ ती।
13	9	सैभी बै ध्याना सैंघै शुणना चेहिऐ,
13	10	“ज़ुणिबै कैद होंणा सा, तेई पक्का कैद होंणा, अगर कोई तलवारियै लाइया मारला, ता तेई भी तेसा तलवारियै लाइया मारिना।” पवित्र लोका रा धीरज होर बशाह एथा न सा।
13	11	एथा न बाद मैं एक होर खतरनाक पशु धौरती न निकलदा हेरू। तेइरै मेमणै सांही दूई शींग ती होर सौ अजगरा सांही बोला ती।
13	12	होर ऐ तेई पैहलै पशु रा सारा अधिकार तेई सामनै कोमा न आंणा ती होर धौरती होर धौरती न रौहणु आल़ै न तेई पैहला पशु री ज़ौसरा ज़ख्म ठीक हुआ ती पूजा केरा ती।
13	13	होर बड़ै-बड़ै नशाण रिहा ती, औखै तैंईंयैं कि मांहणु रै सामनै आसमाना न धौरती पैंधै औग बरसा ती।
13	14	तिन्हां नशाणा री बजहा न ज़ुणिबै तेई पशु सामनै रिहाणै रा अधिकार तेइबै धिना ती, सौ धौरती न रौहणु आल़ै बै ऐण्ढै तैरहा बहका ती कि धौरती न रौहणु आल़ै बै बोला ती कि, ज़ुणी पशु रै तलवार लागी ती सौ ज़ीऊ सा, तेइरी मूरत बणा।
13	15	होर तेइबै तेसा पशु री मूरता न प्राण पाणै रा अधिकार धिना कि, पशु री मूरत बोलदी लागली होर ज़ेतरै लोका तेसा पशु री मूरतै री पूजा नी केरलै तिन्हां बै मारला।
13	16	तेइयै होछ़ै बड़ै, खास लोक होर आम लोक, आज़ाद होर गुलाम सैभी रै दैहिणै हौथा न या तिन्हरै मौथै न पैहलै पशु रै नाँ री एक-एक छाप लाई।
13	17	ताकि तेई छ़ौड़िआ ज़ुणी पैंधै छाप मतलब तेई पशु रा नाँ या तेई रै नाँ रा अंक होला, कोई होर लेन-देण नी केरी सकला।
13	18	ज्ञान एथा न सा, ज़ौस हागै बुद्धि सा सौ ऐई पशु रै अंका बै ज़ोड़ला, किबैकि मांहणु रा अंक सा, होर तेइरा अंक छ़ौह शौऊ छियासठ सा।
14	1	तेथा न बाद मैं किछ़ होर हेरू, सौ मेमणा सिय्योन ढौगा पैंधै खड़ा सा होर तेई सैंघै एक लाख चौआलीस हज़ार मांहणु सी, ज़ौसरै मौथै न तेइरा होर तेइरै पिता रा नाँ लिखुआ सा।
14	2	होर स्वर्गा न मुँभै एक ऐण्ढा शब्द शुणुआ, ज़ो बोहू पाणी री बड़ी छ़ेड़ा सांही ती होर ज़ो शब्द मैं शुणू सौ ऐण्ढा ती कि ज़ैण्ढै कोई वीणा बज़ाणू आल़ै वीणा बज़ाँदै लागैदै होलै।
14	3	ते सिंहासना सामनै होर च़ारै प्राणी होर स्याणै सामनै ऐ नोंऊँआं गाणा गाँदै लागै ती, होर तिन्हां एक लाख चौआलीस हज़ार मांहणु बै छ़ौड़िआ ज़ो धौरती पैंधै न मोल लेउऐ दै ती, कोई तेई गाणै बै सिखी नी ती सकदा।
14	4	ऐ ते सी ज़ुणियै मूर्तिपूजा केरनै रा नाँ केरू होर आपु बै च़ोखा रखू। मेमणा ज़ौखै भी ज़ा सा ते तेई पिछ़ै तौखै ज़ा सी। परमेश्वर होर मेमणै री तैंईंयैं पैहला फ़ौल़ होंणै री तैंईंयैं इन्हां एक लाख चौआलीस हज़ार लोका बै दुनिया रै लोका रै बिच़ा छ़ड़ाऊ ती।
14	5	होर तिन्हरै मुँहा न कैधी भी झ़ूठ गैला नी ती निकलदी। ते निर्दोष सी।
14	6	फिरी मैं एक होर स्वर्गदूत आसमानै रै बिच़ा न ऊड़दा हेरू, ज़ौस हागै धौरती न रौहणु आल़ै री हर एक ज़ाति, कुल, भाषा होर लोका बै शुनाणै री तैंईंयैं हमेशा रा खुशी रा समाद ती।
14	7	होर तेइयै बड़ै शब्दा सैंघै बोलू, “परमेश्वरा न डौरा होर तेइरी महिमा केरा किबैकि तेइरै न्याय केरनै रा बौगत आऊ सा होर तेइरी आराधना केरा, ज़ुणियै स्वर्ग, धौरती, समुन्द्र होर पाणी रै सोतै बणाऐ।”
14	8	फिरी एथा न बाद एक होर दुज़ा स्वर्गदूत ऐण्ढा बोलदै-बोलदै आऊ कि, “ढौऊ! ढौऊ सौ बड़ा बैबीलोन, ज़ुणियै आपणै व्यभिचारै री मदिरा सैभी ज़ाति बै प्याई सा।”
14	9	फिरी इन्हां बाद एक होर त्रीजा स्वर्गदूत ऐण्ढा बोलदै-बोलदै आऊ कि “ज़ुण कोई तेई पशु होर तेइरी मूरतै री पूजा केरला होर आपणै मौथै या हौथा न तेइरी छाप लाला,
14	10	ता सौ परमेश्वरा रै प्रकोपा री मदिरा ज़ो बिना मिलावटा रै तेइरै झ़िकै रै कटोरै न पाई सा, पीणी होर पवित्र स्वर्गदूतै रै सामनै होर मेमणै सामनै औगी होर गन्धकै री पीड़ा न पौड़ना।
14	11	होर तिन्हरी पीड़ा रा धुँआ ज़ुगा-जुगा तैंईंयैं उठदा रौहणा होर ज़ुणा तेई पशु होर तेइरी मूरतै री पूजा केरा सी होर ज़ुणा तेई पशु रै नाँ री छाप लेआ सी, तिन्हां बै रात ध्याड़ चैन नी मिलणा।”
14	12	तैबै ऐ ज़रूरी सा कि पवित्र लोकै री सहनशीलता एथा न सा कि ज़ो परमेश्वरै रै हुक्मा बै मना सी होर यीशु पैंधै बशाह रखा सी।
14	13	होर मैं स्वर्गा न ऐ शब्द शुणू कि लिख, “ज़ो मुर्दै प्रभु न मौरा सी, ते ऐबै न धन्य सी।” पवित्र आत्मा बोला सा, “हाँ, किबैकि तिन्हां आपणी मेहनती न बशाँ पाणा, होर तिन्हां बै तिन्हां गैला री तैंईंयैं ईनाम देणा ज़ो तिन्हैं केरी।”
14	14	तेथा न बाद मैं एक शेता बादल हेरू, होर मैं कोई हेरू ज़ो बादला पैंधै बेठादा मांहणु रै बेटै सांही ती, ज़ौसरी मुँडी पैंधै सुनै रा मुकट सा होर हौथा न च़ोखी दाची सा।
14	15	फिरी एकी होरी स्वर्गदूतै मन्दिरा न निकल़िया ज़ो बादला पैंधै बेठा ती तेइबै ज़ोरा सैंघै पुकारिया बोलू कि, “आपणी दाचियै लाइया कटनी केर किबैकि कटनी रा बौगत आऊ सा कि धौरती री फसल पौकी सा।”
14	16	तैबै ज़ो बादला पैंधै बेठा ती तेइयै आपणी दाची धौरती पैंधै लाई होर धौरती री कटनी केरूई।
14	17	तैबै एक होर स्वर्गदूत तेई मन्दिरा न निकता ज़ो स्वर्गा न सा, तेई हागै भी च़ोखी दाची ती।
14	18	फिरी एक होर स्वर्गदूत ज़ुणिबै औगी पैंधै अधिकार सा, वेदी न निकता होर ज़ुणी हागै च़ोखी दाची सा तेइबै ज़ोरा सैंघै बोलू, “आपणी च़ोखी दाचियै लाइया धौरती रै अँगूरा रै गुछै काट किबैकि तेसरै अँगूर पौकै सी।”
14	19	फिरी तेई स्वर्गदूतै धौरती पैंधै आपणी दाची पाई होर धौरती रै अँगूरा रा फ़ौल़ काटिया आपणै परमेश्वरै रै प्रकोपै रै बड़ै रसै रै कुण्डा न पाऐ,
14	20	होर नगरा बाहरै तेई रसै रै कुण्डा अँगूर पिशुऐ होर रसकुण्डा न ऐतरा लोहू निकता कि घोड़ै री लगामा तैंईंयैं पुजू होर शौऊ कोसा तैंईंयैं बोहू।
15	1	फिरी मैं आसमाना न एक होर बड़ा होर नौखा नशाण हेरू मतलब, सौत स्वर्गदूत ज़ुणी हागै आखरी सौत विपदा ती, किबैकि तिन्हरै होंणै न बाद परमेश्वरा रै प्रकोपा रा अंत सा।
15	2	होर मैं औगी न मिलै दै शीशै सांही समुन्द्र हेरू होर ज़ो तेई पशु पैंधै होर तेइरी मूरता पैंधै होर तेइरै नाँ रै अंका पैंधै जयवन्त हुऐ ती, ते तेई शीशै रै समुन्द्रा रै नेड़ परमेश्वरा री वीणा लेइया खड़ै हेरै।
15	3	होर ते परमेश्वरा रै दास मूसा रा गाणा होर मेमणै रा गाणा लाइया बोला ती कि, “हे सर्वशक्तिमान प्रभु परमेश्वर, तेरै कोम बड़ै होर नौखै सी, हे ज़ुग-ज़ुग रै राज़ैआ, तेरी च़ाल ठीक होर सच़ी सा।”
15	4	“हे प्रभु तौ न कुणी नी डौरना? होर तेरै नाँ री आराधना नी केरनी? किबैकि सिर्फ़ तू पवित्र सा, होर सारी ज़ाति एज़िया तौ सामनै दण्डवत् केरना, किबैकि तेरै न्याय रै कोम प्रगट हुऐ सी।”
15	5	होर एथा न बाद मैं हेरू कि स्वर्गा न गुआही रै तोम्बू रा मन्दिर खोलुआ।
15	6	होर ते सौत स्वर्गदूत ज़ुणी हागै सौत विपदा ती, च़ोखै होर च़मकदार मणी लाइया छ़ाती पैंधै सुनहरै पटै बोनिआ मन्दिरा न निकतै,
15	7	फिरी तिन्हां च़ार प्राणी न एकियै तिन्हां सौत स्वर्गदूता बै ज़ुग-ज़ुग ज़िन्दै परमेश्वरै रै प्रकोपै रै सौत कटोरै धिनै।
15	8	होर परमेश्वरै री महिमा होर तेइरी शक्ति री बजहा न मन्दिर धुँऐ लाइया भौरूआ होर ज़ैबै तैंईंयैं तिन्हां सौत स्वर्गदूतै री सौत विपदा खत्म नी हुई तैबै तैंईंयैं मन्दिरा बै कोई भी नी ज़ाई सकू।
16	1	तेथा न बाद मैं मन्दिरा न कोई ज़ोरा सैंघै तिन्हां सौत स्वर्गदूता बै ऐ बोलदै शुणू, “ज़ात् होर परमेश्वरै रै प्रकोपै रै सौत कटोरै बै धौरती पैंधै पेरा।”
16	2	तैबै पैहलै स्वर्गदूतै ज़ाइआ आपणै कटोरै न ज़ो ती धौरती पैंधै पेरु होर मांहणु रै ज़ुणी पैंधै पशु री छाप ती, होर ज़ुणा तेसा मूरतै री पूजा केरा ती, एकी किस्मा रा बुरा होर दु:ख देणु आल़ा दु:खणा निकता।
16	3	होर दुज़ै स्वर्गदूतै आपणै कटोरै न ज़ो ती समुन्द्रा न पेरु होर सौ मूँऐंदै रै लोहू सांही बणू होर समुन्द्रा रा हर एक ज़ीऊ मूँऐ।
16	4	होर त्रीज़ै स्वर्गदूतै आपणै कटोरै न ज़ो ती नौई होर पाणी रै स्रोते न पेरु होर ते लोहू बणै।
16	5	होर मैं पाणी रै स्वर्गदूता बै ऐण्ढा बोलदा शुणू, “हे पवित्र परमेश्वर, ज़ुण सा, ज़ुण ती, तू न्याय केरनु आल़ा सा होर तैं ऐ न्याय केरु सा।”
16	6	किबैकि तिन्हैं लोका रा होर भविष्यवाणी केरनु आल़ा रा लोहू बहाऊ ती, होर तैं तिन्हां न लोहू पियाऊ किबैकि ते एस लायक सी।
16	7	फिरी मैं वेदी न ऐण्ढा शब्द शुणू “हे सर्वशक्तिमान प्रभु परमेश्वर हाँ, तेरै फैसलै ठीक होर सच़ै सी।”
16	8	होर च़ोऊथै स्वर्गदूतै आपणै कटोरै न ज़ो ती सूरज़ा पैंधै पेरु होर तेइबै मांहणु बै औगी लाइया फुकणै रा अधिकार धिना।
16	9	होर मांहणु बड़ै सेकै लाइया झ़ड़ासुऐ होर परमेश्वरै रै नाँ री ज़ौसबै इन्हां विपदा पैंधै अधिकार सा, निन्दा केरी होर तेइरी महिमा केरनै री तैंईंयैं मन नी बदलू।
16	10	होर पौंजुऐ स्वर्गदूतै आपणै कटोरै न ज़ो ती तेई पशु रै सिंहासना पैंधै पेरू होर तेइरै राज्य न निहारा हुआ होर लोका पीड़ै री बजहा न आपणी-आपणी ज़ीभ च़ापदै लागै।
16	11	होर आपणी पीड़ै री बजहा न होर दु:खणै री बजहा न स्वर्गै रै परमेश्वरै री निन्दा केरी होर आपणै-आपणै कोमा न मन नी फेरू।
16	12	छ़ौऊऐ स्वर्गदूतै आपणै कटोरै न ज़ो ती बड़ी नौई फुराता पैंधै पेरू होर तेसरा पाणी शुकू ताकि पूर्व दिशै रै राज़ै री तैंईंयैं बौत त्यार होली।
16	13	होर मैं तेई अजगरै रै मुँहा न होर तेई पशु रै मुँहा न होर तेई झ़ूठै भविष्यवकतै रै मुँहा न त्रा बुरी आत्मा मेंढकै रै रूपा न निकलदी हेरी।
16	14	ऐ नशाण रिहाणू आल़ी बुरी आत्मा सी, ज़ो सारै दुनिया रै राज़ै हागै निकल़िया एथै री तैंईंयैं ज़ा सी, कि तिन्हां बै सर्वशक्तिमान परमेश्वरै रै तेई बड़ै रोज़ै री लड़ाई री तैंईंयैं कठा केरली।
16	15	“शुणा, हांऊँ च़ोरा सांही एज़ा सा, धन्य सा सौ ज़ो बिऊदा रौहा सा होर आपणै झिकड़ै री साबधानी केरा सा कि नाँगा नी फिरला होर लोका तेइरै नाँगापन नी हेरलै।”
16	16	होर तिन्हैं राज़ै तेसा ज़ैगा न कठा केरै ज़ुणिबै इब्रानी भाषा न हर-मगिदोन बोला सी।
16	17	होर सौतुऐ स्वर्गदूतै आपणै कटोरै न ज़ो ती बागरी पैंधै पेरू होर मन्दिरै रै सिंहासना न ऐ बड़ा शब्द हुआ कि, “पूरा हुआ।”
16	18	फिरी बज़ड़ाह, शब्द होर ग्रिंज़णै री छ़ेड़ हुई होर ऐण्ढा बड़ा भुईंडोल हुआ कि ज़ैबै लेइया धौरती न मांहणु री शुरुआत हुई, तैबै न लेइया ऐण्ढा बड़ा भुईंडोल कैधियै नी हुआ ती।
16	19	एथा न बैबीलोना रै बड़ै नगरै रै त्रा टुकड़ै हुऐ होर ज़ाति-ज़ाति रै नगर ढौऐ होर बड़ै बैबीलोनै री याद परमेश्वरै रै औखै हुई कि सौ आपणी झ़िकै री ज़लज़लाहटै री मदिरा तेइबै पियाला।
16	20	होर हर एक टापू आपणी ज़ैगा न हिलू होर ढौगा रा पता नी लागा।
16	21	होर आसमान न मांहणु पैंधै मौणै-मौणै रै बड़ै शौरु पौड़ै किबैकि ऐ मुसीबत बड़ी भारी ती। लोकै शौऊरु री मुसीबतै री बजहा न परमेश्वरै री निन्दा केरी।
17	1	ज़ुणी सौत स्वर्गदूता हागै सौत कटोरै ती तिन्हां न एकियै एज़िया मुँभै बोलू, “ओरु एज़, मूँ तौभै तेसा बड़ी वेश्या री बड़ी सज़ा रिहाणी ज़ो बोहू पाणी पैंधै बेठी सा।
17	2	ज़ुणी सैंघै धौरती रै राज़ै व्यभिचार केरू होर धौरती न रौहणु आल़ै तेसरै व्यभिचारै री मदिरा पीइया मतवालै हुऐ।”
17	3	तैबै तेइयै हांऊँ पवित्र आत्मा न जंगल बै नेऊ होर मैं लाल रोंगै रै पशु पैंधै ज़ो निन्दा रै नाँ लाइया भौरूआन्दा ती होर ज़ौसरी सौत मुँडी होर दस शींग ती एक बेटड़ी बेठीदी हेरी।
17	4	ऐ बेटड़ी बैंजनी होर लाल झिकड़ै लाइया ती होर सुनै, कीमती मणी होर मोतियै लाइया सज़ी ती होर तेसरै हौथा न सुनै रा एक कटोरा ती ज़ो घृणित च़ीज़ै लाइया होर तेसरै व्यभिचारै री छ़ोतली च़ीज़ै लाइया भौरूआन्दा ती।
17	5	होर तेसरै मौथै पैंधै ऐ नाँ लिखू ती, “भेद बड़ा बैबीलोन धौरती री वेश्या, होर घृणित च़ीज़ै री आमा।”
17	6	होर मैं सौ बेटड़ी पवित्र लोकै रै लोहू होर यीशु रै गुआह रै लोहू पीइया मतवाली हेरी होर तेसा हेरिया हांऊँ हैरान हुआ।
17	7	तेई स्वर्गदूतै मुँभै बोलू, तू किबै हैरान हुआ? हांऊँ तौभै एसा बेटड़ी होर तेई पशु रा ज़ौस पैंधै सौ सवार सा होर ज़ौसरी सौत मुँडी होर दस शींग सी, भेद दसा सा।
17	8	ज़ो पशु तैं हेरू, ऐ पैहलै ती पर ऐबै नी ऑथि होर नरका रै कुण्डा न निकल़िया विनाशा न पौड़ना होर धौरती न रौहणु आल़ै ज़ुणिरै नाँ दुनिया री उत्पति रै बौगता न लेइया ज़िंदगी री कताबा न नी लिखुऐ ऐई पशु री दशा हेरिया हैरान होंणा कि पैहलै ती होर ऐबै नी ऑथि होर फिरी ऐणा।
17	9	“ऐ समझ़णै री तैंईंयैं एक ज्ञानी बणना ज़रूरी सा, ते सौत मुँडी सौत पहाड़ सी ज़ौस पैंधै सौ बेटड़ी बेठी सा।
17	10	होर ते सौत राज़ै भी सी, पौंज़ ता मूँऐं सी, होर एक हाज़ी भी सा होर एक हाज़ी तैंईंयैं आऊ नी होर ज़ैबै एला ता किछ़ बौगता तैंईंयैं तेइरा रौहणा भी ज़रूरी सा।
17	11	होर ज़ो पशु पैहलै ती होर ऐबै नी ऑथि सौ आपु औठुआ सा होर तिन्हां सौता मौंझ़ै न एक सा होर विनाशा न पौड़ना।
17	12	“होर ज़ो दस शींग तैं हेरै ते दस राज़ै सी ज़ुणियै हाज़ी तैंईंयैं राज़ नी पाऊ पर तेई पशु सैंघै घड़ी भरै री तैंईंयैं राज़ै सांही अधिकार पाणा।
17	13	इन्हां सैभी एकी मनै रै होंणा होर आपणी-आपणी शक्ति होर अधिकार तेई पशु बै देणा।
17	14	इन्हां मेमणै सैंघै लड़ना होर मेमणै तिन्हां पैंधै जय पाणी किबैकि सौ प्रभु रा प्रभु होर राज़ै रा राज़ा सा होर ज़ो शाधुऐ सी, चुनै सी होर विश्वासयोग्य सी, ज़ो तेई सैंघै सी तिन्हां भी जय पाणी।”
17	15	फिरी स्वर्गदूतै मुँभै बोलू, “ज़ो पाणी तैं हेरू ज़ुणी पैंधै वेश्या बेठी सा, ते लोका, भीड़, ज़ाति होर भाषा सी।
17	16	होर ज़ो दस शींग तैं हेरै, तिन्हां होर पशु तेसा वेश्या सैंघै बैर रखणा होर सौ लाचार होर नाँगी केरनी होर तेसरा माँस खाँणा होर सौ औगी न फुकणी।
17	17	किबैकि परमेश्वरा तिन्हरै मना न ऐ पाणा कि ते तेसरी मनसा पूरी केरलै होर ज़ैबै तैंईंयैं परमेश्वरै रै वचन पूरै नी होलै तैबै तैंईंयैं एक मन होईया आपणा-आपणा राज्य पशु बै देलै।
17	18	होर सौ बेटड़ी ज़ो तैं हेरी सा, सौ बड़ा नगर सा ज़ो धौरती रै राज़ै पैंधै राज़ केरा सा।”
18	1	एथा न बाद मैं एक स्वर्गदूत स्वर्गा न उतरदा हेरू ज़ौसरा बड़ा अधिकार मिलू ती होर धौरती तेइरी महिमा सैंघै प्याशी हुई।
18	2	तेइयै ज़ोरा सैंघै पुकारिया बोलू, “ढौऊ! ढौऊ, बड़ा बैबीलोन नगर ढौऊ!” होर बुरी आत्मै री रौहणै री ज़ैगा, होर हर एक बुरी आत्मा रा अड्डा, होर एक छ़ोतले होर घृणित पक्षी रा आड्डा हुआ।
18	3	किबैकि तेसरै व्यभिचारै री भयानक मदिरै री बजहा न सैभै ज़ाति गिरी, होर धौरती रै राज़ै तेसा सैंघै व्यभिचार केरू, होर धौरती रै व्यपारी तेसरै सुख-विलासै री बजहा न धनवान हुऐ सी।
18	4	फिरी मैं स्वर्गा न एक होर शब्द शुणू, “हे मेरै लोको, तेथा न निकल़िया एज़ा, कि तुसै तेइरै पापा न भागी नी होलै, होर तेइरी विपदा न कोई तुसा पैंधै नी लोड़ी पौई;
18	5	किबैकि तेइरै पाप स्वर्गा तैंईंयैं पुजै सी, होर तेइरै अधर्म परमेश्वरा बै याद आऐ सी।
18	6	ज़ैण्ढा तेइयै तुसाबै धिना सा; तैण्ढाऐ तेइबै दैआ होर तेइरै कोमै रै मुताबक तेइबै दुगणा बदला दैआत्। ज़ुणी कटोरै न तेइयै भौरू ती तेथा न ऐ तेइरी तैंईंयैं दुगणा भौरा।
18	7	ज़ेतरी तेइयै आपणी सराउथी केरी, होर सुख विलास केरू तेतरी तेइबै पीड़ा, होर शोक दैआ, किबैकि सौ आपणै मना न बोला सा, हांऊँ राणी होईया बेठी सा, विधवा नी ऑथि होर दुःखा न कैदी नी पौड़ना।
18	8	एसा बजहा न च़ानक एकी रोज़ा न तेसा पैंधै विपदा एज़िया पौड़नी, मतलब मौऊत, शोक होर अकाल होर सौ औगी न भस्म केरिनी, किबैकि तेसरा न्याय केरनु आल़ा प्रभु परमेश्वर शक्तिमान सा।”
18	9	“होर धौरती रै राज़ै ज़ुणियै तेसा सैंघै व्यभिचार होर सुख विलास केरू, ज़ैबै ते तेसरै फुकिणै रा धुँआ हेरलै ता तेसरी तैंईंयैं तिन्हां रोणां होर छ़ाती पिटणी।
18	10	होर तेसरी पीड़ा न डौरिया दूर खड़ै होईया बोलणा, “ओ बड़ै नगर बैबीलोन! हे मजबूत नगर, हाय! हाय! घड़ी भरा न तौभै सज़ा मिली सा।”
18	11	“होर धौरती रै व्यपारी तेसरी तैंईंयैं रोणां होर शोक केरना किबैकि ऐबै कोई तिन्हरा माल मोल नी लेणा।
18	12	मतलब सुना, च़ाँदी, रत्न, मोती होर मलमल, बैंजनी, रेशमी होर लाल झिकड़ै होर हर किस्मै रै सुगन्धित काठ होर हाथी रै दोंदै री हर किस्मै री च़ीज़ा होर कीमती लकड़, पीतल, लोहा होर सँगमरमरै रै हर किस्मै रै भाँडै।
18	13	होर दालचीनी, मसालै, धूप, खुशबूदार तेल, लोबान, मदिरा, तेल, मैदा, गेहूँ, गाय-बौल्द, भेड़ा-बौकरी, घोड़ै, रौथ, गुलाम होर मांहणु रै प्राण।
18	14	“व्यापारीयै तेइबै बोलणा तेरै मना बै शोभलै लागणु आल़ै फ़ौल़ तौ हागै न ज़ाँदै रौहै होर सुख-विलास होर वैभव री च़ीज़ा तौ न दूर हुई सी होर तिन्हां तौभै कैधी भी नी मिलणा।
18	15	इन्हां च़ीज़ै रै व्यपारी ज़ो तेसरी ज़रियै धनवान हुऐ ती, तेसरी पीड़ा न डौरिया दूर खड़ै होंणा, होर रोइया होर शोक केरिया बोलणा,
18	16	“हाय! हाय! ऐ बड़ा नगर ज़ो मलमल, बैंजनी, होर लाल झिकड़ै लाइया ती, होर सुनै, रत्न होर मोतियै लाइया सज़ू ती,
18	17	घड़ी भरा न तेइरा बड़ा भारी धन नाश हुआ!” होर हर एक माँझी, जलयात्री होर मल्लाह होर ज़ेतरै भी समुन्द्रा न कमौआ ती सैभै दूर खड़ै हुऐ।
18	18	होर तेसरै फुकिणै रा धुँआ हेरिया पुकारिया बोलणा, कुण ज़ेही नगर ऐई बड़ै नगरै रै समान सा?
18	19	होर आपणा दुःख रिहाणै री तैंईंयैं आपणी-आपणी मुँडी न धूड़ा पाणा होर रोंदै-रोंदै होर शोक केरिया चिलाइया बोलणा कि, “हाय! हाय! ऐ बड़ा नगर, ज़ुणी री सम्पति री बजहा न समुद्रै रै सारै ज़हाज़ा आल़ै धनवान हुऐ ती, घड़ी भरा न उजड़ू।”
18	20	“हे स्वर्ग होर पवित्र लोको, प्रेरितो होर भविष्यवकतो, तेई पैंधै खुशी मना, किबैकि परमेश्वरै न्याय केरिया तेईन तुसरा बदला लेऊ सा।”
18	21	फिरी एकी बलवान स्वर्गदूतै एक बड़ी च़की रै पौटा रै समान एक पात्थर च़कू होर ऐण्ढा बोलिया समुन्द्रा बै शेटू कि, “बड़ा नगर बैबीलोन ऐण्ढै बड़ै ज़ोरा सैंघै ढाइणा, होर तैबै कैधी भी तेइरा पता नी मिलणा।
18	22	होर वीणा बज़ाणु आल़ै, गायक, होर बैंउँसरी बज़ाणु आल़ै, होर तुरही फुकरनू आल़ै रा शब्द तौ न कैधी भी नी शुणिना, होर व्यापारी रा कोई कारीगीर भी फिरी कैधी तौ न नी मिलणा, होर च़की च़लणै री छ़ेड़ फिरी कैधी तौ न नी शुणिना।
18	23	होर दीऐ रा प्याशा फिरी कैधी भी तौ न नी च़मकणा। होर दुल्है-दुल्हनै री आवाज़ तौ न कैधी नी शुणिनी; किबैकि तेरै व्यपारी धौरती रै प्रधान ती, होर तेरै टोणै न सैभै ज़ाति भरमाऊई ती।
18	24	होर भविष्यवाणी केरनु आल़ा होर पवित्र लोका होर धौरती पैंधै सैभ घात केरुऐदै रा लोहू तेइन मिलू।”
19	1	एथा न बाद मैं स्वर्गा न मना बड़ी भीड़ ज़ोरा सैंघै ऐण्ढी बोलदी शुणी कि, हालेलुय्याह उद्धार, महिमा होर शक्ति आसरै परमेश्वरै री सा।
19	2	किबैकि तेइरै फैसलै सच़ै होर ठीक सी। तैबै कि तेइयै बड़ी वेश्या रा ज़ो आपणै व्यभिचारा सैंघै धौरती बै भ्रष्ट केरा ती न्याय केरू, होर तेसा न आपणै दासा रै लोहू रा बदला लेऊ सा।
19	3	फिरी दुज़ी बार तिन्हैं बोलू, हालेलुय्याह! होर तेसरै फुकिणै रा धुँआ ज़ुगा-ज़ुगा तैंईंयैं उठदा रौहणा।
19	4	होर चौऊबी स्याणै होर च़ोहू प्राणियै टुँबड़ै पौड़िया परमेश्वरा बै प्रणाम केरू ज़ो सिंहासना पैंधै बेठा ती होर बोलू, “आमीन, हालेलुय्याह।”
19	5	होर सिंहासना न एक शब्द निकता कि, हे आसरै परमेश्वरा न डौरनू आल़ै होछ़ै बड़ै सैभी दासो, तुसै सैभियै तेइरी स्तुति केरा।
19	6	फिरी मैं बड़ी भीड़ा सांही होर बोहू पाणी री छ़ेड़ा सांही होर ग्रिंज़णै रा बड़ा शब्द शुणू, “हालेलुय्याह, तैबै कि आसरा सर्वशक्तिमान प्रभु परमेश्वर राज़ केरा सा।
19	7	एज़ा आसा खुश होर मगन होंणा, होर तेइरी स्तुति केरनी, किबैकि मेमणै रा ब्याह आई पुजू होर तेइरी लाड़ियै आपणी त्यारी केरी सा।
19	8	होर तेसा बै च़ोखै होर च़मकदार मीहन मलमल लाणै बै धिना, किबैकि तेई मीहन मलमला रा मतलब पवित्र लोकै रै धर्मै रै कोम सी।”
19	9	तैबै स्वर्गदूतै मुँभै बोलू, “ऐ लिख कि, धन्य सी ते ज़ो मेमणै रै ब्याह री धामा बै शाधुऐ सी।” फिरी तेइयै मुँभै बोलू, “ऐ वचन परमेश्वरै रै सच़ै वचन सी।”
19	10	तैबै हांऊँ तेइबै दण्डवत केरनै री तैंईंयैं तेइरी ज़ोंघा पैंधै पौड़ू। तेइयै मुँभै बोलू, “ऐण्ढा मत केरदा, हांऊँ तेरा होर तेरै सैंघी भाई रा दास सा, ज़ो यीशु री गुआही देणै न पक्कै सी। सिर्फ़ परमेश्वरा बै प्रणाम केर।” किबैकि यीशु री गुआही भविष्यवाणी री आत्मा सा।
19	11	फिरी मैं स्वर्ग खुलूदा हेरू होर हेरा सा कि एक शेता घोड़ा सा होर तेई पैंधै एक सवार सा, ज़ो विश्वासयोग्य होर सच़ा सा होर सौ धर्मा सैंघै न्याय होर लड़ाई केरा सा।
19	12	तेइरी औछ़ी औगी री झ़ाई सांही च़मकी होर तेइरी मुँडी पैंधै बोहू राज़मुकट सी, होर तेइरा एक नाँ लिखू सा ज़ुणिबै कि तेई छ़ौड़िआ होर कोई नी ज़ाणदा।
19	13	होर सौ लोहू छिड़कूदै झिकड़ै लाइया सा होर तेइरा नाँ परमेश्वरा रा वचन सा।
19	14	स्वर्गा रै कई सैनिक तेइरै पिछ़ै-पिछ़ै च़लदै लागै ती। ते शेतै घोड़ै री सवारी भी केरदै लागै ती होर ते शेतै मलमला रै झिकड़ै लाउऐंदै ती ज़ुणिन कोई दाग नी ती।
19	15	ज़ाति-ज़ाति रै लोका बै मारनै री तैंईंयैं तेइरै मुँहा न च़ोखी तलवार निकल़ा सा, होर तेई लोहै रा डँडा लेणा होर तिन्हां पैंधै राज़ केरना, होर तेई सर्वशक्तिमान परमेश्वरा रै खतरनाक प्रकोपा री जलजलाहट री मदिरा रै कुण्डा न अँगूर रौंदणै।
19	16	होर तेइरै झिकड़ै होर दैहिणी ज़ोंघा पैंधै ऐ नाँ लिखू सा, राज़ै रा राज़ा होर प्रभु रा प्रभु।
19	17	फिरी मैं एक स्वर्गदूत सूरज़ा पैंधै खड़ा हेरू होर तेइयै ज़ोरा सैंघै पुकारिया आसमानै रै बिच़ा न उड़नू आल़ै सैभी च़ीड़ू बै बोलू, “एज़ा, परमेश्वरै री बड़ी धामा री तैंईंयैं कठै होआ,
19	18	ज़ुणिन तुसै राज़ै रा माँस, अधिकारी रा माँस, शक्तिमान मर्दा रा माँस, घोड़ै रा, तिन्हरै सवारा, आज़ाद होर गुलाम होर होछ़ै बड़ै सैभी मूँऐंदै लोका रा माँस खाई सकलै।”
19	19	फिरी मैं सौ पशु होर धौरती रै राज़ै होर तिन्हरी सेना रै घोड़ै रै सवार तेइरी सेना सैंघै लड़नै री तैंईंयैं कठा हेरै।
19	20	होर सौ पशु होर तेई सैंघै सौ झ़ूठा भविष्यवाणी केरनु आल़ा ढौकुआ, ज़ुणियै तेई सामनै ऐण्ढै नशाण रिहाऐ ती। ज़ुणियै लाइया तेइयै ते भरमाऐ, ज़ुणियै तेई पशु री छाप लेई ती होर ज़ुणा तेसा मूरती री पूजा केरा ती, ऐ दुहै ज़िन्दै ज़ीऊ तेसा औगी री झ़ीला न पाऐ ज़ो गन्धकै लाइया भौका सा।
19	21	होर बच़ैदै लोका तेई घोड़ै रै सवारै री तलवारियै लाइया ज़ो तेइरै मुँहा न निकल़ा ती मारुऐ होर सैभै च़ीड़ू तिन्हरै माँस खाईया रौज़ै।
20	1	फिरी मैं एक स्वर्गदूत स्वर्गा न उतरदा हेरू, ज़ौसरै हौथा न नरक कुण्डै री कुँज़ी होर एक बड़ी ज़ँज़ीर ती।
20	2	होर तेइयै सौ अजगर ज़ो शैतान सा ढौकिया हज़ार बौर्षै री तैंईंयैं बोनू।
20	3	होर सौ नरक कुण्डा न बन्द केरू होर तेई पैंधै मोहर लाई कि सौ हज़ार बौर्षा पूरै होंणै तैंईंयैं ज़ाति-ज़ाति रै लोका बै नी भरमाला। एथा बाद ऐ ज़रूरी सा कि सौ थोड़ी देरै री तैंईंयैं भी खोलिला।
20	4	होर फिरी मैं किछ़ सिंहासन हेरै, ज़ुणी पैंधै बेशणु आल़ै री मुँडी काटूईदी ती किबैकि तिन्हैं यीशु रा सन्देश होर परमेश्वरै रै वचना रा प्रचार केरू ती। इन्हां लोकै पशु या तेइरी मूरतै री पूजा नी केरी ती, होर तिन्हैं आपणै मौथै पैंधै होर हौथा पैंधै पशु री छाप नी लाई ती। ते वापस ज़िन्दगी न आऐ होर सिंहासना पैंधै बेठै । परमेश्वरै तिन्हां बै राज़ केरनै रा अधिकार धिना होर तिन्हैं एक हज़ार बौर्षा तैंईंयैं मसीह सैंघै राज़ केरू।
20	5-6	ऐ मूँऐंदै न ज़िन्दै हुऐ पैहलै लोका सी होर खास केरिया धन्य होर पवित्र सी। दुज़ी मौऊती रा तिन्हां पैंधै कोई अधिकार नी ऑथि। तिन्हां परमेश्वर होर मसीह रै पुरोहित होंणा होर तिन्हां सैंघै हज़ार बौर्षा तैंईंयैं राज़ केरना। हज़ार बौर्षा तक कोई दुज़ै मूँऐंदै लोका ज़िन्दै नी केरै।
20	7	होर ज़ैबै हज़ार बौर्ष पूरै होलै ता शैतान कैदा न छ़ौड़िना।
20	8	होर तिन्हां ज़ाति बै ज़ो पूरी धौरती पैंधै होली, मतलब गोग होर मगोग जुणी रै बारै न यहेजकेल भविष्यवाणी केरनु आल़ै बोलू ती, ज़ुणी री गिणती समुद्रै रै बालू बराबर होली, भरमाइया लड़ाई री तैंईंयैं कठा केरनै बै निकलणा।
20	9	होर तिन्हां सारी धौरती पैंधै फैलणा होर पवित्र लोकै री छावनी होर प्रिय नगर घेरनै पर औगी स्वर्गा न उतरिआ ते भस्म केरनी।
20	10	होर तिन्हां बै भरमाणू आल़ा शैतान औगी होर गन्धकै री तेई झ़ीला न ज़ुणीन सौ पशु होर झ़ूठा भविष्यवाणी केरनु आल़ा भी होला, पाइणा होर तिन्हां ज़ुगा-ज़ुगा तैंईंयैं पीड़ा न तड़फदै रौहणा।
20	11	फिरी मैं एक बड़ा शेता सिंहासन हेरू, ज़ुणिन परमेश्वर बेठै ती। पर तौखै, ज़ौखै परमेश्वर बेठै ती, धौरती होर आसमान सैभ गायब हुऐ होर कौसियै भी ते नी हेरै।
20	12-13	होर मैं मूँऐंदै लोका हेरै ज़ो खास होर आम लोका ती, तेई सिंहासना सामनै खड़ै ती। ज़ो लोका समुन्द्रा न डूबिया मूँऐं ती, ते भी ज़ो कब्रा न पौड़ै ती, ज़ेतरै लोका मूँऐंदै री ज़ैगा न ती ते सैभ तेई सिंहासना सामनै खड़ै हुऐ। सौ कताब ज़ुणिन तिन्हां लोकै रै नाँ लिखै ती ज़ौसा हागै ज़िन्दगी ती ज़ुणिरा कोई अंत नी ती खोलुई । जौस कताबा न लिखू ती की लोकै कि केरू सौ भी खोलुई, हर एकी रा तिन्हरै कोम रै मुताबक न्याय केरू ज़ो कताबा न लिखुआँदा ती।
20	14-15	ज़ुणी लोकै रै नाँ ज़िन्दगी री कताबा न लिखुआँदा नी ती, ते सैभ औगी री झ़ीला न पाउए। तेथा न बाद होर ऐबै मौऊत नी, मूँऐंदै री ज़ैगा नी, किबैकि सैभ लोका ज़ुणिरै नाँ ज़िन्दगी री कताबा न नी लिखुऐ ती औगी री झ़ीला न पाऊऐ। सौऐ सा, ज़ुणिबै दुज़ी मौऊत, औगी री झ़ीला न सज़ा बोला सी
21	1	फिरी मैं नोंऊँआं आसमान होर नोऊँई धौरत हेरी किबैकि पैहला आसमान होर पैहली धौरत जाँदी रौही होर समुन्द्र भी नी रौहु।
21	2	फिरी मैं पवित्र नगर नोंऊँआं यरूश्लेम शैहरा स्वर्गा न परमेश्वरा हागै न उतरदा हेरू होर सौ तेसा दुल्हना सांही ती, ज़ुणियै कि आपणै दुल्हे री तैंईंयैं शिंगार केरूदा सा।
21	3	फिरी मैं सिंहासना न कोई ज़ोरा सैंघै ऐण्ढा बोलदा शुणू, “शुण, ऐबै न फेटै परमेश्वरा मांहणु सैंघै रौहणा; तेई तिन्हां सैंघै रौहणा होर तिन्हां तेइरै लोका होंणा होर परमेश्वरा आपु तिन्हां सैंघै रौहणा होर तिन्हरै परमेश्वर होंणा।
21	4	होर तेई तिन्हरी औछ़ी रै सैभ औछू टुशणै होर एथा न बाद मौऊत नी रौहणी होर न शोक, न रोणां, न पीड़ा रौहणी, पैहली गैला ज़ाँदी रौही।”
21	5	होर ज़ो सिंहासना पैंधै बेठा ती तेइयै बोलू, “हांऊँ सैभ किछ़ नोंऊँआं केरा सा।” तैबै तेइयै बोलू, “लिख, किबैकि ऐ वचन विश्वासयोग्य होर सच़ै सी।”
21	6	फिरी तेइयै मुँभै बोलू, “ऐ गैला पूरी हुई सी। हांऊँ अल्फा होर ओमेगा, शुरू होर आखरी सा। मूँ शोखुऐदै बै ज़िन्दगी रै पाणी रै सोतै न मुफ्ती न प्याणा।
21	7	ज़ुण जय पाला तेई इन्हां च़ीज़ै रै वारिस होंणा होर मूँ तेइरै परमेश्वर होंणा होर तेई मेरै बेटै होंणा।
21	8	पर डरपोक, अविश्वासी, घिनौनै कोम केरनु आल़ै, खूनी, व्यभिचारी, ज़ादू टोणै केरनु आल़ै, मूर्ति री पूज़ा केरनु आल़ै होर सैभी झ़ूठै रा भाग तेसा झ़ीला न मिलणा ज़ो औगी होर गन्धकै लाइया भौकदी रौहा सा, ऐ दुज़ी मौऊत सा।”
21	9	ज़ुणी सौत स्वर्गदूता हागै आखरी विपदै रै सौत कटोरै भौरुऐदै ती तिन्हां न एक मूँ हागै आऊ होर मूँ सैंघै गैला केरिया बोलू, “ओरु एज़; मूँ तौभै मेमणै री लाड़ी रिहाणी।”
21	10	फिरी पवित्र आत्मा री शक्ति रै ज़रियै, हांऊँ स्वर्गदूता री अगुवाई न एक बोहू उथड़ै ढौगा पैंधा बै नेऊ होर पवित्र नगर यरूश्लेम शैहर परमेश्वरा हागै न स्वर्गा न उतरदा रिहाऊ।
21	11	परमेश्वरै री महिमा तेईन ती होर तेइरा प्याशा कीमती पात्थर मतलब शीशे सांही साफ़ ती।
21	12	होर तेइरी दीवार बड़ी उथड़ी ती होर तेइरै बारा फाटक होर फाटका न बारा स्वर्गदूत ती होर तिन्हां पैंधै इस्राइली रै बारा गोत्रै रै नाँ लिखै ती।
21	13	पूर्वा धिरै त्रा फाटक, उतर दिशा धिरै त्रा फाटक, दक्षिणा धिरै त्रा फाटक होर पश्चिम दिशा धिरै त्रा फाटक ती।
21	14	नगरै री दीवारा बारा बड़ै पात्थरा न बणाई ती होर तिन्हां पैंधै मेमणै रै बारा प्रेरितै रै नाँ लिखै ती।
21	15	होर ज़ो मूँ सैंघै गैला केरदा लागा ती, तेई हागै नगर होर तेइरै फाटक होर दीवार नापणै री तैंईंयैं सुनै रा एक गज़ ती।
21	16	होर सौ नगर च़कोर ती होर सौ लोम्बा होर चौड़ा बराबर ती, होर तेइयै तेई गज़ै लाइया सौ नगर नापू ता, साढ़ै सौत कोस निकता। सौ लोम्बा, चौड़ा होर उथड़ा बराबर ती।
21	17	होर स्वर्गदूतै मांहणु रै बनाऐदै नापा रै मुताबक दीवार नापी ता सौ एक शौऊ चौताल़ी हौथ निकती।
21	18	होर तेइरी दीवार यशब री बणाऊदी ती होर नगर ऐण्ढै च़ोखै सुनै रा ती ज़ो साफ शीशै रै समान होला।
21	19	होर तेई नगरै री मनियाद हर किस्मै रै कीमती पात्थरै लाइया सँवारूईदी ती। पैहली मनियाद यशबै रै ती, दुज़ी नीलमणि री, त्रीजी लाल री होर च़ोऊथी मरकतै री ती।
21	20	पौंजुई गोमेदकै री, छ़ौऊई माणिक्य री, सौतुई पीतमणि री, औठुई परोज़ै री, नौंऊँईं पुखराजै री, दसवीं लहसणिऐ री, ग्यारवीं धूम्रकान्तै री होर बारवीं याकूबै री ती।
21	21	होर बारा फाटक बारा मोती रै ती। एक-एक फाटक एक-एक मोती रा बणू ती होर नगरै री सड़क साफ शीशै सांही च़ोखै सुनै री ती।
21	22	होर मैं तेथा न कोई मन्दिर नी हेरू किबैकि सर्वशक्तिमान प्रभु परमेश्वर होर मेमणा तेथै रै मन्दिर सी।
21	23	होर तेई नगरा न सूरज़ होर चाँदा रै प्याशै री कोई ज़रूरत नी ऑथि किबैकि परमेश्वरै री महिमा सैंघै तेथा न प्याशा होंदा लागा सा होर मेमणा तेथा रा दिऊआ सा।
21	24	होर ज़ाति-ज़ाति रै लोका तेइरै प्याशै न च़लणा फिरना होर धौरती रै राज़ै आपणै-आपणै तेजा रा समान तेथा न आंणना।
21	25	होर तेइरै फाटक ध्याड़ी कैधी भी बन्द नी होंणै होर तौखै रात नी होंणी।
21	26	होर लोका ज़ाति-ज़ाति रै तेजा रा समान होर वैभव तेथा न आंणना।
21	27	होर तेथा न कोई बुरी च़ीज़ होर घृणित कोम केरनु आल़ै, झ़ूठी गैला बनाणु आल़ै कौसी रीतियै दाखिल नी होंणा। सिर्फ़ तिन्हां लोका दाखिल होंणा ज़ौसरै नाँ मेमणै री ज़िन्दगी री कताबा न लिखुऐ सी।
22	1	फिरी तेइयै मुँभै शीशे सांही झलकदी ज़िन्दगी रै पाणी रा एक स्रोत रिहाऊ ज़ो परमेश्वर होर मेमणै रै सिंहासना न निकल़िया तेई नगरै रै बिच़ा न बौहा ती।
22	2	नौई वारै होर पारै ज़िन्दगी रा बूटा ती। तेथा न बारा किस्मै रै फ़ौल़ लागा ती होर सौ हर म्हीनै फ़ौआ ती होर तेई बूटै रै पौचै लाइया ज़ाति-ज़ाति रै लोका ठीक होआ ती।
22	3	फिरी श्राप नी होंणा होर परमेश्वर होर मेमणै रा सिंहासन तेई नगरा न होंणा होर तेइरै भक्ता तेइरी आराधना केरनी।
22	4	तिन्हां सौ आमनै-सामनै हेरना होर तेइरा नाँ तिन्हरै मौथै पैंधै लिखुआँदा होंणा।
22	5	होर फिरी रात नी होंणी होर तिन्हां बै दीऐ होर सूरज़ै रै प्याशै री ज़रूरत नी होंणी, किबैकि प्रभु परमेश्वरा तिन्हां बै प्याशा देणा होर तिन्हां ज़ुगा-ज़ुगा तैंईंयैं राज़ केरना।
22	6	फिरी तेइयै मुँभै बोलू, “ऐ गैला विश्वासयोग्य होर सच़ी सी होर प्रभुऐ ज़ो भविष्यवाणी केरनु आल़ै री आत्मा रा परमेश्वर सा, आपणा स्वर्गदूत एथै री तैंईंयैं भेज़ू कि आपणै दासा बै ते गैला ज़ुणिरा छ़ेकै पूरी होंणा ज़रूरी सा रिहाऐ।”
22	7	शुणा, “हांऊँ छ़ेकै ऐणु आल़ा सा, धन्य सा सौ ज़ुण एसा कताबै री भविष्यवाणी री गैला बै मैना सा।”
22	8	हांऊँ सौऐ यूहन्ना सा, ज़ो इन्हां गैला बै शुणा होर हेरा ती होर ज़ैबै मैं शुणू होर हेरू, ता ज़ो स्वर्गदूत मुँभै इन्हां गैला बै रिहा ती, हांऊँ तेइबै प्रणाम केरनै री तैंईंयैं तेइरी ज़ोंघा पैंधै पौड़ू।
22	9	तेइयै मुँभै बोलू, “हेर, ऐण्ढा मत केरदा किबैकि हांऊँ तेरा होर तेरै भाई भविष्यवाणी केरनु आल़ा होर एसा कताबै री गैला मनणु आल़ा सैंघी दास सा, परमेश्वरा बै प्रणाम केर।”
22	10	फिरी तेइयै मुँभै बोलू, “एसा कताबै री भविष्यवाणी री गैला बै बन्द मत केरदा किबैकि बौगत नेड़ सा।
22	11	ज़ो अन्याय केरा सा सौ अन्याय केरदा रौहला होर ज़ो मलीन सा सौ मलीन बणी रौहला, ज़ो धर्मी सा सौ धर्मी बणी रौहला होर ज़ो पवित्र सा सौ पवित्र बणी रौहला।”
22	12	फिरी प्रभु यीशुऐ बोलू, हेर, हांऊँ छ़ेकै ऐणु आल़ा सा होर हर एकी रै कोमै रै मुताबक बदला देणै री तैंईंयैं प्रतिफल मूँ हागै सा।
22	13	हांऊँ अल्फा होर ओमेगा, पैहला होर आखरी, शुरू होर अंत सा।
22	14	धन्य सी ते, ज़ुणा आपणै झिकड़ै धोआ सी, किबैकि तिन्हां बै ज़िन्दगी रै बूटै हागै ऐणै रा अधिकार मिलणा होर तिन्हां फाटक होईया नगरा न प्रवेश होंणा।
22	15	पर कुतै टोणै, व्यभिचारी, खूनी, मूर्ति पूज़ा केरनु आल़ै होर झ़ूठा बै च़ाहणू आल़ै होर गलत केरनु आल़ै बाहरै रौहणा।
22	16	मैं यीशुऐ आपणा स्वर्गदूत एथै री तैंईंयैं भेज़ू कि तुसरै हागै मण्डली रै बारै न इन्हां गैला री गुआही देला; हांऊँ दाऊदा रा मूल, वँश होर च़मकदा भ्याणु तारा सा।
22	17	आत्मा होर दुल्हन दुहियै बोला सी, “एज़!” होर शुणनू आल़ा भी बोले “एज़!” होर ज़ुण शोखुआ सा सौ एला होर ज़ुण कोई चाहला सौ ज़िन्दगी रा पाणी मुफ्ती न ले।
22	18	हांऊँ हर एकी बै ज़ुण एसा कताबै री भविष्यवाणी री गैला शुणा सा, चेताऊणी देआ सा कि, अगर कोई मांहणु इन्हां गैला न किछ़ बढ़ाला ता परमेश्वरा ते विपदा ज़ो एसा कताबा न लिखी सी तेई पैंधै बढ़ाणी।
22	19	होर अगर कोई एसा कताबै री भविष्यवाणी गैला न किछ़ खोलला ता परमेश्वरा ज़िन्दगी रै तेई बूटै होर पवित्र नगरा न ज़ुणी री चर्चा एसा कताबा न सा, तेइरा हिस्सा खोलणा।
22	20	ज़ुण इन्हां गैलै री गुआही देआ सा, सौ ऐ बोला सा, “हाँ, छ़ेकै ऐणु आल़ा सा।” आमीन। ओ प्रभु यीशु आ!
22	21	हांऊँ प्रार्थना केरा सा कि प्रभु यीशु रा अनुग्रह पवित्र लोका सैंघै लोड़ी रौहू। आमीन।
