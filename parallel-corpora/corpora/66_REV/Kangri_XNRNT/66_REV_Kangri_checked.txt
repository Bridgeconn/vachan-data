1	1	एह़ कताब तिन्हां गल्लां दे बारे च दस्सदी ऐ, जेह्ड़ियां परमात्मैं यीशु मसीह जो दस्सियां, तांजे सैह़ इन्हां गल्लां जो अपणेयां दासां जो दस्सी सकैं, जिन्हां दा बड़ी तौल़ी होणा जरूरी ऐ: कने यीशुयैं एह़ संदेस अपणे सुअर्गदूते जो घल्ली करी तिसदे जरिये अपणे दास यूहन्ने जो दस्सेया,
1	2	इसतांई मैं यूहन्ने जेह्ड़ा कुच्छ दिख्या था, सैह़ सब कुच्छ लिखी दित्ता, मैं इसा कताबा च परमात्मे दा वचन कने सच्चियां गल्लां जेह्ड़ियां यीशु मसीयें मिन्जो पर प्रगट कित्तियां, सैह़ मैं लिखी दित्तियां।
1	3	धन ऐ सैह़ जेह्ड़ा इसा भविष्यवाणिया दे वचने जो पढ़दा ऐ, कने सैह़ जेह्ड़े सुणदे हन कने इस च लिखियां गल्लां जो मनदे हन। क्जोकि एह़ गल्लां तौल़ी होणे आल़िआं हन।
1	4	एह़ चिठ्ठी यूहन्ने दे पास्से ते तिन्हां सत्तां कलीसियां दे नांऐ पर ऐ जेह्ड़ियां आसिया प्रदेसे च हन। मैं प्रार्थना करदा ऐ, कि तुहां जो परमात्मे दे पास्से ते अनुग्रह कने सांति मिल्लैं, कने सैह़ परमात्मा जेह्ड़ा ऐ कने जेह्ड़ा हमेसा था कने जेह्ड़ा ओणे आल़ा ऐ; कने तिन्हां सत आत्मां दे पास्से ते, जेह्ड़ियां परमात्मे दे सिंहासणे दे सामणै हन,
1	5	कने यीशु मसीह दे पास्से ते जेह्ड़ा बसुआसे जोग्गा गवाह कने मरेयां ते जिन्दा होणे आल़ेआं च जेठा कने धरतिया दे राजेयां दा हाकम ऐ, तुहां जो अनुग्रह कने सांति मिलदी रैंह्। जेह्ड़ा अहां नैं प्यार रखदा ऐ, कने तिन्नी अपणे खूने दे जरिये अहां जो पापां ते छड्डाया ऐ।
1	6	कने अहां जो इक्क राज्ज कने अपणे पिता परमात्मे तांई याजक भी बणाई दित्या; तिसदी महिमा कने राज्ज जुगा-जुग रैंह्। आमीन।
1	7	दिक्खा, सैह़ बदल़ां सौगी ओणे आल़ा ऐ, कने हर कोई तिसियो दिक्खगा, अपर जिन्हां तिसियो सूल़िया पर मारेया था सैह़ भी तिसियो दिक्खगे, कने धरतिया दे सारे लोक तिसदिया बज़ाह ते जोरे नैं रोंगे। हाँ, एह़ जरूर हुंगा! आमीन।
1	8	प्रभु परमात्मा, जेह्ड़ा ऐ कने जेह्ड़ा हमेसा ते था कने जेह्ड़ा ओणे आल़ा ऐ, जेह्ड़ा सर्वशक्तिमान ऐ, एह़ ग्लांदा ऐ, “मैंई अलफा कने ओमेगा ऐ।” जिसदा मतलब सुरुआत कने अन्त ऐ।
1	9	मैं यूहन्ना, जेह्ड़ा तुहां दा बसुआसी भाऊ कने यीशुये दे दुख, राज्ज, कने सबरे च तुहां दा साझी ऐ, परमात्मे दे वचन, कने यीशुये दिया गवाही दिया बज़ाह ते मैं पतमुस नांऐ दे टापू च था।
1	10	मैं प्रभु दी अराधना दे दिन पवित्र आत्मा च भरोई गेआ, कने मैं अपणे पचांह़ तुरही दी बड़ी जोरे दी उआज़ एह़ ग्लांदे सुणी,
1	11	“जेह्ड़ा कुच्छ तू दिक्खदा ऐ तिसियो कताबा च लिखी करी सत्तां कलीसियां जो घल्ली दे, मतलब इफिसुस, स्मुरना, पिरगमुन, थुआतीरा, सरदीस, फिलदिलफिया कने लौदीकिया सैहरे जो।”
1	12	ताह़लू मैं तिसियो, जेह्ड़ा मिन्जो नैं ग्ला दा था, दिक्खणे तांई पचांह़ मुड़ेया; कने मैं पचांह़ मुड़ी नैं सोन्ने दे सत दीपदान दिक्खे,
1	13	कने तिन्हां दीपदानां दे गब्बैं माणुये दे पुत्तरे साइआं इक्की मर्दे जो दिख्या, जिन्नी पैरां तिकर चोल़ा पैहनेया कने छातिया पर सोन्ने दा पटका बन्नेया था।
1	14	तिसदा सिर कने बाल़ चिट्टी ऊना कने वर्फा साइआं चमका दे थे, कने तिसदियां अखीं अग्गी दियां लपटा साइआं थियां।
1	15	तिसदे पैर भट्ठिया च तपाईया पीतली साइआं चमका दे थे, कने तिसदी उआज़ पांणिये दे बड्डे झरने साइआं थी।
1	16	तिन्नी अपणे सज्जे हत्थे च सत तारे लियो थे, कने तिसदे मुँऐ ते पेनी दूँ धारां आल़ी तलवार निकल़ादी थी। तिसदा मुँ इतणा चमकदार था, ठीक तिंआं जिंआं सूरज खड़िया दोपैरा चमकदा ऐ।
1	17	जाह़लू मैं तिसियो दिख्या तां तिसदे पैरां पर इआं पेई गेआ, मन्ना जिंआं इक्क मुड़दा हुंदा ऐ। अपर तिन्नी मिन्जो पर अपणा सज्जा हत्थ रखी करी ग्लाया, “मत डर; मैं पैहल्ला कने आखरी ऐ,
1	18	कने मैं सैह़ ऐ जेह्ड़ा हमेसा जिन्दा ऐ, इक्क बग्त था जाह़लू मैं मरी गेआ था, अपर हुण मैं जिन्दा ऐ कने हमेसा जिन्दा रैंह्गा; कने मौत्त कने अधोलोक दी चाबियां मिन्जो अल्ल ई हन।
1	19	इसतांई जेह्ड़ियां गल्लां तैं दिक्खियां हन कने जेह्ड़ियां गल्लां होआ दियां हन कने जेह्ड़ियां गल्लां इसते बाद होणे आल़िआं हन, तिन्हां सारियां जो लिखी लै।
1	20	जेह्ड़े सत तारे तैं मेरे सज्जे हत्थे च दिक्खे, सैह़ तारे सत्तां कलीसियां दे सुअर्गदूत हन, कने सैह़ सत सोन्ने दे दीपदान सत कलीसियां हन।”
2	1	तिन्नी मिन्जो नैं एह़ भी ग्लाया, कि “इफिसुस सैहरे दी कलीसिया दे सुअर्गदूते जो एह़ लिख: मैं जेह्ड़ा सत तारे अपणे सज्जे हत्थे च लेई करी, कने सोन्ने दे सतां दीपदानां दे गब्बैं फिरदा ऐ, तिसदा ग्लाणा ऐई ऐ:
2	2	मैं तेरे कम्म कने तेरी मेहनत, कने तेरे सबरे जो जाणदा ऐ; कने एह़ भी कि तू बुरे लोकां जो दिक्खी नीं सकदा, कने जेह्ड़े अपणे आप्पे जो प्रेरित ग्लांदे हन, कने हन नीं, तिन्हां जो तैं परखेया कि सैह़ झूठ ग्लांदे हन।
2	3	तैं बड़ा सबर रखी नैं दुख झेले, क्जोकि तैं मिन्जो पर बसुआस कित्ता, कने अह्ल्ली भी तेरा बसुआस मिन्जो पर बड़ा मजबूत ऐ।
2	4	अपर मेरी तिज्जो नैं एह़ शकायत ऐ: कि तू मिन्जो नैं हुण सद्देया प्यार नीं करदा जदेया पैहल्लैं करदा था।
2	5	इसतांई याद कर कि तू कुत्थू ते थल्लैं पेआ ऐ, कने मने जो बदल कने पैहल्ले साइआं कम्म कर। जे तू मने नीं बदलगा तां मैं तिज्जो अल्ल आई करी तेरे दीपदान जो तिसदिया जगाह ते हटाई दिंगा।
2	6	अपर हाँ, तिज्जो च एह़ गल्ल तां ऐ कि तू नीकुलियां दे कम्मां ते नफरत करदा ऐ, जिन्हां ते मैं भी नफरत करदा ऐ।
2	7	जेह्ड़े मेरे संदेसे जो समझणा चांह़दे हन, तिसियो ध्याने नैं सुणन कि पवित्र आत्मा कलीसियां नैं क्या ग्लांदा ऐ। जेह्ड़ा बुरिआं ताकतां जो हराई दिंदा ऐ, मैं तिसियो तिस रूखे ते जेह्ड़ा ज़िन्दगी दिंदा ऐ, कने जेह्ड़ा परमात्मे दे सुअर्गलोके च ऐ, फल़ खाणे जो दिंगा।”
2	8	भिरी तिन्नी मिन्जो नैं एह़ भी ग्लाया, कि “स्मुरना सैहरे दी कलीसिया दे सुअर्गदूत जो एह़ लिख: मैं जेह्ड़ा पैहल्ला कने आखरी ऐ, इक्क बग्त था जाह़लू मैं मरी गेआ था, अपर हुण मैं जिन्दा ऐ, तिसदा ग्लाणा ऐई ऐ:
2	9	मैं तेरे दुखे कने गरीबिया जो जाणदा ऐ अपर सच्चाई एह़ कि तू अमीर ऐ; कने जेह्ड़े लोक अपणे आप्पे जो यहूदी ग्लांदे हन, अपर सच्चाई ऐ कि सैह़ हन नीं, एह़ लोक दावा करदे हन कि सैह़ परमात्मे पचांह़ चलणे आल़े हन, अपर सच्चाई एह़ ऐ कि सैह़ सैताने पचांह़ चलदे हन, मैं तिन्हां दी इस निंदा जो भी जाणदा ऐ।
2	10	जेह्ड़े दुख तिज्जो झेलणा पोंगे, तिन्हां ते मत डर। अपर चौकनै रेह्आ; क्जोकि सैतान तुहां च कुच्छ लोकां जो जेलखाने च पाणे आल़ा ऐ तांजे तुहां परखे जान; कने तुहां जो दसा दिनां तिकर दुख झेलणा पोंगा। प्राण दैणे तिकर बसुआसे जोग्गा बणी रैह्, तां मैं तिज्जो ज़िन्दगिया दा मुकट दिंगा।
2	11	जेह्ड़े मेरे संदेसे जो समझणा चांह़दे हन, तिसियो ध्याने नैं सुणन कि पवित्र आत्मा कलीसियां नैं ग्लांदा ऐ। जेह्ड़ा बुरिआं ताकतां जो हराई दिंदा ऐ, तिसियो दूईआ मौत्ती ते कोई नकसान नीं पुज्जगा।”
2	12	भिरी तिन्नी मिन्जो नैं एह़ भी ग्लाया, कि “पिरगमुन सैहरे दी कलीसिया दे सुअर्गदूते जो एह़ लिख: मैं सैई ऐ जिस अल्ल दूँ धारां आल़ी तलवार ऐ, तिसदा ग्लाणा ऐई ऐ:
2	13	मैं एह़ तां जाणदा ऐ कि तू तित्थु रैंह्दा ऐ जित्थु सैताने दा सिंहासण ऐ; तू लगातार मेरे बसुआसे च मजबूत रैंह्दा ऐ, कने मिन्जो पर बसुआस करणे ते तिन्हां दिनां च भी पचांह़ नीं हटेया जिन्हां दिनां च मेरा बसुआसे जोग्गा गवाह अन्तिपास, तुहां दे सामणै तिसा जगाह पर मारे गेआ जित्थु सैतान रैंह्दा ऐ।
2	14	अपर मेरी तिज्जो नैं एह़ शकायत ऐ: कि तेरे ऐत्थु कुच्छ लोक तां ऐदेय हन, जेह्ड़े बिलाम दी सिक्षा जो मनदे हन, जिन्नी बालाके जो इस्राएली लोकां जो भटकाणे तांई सखाया कि सैह़ मूर्तियां सामणै चढ़ाईयां चीज्जां जो खान कने ब्यभिचार करन।
2	15	तिंआं ई तेरे ऐत्थु कुच्छ लोक तां ऐदेय भी हन, जेह्ड़े नीकुलियां दी सिक्षा जो मनदे हन।
2	16	इसतांई अपणे मने जो बदल, नीं तां मैं तिज्जो अल्ल तौल़ी ई आई नैं अपणे मुँऐ दी तलवारा नैं तिन्हां सौगी लड़गा।
2	17	जेह्ड़े मेरे संदेसे जो समझणा चांह़दे हन, तिसियो ध्याने नैं सुणन कि पवित्र आत्मा कलीसियां नैं क्या ग्लांदा ऐ। जेह्ड़ा बुरिआं ताकतां जो हराई दिंदा ऐ, मैं तिसियो कुच्छ मन्ना दिंगा जेह्ड़ा गुप्त च रखेया ऐ, कने तिसियो इक्क चिट्टा पत्थर भी दिंगा; जिस पर इक्क नां लिख्या हुंगा, जिसियो तिसदे लैणे आल़े जो छड्डी नैं होर कोई नीं जाणगा।”
2	18	भिरी तिन्नी मिन्जो नैं एह़ भी ग्लाया, कि “थुआतीरा सैहरे दी कलीसिया दे सुअर्गदूत जो एह़ लिख: कि मैं परमात्मे दा पुत्तर जिसदियां अखीं अग्गी दी लपटा साइआं, कने जिसदे पैर भट्ठिया च तपाईया पीतली साइआं चमका दे हन, तिसदा ग्लाणा ऐई ऐ:
2	19	मैं तेरे कम्मां, प्यार, बसुआस, सेवा कने सबरे जो जाणदा ऐ, कने एह़ भी कि तेरे पिछले कम्म पैहल्लेयां कम्मां ते बधी करी हन।
2	20	अपर मेरी तिज्जो नैं एह़ शकायत ऐ: कि तू तिसा जणासा इजेबेले जो रैहणा दिंदा ऐ जेह्ड़ी अपणे आप्पे जो भविष्यवक्ता ग्लांदी ऐ, कने मेरे दासां जो ब्यभिचार करणा कने मूर्तियां सामणै चढ़ाईयां चीज्जां जो खाणा सखाई नैं भटकांदी ऐ।
2	21	मैं तिसा जो मने बदलणे दा मौका दित्ता, अपर सैह़ अपणे ब्यभिचारे ते अपणे मने नीं बदलणा चांह़दी।
2	22	इसतांई मैं तिसा जो बमारिया च पांगा; कने जेह्ड़े तिसा सौगी ब्यभिचार करदे हन जे सैह़ भी तिसादे कम्मां ते मने नीं बदलगे तां तिन्हां जो भी बड़े दुखां पांगा।
2	23	मैं तिन्हां जो भी मारी दिंगा, जेह्ड़े तिसा दियां सिक्षां जो मनदे हन; कने ताह़लू सारी कलीसियां जाणी लैंगियां कि हर माणुये दिले जो कने मने जो परखणे आल़ा मैंई ऐ, कने मैं तुहां च हर इक्की जो तिसदे कम्मां मताबक प्रतिफल़ दिंगा।”
2	24	अपर तुहां थुआतीरा सैहरे दे बाक्कि लोकां ते, जितणे इसा सिक्षा जो नीं मनदे, कने तिन्हां गल्लां जो सैताने दियां गैहरियां गल्लां ग्लांदे हन, नीं जाणदे, मैं एह़ ग्लांदा ऐ कि मैं तुहां पर होर बोझ नीं बणगा।
2	25	अपर हाँ, जेह्ड़ियां सिक्षां तुहां अल्ल हन तिन्हां जो मेरे ओणे तिकर सम्भाल़ी रखा।
2	26	जेह्ड़ा बुरिआं ताकतां जो हराई दिंदा ऐ, कने मेरे कम्मां दे तरीके आखरी तिकर करदा रैंह्, मैं तिसियो जाति-जाति दे लोकां पर अधिकार दिंगा,
2	27	कने मैं तिसियो राज्ज करणे तांई सैई हक्क दिंगा जेह्ड़ा मेरे पितैं मिन्जो दित्या ऐ। तिसदा राज्ज लोहे साइआं मजबूत हुंगा जेह्ड़ा कदी नीं टूटदा, कने तिसदे दुश्मण चिक्का दे भांडेयां साइआं चकनाचूर होई जांगे।
2	28	कने मैं तिसियो भ्यागा दा तारा भी दिंगा, तिसदी जीत्त दस्सणे तांई।
2	29	जेह्ड़े मेरे संदेसे जो समझणा चांह़दे हन, तिसियो ध्याने नैं सुणन कि पवित्र आत्मा कलीसियां नैं क्या ग्लांदा ऐ।
3	1	भिरी तिन्नी मिन्जो नैं एह़ भी ग्लाया, कि “सरदीस सैहरे दी कलीसिया दे सुअर्गदूते जो एह़ लिख: मैं सैई ऐ जिस अल्ल परमात्मे दियां सत आत्मां कने सत तारे हन, सैह़ एह़ ग्लांदा ऐ कि मैं तेरे कम्मां जो जाणदा ऐ, कि तू अप्पु जो मिन्जो पचांह़ चलणे आल़ा सच्चा बसुआसी तां दस्सदा ऐ, अपर असल च तू ऐ नीं।
3	2	इसतांई चौकन्ना होई जा, कि जेह्ड़ा तेरे अंदर अह्ल्ली थोड़ा बसुआस बचेया ऐ, तिसियो मजबूत कर; तांजे एह़ भी खत्म नीं होई जां, क्जोकि जेह्ड़ा तू करा दा तिसते परमात्मा खुस नीं ऐ।
3	3	इसतांई याद कर कि तैं कुस तरीके नैं सिक्षा हासल कित्ती कने सुणी, कने तिस च बणी रैंह् कने अपणे मने बदल। जे तू चौकन्ना नीं हुंगा तां मैं चोरे साइआं आई जांगा कने तू तिस बग्ते जो कदी नीं जाणी सकगा, जाह़लू मैं तिज्जो सज़ा दैणे तांई ओंगा।
3	4	अपर हाँ, सरदीस सैहरे च तेरे ऐत्थु कुच्छ लोक ऐदेय हन, जिन्हां पापां दे जरिये अपणी ज़िन्दगी भरष्ठ नीं कित्ती, सैह़ अपणिया पवित्र ज़िन्दगिया च मिन्जो सौगी रैंह्गे, क्जोकि सैह़ इस जोग्गे हन।
3	5	जेह्ड़ा बुरिआं ताकतां जो हराई दिंदा ऐ, तिसियो इस तरीके नैं पवित्र ज़िन्दगी दित्ती जांगी, कने मैं तिसदा नां तिसा ज़िन्दगिया दिया कताबा च कुस भी तरीके नैं नीं कटगा; अपर तिसियो मैं अपणे पिता कने तिसदे सुअर्गदूतां दे सामणै अपनाई लैंगा।
3	6	जेह्ड़े मेरे संदेसे जो समझणा चांह़दे हन, तिसियो ध्याने नैं सुणन कि पवित्र आत्मा कलीसियां नैं क्या ग्लांदा ऐ।”
3	7	भिरी तिन्नी मिन्जो नैं एह़ भी ग्लाया, कि “फिलदिलफिया सैहरे दी कलीसिया दे सुअर्गदूते जो एह़ लिख: कि मैं सैई ऐ जेह्ड़ा पवित्र कने सच्च ऐ, कने जिस अल्ल दाऊदे दी चाबी ऐ, जिसियो सैह़ खोली दिंदा तिसियो कोई बंद नीं करी सकदा कने जिसियो सैह़ बंद करी दिंदा तिसियो कोई खोली नीं सकदा, तिसदा ग्लाणा ऐई ऐ:
3	8	मैं तेरे कम्मां जो जाणदा ऐ; इसतांई मैं तेरे सामणै इक्क दरवाजा खोली रखेया ऐ, जिसियो कोई बंद नीं करी सकदा; मैं जाणदा ऐ कि तिज्जो अल्ल थोड़ी काबिलियत ऐ, भिरी भी तैं मेरे वचनां दा पालण कित्ता ऐ कने मेरे नांऐ दा इन्कार नीं कित्ता।
3	9	इसतांई सैह़ लोक जेह्ड़े सैताने दिया सभा दे हन, सैह़ एह़ दावा करदे हन कि सैह़ परमात्मे दे चुणेयो लोक हन, अपर सच्चाई ऐ कि सैह़ झूठ ग्लांदे हन, इसतांई मैं इआं करगा कि सैह़ आई करी तिज्जो प्रणांम करगे, कने एह़ जाणी लैंगे कि मैं तिज्जो नैं प्यार कित्ता ऐ।
3	10	तैं दुखां च भी सबर रखी नैं मेरे वचनां दा पालण कित्ता ऐ, इसतांई मैं तिज्जो परीक्षा दे तिस बग्त बचाई रखगा, मैं भी तिस बग्त इस संसारे दे सारे लोकां जो परखणे तांई ओंगा।
3	11	मैं बड़ी तौल़ी ओणे आल़ा ऐ; इसतांई जेह्ड़ा बसुआस तेरा मिन्जो पर ऐ तिसियो सम्भाल़ी करी रख, तांजे कोई भी तेरे इनामे जो खोई नीं लैं।
3	12	जेह्ड़ा बुरिआं ताकतां जो हराई दिंदा ऐ, तिसियो मैं अपणे परमात्मे दे मंदरे च इक्क खम्भे साइआं बणांगा, कने सैह़ कदी भी इसियो नीं छड्डगे; कने मैं अपणे परमात्मे दा नां कने अपणे परमात्मे दे सैहरे दा मतलब नौये यरूशलेम दा नां, जेह्ड़ा मेरे परमात्मे ते पास्से सुअर्गे ते लौणे आल़ा ऐ, कने अपणा नौआं नां तिस पर लिखगा।
3	13	जेह्ड़े मेरे संदेसे जो समझणा चांह़दे हन, तिसियो ध्याने नैं सुणन कि पवित्र आत्मा कलीसियां नैं क्या ग्लांदा ऐ।”
3	14	भिरी तिन्नी मिन्जो नैं एह़ भी ग्लाया, कि “लौदीकिया सैहरे दी कलीसिया दे सुअर्गदूते जो एह़ लिख: कि मैं सैई ऐ जेह्ड़ा आमीन कने बसुआसे जोग्गा कने सच्चा गवाह ऐ, कने सैई ऐ जिसदे जरिये परमात्मे सब कुच्छ बणाया ऐ, तिसदा ग्लाणा ऐई ऐ:
3	15	मैं तेरे कम्मां जो जाणदा ऐ कि तू मेरे बसुआसे च तिस पांणिये साइआं ऐ जेह्ड़ा ना तां ठंडा ऐ कने ना तां तत्ता; अपर खरा हुंदा कि तू ठंडा या तत्ता हुंदा।
3	16	इसतांई कि तू मेरे बसुआसे च गुणगुणे पांणिये साइआं ऐ, कने जेह्ड़ा ना तां ठंडा ऐ कने ना तां तत्ता; मैं तिज्जो पूरे तरीके नैं अप्पु ते दूर करणे जो त्यार ऐ।
3	17	तू ग्लांदा ऐ कि मैं अमीर ऐ कने दौलतमंद होई गेआ ऐ कने मिन्जो कुसा भी चीज्जा दी कमी नीं ऐ; अपर सच्च एह़ नीं ऐ कि तू अह्ल्ली भी अभागा, नीच, गरीब, अन्ना कने भुखा नंगा ऐ।
3	18	इसतांई मैं तिज्जो इक्क सलाह दिंदा ऐ कि अग्गी च तपाया सोन्ना मिन्जो ते खरीदी लै कि तू दौलतमंद होई जां, कने चिट्टे कपड़े लेई लै कि पैहनी करी तिज्जो अपणे नंगेपन दी सर्म नीं होयैं, कने अपणियां अखीं च मल़णे तांई सुर्मा लै कि तू दिक्खणा लग्गी पोयैं।
3	19	मैं जिन्हां-जिन्हां नैं प्यार करदा ऐ, तिन्हां जो मैं सिक्षा कने सज़ा भी दिंदा ऐ; तांजे सैह़ खरे बणी जान, इसतांई हमेसा खरा करदे रेह्आ, कने पाप करणे ते अप्पु जो रोका।
3	20	इसतांई मैं तुहां दे मनां च ओणे तांई तिस माणु साइआं घरे बाहर खड़ोत्या ऐ; जेह्ड़ा अंदर ओणे तांई ठोरा दा ऐ, जे कोई मेरी उआज़ सुणी करी अपणे मने जो मिन्जो तांई खोलगा, तां मैं आई करी तिस सौगी संगति करगा।
3	21	जेह्ड़ा बुरिआं ताकतां जो हराई दिंदा ऐ, मैं तिसियो अपणे सौगी अपणे सिंहासणे पर बठाल़गा, जिंआं मैं भी बुरिआं ताकतां जो हराई करी अपणे पिता सौगी तिसदे सिंहासणे पर बेई गेआ।
3	22	जेह्ड़े मेरे संदेसे जो समझणा चांह़दे हन, तिसियो ध्याने नैं सुणन कि पवित्र आत्मा कलीसियां नैं क्या ग्लांदा ऐ।”
4	1	इन्हां सारियां गल्लां ते बाद मैं एह़ दिख्या कि सुअर्गे च इक्क दरवाजा खुलेया ऐ, कने जिसियो मैं पैहल्लैं तुरही दिया उआज़ा नैं अप्पु सौगी गल्लां करदा सुणेया था, तिन्नी मिन्जो नैं ग्लाया, “मिन्जो अल्ल ऐत्थु ऊपरेयो आई जा; कने मैं सैह़ गल्लां तिज्जो दस्सगा, जिन्हां दा इन्हां गल्लां ते बाद पूरा होणा जरूरी ऐ।”
4	2	तां मैं तिसी बग्त पवित्र आत्मा च भरोई गेआ; कने सुअर्गे च इक्क सिंहासण दिख्या, जिस पर कोई बैठेया ऐ।
4	3	जेह्ड़ा तिस पर बैठेया था, सैह़ कीमती यशब कने माणिक्य पत्थरां साइआं दुस्सा दा था, कने तिस सिंहासणे दे चौंन्नी पास्से कीमती मरकत पत्थरे साइआं इक्क सतरंगी धनुष दुस्सा दा था।
4	4	तिस सिंहासणे दे चौंन्नी पास्से चौबी सिंहासण थे; कने इन्हां सिंहासणा पर चौबी स्याणे चिट्टे कपड़े पैहनी नैं बैठेयो थे, कने तिन्हां दे सिरां पर सोन्ने दे मुकट थे।
4	5	तिस सिंहासणे ते बिजलियां कने गड़ाके निकल़ा दे थे, कने सिंहासणे सामणै अग्गी दे सत दीय्ये बल़ा दे थे, जेह्ड़े परमात्मे दियां सत आत्मां हन,
4	6	कने तिस सिंहासणे सामणै सीशे दे समुंदरे साइआं इक्क फर्स था। कने एह़ बड्डा सिंहासण तिन्हां सारियां चीज्जां दे गब्बैं था, कने तिसदे चौंन्नी पास्से चार जिन्दे प्राणी थे, जिन्हां दे गांह भी कने पचांह़ भी अखीं ई अखीं थियां।
4	7	पैहल्ला प्राणी शेरे साइआं था, कने दूआ प्राणी बेड़ूये साइआं था, त्रीये प्राणिये दा मुँ माणुये साइआं था, कने चौथा प्राणी उड्डदे बाज्जे साइआं था।
4	8	चौंन्नी प्राणियां दे छे-छे पंख थे, कने तिन्हां दे चौंन्नी पास्से कने तिन्हां दे पंखा दे थल्लैं भी अखीं ई अखीं थियां; कने सैह़ रात दिन बगैर अराम कित्यो एह़ ग्लांदे रैंह्दे थे, “पवित्र, पवित्र, पवित्र प्रभु सर्वशक्तिमान परमात्मा! जेह्ड़ा हमेसा था कने जेह्ड़ा ऐ कने जेह्ड़ा ओणे आल़ा ऐ।”
4	9	ताह़लू सैह़ प्राणी तिसदी महिमा कने आदर कने धन्यावाद करगे। जेह्ड़ा सिंहासणे पर बैठेया ऐ, कने जेह्ड़ा जुगा-जुग जिन्दा ऐ।
4	10	ताह़लू सैह़ चौबी स्याणे सिंहासणे पर बैठणे आल़े सामणै गोड्डेयां दे भार बेई नैं तिसियो प्रणांम करगे, जेह्ड़ा जुगा-जुग तिकर जिन्दा ऐ; कने सैह़ अपणे-अपणे मुकटां जो सिंहासणे सामणै रखी करी एह़ ग्लांगे, कि
4	11	“अहां दे प्रभु कने परमात्मा, तू ई महिमा कने आदर कने सामर्थी जोग्गा ऐ, क्जोकि तैंईं सारियां चीज्जां बणाईयां कने एह़ सारियां तेरिया इच्छा ते बणाईयां कने इन्हां दा बज्जूद था।”
5	1	जेह्ड़ा सिंहासणे पर बैठेया था, मैं तिसदे सज्जे हत्थे च इक्क कताब दिक्खी जेह्ड़ी अंदरे ते कने बाहरे ते लिखियो थी, कने जेह्ड़ी सत सील्लां लगाई करी बंद कित्तियो थी।
5	2	भिरी मैं इक्क ताकतवर सुअर्गदूते जो दिख्या जेह्ड़ा जोरे नैं एह़ ग्लादा था, “इसा कताबा जो खोलणे कने तिसा दियां सील्लां तोड़णे दा हक्क कुसिया अल्ल ऐ?”
5	3	अपर ना सुअर्गे च, ना धरतिया पर, ना धरतिया दे थल्लैं कोई भी तिसा कताबा जो खोलणे आल़ा या तिसा जो पढ़णे जोग्गा था।
5	4	ताह़लू मैं जोरे-जोरे नैं रोणा लग्गा, क्जोकि तिसा कताबा जो खोलणे आल़ा या तिसा जो पढ़णे जोग्गा कोई नीं मिल्ला।
5	5	इसा गल्ला पर तिन्हां स्याणेयां ते इक्क मिन्जो नैं ग्लाणा लग्गा, “मत रो; दिक्ख, यहूदा दे गोत्रे दा सैह़ शेर जेह्ड़ा राजा दाऊदे दे वंशे ते ऐ, तिन्नी तिसा कताबा जो खोलणे कने तिसा दियां सतां सील्लां जो तोड़णे तांई सैताने जो हराई दित्या ऐ।”
5	6	ताह़लू मैं तिस सिंहासणे कने चौंन्नी प्राणियां कने तिन्हां स्याणेयां दे गब्बैं, मन्ना इक्क बलिदान होएया मेम्ना खड़ोत्या दिख्या। तिसदे सत सींग कने सत अखीं थियां; एह़ परमात्मे दियां सत आत्मां हन जेह्ड़ियां सारिया धरतिया पर घल्ली दित्तियां हन।
5	7	मेम्ने गांह आई करी तिसदे सज्जे हत्थे ते जेह्ड़ा सिंहासणे पर बैठेया था, तिसा कताबा जो लेई लेआ।
5	8	जाह़लू तिन्नी कताबा जो लेई लेआ, तां सैह़ चारो प्राणी कने सैह़ चौबी स्याणे तिस मेम्ने सामणै गोड्डे भार पेई गै। कने तिन्हां च हर इक्की दे हत्थे च बीण कने धूपे नैं भरोयो सोन्ने दे कटोरे थे, जेह्ड़े लोकां दिया प्रार्थना दे पास्से इसारा करदे हन।
5	9	सैह़ एह़ नौआं गीत गा थे, “इसा कताब जो लैणे दा, कने इसा दियां सील्लां खोलणे दा हक्क तिज्जो अल्ल ऐ, क्जोकि तू इक्क मेम्ने साइआं बलिदान होई करी अपणे खूने नैं हर इक्क गोत्र, भासा, देस कने जातिया ते परमात्मे तांई लोकां जो खरीदी लेआ ऐ;
5	10	कने तिन्हां जो अहां दे परमात्मे तांई इक्क राजे कने याजक बणाया; कने सैह़ धरतिया पर राजे साइआं राज्ज करगे।”
5	11	जाह़लू मैं दुवारी भिरी दिख्या, तां मैं तिस सिंहासणे कने तिन्हां प्राणियां कने तिन्हां स्याणेयां दे चौंन्नी पास्से मते सारे सुअर्गदूतां दी उआज़ सुणी, जिन्हां दी गिणती लखां कने करोड़ां दी थी,
5	12	कने सैह़ जोरे-जोरे नैं एह़ ग्लांदे थे, “धन ऐ सैह़ मेम्ना जिसदा बलिदान कित्ता गेआ। क्जोकि तिसदिया सामर्थी, ताकत आदर, कने महिमा दिया बज़ाह ते अहां जो तिसदी स्तुति कने धन्यावाद करणा चाइदा।”
5	13	भिरी मैं सुअर्गे च कने धरतिया पर कने धरतिया थल्लै कने समुंदरे दी सारी बणाईयां चीज्जां जो, कने सब कुच्छ जेह्ड़ा तिन्हां च ऐ, एह़ ग्लांदे सुणेयां, कि “मेम्ने दी कने तिसदी, जेह्ड़ा सिंहासणे पर बैठेया ऐ, स्तुति आदर, महिमा कने राज्ज जुगा-जुग बणी रैंह्।”
5	14	कने चौंन्नी प्राणियां “आमीन” ग्लाया, कने स्याणेयां गोड्डेयां भार पेई करी तिसियो प्रणांम कित्ता।
6	1	भिरी मैं दिख्या कि मेम्नैं तिन्हां सतां सील्लां ते इक्की सील्ला जो खोलेया; कने तिन्हां चौंन्नी प्राणियां ते इक्की प्राणिये दी बदल़े दे गड़ाकेयां साइआं उआज़ सुणी, “जा हुण गांह बध।”
6	2	तिसी बग्त मिन्जो इक्क चिट्टा घोड़ा दुस्सेया, कने तिसदे हत्थे च, जेह्ड़ा घोड़े पर बैठेया था इक्क धनुष था; कने तिसियो इक्क मुकट पैहनाया गेआ, कने सैह़ सुअर्गे ते निकल़ी करी इक्क जीत्त हासल कित्तेयां साइआं चली गेआ, तांजे धरतिया पर भिरी जीत्त हासल करी सकैं।
6	3	जाह़लू मेम्नैं दूई सील्ल खोली, तां मैं दूये प्राणिये जो एह़ ग्लांदे सुणेया, “जा हुण गांह बध।”
6	4	भिरी इक्क होर घोड़ा दुस्सेया, जेह्ड़ा अग्गी साइआं लाले रंगे दा था; तिसियो जेह्ड़ा तिस घोड़े पर बैठेया था इक्क बड्डी तलवार दित्ती गेई कने तिसियो धरतिया ते सांतिया जो दूर करणे दा हुक्म दित्ता, कि लोक इक्की दूये दा खून करन।
6	5	जाह़लू मेम्नैं त्री सील्ल खोली, तां मैं त्रीये प्राणिये जो एह़ ग्लांदे सुणेया, “जा हुण गांह बध।” कने तिसी बग्त मिन्जो इक्क होर काल़ा घोड़ा दुस्सेया; तिसदे हत्थे च जेह्ड़ा घोड़े पर बैठेया था इक्क त्रकड़ी थी।
6	6	कने मैं तिन्हां चौंन्नी प्राणियां बिच्च इक्क सब्द एह़ ग्लांदे सुणेया, कि “ओणे आल़े दिनां च बड़ा बड्डा अकाल पोंगा इसतांई इक्क किलो कणक कने त्रै किलो जौं खरीदणे तांई इक्की दिने दी दिहाड़ी बड़ी भरी ऐ, अपर तेल कने अंगूरा दे रसे दा नकसान मत होणा दिंदा।”
6	7	जाह़लू मेम्नैं चौथी सील्ल खोली, तां मैं चौथे प्राणिये जो एह़ ग्लांदे सुणेया, “जा हुण गांह बध।”
6	8	कने मिन्जो तिसी बग्त इक्क पीले रंगे दा घोड़ा दुस्सेया; जेह्ड़ा तिस घोड़े पर बैठेया था, तिसदा नां मौत्त था, कने मौत्ती दा राज्ज तिसदे पचांह़-पचांह़ ओआ दा था; कने तिसियो धरतिया दे इक्क चौथे हिस्से पर एह़ हक्क दित्ता, कि तलवार, अकाल, मरी, कने धरतिया दे जानवरां दे जरिये लोकां जो मारी दैं।
6	9	जाह़लू मेम्नैं पंजमी सील्ल खोली, तां मैं वेदी दे थल्लै तिन्हां दे प्राणा जो दिख्या जेह्ड़ा परमात्मे दे वचने दिया बज़ाह ते कने तिसा गवाहिया दिया बज़ाह ते जेह्ड़ी तिन्हां दित्तियो थी तिन्हां दा वध करी दित्या था।
6	10	तिन्हां जोरे-जोरे नैं ग्लाया, “हे पवित्र कने सच्चे प्रभु; तू धरतिया दे तिन्हां बुरे लोकां जो सज़ा दैणे तांई इतणी देर क्जो करा दा ऐ? अहां तिज्जो नैं विणती करदे हन, कि तू तिन्हां लोकां नैं अहां दा बदला लै जिन्हां अहां दा खून कित्या ऐ।”
6	11	तिन्हां च हर इक्की जो चिट्टा कपड़ा दित्ता गेआ, कने तिन्हां नैं ग्लाया गेआ कि होर थोड़ी देर तिकर इन्तजार करा, क्जोकि तुहां दे कुच्छ होर भी संगी साथी कने बसुआसी भाऊ हन, जिन्हां दा खून भी तुहां साइआं कित्ता जांगा। जाह़लू तिन्हां दी जिन्हां दा खून कित्या गिणती पूरी होई जांगी, सिर्फ ताह़लू ई मैं बदला लैंगा।
6	12	जाह़लू मेम्नैं छेमी सील्ल खोली, तां मैं दिख्या कि इक्क बड्डा हिल्लण होएया, कने सूरज कम्बले साइआं काल़ा कने पूरा चन्द्रमा खूने साइआं लाल होई गेआ।
6	13	अम्बरे दे तारे धरतिया पर इआं पै जिंआं बड्डे तफाने नैं हिल्ली करी धूड़े दे रूखे ते कच्चे फल़ झड़दे हन।
6	14	अम्बर इआं गायब होई गेआ जिंआं इक्क कागज लपेटया जांदा ऐ। कने हर इक्क प्हाड़ कने टापू अपणी-अपणी जगाह ते खिसकी गेआ।
6	15	इसदा नतीजा एह़ होएया, कि धरतिया दे राजे, प्रधान, अधिकारी, दौलतमंद, ताकतवर लोक, हर इक्क दास कने हर इक्क अजाद प्हाड़ां दियां गुफां च कने चट्टाना च जाई लुक्के,
6	16	कने प्हाड़ां कने चट्टाना नैं ग्लाणा लग्गे, “अहां जो ढक्की लेआ; तांजे सैह़ जेह्ड़ा सिंहासणे पर बैठेया ऐ, अहां जो नीं दिक्खी सकैं, कने मेम्ने दिया सज़ा ते बची सकन।
6	17	क्जोकि तिन्हां दिया सज़ा दा डरौणा दिन आई रेह्आ ऐ, कने कोई भी इसा सज़ा ते बची नीं सकगा।”
7	1	इसते बाद मैं धरतिया दे चौंन्नी कुणेयां पर चार सुअर्गदूत दिक्खे। जेह्ड़े धरतिया दे चौंन्नी पास्से ते ओणे आल़ी हौआ जो रोकी करी खड़ोत्यो थे। तांजे धरतिया या समुंदरे या कुसी रूखे च हौआ नीं चल्लैं।
7	2	भिरी मैं इक्क होर सुअर्गदूते जो जिन्दे परमात्मे दी मोहर लेई करी पूरब दिसा ते ऊपरेयो ओंदे दिख्या; तिन्नी तिन्हां चौंन्नी सुअर्गदूतां नैं जिन्हां जो धरती कने समुंदरे दा नकसान करणे दा हक्क दित्या था, जोरे नैं ग्लाया,
7	3	“जाह़लू तिकर अहां अपणे परमात्मे दे दासां दे मत्थे पर मोहर नीं लगाई दैन, ताह़लू तिकर धरतिया दा, समुंदरे दा कने रूखां दा नास मत करदा।”
7	4	कने जिन्हां पर मोहर लगाईयो थी मैं तिन्हां दी गिणती सुणी, इस्राएल देसे दियां औलादी दे सारे गोत्रां च इक्क लख चौताली हज़ार लोकां पर मोहर लगाई: 1
7	5-8	यहूदे दे गोत्रे च बाराह हज़ार लोकां पर मोहर लगाई; रूबेन दे गोत्रे च बाराह हज़ार लोकां पर, गाद दे गोत्रे च बाराह हज़ार लोकां पर, आशेर दे गोत्रे च बाराह हज़ार लोकां पर, नप्ताली दे गोत्रे च बाराह हज़ार लोकां पर, मनश्शिह दे गोत्रे च बाराह हज़ार लोकां पर, शमौने दे गोत्रे च बाराह हज़ार लोकां पर, लेविये दे गोत्रे च बाराह हज़ार लोकां पर, इस्साकार दे गोत्रे च बाराह हज़ार लोकां पर, जबूलून दे गोत्रे च बाराह हज़ार लोकां पर, यूसुफे दे गोत्रे च बाराह हज़ार लोकां पर, कने बिन्यामीन दे गोत्रे च बाराह हज़ार लोकां पर मोहर लगाई।
7	9	इसते बाद मैं दिख्या, कि लोकां दी इतणी बड्डी भीड़ थी, कने कोई भी तिसा जो गिणी नीं सकदा था, तिसा भीड़ा च हर इक्क देस, गोत्र, जाति कने भासा दे लोक थे, कने सैह़ चिट्टे कपड़े पैहनी करी कने अपणे हत्थां च खजूरे दियां डाल़िआं लेई करी सिंहासणे सामणै कने मेम्ने सामणै खड़ोत्यो थे।
7	10	कने जोरे-जोरे नैं डड्डी करी ग्लांदे थे, “उद्धारे तांई अहां दे परमात्मे दी, जेह्ड़ा सिंहासणे पर बैठेया ऐ, कने मेम्ने दी जय-जयकार होयैं।”
7	11	कने सारे सुअर्गदूत, तिस सिंहासणे, कने स्याणेयां कने चारों प्राणियां दे चौंन्नी पास्से खड़ोत्यो थे; भिरी सैह़ सिंहासणे सामणै गोड्डेयां भार पेई गै कने परमात्मे जो प्रणांम करी नैं ग्लाणा लग्गे,
7	12	“आमीन। अहां दे परमात्मे दी स्तुति, महिमा, ज्ञान, धन्यावाद, आदर, सामर्थ कने ताकत जुगा-जुग बणी रैंह्। आमीन।”
7	13	इसा गल्ला पर स्याणेयां च इक्की मिन्जो नैं ग्लाया, “एह़ चिट्टे कपड़े आल़े कुण हन? कने कतांह ते आएयो हन?”
7	14	मैं तिस नैं ग्लाणा लग्गा, “हे मालक, मिन्जो नीं पता अपर तू ई जाणदा ऐ।” तिन्नी मिन्जो नैं ग्लाया, एह़ सैह़ लोक हन, जिन्हां दी मौत्त बड़े दुख झेलणे दिया बज़ाह ते होईयो थी कने जिन्हां मेम्ने दे बलिदाने दे जरिये परमात्मे दिया नजरा च अपणे आप्पे जो पवित्र करी लेआ ऐ।
7	15	इसतांई “सैह़ परमात्मे दे सिंहासणे सामणै हाजर हन, कने सैह़ दिन-रात अपणे घरे च परमात्मे दी सेवा करदे हन, कने जेह्ड़ा सिंहासणे पर बैठेया ऐ, सैह़ तिन्हां बिच्च रैंह्गा कने तिन्हां दी देखभाल करगा।
7	16	सैह़ भिरी भुखे कने प्यासे नीं हुंगे; कने ना तां सूरजे दी गर्मी तिन्हां जो जल़ांगी, ना तां कुसी होर तपसा नैं झुलसगे।
7	17	क्जोकि मेम्ना जेह्ड़ा सिंहासणे दे बिच्च खड़ोत्या ऐ तिन्हां दी रखवाल़ी करगा, ठीक तिंआं ई जिंआं इक्क गुआल़ा अपणियां भेड्डां दी रखवाल़ी करदा ऐ; ‘कने सैह़ तिन्हां जो तिस पांणिये दे छरुड़ूये अल्ल लेई जांगा, जेह्ड़ा सदा दी ज़िन्दगी दिंदा ऐ’, ‘कने परमात्मा तिन्हां दे सारे दुखां जो दूर करी दिंगा।’”
8	1	जाह़लू मेम्नैं सतमी सील्ल खोली, तां जेह्ड़े सुअर्गे थे, सैह़ अधे घंटे तिकर सांत होई गै।
8	2	ताह़लू मैं तिन्हां सत्तां सुअर्गदूतां जो दिख्या जेह्ड़े परमात्मे सामणै खड़ोत्यो रैंह्दे हन, कने तिन्हां जो सत तुरहियां दित्तियां गियां।
8	3	भिरी इक्क होर सुअर्गदूत सोन्ने दा धूपदान लेई करी आया, कने वेदिया बक्खे खड़ोई गेआ; कने मता धूप दित्ता गेआ कि सब पवित्र लोकां दिया प्रार्थना सौगी सोन्ने दिया तिसा वेदिया पर चढ़ान, जेह्ड़ी सिंहासणे सामणै ऐ।
8	4	तिस धूपे दा धूँ पवित्र लोकां दिया प्रार्थना समेत सुअर्गदूते दे हत्थे नैं परमात्मे सामणै पुज्जी गेआ।
8	5	ताह़लू सुअर्गदूतैं धूपदान लेई करी तिस च वेदिया ते भखदे क्योले भरे कने धरतिया पर सट्टी दित्ते; कने बदल़ां दे गड़ाके, बिजल़ी चमकणा कने हिल्लण होणा लग्गे।
8	6	ताह़लू तिन्हां सत्तां सुअर्गदूतां जिन्हां अल्ल सत तुरहियां थियां तिन्हां जो बजाणे तांई त्यार होये।
8	7	पैहल्ले सुअर्गदूतैं तुरही बजाई, कने तिसी बग्त आणी दी बरखा कने खूने नैं मिल्लेयो अंगारे धरतिया पर पै; इसा बज़ाह ते धरतिया दा त्रीआ हिस्सा फकौई गेआ, कने रूखां दा भी त्रीआ हिस्सा फकौई गेआ, कने सारा सैला घाह भी जल़ी गेआ।
8	8	दूये सुअर्गदूतैं तुरही बजाई, तां मन्ना अग्गी नैं जल़दा इक्क बड्डा प्हाड़ समुंदरे च पेई गेआ; इसा बज़ाह ते समुंदरे दा त्रीआ हिस्सा खून बणी गेआ,
8	9	कने समुंदरे दे त्रीये हिस्से दे सारे जन्तु मरी गै कने त्रीये हिस्से दे जाह्ज नास होई गै।
8	10	त्रीयें सुअर्गदूतैं तुरही बजाई, कने इक्क बड्डा तारा जेह्ड़ा मशाला साइआं जल़दा था सुअर्गे ते टूटेया, जिसदिया बज़ाह ते सैह़ नदियां दे त्रीये हिस्से पर कने पांणिये दे झरने पर आई पेआ।
8	11	तिस तारे दा नां नागदौना ऐ। कने पांणिये दा त्रीआ हिस्सा नागदौने साइआं कौड़ा होई गेआ, कने बड़े माणु तिस पाणी दे कौड़े होई जाणे ते मरी गै।
8	12	चौथे सुअर्गदूतैं तुरही बजाई, कने सूरजे दा त्रीआ हिस्सा, कने चन्द्रमे दा त्रीआ हिस्सा कने तारेयां दे त्रीये हिस्से पर मुसीबत आई, जिसदिया बज़ाह ते तिन्हां त्रीआ हिस्सा नेहरा होई गेआ कने दिने दा त्रीआ हिस्सा परगड़ा नीं रेह्आ, कने तिंआं ई राती भी।
8	13	जाह़लू मैं भिरी दिख्या, तां अम्बरे च इक्क बाज्जे जो उड़दे कने जोरे-जोरे नैं एह़ ग्लांदे सुणेया, “तिन्हां सुअर्गदूतां दी तुरहिया दिया बज़ाह ते जिसा दा बजाणा अह्ल्ली बाक्कि ऐ धरतिया दे रैहणे आल़ेआं पर हाय, हाय, हाय।”
9	1	ताह़लू पंजमे सुअर्गदूतैं तुरही बजाई, तां मैं सुअर्गे ते धरतिया पर इक्क तारा टिरदा दिख्या, कने तिसियो इक्क चाबी अथाह कुंडे दी चाबी दित्ती।
9	2	तिन्नी अथाह कुंड खोलेया, कने कुंडे च बड्डिया भट्ठिया साइआं धुआं उठेया, कने तिस कुंडे दे धूयें दिया बज़ाह ते सूरज, कने अम्बर काल़ा होई गेआ।
9	3	तिस धूयें नैं धरतिया पर टिड्डियां निकल़ियां, कने तिन्हां जो धरतिया दे डंग्गुआं साइआं डसणे दी ताकत दित्ती गेई।
9	4	तिन्नी ग्लाया कि ना तां धरतिया दे घाऐ जो, ना कुसी हरियालिया जो, ना कुसी रूखे जो नकसान पजा, सिर्फ तिन्हां माणुआं जो नकसान पजा जिन्हां दे मत्थे पर परमात्मे दी मोहर नीं ऐ।
9	5	कने तिन्हां जो लोकां जो जान्नी ते मारने दा नीं अपर पंज मीहने तिकर दर्द दैणे दा हक्क दित्या। कने तिन्हां दी दर्द ऐदई थी जिंआं डंग्गु दे डंग मारने ते माणुये जो हुंदी ऐ।
9	6	तिन्हां दिनां च माणु मौत्ती जो तोपगे, अपर सैह़ मरी नीं सकगे; कने मरने दी इच्छा तां करगे, अपर तिन्हां जो मरने दा कोई रस्ता नीं मिलगा।
9	7	तिन्हां टिड्डियां दे अकार लड़ाईया तांई त्यार कित्यो घोड़ेयां साइआं थे, कने तिन्हां दे सिरां पर मन्ना सोन्ने दे मुकट थे; कने तिन्हां दे मुँ माणुआं साइआं थे।
9	8	तिन्हां दे बाल़ जणासा दे बाल़ां साइआं लम्मे कने दंद शेरां दे दंदा साइआं मजबूत थे।
9	9	तिन्हां लोहे दा कवच पैहनेया था; कने तिन्हां दे पंखा दी उआज़ ऐदई थी जिंआं रत्थां कने मते घोड़ेयां दे दौड़णे दी उआज़ ओंदी थी।
9	10	तिन्हां दी पूंछ डंग्गुआं दे डंगे साइआं थी, कने तिन्हां जो पंज मीहने तिकर माणुआं जो दुख दैणे दी सामर्थ मिलियो थी, सैह़ तिन्हां दिया पूंछा च थी।
9	11	तिस अथाह कुंडे दा दूत तिन्हां दा राजा था; तिसदा नां इब्रानी भासा च अबद्दोन, कने यूनानी भासा च अपुल्लयोन ऐ।
9	12	पैहल्ला खतरा बित्तिया, दिक्खा, हुण इसते बाद दो खतरे होर ओणे आल़े हन।
9	13	जाह़लू छेमे सुअर्गदूतैं तुरही बजाई तां सोन्ने दा धूपदान जेह्ड़ा परमात्मे सामणै ऐ तिसदे सींगा ते मैं इक्क ऐदई उआज़ सुणी
9	14	मन्ना कि कोई छेमे सुअर्गदूते नैं जिस अल्ल तुरही थी, ग्ला दा ऐ, “तिन्हां चौंन्नी दूतां जो जेह्ड़े बड्डी नदी फराता दे कंडे बन्नेयो हन, खोली दे।”
9	15	तिन्हां चौंन्नी दूतां जो जेह्ड़े तिस बग्त, दिन, मीहने तांई त्यार रखेयो थे, त्रीआ हिस्सा माणुआं दा नास करणे तांई अजाद करी दित्ते गै।
9	16	तिन्हां दिया सेना दे सवारां दी गिणती बी करोड़ थी; मैं तिन्हां दी गिणती सुणी।
9	17	मिन्जो इस दर्शने च घोड़े कने तिन्हां दे ऐदेय सवार दुस्से जिन्हां दे कवच अग्गी साइआं लाल, नीलमणि, कने गंधका साइआं पीले थे, कने तिन्हां घोड़ेयां दे सिर शेरां दे सिरां साइआं थे; कने तिन्हां दे मुँ ते अग्ग, धुआं कने गंधक निकल़ादी थी।
9	18	इन्हां त्रीनी खतरेयां; मतलब अग्ग, धूयें कने गंधक ते, जेह्ड़े तिसदे मुँऐ ते निकल़दे थे माणुआं दा त्रीआ हिस्सा मारी दित्ता।
9	19	क्जोकि तिन्हां घोड़ेयां दी ताकत तिन्हां दे मुँऐ कने तिन्हां दियां पूंछा च थी; इसतांई कि तिन्हां दियां पूंछा सर्पां साइआं थियां, कने तिन्हां पूंछा दे सिर भी थे कने जिन्हां दे जरिये दर्द दिंदे थे।
9	20	बाक्कि माणुआं जेह्ड़े तिन्हां खतरेयां ते नीं मरेयो थे, अपणे हत्थां दे कम्मां ते मन नीं बदलेया, कि दुष्टआत्मां दी, सोन्ने, चाँदी, पित्तल़, पत्थर कने लकड़ी दियां मूर्तियां दी अराधना नीं करन, जेह्ड़ियां ना तां दिक्खदियां, ना सुणदियां, ना चली सकदियां हन;
9	21	कने जेह्ड़ा खून, टूणा, ब्यभिचार, कने चोरियां, तिन्हां कित्तियां थियां, तिन्हां ते मन नीं बदलेया।
10	1	भिरी मैं इक्क होर ताकतवर सुअर्गदूते जो सुअर्गे ते लौंदे दिख्या, जिसियो बदल़ां चौंन्नी पास्सेयां ते घेरेया था। तिसदे सिरे दे चौंन्नी पास्से सतरंगी धनुष था। तिसदा मुँ सूरजे साइआं चमकीला कने तिसदे पैर अग्गी दे खम्भे साइआं थे।
10	2	तिसदे हत्थे च इक्क छोटी देहई कताब थी, जेह्ड़ी खुलियो थी। तिन्नी अपणा सज्जा पैर समुंदरे पर कने खब्बा धरतिया पर रखेया,
10	3	कने सैह़ शेरे साइआं बड़े जोरे नैं डड्डेया, कने जाह़लू सैह़ डड्डेया तां गड़ाकेयां दियां सत उआज़ां सुम्मियां।
10	4	जाह़लू गड़ाकेयां दियां सत उआज़ां सुम्मियां, तां जेह्ड़ा मैं सुणेया, तिसियो लिखणे तांई त्यार था, अपर मैं सुअर्गे ते एह़ उआज़ सुणी, “जेह्ड़ियां गल्लां तैं गड़ाकेयां दियां तिन्हां सत्तां उआज़ां ते सुणियां हन, तिन्हां जो गुप्त रख, कने मत लिख।”
10	5	जिस सुअर्गदूते जो मैं समुंदरे कने धरतिया पर खड़ोत्या दिख्या था, तिन्नी अपणा खब्बा हत्थ सुअर्गे पास्से चुकेया,
10	6	कने जेह्ड़ा जुगा-जुग तिकर जिन्दा ऐ, कने जिन्नी सुअर्ग, धरती कने समुंदरे जो कने सब कुच्छ जेह्ड़ा इन्हां च ऐ बणाया, तिसदी कसम खाई करी ग्लाया, कि “हुण जादा देर नीं हुंगी।”
10	7	तिस बग्त जाह़लू सतमा सुअर्गदूत तुरही बजांगा, परमात्मा अपणियां गुप्त योजनां जो पूरी करगा, जिस सुसमाचारे दे बारे च तिन्नी अपणे दासां भविष्यवक्तां जो दस्सेया था।
10	8	जिस ग्लाणे आल़े दिया उआज़ा जो मैं सुअर्गे ते ग्लांदे सुणेया था, सैह़ भिरी मिन्जो सौगी गल्लां करणा लग्गा, “जा, जेह्ड़ा सुअर्गदूत समुंदरे कने धरतिया पर खड़ोत्या ऐ, तिसदे हत्थे ते खुलियो कताबा जो लेई लै।”
10	9	मैं सुअर्गदूते अल्ल जाई करी ग्लाया, “एह़ छोटी कताब मिन्जो देई दे।” तिन्नी मिन्जो ग्लाया, “लेई लै, कने इसायो खाई लै; एह़ तेरे पेटे जो कोड़ा तां करगी, अपर तेरे मुँऐ च मखीरे साइआं मिठ्ठी लगगी।”
10	10	ताह़लू मैं तिसा छोटिया कताबा जो तिस सुअर्गदूते दे हत्थे ते लेई करी खाई गेआ। सैह़ मेरे मुँऐ च मखीरे साइआं मिठ्ठी तां लग्गी, अपर जाह़लू मैं तिसायो खाई गेआ, तां मेरा पेट कोड़ा होई गेआ।
10	11	ताह़लू मिन्जो नैं एह़ ग्लाया गेआ, एह़ जरूरी ऐ कि “तू दुवारी हर देसे दे लोकां, जातिआं, भासां कने राजेयां दे बारे च भविष्यवाणी कर।”
11	1	भिरी मिन्जो नापणे तांई इक्क कनेड़े दी सोठी दित्ती, कने तिन्नी मिन्जो नैं ग्लाया, “उठ,” परमात्मे दे मंदरे कने वेदिया नापी लै, कने तिस च अराधना करणे आल़ेआं दी गिणती करी लै।
11	2	अपर मंदरे दे बाहरे आल़े अँगणे जो छड्डी दे; तिसियो मत नाप क्जोकि सैह़ तिन्हां जो दित्या ऐ, जेह्ड़े मिन्जो पर बसुआस नीं करदे; कने सैह़ पवित्र सैहर यरूशलेमे जो बत्ताल़ी मीहने तिकर नास करगे।
11	3	तिस बग्त मैं अपणे दूँ गवाहां जो एह़ हक्क दिंगा कि दरिया उढी करी इक्क हज़ार दो सौ सठ दिन तिकर भविष्यवाणी करन।
11	4	एह़ दोयो गवाह जैतूने दे दो रूख कने दो दीपदान हन, जेह्ड़े धरतिया पर प्रभु दे सामणै खड़ोई रैंह्दे हन।
11	5	जे कोई तिन्हां जो नकसान पजाणा चांह़दा ऐ, तां तिन्हां दे मुँऐ ते अग्ग निकल़ी करी तिन्हां दे बैरियां जो भस्म करदी ऐ; कने जे कोई तिन्हां जो नकसान पजाणा चांह़गा, तां जरूर इसी तरीके नैं मारी दित्ता जांगा।
11	6	तिन्हां जो एह़ हक्क ऐ कि अम्बरे जो बंद करन, कि तिन्हां दी भविष्यवाणी दे दिनां च बरखा ना होयैं; कने तिन्हां जो सारे पांणिये पर हक्क ऐ कि तिसियो खून बणान, कने जाह़लू-जाह़लू चान ताह़लू-ताह़लू धरतिया पर हर किस्मां दे खतरे लेयोन।
11	7	जाह़लू सैह़ अपणी गवाही देई बैंगे, तां सैह़ जंगली जानवर जेह्ड़ा अथाह कुंडे ते बाहर निकल़गा, तिन्हां नैं लड़ाई करी नैं तिन्हां जो जीत्ती लैंगा कने तिन्हां जो मारी दिंगा।
11	8	तिन्हां दियां लाह्सां तिस बड्डे सैहरे दे चौके च पेई रैंगियां, जेह्ड़े आत्मिक रूप ते सदोम कने मिस्र सैहरे साइआं ऐ, जित्थु तिन्हां दा प्रभु भी सूल़िया पर चढ़ाया था।
11	9	कने हर देस, गोत्र, भासा कने जाति दे लोक तिन्हां दियां लाह्सां जो साढे तीन दिन तिकर दिक्खदे रैंह्गे, कने तिन्हां दियां लाह्सां जो कब्रा च रखणा नीं दिंगे।
11	10	संसारे दे लोक तिन्हां दे मरने ते खुसिया करी नैं मग्न हुंगे, कने इक्की दूये जो भेंट घल्लगे, क्जोकि इन्हां दून्नी भविष्यवक्तां संसारे दे लोकां जो सताया था।
11	11	अपर साढे तीनां दिनां बाद परमात्मे अपणा साह तिन्हां च पाया, कने सैह़ भिरी जिन्दे होई करी अपणे पैरां दे भार खड़ोई गै कने तिन्हां जो दिक्खणे आल़े सारे बड़े भरी डरी गै।
11	12	इसते बाद तिन्हां जो सुअर्गे ते इक्क जोरे दी उआज़ सुम्मी, “ऐत्थु ऊपरेयो ओआ।” कने सैह़ अपणे बैरियां दे दिक्खदे-दिक्खदे बदल़ां ते सुअर्गे जो चढ़िये।
11	13	भिरी तिस बग्त इक्क बड्डा हिल्लण होएया, कने सैहरे दियां कोठियां दा दसमां हिस्सा पेई गेआ; कने तिस हिल्लणे नैं सत हज़ार माणु मरिये, कने बाक्कि डरी गै कने सुअर्गे दे परमात्मे दी महिमा कित्ती।
11	14	दूआ खतरा बीती चुकेया, दिक्खा त्रीआ खतरा तौल़ी ओणे आल़ा ऐ।
11	15	जाह़लू सतमे सुअर्गदूतैं तुरही बजाई, तां सुअर्गे ते इस बारे च जोरे-जोरे दियां उआज़ां होणा लग्गियां: “संसारे दा राज्ज अहां दे प्रभु कने तिसदे मसीह दा होईया, कने सैई जुगा-जुग राज्ज करगा।”
11	16	ताह़लू चौबी स्याणे जेह्ड़े परमात्मे सामणै अपणे-अपणे सिंहासणे पर बैठेयो थे, गोड्डेयां दे भार पेई करी परमात्मे जो प्रणांम करी नैं
11	17	एह़ ग्लाणा लग्गे, “हे सर्वशक्तिमान प्रभु परमात्मा, जेह्ड़ा ऐ कने जेह्ड़ा हमेसा था, अहां तेरा धन्यावाद करदे हन कि तू अपणी बड्डी समर्था जो कम्मे च अंणी करी राज कित्ता ऐ।
11	18	जेह्ड़े लोक तिज्जो पर बसुआस नीं करदे तिन्हां बड़ा गुस्सा कित्ता, कने हुण तिन्हां पर गुस्सा करणे दा बग्त आई रेह्आ ऐ, कने सैह़ बग्त भी आई रेह्आ ऐ कि मरेयां दा न्याय कित्ता जां, हुण एह़ भी बग्त ऐ कि तेरे दास भविष्यवक्तां कने पवित्र लोकां जो कने तिन्हां छोटे-बड्डेयां जो जेह्ड़े तेरे नांऐ ते डरदे हन बदला दित्ता जां, कने धरतिया दे बिगाड़णे आल़े नास कित्ते जान।”
11	19	कने परमात्मे दा जेह्ड़ा मंदर सुअर्गे च ऐ सैह़ खोलेया गेआ, कने तिसदे मंदरे च तिसदे वादे दा सन्दूक दुस्सेया; कने तिसी बग्त बिजलियां, उआज़, गड़ाके कने हिल्लण होये कने अम्बरे ते बड्डा सणाट पेआ।
12	1	भिरी ताह़लू सुअर्गे च इक्क बड़ा अनोखा नसाण दुस्सेया, मतलब इक्की जणासा जिन्नै सूरज उढेया था, कने चन्द्रमा तिसादे पैरां थल्लैं था, कने तिसादे सिरे पर बारांह तारेयां दा मुकट था;
12	2	तिसदी पूंछा अम्बरे दे तारेयां दा त्रीआ हिस्से जो खींजी करी धरतिया पर सट्टी दित्ता। सैह़ अजगर तिसा जणासा सामणै जेह्ड़ी गर्भवती थी, खड़ोई गेआ कि जाह़लू सैह़ बच्चा जम्मगी तां तिसादे बच्चे जो निगल़ी जां।
12	3	तिसी बग्त अम्बरे च इक्क होर अनोखा नसाण दिख्या; तित्थु इक्क बड्डा लाल अजगर था, जिसदे सत सिर कने दस सींग थे, कने तिसदे सत्तां सिरां पर राजेयां दे मुकट थे।
12	4	तिसदी पूंछा अम्बरे दे तारेयां दा त्रीआ हिस्से जो खींजी करी धरतिया पर सट्टी दित्ता। सैह़ अजगर तिसा जणासा सामणै जेह्ड़ी गर्भवती थी, खड़ोई गेआ कि जाह़लू सैह़ बच्चा जम्मगी तां तिसादे बच्चे जो निगल़ी जां।
12	5	कने तिन्नै जागत जम्मेया जेह्ड़ा लोहे दा बैंत लेई करी सारियां जातिआं पर राज्ज करणे पर था, कने सैह़ जागत तिसी बग्त परमात्मे अल्ल कने तिसदे सिंहासणे अल्ल चुक्की करी पज्जाई दित्ता;
12	6	कने सैह़ जणांस सुनसाण जगाह जो नठ्ठी गेई जित्थु परमात्मे दे पास्से ते तिसा तांई इक्क जगाह त्यार कित्तियो थी कि औत्थू सैह़ इक्क हज़ार दो सौ सठ दिनां तिकर तिसा दी देखभाल कने पालण-पोसण कित्ता जां।
12	7	भिरी सुअर्गे च लड़ाई होई, मीकाईल कने तिसदे सुअर्गदूत अजगरे नैं लड़णा गै; कने अजगर कने तिसदे दूत लड़ी पै,
12	8	कने सैह़ जणांस सुनसाण जगाह जो नठ्ठी गेई जित्थु परमात्मे दे पास्से ते तिसा तांई इक्क जगाह त्यार कित्तियो थी कि औत्थू सैह़ इक्क हज़ार दो सौ सठ दिनां तिकर तिसा दी देखभाल कने पालण-पोसण कित्ता जां।	WRONG ALIGNMENT
12	9	ताह़लू सैह़ बड्डा अजगर, कने सैई पराणा सर्प जेह्ड़ा इबलीस कने सैतान ऐ कने सारे संसारे जो भरमाणे आल़ा ऐ, धरतिया पर सट्टी दित्ता, कने तिसदे दूत तिस सौगी सट्टी दित्ते,
12	10	भिरी मैं सुअर्गे च एह़ जोरे दी उआज़ सुणी, “हुण अहां दे परमात्मे दा उद्धार, सामर्थ, राज्ज कने तिसदे मसीह दा हक्क प्रगट होएया ऐ, क्जोकि अहां दे भाऊआं पर दोस लगाणे आल़ा, जेह्ड़ा रात दिन अहां दे परमात्मे सामणै तिन्हां पर दोस लगा करदा था, सट्टी दित्ता।
12	11	“सैह़ मेम्ने दे खूने दिया बज़ाह कने अपणिया गवाहिया दे वचनां दिया बज़ाह ते तिस पर जीत्त हासल कित्ती, क्जोकि तिन्हां अपणे प्राणा जो प्यारा नीं समझेया, ऐत्थु तिकर कि मौत्त भी झेली लेई।
12	12	इसा बज़ाह ते हे सुअर्गो कने तिन्हां च रैहणे आल़ेयो मग्न होएया; हे धरती, कने समुंदर तुहां पर हाय। क्जोकि सैतान बड़े गुस्से सौगी तुहां अल्ल लौई आया ऐ, क्जोकि सैह़ जाणदा ऐ कि तिसदा बग्त बड़ा थोड़ा ऐ।”
12	13	तिसदी पूंछा अम्बरे दे तारेयां दा त्रीआ हिस्से जो खींजी करी धरतिया पर सट्टी दित्ता। सैह़ अजगर तिसा जणासा सामणै जेह्ड़ी गर्भवती थी, खड़ोई गेआ कि जाह़लू सैह़ बच्चा जम्मगी तां तिसादे बच्चे जो निगल़ी जां।
12	14	अपर तिसा जणासा जो बड्डे उकाबे दे दो पंख दित्ते गै, कि अजगरे दे सामणै ते उढ़ी करी सुनसाण जगाह च पुज्जी जां, जित्थु तिसा दी इक्क बग्त कने बग्तां कने अधे बग्ते तिकर देखभाल कने पालण-पोसण कित्ता जां।
12	15	ताह़लू अजगरैं तिसा जणासा दे पचांह़ अपणे मुँऐ ते नदिया साइआं पाणी बहाया कि तिसायो एह़ नदी रढ़ाई करी लेई गेई।
12	16	तिसदी पूंछा अम्बरे दे तारेयां दा त्रीआ हिस्से जो खींजी करी धरतिया पर सट्टी दित्ता। सैह़ अजगर तिसा जणासा सामणै जेह्ड़ी गर्भवती थी, खड़ोई गेआ कि जाह़लू सैह़ बच्चा जम्मगी तां तिसादे बच्चे जो निगल़ी जां।
12	17	ताह़लू अजगर जणासा पर गुस्सा होएया, कने तिसा दी बाक्कि औलादी नैं, जेह्ड़ी परमात्मे दे हुक्मां जो मनदे कने यीशु दी गवाही दैणे पर मजबूत हन, लड़णा गेआ,
13	1	ताह़लू मैं इक्की जंगली जानवरे जो समुंदरे ते निकल़दे दिख्या, जिसदे दस सींग कने सत सिर थे। तिसदे सींगा पर दस मुकट कने तिसदे हर सिरे पर परमात्मे दिया निंदा दे सब्द लिख्यो थे।
13	2	जेह्ड़ा जंगली जानवर मैं दिख्या सैह़ चीते साइआं था; कने तिसदे पैर भालूये साइआं, कने मुँ शेरे साइआं था। तिन्नी अजगरैं अपणी सामर्थ कने अपणा सिंहासण, कने बड्डा हक्क, तिसियो देई दित्ता।
13	3	मैं तिसदे सत्तां सिरां ते इक्की पर देहया बड्डा जख्म दिख्या जिंआं कि सैह़ मरने दिया हालता च ऐ, भिरी तिसदा जान्नलेवा जख्म खरा होईया, कने सारे संसारे दे लोक हरान होई करी तिस जंगली जानवरे पचांह़-पचांह़ चल्ले।
13	4	कने तिन्हां लोकां अजगरे दी पूजा कित्ती, क्जोकि तिन्नी तिस जंगली जानवरे जो अपणा हक्क देई दित्या था, कने एह़ ग्लाई करी जंगली जानवरे दी अराधना कित्ती, “इस जंगली जानवरे साइआं कुण ऐ? कुण इस नैं लड़ी सकदा ऐ?”
13	5	बड़ियां-बड़ियां गल्लां कने निंदा करणे तांई तिसियो इक्क मुँ दित्ता, कने तिसियो बत्ताल़ी मीहने तिकर कम्म करणे दा हक्क दित्ता।
13	6	तिन्नी परमात्मे दी निंदा करणे तांई मुँ खोलेया कि तिसदे नां कने तिसदे तम्बू मतलब सुअर्गे दे रैहणे आल़ेआं दी निंदा करैं।
13	7	तिसियो एह़ भी हक्क दित्ता कि परमात्मे दे लोकां सौगी लड़ें कने तिन्हां जो जीत्ती सकैं, कने तिसियो हर इक्क गोत्र, हर लोकां, भासा कने जाति पर हक्क दित्ता।
13	8	संसारे दे लोक तिस जंगली जानवरे दी पूजा करगे। सैह़ सारे लोक जिन्हां दे नां सृष्टिया दे सुरू होणे ते ई तिस मेम्ने दिया ज़िन्दगिया दिया कताबा च लिखे नीं गै, जिसदा बलिदान कित्या था।
13	9	जेह्ड़े मेरे संदेसे जो समझणा चांह़दे हन, तिसियो ध्याने नैं सुणन।
13	10	जिसदे हिस्से च कैद लिखियो ऐ, सैह़ जेला च जांगा; जेह्ड़ा तलवारा नैं मारगा, जरूरी ऐ कि सैह़ तलवारा नैं मारेया जांगा। परमात्मे दे लोकां दा सबर कने बसुआस इसी च ऐ।
13	11	भिरी मैं इक्क होर जंगली जानवरे जो धरतिया ते निकल़दे दिख्या, तिसदे दो सींग मेम्ने साइआं थे, कने सैह़ अजगरे साइआं ग्लांदा था।
13	12	एह़ जंगली जानवर पैहल्ले जंगली जानवरे दे सारे हक्कां दा इस्तेमाल करदा था; कने धरती कने तिसा पर रैहणे आल़े लोकां ते तिस पैहल्ले जंगली जानवरे दी, जिसदा जान्नलेवा जख्म खरा होईया था, अराधना करांदा था।
13	13	सैह़ बड़े अनोखे कम्म दस्सदा था, ऐत्थु तिकर कि लोकां सामणै अम्बरे ते धरतिया पर अग्ग बरसाई दिंदा था।
13	14	तिन्हां अनोखे कम्मां दिया बज़ाह ते, जिन्हां जो तिस पैहल्ले जंगली जानवरे सामणै दस्सणे दा हक्क तिसियो दित्या था, सैह़ संसारे दे लोकां जो इआं भरमांदा था कने तिन्हां जो ग्लांदा था कि जिस जंगली जानवरे पर तलवारा नैं हमला कित्या था, सैह़ जिन्दा होईया, तिसदी मूर्ति बणा।
13	15	तिसियो तिस पैहल्ले जंगली जानवरे दिया मूर्तिया जो जिन्दा करणे दा हक्क दित्ता कि मूर्ति ग्लाणा लग्गे, कने जितणे लोक तिस पैहल्ले जंगली जानवरे दिया मूर्ति दी अराधना नीं करन, तिन्हां जो मरवाई दैं।
13	16	तिन्नी छोटे-बड्डे, अमीर-गरीब, अजाद -दास सबना दे सज्जे हत्थे या तिन्हां दे मत्थे पर इक्क-इक्क मोहर लगवाई दित्ती,
13	17	कि तिसियो छड्डी जिस पर मोहर मतलब तिस पैहल्ले जंगली जानवरे दा नां या तिसदे नांऐ दी संख्या होयैं, कने होर कोई लैण-दैण नीं करी सकैं।
13	18	ज्ञान इसी च ऐ: जिस अल्ल अक्ल होयैं, सैह़ इस पैहल्ले जंगली जानवरे दिया संख्या जो जोड़ी लै, क्जोकि सैह़ माणुये दी संख्या ऐ, कने तिसदी संख्या छे सौ छियाट ऐ।
14	1	तिसते बाद मैं भिरी दिख्या, सैह़ मेम्ना सिय्योन प्हाड़े पर खड़ोत्या ऐ, कने तिस सौगी इक्क लख चौत्ताल़ी हज़ार लोक हन, जिन्हां दे मत्थे पर तिसदा कने तिसदे पिते दा नां लिख्या ऐ।
14	2	कने सुअर्गे ते मिन्जो इक्क उआज़ सुम्मी, जेह्ड़ी पांणिये दियां मतिआं लैहरां कने बड़े गड़ाकेयां साइआं थी, कने जेह्ड़ी उआज़ मैं सुणी, सैह़ ऐदई थी मन्ना जिंआं कि बीण बजाणे आल़े बीण बजादे हन।
14	3	सैह़ सिंहासणे दे कने चौंन्नी प्राणियां कने स्याणेयां सामणै इक्क नौआं गीत गा दे थे। तिन्हां इक्क लख चौत्ताल़ी हज़ार लोकां जो छड्डी, जेह्ड़े धरतिया ते खरीदेयो थे, कोई भी सैह़ गीत नीं सीखी सकदा था।
14	4	एह़ सैह़ लोक हन जिन्हां जणासां सौगी गंदे कम्म नीं कित्ते, अपर कुआरे हन; एह़ सैई लोक हन कि जित्थु कुत्थी मेम्ना जांदा ऐ, सैह़ तिसदे पचांह़ चली पोंदे हन; एह़ तां परमात्मे कने मेम्ने सामणै पैहल्ले फल़ होणे तांई माणुआं ते खरीदेयो हन।
14	5	तिन्हां कदी भी झूठ नीं ग्लाया था, सैह़ बेकसूर हन।
14	6	भिरी मैं इक्क होर सुअर्गदूते जो अम्बरे च उड़दे दिख्या, जिस अल्ल संसारे दे लोकां दी हर इक्क जाति, गोत्र, भासा, कने लोकां जो सनाणे तांई सदा काल दा सुसमाचार था।
14	7	तिन्नी बड़ी जोरे नैं ग्लाया, “परमात्मे ते डरा, कने तिसदी महिमा करा, क्जोकि तिसदे न्याय करणे दा बग्त आई गेआ ऐ; कने तिसदी अराधना करा, जिन्नी सुअर्ग, धरतिया, समुंदर कने पाणी दे झरने बणाये।”
14	8	भिरी इसते बाद इक्क होर दूआ सुअर्गदूत एह़ ग्लांदा आया, “नास होई गेआ, सैह़ बेबीलोन सैहर नास होई गेआ, जिन्नी सारी जातिआं जो अपणे ब्यभिचारे दी मदहोस करणे आल़ी मदिरा पिलाई ऐ।”
14	9	भिरी इन्हां दे बाद इक्क होर त्रीआ सुअर्गदूत बड़ी जोरे-जोरे नैं एह़ ग्लांदा आया, “जेह्ड़ा कोई तिस पैहल्ले जंगली जानवरे दी कने तिसदिया मूर्तिया दी पूजा करगा, कने अपणे मत्थे या अपणे हत्थे पर तिसदी मोहर लगवांगा।
14	10	तां सैह़ परमात्मे दे गुस्से दी मदिरा पींगा, जेह्ड़ी तिसदे गुस्से दे कटोरे च पाईयो ऐ, कने पवित्र सुअर्गदूतां कने मेम्ने सामणै अग्ग कने गंधका दिया पीड़ा च पोंगा।
14	11	तिन्हां दिया पीड़ा दा धुआं जुगा-जुग उठदा रैंह्गा, कने जेह्ड़े तिस पैहल्ले जंगली जानवरे दी कने तिसदिया मूर्तिया दी अराधना करदे हन, कने जेह्ड़े तिसदे नां दी मोहर लगवांदे हन, तिन्हां जो रात दिन चैन नीं मिलगा।”
14	12	परमात्मे दे लोकां दा सबर इसी च ऐ, जेह्ड़े परमात्मे दे हुक्मां जो मनदे कने यीशु पर बसुआस रखदे हन।
14	13	कने भिरी मैं सुअर्गे ते एह़ उआज़ सुणी, “लिख: धन हन सैह़ मरेयो लोक, हुण ते जिन्हां दी मौत्त प्रभु च हुंगी।” आत्मा ग्लांदा ऐ, “हाँ, सैह़ अपणिया सारी मेहनता नैं अराम पांगे, क्जोकि तिन्हां दे खरे कम्म तिन्हां सौगी हन।”
14	14	इसते बाद मैं इक्क चिट्टा बदल़ दिख्या, कने तिस बदल़े पर माणुये दे पुत्तर साइआं कोई बैठेया ऐ, जिसदे सिरे पर सोन्ने दा मुकट कने हत्थे च तेज दराटी ऐ।
14	15	भिरी इक्क होर सुअर्गदूतैं मंदरे ते निकल़ी करी तिस नैं, जेह्ड़ा बदल़े पर बैठेया था, बड़ी जोरे नैं डड्डी करी ग्लाया, “अपणी दराटी लगाई करी बडाई कर, क्जोकि बडणे दा बग्त आईआ, इसतांई कि धरतिया दी फसल पकी गियो ऐ।”
14	16	अपर जेह्ड़ा बदल़े पर बैठेया था तिन्नी धरतिया पर अपणी दराटी चलाई, कने धरतिया दी फसल बड्डी दित्ती।
14	17	भिरी इक्क होर सुअर्गदूत तिस मंदरे ते निकल़ेया जेह्ड़ा सुअर्गे च ऐ, कने तिस अल्ल भी तेज दराटी थी।
14	18	भिरी इक्क होर सुअर्गदूत, जिसियो अग्गी पर हक्क था, वेदी ते निकल़ेया, कने जिस अल्ल तेज दराटी थी तिन्नी जोरे नैं ग्लाया, “अपणी तेज दराटी चलाई करी धरतिया दे अंगूरा दे गुच्छेयां जो बड्डी लै, क्जोकि तिसदे अंगूर पकी गियो हन।”
14	19	ताह़लू तिन्नी सुअर्गदूतैं धरतिया पर अपणी दराटी चलाई कने धरतिया दे अंगूरा दे गुच्छेयां जो बड्डी करी अपणे परमात्मे दे गुस्से दे बड्डे अंगूरा दे कोलूये च पाई दित्ता,
14	20	कने सैहरे दे बाहर तिस कोलूये च दाख दरड़ी गेई, कने कोलूये च इतणा खून निकल़ेया कि नदी बणी गेई, कने लगभग तीन सौ किलोमीटर तिकर बगी गेआ, कने इतणा डुग्गा था कि इक्क घोड़ा भी डुबी सकदा था।
15	1	इसते बाद भिरी मैं सुअर्गे च इक्क होर बड्डा कने अनोखा नसाण दिख्या, मतलब सत सुअर्गदूत जिन्हां अल्ल सत आखरी खतरे थे क्जोकि तिन्हां दे पूरे होई जाणे पर परमात्मे दे गुस्से दा अन्त ऐ।
15	2	ताह़लू मैं अग्गी नैं मिल्लेयो सीशे साइआं इक्क समुंदर दिख्या, कने जिन्हां लोकां तिस पैहल्ले जंगली जानवरे जो कने मूर्तिया जो कने तिसदे नांऐ दियां संख्या जो जीत्त लेआ था, तिन्हां जो तिस सीशे दे समुंदरे बक्खे परमात्मे दियां बीणां जो लेई नैं खड़ोत्यो दिख्या।
15	3	सैह़ परमात्मे दे दास मूसा दा गीत, कने मेम्ने दा गीत गाई-गाई करी ग्लांदे थे, “हे सर्वशक्तिमान प्रभु परमात्मा तेरे कम्म म्हान कने अनोखे हन; हे जुगा-जुग दे राजा, तेरी चाल खरी कने सच्ची ऐ।
15	4	हे प्रभु, कुण तिज्जो ते नीं डरगा कने तेरे नांऐ दी महिमा नीं करगा, क्जोकि सिर्फ तू ई पवित्र ऐ। सारियां जातिआं दे लोक आई नैं तेरी अराधना करगे, क्जोकि तेरे न्याय दे कम्म प्रगट होई गै हन।”
15	5	इसते बाद मैं दिख्या कि सुअर्गे च गवाहिये दे तम्बूये दा मंदर खोली दित्ता;
15	6	कने सैह़ सत सुअर्गदूत जिन्हां अल्ल सत खतरे थे, मलमले दे साफ-चिट्टे कने चमकदार कपड़े पैहनेयो कने छातिया पर सोन्ने दे पटके बन्नी नैं मंदरे ते निकल़े।
15	7	ताह़लू तिन्हां चौंन्नी प्राणियां च इक्की तिन्हां सत सुअर्गदूतां जो परमात्मे दे, जेह्ड़ा जुगा-जुग जिन्दा ऐ तिसदे गुस्से नैं भरेयो सोन्ने दे सत कटोरे दित्ते;
15	8	कने परमात्मे दी महिमा कने तिसदी सामर्थी दिया बज़ाह ते मंदर धूयें नैं भरोई गेआ, कने जाह़लू तिकर तिन्हां सतां सुअर्गदूतां दे सत खतरे पूरे नीं होई गै ताह़लू तिकर कोई मंदरे च नीं जाई सकेया।
16	1	तिसते बाद भिरी मैं मंदरे च कुसी जो जोरे नैं तिन्हां सत सुअर्गदूतां जो एह़ ग्लांदे सुणेया, “जा, परमात्मे दे गुस्से दे सतां कटोरेयां जो धरती पर डोली देआ।”
16	2	तां पैहल्ले सुअर्गदूतैं जाई करी अपणा कटोरा धरती पर डोली दित्ता। तिसदा नतीजा एह़ होएया कि तिन्हां माणुआं दे जिन्हां पर तिस पैहल्ले जंगली जानवरे दी मोहर थी कने जेह्ड़े तिसदिया मूर्तिया दी अराधना करदे थे, इक्क दुख दैणे आल़ा कने जान्नलेवा फोड़ा निकल़ेया।
16	3	दूँये सुअर्गदूतैं अपणा कटोरा समुंदरे पर डोली दित्ता, कने सैह़ मरेयो माणुआं दे खूने साइआं बणी गेआ, कने समुंदरे दी हर इक्क चीज्ज जिन्हां च प्राण थे मरी गेई।
16	4	त्रीये सुअर्गदूतैं अपणा कटोरा नदियां च कने पांणिये दे झरनेयां च डोली दित्ता, कने सैह़ खून बणी गै।
16	5	ताह़लू मैं सुअर्गदूते जो एह़ ग्लांदे सुणेया, जिस अल्ल सारे पांणिये पर हक्क ऐ, “हे पवित्र परमात्मा, जेह्ड़ा ऐ कने जेह्ड़ा हमेसा था, तू न्यायी ऐ कने तैंईं एह़ न्याय कित्ता।
16	6	क्जोकि तिन्हां परमात्मे दे लोकां कने भविष्यवक्तां दा खून बहाया था, कने तैंईं तिन्हां जो खून पिलाया; क्जोकि सैह़ इसी जोग्गे हन।”
16	7	भिरी मैं वेदिया ते एह़ उआज़ सुणी, “हाँ, हे सर्वशक्तिमान प्रभु परमात्मा, तेरे फैसले ठीक कने सच्चे हन।”
16	8	चौथे सुअर्गदूतैं अपणा कटोरा सूरजे पर डोली दित्ता, कने तिस सूरजे जो एह़ हक्क दित्ता कि लोकां जो अपणिया गर्मिया नैं झुल़साई दैं।
16	9	लोक बड़ी तेज गर्मिया नैं झुल़सी गै, कने परमात्मे दे नांऐ दी जिसियो इन्हां खतरेयां पर हक्क ऐ, निंदा कित्ती पर परमात्मे दी महिमा करणे तांई मन नीं बदलेया।
16	10	पजमें सुअर्गदूतैं अपणा कटोरा तिस पैहल्ले जानवरे दे सिंहासणे पर डोली दित्ता, कने तिसदे पूरे राज्जे पर नेहरा छाई गेआ। लोक पीड़ा दिया बज़ाह ते अपणिया-अपणिया जीभा चबाणा लग्गे,
16	11	कने अपणियां पीड़ां कने फोड़ेयां दिया बज़ाह ते सुअर्गे दे परमात्मे दी निंदा कित्ती; अपर अपणे-अपणे कम्मां ते मन नीं बदलेया।
16	12	छेमें सुअर्गदूतैं अपणा कटोरा बड्डी नदी फराता पर डोली दित्ता, कने तिसादा पाणी सुकी गेआ कि पूरब दिसा दे राजेयां तांई रस्ता त्यार होई जां।
16	13	भिरी मैं तिस अजगरे दे मुँऐ ते, कने तिस पैहल्ले जानवरे दे मुँऐ ते, कने तिस झूठे भविष्यवक्ता दे मुँऐ ते तीन दुष्टआत्मां जो मेंढकां दे रूपे च निकल़दे दिख्या।
16	14	एह़ चमत्कार दस्सणे आल़िआं दुष्टआत्मां हन, जेह्ड़ियां सारे संसारे ते निकल़ी करी राजेयां अल्ल इसतांई जांदियां हन कि तिन्हां जो सर्वशक्तिमान परमात्मे दे तिस न्याय दे दिने दी लड़ाईया तांई किठ्ठा करन।
16	15	तां प्रभु यीशुयैं ग्लाया, “दिक्ख, मैं चोरे साइआं ओंदा ऐ; धन सैह़ ऐ जेह्ड़ा जागदा रैंह्दा ऐ, कने अपणे कपड़ेयां दी रखवाल़ी करदा ऐ कि नंगा नीं घूमे, कने लोक तिसदा नंगापन नीं दिक्खन।”
16	16	कने तिन्हां राजेयां जो तिसा जगाह किठ्ठा कित्ता, जिसियो इब्रानी च हर-मगिदोन ग्लांदे हन।
16	17	सतमें सुअर्गदूतैं अपणा कटोरा हौआ पर डोली दित्ता, कने मंदरे दे सिंहासणे ते एह़ उआज़ आई, “पूरा होई गेआ।”
16	18	भिरी बिजल़ी चमकी, कने उआज़ कने गड़ाके होये, कने इक्क इतणा बड्डा हिल्लण होएया, कि जाह़लू ते माणुये सुरुआत धरतिया पर होई, ताह़लू ते इतणा बड्डा हिल्लण कदी नीं होएया था।
16	19	इसते बाद तिस बड्डे सैहरे दे त्रै टुकड़े होईये, सारे देस नास होई गै; परमात्मे बेबीलोन सैहरे जो याद कित्ता कि तिसियो अपणे गुस्से दी मदिरा पिलां।
16	20	कने हर इक्क टापू अपणिया जगाह ते गायब होई गेआ, कने प्हाड़ां दा पता नीं लग्गा।
16	21	अम्बरे ते लोकां पर मणे-मणे दा सणाट पेआ कने इसतांई कि खतरे बड़े ई भारी थे, लोक सणाटे दिया बज़ाह ते परमात्मे दी निंदा करणा लग्गे क्जोकि एह़ खतरा झेलणे ते बाहर था।
17	1	जिन्हां सत सुअर्गदूतां अल्ल सैह़ सत कटोरे थे, तिन्हां च इक्की आई करी मिन्जो नैं एह़ ग्लाया, “ऐत्थु आ, मैं तिज्जो तिस बड्डी वैश्या दी सज़ा दस्सें, जेह्ड़ी मते पांणिये च बैठियो ऐ,
17	2	जिसा सौगी धरतिया दे राजेयां ब्यभिचार कित्या; कने संसारे दे लोक तिसादे ब्यभिचारे दिया मदिरा नैं मतवाल़े होई गियो थे।”
17	3	ताह़लू सैह़ मिन्जो पवित्र आत्मा च सुनसाण जगाह जो लेई गेआ, तित्थु मैं लाले रंगे दे जंगली जानवरे पर इक्की जणासा जो बैठेया दिख्या, जेह्ड़ा निंदा दे सब्दां नैं भरोया था कने जिसदे सत सिर कने दस सींग थे।
17	4	एह़ जणांस बैंजनी कने लाले रंगे दे कपड़े पैहनी करी बैठियो थी, कने सोन्ने कने बड़े कीमती मणियां कने मोतिआं नैं सजियो थी, कने तिसादे हत्थां च इक्क सोन्ने दा कटोरा था जेह्ड़ा घृणित चीज्जां नैं कने तिसदे ब्यभिचारे दी बुरी चीज्जां नैं भरोया था।
17	5	तिसादे मत्थे पर इक्क नां, इक्क भेत लिख्या था, “बड्डा बेबीलोन सैहर धरतिया पर वैश्यां कने घृणित चीज्जां दी माँ।”
17	6	मैं तिसा जणासा जो परमात्मे दे लोकां दा खून कने यीशुये दे गवाहां दा खून पीणे ते मतवाल़ी दिख्या; तिसा जो दिक्खी करी मैं हरान होई गेआ।
17	7	ताह़लू सुअर्गदूतैं मिन्जो नैं ग्लाया, “तू क्जो हरान होएया? मैं इसा जणासा कने तिस जंगली जानवरे दा, जिस पर सैह़ सवार ऐ कने जिसदे सत सिर कने दस सींग हन, तिज्जो भेत दस्सदा।
17	8	जेह्ड़ा जंगली जानवर तैं दिख्या ऐ, सैह़ पैहल्लैं तां था पर हुण नीं ऐ, कने अथाह कुंडे ते निकल़ी करी विनाशे च पोंगा; कने संसारे दे लोक जिन्हां दे नां सृष्टिया दे सुरू होणे दे बग्ते ते तिसा ज़िन्दगिया दिया कताबा च लिखे नीं गै, इस जंगली जानवरे दी एह़ हालत दिक्खी करी कि पैहल्ले था कने हुण नीं ऐ कने भिरी आई जांगा, हरान हुंगे।
17	9	“एह़ समझणे तांई ज्ञान होणा जरूरी ऐ, सैह़ सत सिर सत प्हाड़ हन जिन्हां पर सैह़ जणांस बैठियो ऐ।
17	10	सैह़ सत राजे भी हन, पंज तां मरी चुकेयो हन, कने तिन्हां च इक्क अह्ल्ली भी राजा ऐ, कने आखरी आल़ा अह्ल्ली तिकर बापस आया नीं, अपर जाह़लू सैह़ ओंगा तां सैह़ थोड़े बग्त तिकर ई राज्ज करगा।
17	11	जेह्ड़ा जंगली जानवर पैहल्ले था, कने हुण नीं ऐ, सैह़ अप्पु अठमा ऐ कने तिन्हां सत्तां च पैदा होएया, कने विनाशे च पोंगा।
17	12	जेह्ड़े दस सींग तैं दिक्खे सैह़ दस राजे हन जिन्हां जो अह्ल्ली तिकर राज्ज नीं मिल्ला, अपर तिस जंगली जानवरे सौगी कुच्छ बग्ते तांई राजेयां साइआं राज्ज करगे।
17	13	एह़ सब इक्क मन हुंगे, कने सैह़ अपणी सामर्थ कने राज्ज तिस जंगली जानवरे जो दिंगे।
17	14	“सैह़ मेम्ने सौगी लड़गे, कने मेम्ना तिन्हां जो जीत्ती लैंगा, क्जोकि सैह़ प्रभुआं दा प्रभु कने राजेयां दा राजा ऐ, कने जेह्ड़े सद्देयो कने चुणेयो कने बसुआसी हन सैह़ तिस सौगी हन; सैह़ भी जीत्ती लैंगे।”
17	15	भिरी तिन्नी मिन्जो नैं ग्लाया, “जेह्ड़ा पाणी तू दिख्या, जिस पर वैश्या बैठियो ऐ, सैह़ तां लोक, देस, जातिआं कने भासां हन।
17	16	जेह्ड़े दस सींग तू दिख्यो, सैह़ कने जंगली जानवर तिसा वैश्या सौगी बैर रखगे, कने तिसा जो बेबस कने नंगी करी दिंगे, कने तिसादा मांस खाई जांगे, कने तिसा जो अग्गी च फूकी दिंगे।
17	17	क्जोकि परमात्मा तिन्हां दे मने च एह़ पांगा कि सैह़ तिसा दिया इच्छा पूरी करन, कने जाह़लू तिकर परमात्मे दा वचन पूरा नीं होई लैं ताह़लू तिकर इक्क मन होई करी अपणा-अपणा राज्ज तिस जंगली जानवरे जो देई दैन।
17	18	सैह़ जणांस, जिसा जो तैं दिख्या ऐ, सैह़ बड्डा सैहर ऐ जेह्ड़ा धरतिया दे राजेयां पर राज करदा ऐ।
18	1	“इसते बाद मैं इक्क होर सुअर्गदूते जो सुअर्गे ते लौंदे दिख्या, सैह़ बड़ा सामर्थी था; कने धरती तिसदे तेजे नैं चमकी गेई।
18	2	तिन्नी जोरे नैं डड्डी करी ग्लाया, नास होई गेआ, बड्डा बेबीलोन सैहर नास होई गेआ सैह़ दुष्टआत्मां दा घर कने हर इक्क बुरिआ आत्मा दा अड्डा, कने हर इक्क बुरे कने घृणित पंछिये दा अड्डा बणी गेआ।
18	3	क्जोकि तिसादे ब्यभिचार दे खतरनाक मदिरा दिया बज़ाह ते सारियां जातिआं नास होई गियां हन, कने धरतिया दे राजेयां तिसा सौगी ब्यभिचार कित्या ऐ, कने धरतिया दे बपारी तिसादे सुख विलासे दिया बज़ाह ते बड़े अमीर होये हन।”
18	4	भिरी मैं सुअर्गे ते इक्क होर उआज़ सुणी, हे मेरे लोको, “तिसते निकल़ी ओआ कि तुहां तिसदे पापां च साझी मत होएया, कने तिसदे खतरेयां ते कोई तुहां पर आई नीं पोयैं।
18	5	क्जोकि तिसदे पापां दा ढेर इतणा ऊचा होई गेआ ऐ जितणा ऊचा सुअर्गे ऐ क्जोकि परमात्मे तिसदे कम्मां जो याद कित्ता ऐ।
18	6	जिंआं तिन्नी तुहां जो दित्या ऐ तिंआं ई तिसियो देआ, कने तिसदे कम्मां मताबक तिसियो दो गुणा जादा देआ; जिस कटोरे च तिन्नी भरी करी दित्या था तिस च ई तिस तांई दो गुणा भरी देआ।
18	7	जितणी तिन्नी अपणी तारीफ कित्ती कने सुख विलास कित्ता, तितणी तिसियो पीड़ा कने दुख देआ; क्जोकि सैह़ अपणे मने च ग्लांदी ऐ, ‘मैं राणिया साइआं विराजमान ऐ, बिधवा नीं, कने सोग कदी नीं मनांगी।’
18	8	इसा बज़ाह ते चाणचक तिसी बग्त तिसा पर खतरा आई पोंगा, अपर मौत्त, सोग, अकाल, कने सैह़ अग्गी च भस्म करी दित्ती जांगी, क्जोकि तिसादा न्यायी प्रभु परमात्मा शक्तिमान ऐ।
18	9	“धरतिया दे राजेयां जिन्हां तिसा सौगी ब्यभिचार कने सुख विलास कित्ता, जाह़लू तिसादे जल़णे दा धुआं दिक्खगे, तां तिसा तांई रोंगे कने छातिया पिट्टगे।
18	10	तिसा दिया पीड़ा दे डरे दे मारे सैह़ बड़ी दूर खड़ोई नैं ग्लांगे, ‘हे बड्डे सैहर, बेबीलोन। हे मजबूत सैहर हाय! हाय! चाणचक तिज्जो सज़ा मिल्ली गियो ऐ।’
18	11	“धरतिया दे बपारी तिसा तांई रोंगे कने विलाप करगे, क्जोकि हुण तिन्हां दियां चीज्जां जो कोई नीं खरीदगा;
18	12	मतलब सोन्ना, चाँदी, नग, मोती, मलमल, बैजनी, रेशमी, लाले रंगे दे कपड़े, हर किस्मा दी खुसबुदार लकड़ी, हाथिये दे दंदे दी बणियां होईयां हर किस्मा दियां चीज्जां, कीमती लकड़ी, पित्तल़, लोहे कने संगमरमरे नैं बणियां होईयां हर किस्मा दियां चीज्जां,
18	13	कने दाल चीनी, मसाले, धूप, इत्तर, लोबान, मदिरा, तेल, मैदा, कणक, गाय-दांद, भेड्ड-बकरियां, घोड़े, रथ, दास, कने माणुआं दे प्राण।
18	14	हुण तेरे मने जो खरे लगणे आल़े फल़ तिज्जो ते जांदे रैह्, कने एसो-अराम कने सानो-सौकत दियां चीज्जां तिज्जो ते दूर होईयां हन, कने सैह़ भिरी तिज्जो कदी नीं मिलगियां।
18	15	इन्हां चीज्जां दे बपारी जेह्ड़े तिसा दिया बज़ाह ते अमीर होएयो थे, तिसा दिया पीड़ा दे डरे दे मारे दूर खड़ोंगे, कने रोंदे कने सोग मनांदे एह़ ग्लांगे,
18	16	‘हाय। हाय। एह़ बड्डा सैहर जेह्ड़ा मलमल, बैगणी कने लाले रंगे दे कपड़े पैहनेयो था, कने सोन्ने, नगां कने मोतिआं नैं सज्जया था;
18	17	चाणचक ई तिसदी इतणी भारी धन-दौलत नास होई गेई।’ कने हर इक्क समुंदरी जाह्जे दा कप्तान कने तिस च यात्रा करणे आल़े, किस्तिया चलाणे आल़े, कने जितणे समुंदरे ते पैसा कम्मांदे हन, सारे दूर खड़ोई नैं,
18	18	कने तिसादे फकौणे दे धूयें जो दिक्खी नैं डड्डी करी ग्लांगे, ‘कुण देहया सैहर इस बड्डे सैहरे साइआं ऐ?’
18	19	कने अपणे-अपणे सिरां पर धूड़ पांगे, कने रोंदे, सोग मनांदे होये डड्डी-डड्डी करी ग्लांगे, ‘हाय। हाय। एह़ बड्डा सैहर चाणचक ई उजड़ी गेआ, जिसदिया धन-दौलता दे जरिये सारे समुंदरी जाह्जे आल़े अमीर होई गियो थे।’
18	20	तुहां जेह्ड़े सुअर्गे च रैंह्दे हन, कने हे परमात्मे दे लोको, प्रेरितो, भविष्यवाणी करणे आल़ेयो, तिस पर खुसी मनाआ, क्जोकि परमात्मैं न्याय करी नैं तिसते तुहां दा बदला लेई लेआ ऐ।”
18	21	भिरी इक्क ताकतवर सुअर्गदूतैं बड्डिया चक्किया दिया सिल्ला साइआं इक्क पत्थर चुकेया, कने एह़ ग्लाई करी समुंदरे च सट्टी दित्ता, “बड्डा सैहर बेबीलोन इआं बड़िया ताकता नैं नास कित्ता जांगा, कने भिरी तिसदा कदी भी कोई पता नीं लगगा।
18	22	बीण बजाणे आल़ेआं दी, गीत गाणे आल़ेआं दी, बंसरी बजाणे आल़ेआं दी, कने तुरही बजाणे आल़ेआं दी उआज़ भिरी कदी भी तिज्जो नीं सुम्मगी; कने हुण ते कुसी भी कारीगरे दा कम्म भिरी कदी तिज्जो च नीं मिलगा; कने चक्किया चलणे दी उआज़ भिरी कदी तिज्जो नीं सुम्मगी;
18	23	कने दीय्ये दी लौ भिरी कदी तिज्जो च नीं चमकगी, कने लाड़े कने लाड़िया दिया उआज़ भिरी कदी तिज्जो नीं सुम्मगी; क्जोकि तेरे बपारी धरतिया दे प्रधान थे, कने तेरे टूणे ते सारियां जातिआं भटकाईयां गियां थियां।
18	24	भविष्यवक्तां कने परमात्मे दे लोकां, कने धरतिया पर सारे खत्म कित्तेयां दा खून बेबीलोने च ई मिल्ला।”
19	1	इसते बाद मैं सुअर्गे च मन्ना जिंआं इक्क बड्डिया भीड़ा जो जोरे नैं एह़ ग्लांदे सुणेया, “हाल्लेलूय्याह । उद्धार कने महिमा कने सामर्थ अहां दे परमात्मे दी ऐ।
19	2	क्जोकि तिसदे फैसले सच्चे कने ठीक हन। इसतांई कि तिन्नी तिसा बड्डिया वैश्या दा, जेह्ड़ी अपणे ब्यभिचारे नैं धरतिया जो बदनाम करदी थी, न्याय कित्ता कने तिसाते अपणे दासां दे खूने दा बदला लेआ ऐ।”
19	3	भिरी दूई बरी तिन्हां ग्लाया, “हाल्लेलूय्याह। तिसादे फकौणे दा धुआं जुगा-जुग उठदा रैंह्गा।”
19	4	ताह़लू चौबी स्याणेयां कने चौंन्नी प्राणियां गोड्डेयां दे भार आई नैं परमात्मे दी अराधना कित्ती, जेह्ड़ा सिंहासणे पर बैठेया था, कने ग्लाया, “आमीन। हाल्लेलूय्याह।”
19	5	कने ताह़लू सिंहासणे ते इक्क उआज़ा आई, “हे अहां दे परमात्मे ते डरणे आल़े दासो, क्या छोटे, क्या बड्डे; तुहां सारे तिसदी स्तुति करा।”
19	6	भिरी मैं बड़िया भीड़ा साइआं, कने मते पांणिये साइआं कने गड़ाकेयां साइआं जोरे दी उआज़ सुणी: “हाल्लेलूय्याह! क्जोकि प्रभु अहां दा परमात्मा सर्वशक्तिमान राज्ज करदा ऐ।
19	7	ओआ अहां खुस कने मग्न होन, कने तिसदी स्तुति करन, क्जोकि मेम्ने दा ब्याह आई रेह्आ ऐ, कने तिसदिया दुल्हना अपणे आप्पे जो त्यार करी लेआ ऐ।
19	8	तिसा जो साफ-चिट्टे कने चमकदार मलमल पैहनणे दा हुक्म दित्ता गेआ, क्जोकि तिस मलमले दा मतलब परमात्मे दे लोकां दे धार्मिक कम्म हन।”
19	9	ताह़लू सुअर्गदूतैं मिन्जो ग्लाया, “एह़ लिख कि धन सैह़ हन, जेह्ड़े मेम्ने दे ब्याये दिया धामा च सद्देयो हन।” भिरी तिन्नी मिन्जो ग्लाया, “एह़ वचन परमात्मे दे सच्चे वचन हन।”
19	10	ताह़लू मैं तिसदी अराधना करणे तांई तिसदे पैरां पेई गेआ। तिन्नी मिन्जो ग्लाया, “दिक्ख, इआं मत कर, मैं तेरा कने तेरे भाऊआं दा संगी दास ऐ जेह्ड़े यीशुये दे गवाह पक्के हन। परमात्मे दी अराधना कर। क्जोकि यीशु दी गवाही भविष्यवाणी दी आत्मा ऐ।”
19	11	भिरी मैं सुअर्गे जो खुलेया दिख्या, कने तित्थु इक्क चिट्टा घोड़ा दिख्या; कने तिस पर इक्क सवार ऐ, जिस पर तुहां बसुआस करी सकदे हन, जेह्ड़ा सच्च ग्लांदा ऐ; कने सैह़ धार्मिकता नैं न्याय कने लड़ाई करदा ऐ।
19	12	तिसदियां अखीं अग्गी साइआं हन, कने तिसदे सिरे पर मते सारे मुकट हन। तिस पर इक्क नां लिख्या ऐ, जिसियो तिसियो छड्डी होर कोई नीं जाणदा।
19	13	तिन्नी खूने नैं गुआचेया कपड़ा पैहनेया ऐ, कने तिसदा नां परमात्मे दा वचन ऐ।
19	14	सुअर्गे दी सेना चिट्टे घोड़ेयां पर सवार कने चिट्टे कने साफ मलमल पैहनी करी तिसदे पचांह़-पचांह़ हन।
19	15	जाति-जाति दे लोकां जो मारने तांई तिसदे मुँऐ ते इक्क तेज तलवार निकल़ादी ऐ। सैह़ लोहे दा बैंत लेई करी तिन्हां पर राज्ज करगा, कने सर्वशक्तिमान परमात्मे दे खतरनाक गुस्से दिया मदिरा दे कोलूये च दाख दरड़गा।
19	16	तिसदे कपड़े कने जंघा पर एह़ नां लिख्या ऐ, “राजेयां दा राजा कने प्रभुआं दा प्रभु।”
19	17	भिरी मैं इक्की सुअर्गदूते जो सूरजे पर खड़ोत्यो दिख्या। तिन्नी जोरे नैं डड्डी करी अम्बरे च उडणे आल़े सारे पंछियां जो ग्लाया, “ओआ, परमात्मे दिया धामा तांई किठ्ठे होई जा,
19	18	जिसते तुहां राजेयां दा, अधिकारियां दा, ताकतवर मर्दां दा, घोड़ेयां दा, तिन्हां पर सवारां दा, कने क्या अजाद, क्या दास, क्या छोटे क्या बड्डे, सारेयां माणुआं दा मांस खा।”
19	19	भिरी मैं तिस जंगली जानवरे कने धरतिया दे राजेयां कने तिन्हां दी सेना जो तिस घोड़े दे सवारे कने तिसदिया सेना सौगी लड़णे तांई किठ्ठे दिख्या।
19	20	सैह़ जंगली जानवर, कने तिस सौगी सैह़ झूठा भविष्यवक्ता पकड़ेया गेआ जिन्नी तिसदे सामणै ऐदेय चमत्कार दस्सेयो थे जिन्हां दे जरिये तिन्नी तिन्हां जो भटकाया जिन्हां पर तिस जंगली जानवरे दी मोहर थी कने जेह्ड़े तिसदिया मूर्तिया दी अराधना करदे थे। एह़ दोयो जिन्दे जी तिसा अग्गी दी झीला च पाई दित्ते, जेह्ड़ी गंधका नैं बल़दी ऐ।
19	21	कने बाक्कि लोक तिस घोड़े पर सवारे दी तलवारा नैं, जेह्ड़ी तिसदे मुँऐ ते निकल़ादी थी, मारी दित्ते गै, कने सारे पंछी तिन्हां दा मांसे खाई नैं रज्जी गै।
20	1	भिरी मैं इक्की सुअर्गदूते जो सुअर्गे ते लौंदे दिख्या, जिसदे हत्थे च अथाह कुंडे दी चाबी कने इक्क बड्डा संगल़ था।
20	2	तिन्नी तिस अजगरे, मतलब पराणे सर्पे जो, जेह्ड़ा सैतान ऐ, पकड़ी करी हज़ारां साल्लां तांई बन्नी दित्ता,
20	3	कने तिसियो अथाह कुंडे च पाई करी बंद करी दित्ता कने तिस पर मोहर लगाई दित्ती कि सैह़ हज़ार साल पूरे होणे तिकर जाति-जाति दे लोकां जो भिरी नीं भटकां। इसते बाद जरूरी ऐ कि सैह़ थोड़ियां देरा तांई भिरी खोलेया जां।
20	4	भिरी मैं सिंहासण दिक्खे, कने तिन्हां पर लोक बैठी गै, कने तिन्हां जो न्याय करणे दा हक्क दित्ता गेआ। मैं तिन्हां दियां आत्मां जो भी दिख्या जिन्हां दे सिर यीशु दी गवाही दैणे कने परमात्मे दे वचने दिया बज़ाह ते बड्डे गियो थे, कने जिन्हां ना तिस जंगली जानवरे दी, ना तिसा मूर्तिया दी अराधना कित्तियो थी, कने ना तिसदी मोहर अपणे मत्थे कने हत्थां पर लगाईयो थी। सैह़ जिन्दे होई करी मसीह सौगी हज़ार साल तिकर राज्ज करदे रैह़न।
20	5	जाह़लू तिकर एह़ हज़ार साल पूरे नीं होये ताह़लू तिकर बाक्कि मरेयो जिन्दे नीं होये। एह़ तां पैहल्ली बरी दुवारा जिन्दा होणा ऐ।
20	6	धन कने पवित्र सैह़ हन, जेह्ड़े इस पैहल्ली बरी जिन्दे होणे दे साझी हन। ऐदेयां पर दूईआ मौत्ती दा कोई भी हक्क नीं, अपर सैह़ परमात्मे कने मसीह दे याजक हुंगे कने तिस सौगी हज़ार साल तिकर राज्ज करगे।
20	7	जाह़लू हज़ार साल पूरे होई जांगे तां सैतान कैदा ते छड्डी दित्ता जांगा।
20	8	सैह़ तिन्हां जातिआं जो जेह्ड़ियां सारिया धरतिया पर हुंगियां, मतलब गोग कने मागोग जो जिन्हां दी गिणती समुंदरे दिया रेता बराबर हुंगी, भटकाई करी लड़ाईया तांई किठ्ठा करणे तांई निकल़गा।
20	9	कने सैह़ सारिया धरतिया पर फैली जांगियां, कने परमात्मे दे लोकां दा डेरा कने प्यारे सैहरे जो घेरी लैंगी; कने अग्ग सुअर्गे ते लौई करी तिन्हां जो भस्म करगी।
20	10	तिन्हां दा भटकाणे आल़ा सैतान अग्ग कने गंधका दिया तिसा झीला च, जिसा च सैह़ जंगली जानवर कने झूठा भविष्यवक्ता भी पाई दित्ता जांगा; कने सैह़ रात दिन जुगा-जुग पीड़ा च तड़फदे रैंह्गे।
20	11	भिरी मैं इक्क बड्डे चिट्टे सिंहासणे कने तिसियो जेह्ड़ा तिस पर बैठेया ऐ, दिख्या, जिसदे सामणै ते धरती कने अम्बर नठ्ठी गै, कने तिन्हां तांई जगाह नीं मिल्ली।
20	12	भिरी मैं छोटे बड्डे सारे मरेयां जो सिंहासणे सामणै खड़ोत्यो दिख्या, कने कताबां खोलियां गियां; कने भिरी इक्क होर कताब खोली, मतलब ज़िन्दगिया दी कताब कने जिंआं तिन्हां कताबां च लिख्या था, तिंआं ई तिन्हां दे कम्मां मताबक मरेयां दा न्याय कित्ता गेआ।
20	13	समुंदरे तिन्हां मरेयां जो देई दित्ता, कने मौत्त कने अधोलोकैं तिन्हां मरेयां जो जेह्ड़े तिन्हां च थे देई दित्ता; कने तिन्हां च हर इक्की दे कम्मां मताबक तिन्हां दा न्याय कित्ता।
20	14	मौत्त कने अधोलोक भी अग्गी दिया झीला च पाई दित्ते गै। एह़ अग्गी दी झील तां दूई मौत्त ऐ;
20	15	कने जिस कुसी दा नां ज़िन्दगिया दिया कताबा च लिख्या नीं मिल्ला, सैह़ अग्गी दिया झीला च पाई दित्ता गेआ।
21	1	भिरी मैं नौये सुअर्गे जो कने नौईआ धरतिया जो दिख्या, क्जोकि पैहल्ला अम्बर, पैहल्ली धरती कने समुंदर भी गायब होई गियो थे।
21	2	भिरी मैं पवित्र नौये सैहर यरूशलेमे जो सुअर्गे ते परमात्मे दे बक्खे ते लौंदे दिख्या। सैह़ तिसा दुल्हना साइआं था, जेह्ड़ी अपणे दुल्हे तांई सज्जदी था।
21	3	भिरी मैं सिंहासणे च कुसी जो जोरे नैं एह़ ग्लांदे सुणेया, “दिक्ख, परमात्मे दा डेरा माणुआं दे बिच्च ऐ। सैह़ तिन्हां सौगी डेरा करगा, कने सैह़ तिसदे लोक हुंगे, कने परमात्मा अप्पु तिन्हां सौगी रैंह्गा कने तिन्हां दा परमात्मा हुंगा।
21	4	सैह़ तिन्हां दे सारे दुखां जो दूर करी दिंगा; कने इसते बाद मौत्त नीं हुंगी, कने ना सोग मनाणा, ना रोणा, ना पीड़ा हुंगी; पैहल्लियां गल्लां बीती गियां।”
21	5	जेह्ड़ा सिंहासणे पर बैठेया था, तिन्नी ग्लाया, “दिक्ख, मैं सब कुच्छ नौआं करी दिंदा।” भिरी तिन्नी ग्लाया, “लिखी लै, क्जोकि एह़ वचन बसुआसे जोग्गे कने सच्चे हन।”
21	6	भिरी तिन्नी मिन्जो ग्लाया, “एह़ गल्लां पूरियां होई गियां हन। मैं अलफा कने ओमेगा, मतलब सुरुआत कने अन्त ऐ। मैं प्यासे जो ज़िन्दगिया दे पांणिये दे झरनेयां ते मुफ्ते च पियांगा।
21	7	जेह्ड़ा जीत्तगा, सैई इन्हां चीज्जां दा वारस हुंगा, कने मैं तिसदा परमात्मा हुंगा कने सैह़ मेरा पुत्तर हुंगा।
21	8	अपर डरफोकां, बेबसुआसियां, कने घिनौनेयां, हत्यारेयां, ब्यभिचारियां, जादू-टूणा करणे आल़ेआं, मूर्तिपूजकां, कने सारे झूठेयां दा हिस्सा तिसा झीला च मिलगा, जेह्ड़ा अग्गी कने गंधका नैं जल़दी रैंह्दी ऐ; सैह़ दूई मौत्त ऐ।”
21	9	भिरी जिन्हां सत्तां सुअर्गदूतां अल्ल सत आखरी खतरेयां नैं भरोयो सत कटोरे थे, तिन्हां ते इक्क मिन्जो अल्ल आया, कने मिन्जो सौगी गल्लां करी नैं ग्लाणा लग्गा, “ऐत्थु आ, मैं तिज्जो दुलहन मतलब मेम्ने दी लाड़ी दस्सगा।”
21	10	ताह़लू सैह़ मिन्जो पवित्र आत्मा च इक्क बड्डे कने ऊचे प्हाड़े पर लेईआ, कने पवित्र सैहर यरूशलेमे जो सुअर्गे ते परमात्मे दे बक्खे ते लौंदे दिख्या।
21	11	परमात्मे दी महिमा तिन्हां च थी, कने तिसदी जोत्ती बड़े कीमती पत्थर, मतलब इक्क साफ सीशे साइआं थी।
21	12	तिसदी दीवार बड़ी ऊची थी, कने तिसादे बाराह फाटक कने फाटकां पर बाराह सुअर्गदूत थे; कने तिन्हां फाटकां पर इस्राएलियां दे बाराह गोत्रां दे नां लिख्यो थे।
21	13	पूरब, पशिचम, उत्तर, दक्षिण, इसादे चौंन्नी दिसां दे पास्से त्रै-त्रै फाटक थे।
21	14	सैहरे दिया दीवारा दियां बाराह नीआं थियां, कने तिन्हां नीआं पर मेम्ने दे बाराह प्रेरितां दे नां लिख्यो थे।
21	15	जेह्ड़ा मिन्जो सौगी गल्लां करा दा था तिस अल्ल सैहर कने तिसदे फाटकां कने तिसदिया दीवारा जो नापणे तांई इक्क सोन्ने दी सोठी थी।
21	16	सैह़ सैहर चौकोर अकारे च बसेया था कने तिसदी लम्बाई, चौड़ाई दे बराबर थी; तिन्नी तिसा सोन्ने दिया सोठिया नैं सैहरे जो नापेया, तां दो हज़ार चार सौ किलोमीटर निकल़ेया था कने तिसदी लम्बाई, चौड़ाई कने ऊंचाई भी बराबर थी।
21	17	तिन्नी तिसदी दीवारा जो माणुये दे, मतलब सुअर्गदूत दे नापे नैं नापेया, तां सठ मीटर निकल़ी।
21	18	तिसदी दीवार यशब नांऐ दे कीमती पत्थरां नैं बणियो थी, कने सैहर ऐदेय सुद्ध सोन्ने दा था जेह्ड़ा साफ सीशे साइआं था।
21	19	तिस सैहरे दी नीआं हर किस्मा दे कीमती पत्थरां नैं सज्जाईयां थियां; पैहल्ली नीई यशब पत्थरे दी, दूई नीलमणि पत्थरे दी, त्री लालड़ी पत्थरे दी, चौथी मरकत पत्थरे दी,
21	20	पंजमी गोमेदक पत्थरे दी, छेमी माणिक्य पत्थरे दी, सतमी पितमणि पत्थरे दी, अठमी पेरोज पत्थरे दी, नौमी पुखराज पत्थरे दी, दसमी लहसनिये पत्थरे दी, ग्यारवीं धूम्रकान्त पत्थरे दी, कने बारमीं याकूत पत्थरे दी थी।
21	21	कने बाराह फाटक बाराह मोतिआं दे थे; इक्क-इक्क फाटक इक्क-इक्क मोतिये दा बणेया था। सैहरे दी सड़क साफ सीशे साइआं सुद्ध सोन्ने दी थी।
21	22	मैं तिन्हां च कोई मंदर नीं दिख्या, क्जोकि सर्वशक्तिमान प्रभु परमात्मा कने मेम्ना तिसदा मंदर ऐ।
21	23	तिस सैहरे च सूरज कने चन्द्रमे दिया लौई दी जरूरत नीं, क्जोकि परमात्मे दे तेजे नैं तिस च लौ हुंदी ऐ, कने मेम्ना तिसदा दीय्या ऐ।
21	24	जाति-जाति दे लोक तिसदिया लौई च चलगे-फिरगे, कने धरतिया दे राजे अपणे-अपणे तेजे दी धन-दौलत तिस च लेयोंगे।
21	25	तिसदे फाटक दिनैं कदी बंद नीं हुंगे, कने रात तित्थु नीं हुंगी।
21	26	जाति-जाति दे लोक महिमा कने आदर तिस च लेयोंगे।
21	27	कने तिस कोई अपवित्र चीज्ज, कने घृणित कम्म करणे आल़ा, कने झूठियां गल्लां बणाणे आल़ा, कुसी भी तरीके नैं दाखल नीं हुंगा; अपर सिर्फ सैई लोक जिन्हां दे नां मेम्मे दिया ज़िन्दगिया दिया कताबा च लिख्यो हन।
22	1	भिरी तिन्नी मिन्जो साफ सीशे साइआं झलकदी होई, ज़िन्दगिया दे पांणिये दी नदी, जेह्ड़ी परमात्मे कने मेम्ने दे सिंहासणे ते निकल़ी करी
22	2	तिस सैहरे दियां सड़कां दे बिच्चो-बिच्च बगदी थी। नदिया दे इस पार कने तिस पार ज़िन्दगिया दा रूख था; तिस च बाराह किस्मा दे फल़ लगदे थे, कने सैह़ हर मीहने फल़दा था; कने तिस रूखे दे पत्तरां ते जाति-जाति दे लोक खरे हुंदे थे।
22	3	भिरी श्राप नीं हुंगा, कने परमात्मे कने मेम्ने दा सिंहासण तिस सैहरे च हुंगा कने तिसदे दास तिसदी अराधना करगे।
22	4	सैह़ तिसियो आमणै-सामणै दिक्खगे, कने तिसदा नां तिन्हां दे मत्थे पर लिख्या हुंगा।
22	5	भिरी रात नीं हुंगी, कने तिन्हां जो दीय्ये कने सूरजे दी लौई दी जरूरत नीं हुंगी, क्जोकि प्रभु परमात्मा तिन्हां जो लौ करगा, कने सैह़ जुगा-जुग राज्ज करगे।
22	6	भिरी तिन्नी मिन्जो नैं ग्लाया, “एह़ गल्लां बसुआसे जोग्गियां कने सच्च हन। प्रभुयैं, जेह्ड़ा भविष्यवक्तां दियां आत्मां दा परमात्मा ऐ, अपणे सुअर्गदूते जो इसतांई घल्लेया कि अपणे दासां जो सैह़ गल्लां, जिन्हां दा तौल़ी पूरा होणा जरूरी ऐ दस्सें।”
22	7	“दिक्ख, मैं तौल़ी ओणे आल़ा। धन ऐ सैह़ जेह्ड़ा इसा कताबा दी भविष्यवाणी दियां गल्लां मनदा ऐ।”
22	8	मैं सैई यूहन्ना ऐ, जेह्ड़ा इन्हां गल्लां जो सुणदा कने दिक्खदा था। जाह़लू मैं सुणेया कने दिख्या, तां जेह्ड़ा सुअर्गदूत मिन्जो एह़ गल्लां दस्सदा था, मैं तिसदे पैरां पर प्रणांम करणे तांई पेई गेआ।
22	9	अपर तिन्नी मिन्जो नैं ग्लाया, “दिक्ख इआं मत कर; क्जोकि मैं तेरा, कने तेरे भाऊ भविष्यवक्ता कने इसा कताबा दियां गल्लां जो मन्नणे आल़ेआं दा संगी दास ऐ। परमात्मे दी ई अराधना कर।”
22	10	भिरी तिन्नी मिन्जो ग्लाया, “इसा कताबा दी भविष्यवाणिये दियां गल्लां जो बंद मत कर; क्जोकि बग्त नेड़े आईआ ऐ।
22	11	जेह्ड़ा बुराई करदा ऐ, सैह़ बुराई ई करदा रैंह्; कने जेह्ड़ा पापी ऐ, सैह़ पापी बणी रैंह्; कने जेह्ड़ा धर्मी ऐ, सैह़ धर्मी बणी रैंह्; कने जेह्ड़ा पवित्र ऐ; सैह़ पवित्र बणी रैंह्।”
22	12	प्रभु यीशुयैं ग्लाया, “दिक्ख, मैं तौल़ी ओणे आल़ा। कने हर इक्की दे कम्मे मताबक बदला दैणे तांई प्रतिफल़ मिन्जो अल्ल ऐ
22	13	मैं अलफा कने ओमेगा, पैहल्ला कने आखरी, सुरुआत कने अन्त ऐ।”
22	14	धन सैह़ हन, जेह्ड़े अपणे आप्पे जो पवित्र बणाई लैंदे हन, क्जोकि तिन्हां जो ज़िन्दगिया दे रूखे अल्ल ओणे दा हक्क मिलगा, कने सैह़ फाटकां च होई करी अंदर जांगे।
22	15	अपर कुत्ते, जादू-टूणा करणे आल़े, ब्यभिचारी, हत्यारे, मूर्ति दी पूजा करणे आल़े, हर इक्क झूठ दा साथ दैणे आल़े, झूठ ग्लाणे आल़े बाहर रैंह्गे।
22	16	“मैं यीशुये अपणे सुअर्गदूते जो इसतांई घल्लेया, कि तुहां दे गांह कलीसियां दे बारे च इन्हां गल्लां दी गवाही दैं। मैं दाऊदे दा मूल कने वंश, कने भ्यागा दा चमकदा तारा ऐ।”
22	17	परमात्मे दी आत्मा कने मेम्ने दी दुलहन दोयो ग्लादियां हन, “आ।” कने सुणने आल़ा भी ग्लां, “आ।” जेह्ड़ा प्यासा होयैं सैह़ औयें, कने जेह्ड़ा कोई चां सैह़ ज़िन्दगिया दा पाणी मुफ्ते च लैं।
22	18	मैं हर इक्की जो, जेह्ड़ा इसा कताबा दी भविष्यवाणिये दियां गल्लां सुणदा ऐ, गवाही दिंदा; जे कोई माणु इन्हां गल्लां च कुच्छ बधां तां परमात्मा तिन्हां खतरेयां जो, जेह्ड़े इसा कताबा च लिख्यो हन, तिस पर बधांगा।
22	19	जे कोई इसा भविष्यवाणी दिया कताबा दियां गल्लां ते कुच्छ कड्डगा, तां परमात्मा तिसा ज़िन्दगिया दे रूखे कने पवित्र सैहरे ते, जिसदा बखान इसा कताबा च ऐ, तिसदा हिस्सा कड्डी दिंगा।
22	20	जेह्ड़ा इन्हां गल्लां दी गवाही दिंदा ऐ सैह़ एह़ ग्लांदा ऐ, “हाँ, मैं तौल़ी ओणे आल़ा।” मैं यहून्ना जवाब दिंदा ऐ आमीन। हे प्रभु यीशु आ।
22	21	मैं प्रार्थना करदा ऐ, कि प्रभु यीशुये दा अनुग्रह परमात्मे दे लोकां सौगी रैंह्। आमीन।
