1	1	इऐ चिट्ठी पौलुस और सिलवानुस और तीमुथियुसा री तौरफा कु आ। आमै इऐं चिट्ठी थिस्सलुनीकियों शहरा री कलिसिया लै लिखी ई, ज़ो बाब परमेश्‍वर और प्रभु यीशु मसीहा दी ई।
1	2	आमारै बाब परमेश्‍वर और प्रभु यीशु मसीहा री तौरफा कु तुमुलै बौड़ी दया और शान्ति मिलदै थाका लागी।
1	3	ओ मैरै प्यारै साथी विश्वासिउओ तुमारै बारै दी आमु सौदा परमेश्‍वरा रौ धन्यबाद च़ांई कौरणौ, और इणौ कौरणौ ठीक भी आ, एथीलै कि यीशु मसीह दी तुमारौ विश्वास भौरी आ लागौ औन्दौ बौड़दै, और तुमु सारेऊ रौ प्यार भी आपु मांझ़ी भौरी आ लागौ औन्दौ बौड़दै।
1	4	एथीलै आमै परमेश्‍वरा री कलिसिया रै विश्वासिऊ मांझ़िऐ तुमारै बारै दी घमण्ड कौरी ई कि ज़ेती ज़ोखिम और मुसीबत तुमै सहन कौरा ई, तिऊं सौभी दी तुमारौ सबर और विश्वास पौगड़ौ हुआ सा।
1	5	इऐ सारै परमेश्‍वरा रै सौच़्च़ै फैसलै रौ साफ सबूत आ कि तुमै परमेश्‍वरा रै राज़ा रै लायक बौणा, ज़ेथरी ताइंऐ तुमै दु:ख भी उठावा ई।
1	6	कैलैकि परमेश्‍वर सौदा सौच़्च़ौ फैसलौ कौरा आ, और सेऊ तिउंलै भी दु:ख दिआ, ज़ुणिऐ तुमुलै दु:ख दैऔ आ,
1	7	और सेऊ तुमुलै आराम दिया आ ज़ो तुमै इबी दु:ख ई सहन कौरदै लागै औन्दै, और आमुलै भी दिआ आ। इणौ तेबी हुणौ आ ज़ेबी प्रभु यीशु आपणै शक्तिशाल़ी दूता आइलै, धधकती ऐन्दी आगी आइलै सौरगा कु आशा लौ।
1	8	और ज़ो परमेश्‍वर नाईं ज़ाणदै-प्राणदै और आमारै प्रभु यीशु मसीह री खुशी री खौबर नाईं मानदै तिउंलै सेऊ सौज़ा दिया सा।
1	9	सै प्रभु रै सामनै कु और तेसरी शक्ति रै तेज़ा कु दूर हुइयौ सौदा लै विनाशा रौ डांड पा ई।
1	10	एऊ सेज़ै दिनै हुणौ सा, ज़ेबी प्रभु यीशु आपणै लोगु दी महिमा पाइंदै और सारै विश्वास कौरणै वाल़ेऊ दी हैरानी री वज़ाह हुणा लै आशा लौ। तुमै भी तेथदी शामिल ई कैलैकि तुमुऐ आमारी गवाही माथै विश्वास कियौ सा।
1	11	एथीलै आमै सौदा तुमुलै प्राथना भी कौरी ई कि आमारौ परमेश्‍वर तुमु इऐं बुलाहटा रै लायक सौमझ़ा, और सेऊ तुमारी हर भौली इच़्छ़ा शक्ति कौरी पुरौ कौरा और हर सेज़ौ काम पुरौ कौरा ज़ेज़ौ तुमारै विश्वासा रौ नौतिज़ौ आ।
1	12	इणै कौरी आमारै प्रभु यीशु मसीह रै नावां लै तुमारै ज़ौरिऐ बौड़ाई मिला सा। और तुमुलै तेसरै ज़ौरिऐ इज़्ज़त मिला सा। इयौ सब कुछ़ आमारै परमेश्‍वर और यीशु मसीह री बौड़ी दया कौरी हुआ सा।
2	1	ओ मैरै प्यारै साथी विश्वासिउओ, आबै हाऊं तुमुलै आमारै प्रभु यीशु रै आशणै, और तेस काऐ आपणै कौठै हुणै रै बारै दी लिखणौ च़ाहा ऊ।
2	2	तुमै आपणै मौना दी फेटी ई दु:खी ना हुएऊ और डौरेऊ नाईं, अगर तुमै इणौ शुणा लै कि प्रभु यीशु मसीह रौ दीन आशी गौ आ। कुण आपणी भविष्यवाणी दी, आपणी शिक्षा दी, आपणी चिट्ठी दी इणौ बोलालौ मानौ कि ज़िणौ आमुऐ बोलौ आ।
2	3	इऊं गलत बुशु माथै बिल्कुल भी विश्वास नाईं कौरणौ ज़ो लोग तुमुकै एथरै बारै दी बोलाई, कैलैकि प्रभु यीशु मसीह रै वापिस आशणै कु पैहलै एक बौगत हुणौ आ ज़ेबी भौरी लोग परमेश्‍वरा रौ विरोध कौरा ई। अधर्मी आदमी पौगड़ौ हुणौ आ सेऊ एज़ौ आ ज़ासरौ नाष हुणौ ज़ुरुरी आ।	WRONG ALIGNMENT
2	4	सेऊ आपुलै बौड़ौ बौणा सा और हर च़िज़ा री बेइज़्ज़ती कौरा सा ज़ास लोग पुज़ा ई। इदरा झ़ांऊ कि सेऊ परमेश्‍वरा रै घौरा दी बोशियौ आपुलै परमेश्‍वर बौणा सा।
2	5	का तुमुकै याद नाईं आ कि ज़ेबी हाऊं तुमारै काऐ थौ, ता तुमु आइलै इणी बुशु थाका थौ लाइंदै लागी?
2	6	तुमै इणौ भी ज़ाणाई कि सेऊ एज़ै बौगतै कुणीऐ आ आपणै बौशा दी छ़ाड़ौ औन्दौ कि सेऊ आपणै बौगता दी पौगड़ौ हुआ।
2	7	कैलैकि इयौ अधर्मी आदमी पैहला कु च़ोरुइयौ काम कौरदै आ लागौ औन्दौ और इयौ तेबी झ़ाऊं च़ोरुई रौआ ई ज़ेबी झ़ाऊं तेस रोकणौ वाल़ौ पोरु ना हटावा लै।
2	8	तेभी ई सेऊ अधर्मी आदमी पौगड़ौ हुआ, ज़ास प्रभु यीशु आपणै मुआं कौरी फुकरियौ पोरु झ़ांगा, और आपणै आशणै वाल़ै तेज़ा कौरीऐ तेसरौ छ़ार चाणा।
2	9	सेऊ अधर्मी आदमी शैताना री शक्ति कौरी आशा सा। सेऊ सारै रौंगा री झ़ुठी तागत, और च़मतकार और हैरानी वाल़ै काम कौरा ज़ो लोगु इणै सुंच़णै माथै मज़बूर कौरा कि इयौ परमेश्‍वर आ ज़ो इऊं कामु कौरा आ।
2	10	सेऊ सारै रौंगा रै बुरै काम कौरा और नाष हुणै वाल़ेऊ लै धोखौ दिया आ। कैलैकि तिंउऐ सौच़्च़ाई माथै विश्वास नाईं कियौ ज़ो तिऊं बौच़ाई सौका थी।
2	11	एज़ी वज़ाह कु परमेश्‍वर तिऊं इणी भटकाउणै वाल़ी शक्ति दी पा आ सा कि सै झ़ुठा माथै विश्वास कौरा,
2	12	और ज़ेती लोगु कै पाप कौरणौ आच़्छ़ौ लागा सा और ज़ुण सौच़्च़ाई माथै विश्वास नाईं कौरदै सै सारै नाष हुणेई।
2	13	ओ मैरै प्यारै साथी विश्वासिउओ, आमारौ इदै तुमुलै परमेश्‍वरा काऐ धन्याबाद दैणौ ठीक आ, तुमै प्रभु रै प्यारै लोग ई, कैलैकि परमेश्‍वरै पैहला कु पवित्र आत्मा रै ज़ौरिऐ पापा कु अलग कौरीयौ मतलब सौच़्च़ाई दी तुमारै विश्वासा री वज़ाह कु छ़ुटकारै लै तुमै च़ुनी गौऐ ई।
2	14	तिणिऐ तुमै आमारी खुश-खौबरी रै ज़ौरिऐ एथीलै औटाऐ कि तुमै बौच़ी रौआ ताकी तुमै तिऐं महिमा रै हिस्सैदार बौणा ज़ो परमेश्‍वरै आमारै प्रभु यीशु मसीह लै देई आ।
2	15	एथीलै ओ मैरै प्यारै साथी विश्वासिउओ, टेकी और मज़बूत रौऔ। ज़ो-ज़ो बुशै तुमुऐ च़ाऊ वचना रै ज़ौरिऐ या चिट्ठी रै ज़ौरिऐ आमुकु शिखी ई, तिऊं बुशै तुमै आपणै ज़िवा दी थांबी छ़ाड़ौ।
2	16	हाऊं प्राथना कौराऊ कि, आमारौ प्रभु यीशु मसीह आपु ई, और आमारौ बाब परमेश्‍वर, ज़ुणिऐ आमु आइलै प्यार कियौ आ और बौड़ी दया कौरी सौदा री शान्ति और आच़्छ़ी आश देई आ,
2	17	तुमारै मौना दी शान्ति दिआ और तुमु सारै आच़्छ़ै कामा दी और वचना दी मज़बूत कौरा।
3	1	आखरी दी ओ मैरै प्यारै साथी विश्वासिउओ, आमुलै प्राथना कौरदै थाकौ लागी कि प्रभु रौ वचन इणौ शिगरी सारे दी फौइला और सारी ज़ागाह दी इज़्ज़ता आइलै अपणावा, ज़िणौ तुमु मांझ़िऐ हुऔ आ।
3	2	और इणी प्राथना कौरौ कि परमेश्‍वर आमु बुरै और कौपटी लोगु कु बौच़ावा कैलैकि भौरी लोग एथ माथै विश्वास नाईं कौरदै।
3	3	तुमै प्रभु माथै आच़्छ़ा कौरी विश्वास कौरी सौका ई। सेऊ तुमु मज़बुती कौरी टेकावा सा और तेस अधर्मी आदमी कु बौच़ाई छ़ाड़ा सा।
3	4	आमुऐ तुमुकै ज़ो कुछ़ कौरना लै बोलौ आ, तुमै तिणी ई कौरदै लागै औन्दै और कौरदै भी थाका ई लागी।
3	5	परमेश्‍वरा रै प्यार और मसीहा रै सबरा री भिलै प्रभु तुमारै मौना री अगुवाई कौरा।
3	6	ओ मैरै प्यारै साथी विश्वासिउओ, आमै तुमुलै सेज़ै हक्‍का कौरीऐ हुकम देई ज़ो आमुकै प्रभु यीशु मसीहै दैऔ आ। कि तुमैं हर एक इणै भाई-बौइणी कु अलग रौऔ ज़ुण बुरी च़ाल-च़ाला ई और ज़ो शिक्षा तिणीऐ आमुकु शिखी आ तेथरै मुताबिक नाईं कौरदौ।
3	7	कैलैकि तुमै आपु ई ज़ाणाई कि किणी रीती कौरी आमु ज़िणी च़ाल-च़ालणी च़ांई, ज़िणी आमै भी तुमु आइलै आच़्छ़ी च़ाल च़ाली आ।
3	8	और कासी री भी रोटी मुफ्ती ऐ नाईं खाई। पर मैहनती और कौष्टा कौरी राच-दीन धान्धौ कौरा थै कि तुमु कासी भी माथै भार ना पौड़ा।
3	9	इणौ नाईं कि आमुकै हक्क्क नाईं, पर एथीलै कि आमै आपु तुमुलै एक आच़्छ़ौ आदमी बौणी कि तुमै आमु ज़िणी च़ाल च़ाला।
3	10	कैलैकि ज़ेबी आमै तुमारै काऐ थै, तेबी भी इणी हुकम तुमुलै देई थै कि अगर कुण काम कौरणौ नाईं च़ाहा लै ता सेऊ रोटी भी नाईं खा लौ।
3	11	आमै शुणी ई कि कुछ़ लोग तुमु मांझ़िऐ बुरी च़ाल च़ाला ई, और कुछ़ काम नाईं कौरदै, पर दुजेऊ रै कामा दी हाथ पा ई।
3	12	इणै लोगु लै आमै सेज़ै हक्‍का कौरी हुकम देई और सौमझ़ाई ज़ो आमुकै प्रभु यीशु दैऔ आ कि च़ुटुकच़ार कामा कौरीयौ आपणी मैहनता री रोटी खाआ लै।
3	13	तुमै ओ मैरै प्यारै साथी विश्वासिउओ, भौलाई कौरणै दी हिम्मत ना छ़ाड़ौ।
3	14	अगर कुण आमारी इऐं चिट्ठी री खौबर नाईं माना लौ, तेस माथै खास ध्यान छ़ाड़ौ, और तेस आइलै नाईं हाण्डौ, ताकी तेसरी बेइज़्ज़ती हुआ।
3	15	तैबै भी तेस आइलै आपणै दुश्मना ज़िणौ बरताव नाईं कौरौ, पर भाई ज़ाणियौ तेस सौमझ़ाऔ।
3	16	हाऊं प्राथना कौराऊ कि प्रभु ज़ो शान्ति रौ मूल़ आ आपु ई तुमुलै सौदा सारै रौंगा री शान्ति दिआ। प्रभु तुमु सौभी आइलै साथा दी रौआ।
3	17	मुंइऐ किणै बौड़ै-बौड़ै आखरु दी आपणै हाथा कौरी तुमुलै ढाल लिखौ आ। मेरी हर चिट्ठी री पैहच़ाण निशाण एऊ आ। मैरै लिखणै रौ इणौ तरिकौ आ।
3	18	हाऊं इणी प्राथना कौराऊ कि आमारै प्रभु यीशु मसीहा री बौड़ी दया तुमु सौभी माथै औन्दै थाका लागी।
