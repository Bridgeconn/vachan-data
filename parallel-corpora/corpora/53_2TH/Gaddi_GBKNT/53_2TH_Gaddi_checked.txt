1	1	ऐह पत्री पौलुस सिलवानुस अतै तीमुथियुस सोगी मिलीकरी थिस्सलुनीकियों शहर मन्ज रैहणै बाळै विस्वासी जैड़ै इन्दै पिता प्रमात्मां अतै प्रभु यीशु मसीह मन्ज हिन तिन्या जो लिखु करदा हा।
1	2	अहै प्रार्थना करदै हिन कि इन्दै पिता प्रमात्मां अतै प्रभु यीशु मसीह तुसु पुर अनुग्रह करा अतै तुसिओ शान्ती देय्आ।
1	3	मेरै विस्वासी भाईओ तुन्दै बारै मन्ज असु जो हर टैमैं प्रमात्मैं रा धन्यवाद करना चहिन्दा। असु तांये ऐह ठीक भी हा कि तुन्दा विस्वास बड़ा ज्यादा बधी गच्छुरा अतै तुसु सबी रा प्‍यार अप्पु मन्ज बड़ा ही बधदा गच्छु करदा।
1	4	ठेरैतांये अहै तुन्दै बारै मन्ज प्रमात्मैं री कलीसिया मन्ज जैड़ै विस्वासी हिन तिन्या सामणै घमण्ड़ करदै हिन। अहै ऐहा गल्ला रा घमण्ड़ करदै हिन कि तुहै कैतना सताव अतै क्‍लेश सैहन्दै रै बावजूद भी धीरज अतै विस्वास मन्ज बणी रैहन्दै हिन।
1	5	ऐत थऊँ पता लगदा हा कि प्रमात्मैं रा न्याय सही हा अतै तठेरै परिणाम स्वरूप तुहै तैस राज्य योग्य बणी गान्दै हिन जैत तांये तुहै दुख भी सैऊ करदै हिन।
1	6	प्रमात्मैं सही न्याय करना अतै तैस तिन्या जो दुख दिणा जैड़ै तुसिओ दुख दिन्दै हिन।
1	7	प्रमात्मैं असिओ अतै तुसिओ आराम दिणा जैड़ै अबै सताये गान्दै हिन जैहणै प्रभु यीशु अपणै सामर्थी स्वर्गदूता सोगी भखुरी अगी मन्ज स्वर्गा थऊँ दोवारा इणा।
1	8	जैड़ै मणु तैसिओ जानणा ना चाहन्दै अतै जैड़ै इन्दै प्रभु यीशु रै सुसमाचारा जो ना मन्दै प्रमात्मैं तिन्या मणु जो सजा दिणिआ।
1	9	तियां प्रभु रै सामणै थऊँ अतै तसेरी शक्ति री महिमा थऊँ दूर भुच्‍ची करी अनन्त विनाश रा दण्ड पाणा।
1	10	प्रभु यीशु ऐह तैस दिन करणा, जैहणै तैस अपणै पवित्र मणु मन्ज महिमा पाणै अतै सब विस्वास करनै बाळै मन्ज आश्‍चर्य रा कारण भूणै तांई ईणा। तुसु भी तिन्या मन्जै भूणै क्ओकि तुहै तैस संदेश पुर विस्वास करू जैड़ा अहै तुसिओ हुणाऊ थू।
1	11	ऐत तांई अहै हमेशा तुसु तांई प्रार्थना भी करदै हिन कि इन्दा प्रमात्मां तुसु जो ऐस बुलाहट रै योग्य समझा। प्रमात्मां तुसिओ सामर्थ देय्आ ताकि तुहै तिन्या सब भलै कम्मा जो करी सकन जैड़ा तुन्दा विस्‍वासा करनै तांये बलदा हा।
1	12	ऐस तरीकै इन्दै प्रभु यीशु मसीह रै नां जो तुन्दै द्धारा महिमा मिलणी हा अतै इन्दै प्रमात्मां अतै प्रभु यीशु मसीह रै अनुग्रह रै द्धारा तुसिओ तैस थऊँ महिमा मिलणी हा।
2	1	अबै प्यारे विस्वासी भाईओ अऊँ समझाणा चाहन्दा, प्रभु यीशु मसीह रै दोवारा ईणै रै बारै मन्ज अतै अहै कियां इकट्ठै करै गाणै तैस सोगी मिलणै तांये।
2	2	जैहणै कोई ऐह बलदा हा कि प्रभु रै दिना री शुरूआत भुच्‍ची चुकुरी हा ता ऐसा गल्ला थऊँ डगमगाई मत गान्दै। तिन्या पुर विस्वास मत करा चाहे सो बलन कि असिओ आत्मिक दर्शन हा या प्रकाशन हा या इन्दी तरफा थऊँ लिखुरी कोई पत्री हा।
2	3	कसी भी रीति सितै कसी रै धोखै मन्ज मत ईन्दै क्ओकि मणु प्रमात्मैं रै विरोधा मन्ज उठी खड़ीणै अतै प्रभु रै दोवारा इणै थऊँ पैहलै सो दुष्‍ट मणु जसेरा नरक मन्ज नाश भूणै बाला हा तैस प्रकट भूणा।
2	4	तैस दुष्‍ट मणु प्रमात्मैं रा विरोध करना अतै तिन्या सबी चिजा रा जैतिओ मणु भगवान रै रूपा मन्ज मन्दै हिन अतै तैस ऐह दावा करना कि सो तिन्या सबी थऊँ बड़ा हा, ऐठी तक कि तैस प्रमात्मैं रै मन्दरा मन्ज बैही करी अपणै आपा जो प्रमात्मां प्रकट करना।
2	5	कै तुसु जो याद निआं कि जैहणै अऊँ तुसु बल्लै थू ता तुसु सितै इन्‍नी गल्ला करदा थू?
2	6	सो दुष्‍ट मणु हालि तक प्रकट ना भुआ क्ओकि कुछ हा जैड़ा तैसिओ रोकू करदा हा। तुसिओ जरूर याद भूणा कि कै हा जैड़ा तैसिओ रोकू करदा हा, तैस दुष्‍ट मणु तैस ही टैमैं प्रकट भूणा जैडा प्रमात्मैं टैमं रखुरा हा।	WRONG ALIGNMENT
2	7	हालि भी तैस दुष्‍ट मणु री शक्ति गुप्त रूपा सोगी संसार मन्ज कम करू करदी हा। सो दुष्‍ट मणु हालि तक प्रकट ना भुआ क्ओकि तैसिओ हालि तक रोकया गो हा अतै तैहणै तक रोकया गाणा जैहणै तक रोकणै बाळा दूर ना गच्छा।
2	8	फिरी पैहलै तैस दुष्‍ट मणु प्रकट भूणा हा अतै बाद मन्ज जैहणै प्रभु यीशु दोवारा इणा ता अपणी मुँहा री फूका सितै तैसिओ मारी दिणा अतै अपणै तेज सितै तैसिओ भस्म करी दिणा।
2	9	तैस दुष्‍ट मणु शैतान री सामर्थ सोगी इणा अतै सबी किस्‍मां री झूठै चिन्ह अतै चमत्कार दसणै हिन।
2	10	तैस हर किस्‍मां रा बुरा धोखा इस्तेमाल करना हा तिन्या मणु जो मुर्ख बनाणै तांये जैड़ै विनाश री कनारी चलुरै हिन। क्ओकि तिन्यै तैहा सच्चाई सोगी प्रेम करनै अतै तैतिओ ग्रहण करनै थऊँ इन्कार करू जैत सोगी तआंरा उद्धार भूच्ची सकदा थू।
2	11	अतै इन्‍नी साहबै प्रमात्मैं तियां मन्ज अक्क भटकाई दीणैं बाळी शक्ति जो भैजणा ताकि सो झूठ पुर विस्वास करन जैड़ा सो दुष्‍ट मणु बलदा हा।
2	12	प्रमात्मैं तिन्या सबी रा न्याय करना जिन्यै यीशु मसीह रै सच्चै संदेश पुर विस्वास ना करू बल्कि अधर्म सोगी प्रेम करू।
2	13	हे विस्वासी भाईओ, प्रभु तुसु सोगी प्रेम करदा हा अतै असु तांये ऐह खरा हा कि अहै तुसु तांये प्रमात्मैं रा धन्यवाद करदै रैहन। प्रमात्मैं तुसिओ चुणुरा हा कि तुहै उद्धार पाणै बाळै मन्ज पैहलै मणु भून। तसेरी आत्मा तुसिओ पवित्र करूरा हा अतै तुहै सच्चाई पुर विस्वास करूरा हा।
2	14	प्रमात्मैं तैस सुसमाचार जो इस्तेमाल करू जैड़ा अहै तुन्दै मन्जै प्रचार करू थू तुन्दै उद्धार तांये ताकि तुहै इन्दै प्रभु यीशु मसीह री महिमा मन्ज भागीदार भूच्ची सकन।
2	15	ऐत तांई मेरै भाइओ, पक्कै रेय्आ, अतै जैड़ी-जैड़ी गल्ला तुसै कै वचना, पत्री अतै असु थऊँ सिखुरी हिन, तियां पुर विस्वास करदै रेय्आ।
2	16	अहै प्रभु यीशु मसीह अतै पिता प्रमात्मां सोगी ऐह प्रार्थना करदै हिन जिनी असु सोगी प्रेम करू अतै अपणै अनुग्रह रै द्धारा अनन्त काल रा प्रोत्साहन अतै पक्की उम्मीद दिती हा,
2	17	सो तुन्दै मनां मन्ज शान्ती देय्आ अतै तुसिओ हरेक खरै कमां मन्ज अतै वचना मन्ज पक्कै करा।
3	1	आखिर मन्ज मेरै विस्वासी भाईओ असु तांई प्रार्थना करु करा कि प्रभु रा वचन ईयां तोळा फैला अतै मणु तैत पुर विस्वास करन जिन्या तुहै विस्वास करू हा।
3	2	प्रार्थना करा कि अहै टेढै अतै दुष्‍ट मणु थऊँ बची रैहन क्ओकि ऐह सच हा कि सबी विस्वास ना करना हा।
3	3	पर प्रभु सचा हा तैस तुसिओ निश्‍चय सितै पक्का करना अतै शैतान थऊँ सम्भाळी करी रखणा।
3	4	अतै असु जो प्रभु मन्ज तुसु पुर भरोसा हा कि जैड़ी-जैड़ी आज्ञा अहै तुसु जो दिन्दै हिन तियां जो तुसै मन्दै हिन अतै मन्दै भी रैहणा।
3	5	अहै प्रार्थना करदै हिन कि प्रमात्मां तुन्दी अगुवाई करा कि तुहै प्रमात्मैं सांईये प्रेम करनै बाळै अतै मसीह यीशु सांईये धीरज रखणै बाळै भून।
3	6	हे विस्वासी भाईओ अहै तुसु जो अपणै प्रभु यीशु मसीह रै नां सितै आज्ञा दिन्दै हिन कि तिन्या विस्वासी थऊँ दूर रेय्आ जैड़ै आलसी जिन्दगी जिन्दै हिन अतै इन्दी दितुरी शिक्षा रा पालन ना करदै हिन।
3	7	तुहै जाणदै हिन कि तुसिओ इन्दी नकल करना जरूरी हा अहै आलसी ना थियै जैहणै अहै तुसु सोगी थियै।
3	8	अतै कसी री रोटी मुफ्‍त ना खाई पर मेहनत अतै कष्‍टा सितै रात दिन कम धन्‍धा करदै थियै कि तुसु मन्ज कसी पुर भार ना बणन।
3	9	असिओ ऐह अधिकार थू कि अहै कम ना करन पर अहै कम ठेरैतांये करू कि अहै तुसु तांये अक्क उदाहरण बणन।
3	10	अतै जैहणै अहै तुसु बलै थियै तांभी ऐह आज्ञा तुसु जो दिन्दै थियै कि “जे कोई खाण खाणा चाह ता सो कम करा।”
3	11	अहै हुणदै हिन कि कतूणै मणु हिन जैड़ै आलसी हिन अतै कोई कम ना करदै हिन पर होरी रै कमां मन्ज हथ पान्दै हिन।
3	12	इन्‍नै जिन्‍नै जो अहै प्रभु यीशु मसीह मन्ज आज्ञा दिन्दै अतै समझान्‍दै हि चुप-चाप कम करीके अपणी रोटी खाऊ करै।
3	13	अतै तुहै मेरै विस्वासी भाईओ भलाई करनै मन्ज हिम्मत मत छड़ा।
3	14	अगर कोई इन्दी ऐसा पत्री मन्ज लिखुरै आदेश जो ना मनां ता तैस पुर नजर रखा अतै तसेरी संगति मत करा जैत थऊँ सो लज्जित भोआ।
3	15	फिरी भी तैस जो दुश्‍मण मत समंझा पर विस्वासी भाई समझी करी चेतावनी देय्आ।
3	16	अऊँ प्रार्थना करदा हा कि प्रभु जैडा शान्ती दिन्दा हा सो सदा तुसिओ शान्ती सोगी आशीष देय्आ, अतै प्रभु तुसु सबी सोगी रेय्आ।
3	17	अऊँ पौलुस बड़ै बड़ै अक्षरा मन्ज तुसिओ अपणै हत्था सितै लिखुरा नमस्कार लिखदा! हरेक पत्री मन्ज ऐह मेरा चिन्ह हा अऊँ ऐस तरीकै ही लिखदा हा।
3	18	अऊँ प्रार्थना करदा कि इन्दै प्रभु यीशु मसीह रा अनुग्रह तुसु पुर सदा भुन्दा रेय्आ।
