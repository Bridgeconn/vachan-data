1	1	हांऊँ पौलुस, सिलास होर तिमिथियुस साउगी ये चिठ्ठी लिखी करहा। आस्से ये चिठ्ठी थिस्सलुनिके सैहरा री कलीसिया रे विस्वासी लोका रे कठे लिख्या करहा ऐें, जो आस्सा रे बापू परमेसर होर प्रभु यीसू मसीह रे लोक ऐें।
1	2	आस्से प्रार्थना करहे कि आस्सा रा बापू परमेसर होर प्रभु यीसू मसीह तुस्सा जो अनुग्रह होर सांति देंदा रहे।
1	3	हे भाईयो होर बैहणो, तुस्सा रे बारे मन्झ आस्सो हमेसा परमेसरा रा धन्यावाद करणा चहिए। आस्सा रे कठे ये करणा ठीक भी आ, क्यूंकि यीसू मसीह मन्झ तुस्सा रा विस्वास बौह्त बढ़ी गईरा, होर एक दूजे किन्हें तुस्सा रा प्यार होर भी ज्यादा बढ़दा जाहाँ।
1	4	इधी कठे आस्से परमेसरा री कलीसिया रे विस्वासी लोका रे बीचा मन्झ तुस्सा रे बारे मन्झ बडयाई करहा ऐें। हालांकि तुस्से बौह्त सारे उपद्रव होर दुःख सैहन करहा ऐें, तेबे भी तुस्से धीरज रखी किन्हें यीसू मसीह पर विस्वास करहे।
1	5	जो दुःख तुस्से सहन करी करहे, एता री वजहा ले तुस्से परमेसरा रे राज मन्झ दाखल करणे लायक बणे। होर ये ही सबूत आ कि परमेसरा धार्मिकता किन्हें सभीरा न्याय करणा, जेसरे कठे तुस्से दुःख भी सही करहे।
1	6	क्यूंकि परमेसरा री नजरा मन्झ ये फैसला ठीक आ कि, जो तुस्सा जो दुःख देहां ऐें, तिन्हा जो बदले मन्झ दुःख दितेया जाए।
1	7	होर तुस्से दुःख उठाणे वालेया जो आस्सा साउगी तेस टैम अराम दितेया जाए; जेबे प्रभु यीसू आपणे सामर्थी स्वर्गदूता साउगी स्वर्गा ले आऊंणा ता तेसरे चहूँ वखा जो आगी री लपटा हूणीं।
1	8	होर जो परमेसरा जो नी जाणदे, होर आस्सा रे प्रभु यीसू मसीह रे बारे मन्झ खुसी री खबरा जो नी मन्नदे, तेस तिन्हा जो सजा देणी।
1	9	स्यों हमेसा रे कठे प्रभु ले दूर करी दिते जाणे, होर तेसरी महिमामय सामर्था मन्झ साझी नी हूंणे, होर तेस तिन्हो अनंत विनासा री सजा देणी।
1	10	ये गल्ला तेबे हूणीं जेबे यीसू मसीह दबारा वापस आऊंणा, होर परमेसरा रे पवित्र लोका तेसरी बढ़ाई करणी, होर तेस पर विस्वास करणे वाले मन्झ हरानी री वजहा बणने रे कठे आऊंणा। होर तुस्से भी तिन्हा लोका साउगी हूंणा जिन्हा तेस ध्याड़े तेसरी बढ़ाई करणी, क्यूंकि तुस्से तेसरे बारे मन्झ आस्सा री गुआही पर विस्वास कितेया।
1	11	इधी कठे आस्से हमेसा तुस्सा रे कठे प्रार्थना भी करहा ऐें कि, आस्सा रा परमेसर तुस्सा जो तेस जिन्दगी रे लायक बणाये, जेस जो जीणे रे कठे तुस्से सादिरे। होर तुस्सा री हर एक खरी इच्छा जो भलाई रे कामा मन्झ बदली दे, होर आपणी सामर्था रे ज्रीए विस्वासा रे मताबक जिन्दगी जीणे मन्झ मदद करहे।
1	12	आस्से एह्ड़ी प्रार्थना करहे कि आस्सा रे प्रभु यीसू मसीह रा नाऊँ तुस्सा रे ज्रीए महिमा पाए। होर तुस्से तेसरे ज्रीए आदर पाओ क्यूंकि तुस्से तेसरे ऐें। ये सभ कुछ आस्सा रे परमेसर होर यीसू मसीह रे अनुग्रह ले हूंणा।
2	1	हे भाईयो होर बैहणो, एेबे आस्से प्रभु यीसू मसीह रे दबारा वापस आऊणें, होर तेस साउगी मिलणे रे बारे मन्झ लिखणा चाहें।
2	2	तुस्सा रा मन अचानक दुआस नी हुई जाये, होर ये सुणी के देख्या डरदे कि प्रभु आई गईरा। लोक एस गल्ला जो भविस्यवाणी रे ज्रीए या केसी खास संदेसा रे ज्रीए या केसी चिठ्ठी रे ज्रीए, तुस्सा तक पुजांगे होर बोलणा कि ये चिठ्ठी आस्सा री तरफा ले ई।
2	3	प्रभु रे आऊणें री गल्ला रे बारे मन्झ केसी रे भी धोखे मन्झ देख्या आऊंदे, क्यूंकि यीसू मसीह रे वापस आऊणें रे पैहले एह्ड़ा टैम हूंणा, जेबे बौह्त लोका परमेसरा रे खलाप विद्रोह करणा। होर से दुस्ट आदमी जाहिर हूंणा, जेस जो परमेसरा सच्चे नरका मन्झ नास करणा।
2	4	तेस परमेसर होर बाकि सभ चीजा रा विरोध करणा, जिन्हों लोक इस्वर बोली किन्हें तिन्हारी अराधना करहे, होर तेस एस गल्ला रा दावा करणा कि से इन्हा सभी ले खास आ। एथी तक कि दुस्ट आदमी परमेसरा रे मन्दरा मन्झ बैठी किन्हें ये भी दावा करहा कि से आपु ई परमेसर आ।
2	5	मत भुला कि जेबे हांऊँ तुस्सा साउगी था, तेबे मैं ये गल्ला तुस्सा जो बार-बार दसीरी थी।
2	6	क्यूंकि हाल्ले तक से दुस्ट आदमी जाहिर नी हुईरा, होर तुस्से जाणहां ऐें कि, केस चीजे से रोकी किन्हें रखिरा। इधी कठे कि तेस परमेसरा रे नियुक्त कितिरे टैमा मन्झ जाहिर हूंणा।
2	7	तेस दुस्ट आदमी री सामर्थ संसारा मन्झ गुप्त तरीके किन्हें काम करेया करहा ई, पर तेस जो रोकणे वाल्आ एक आ, होर तेस रोकणे वाले से तेबे तक रोकी रखणा, जेबे तक तेस जो टाही नी दे।
2	8	तेता ले बाद तेस दुस्ट आदमिया जाहिर हूंणां, पर बादा मन्झ जेबे प्रभु यीसू मसीह आऊंणा, ता से तेस आपणे मुंहा री फूका किन्हें मुकाई देणा, होर आपणे आऊणें रे तेजा किन्हें भस्म करी देणा।
2	9	सैताना आप्हुए तेस दुस्ट आदमी जो आपणी सामर्थ देणी, होर तेस तेसरी सामर्था रे ज्रीए सभी किस्मा रे झूठे काम, चिन्ह, चमत्कार होर नौखे काम करणे, जेता ले लोका सोचणा कि परमेसर ही ये सभ कुछ काम करी करहा।
2	10	होर अनंत विनासा री वखा जो जाणे वाले जो, हर प्रकारा रे बुरे कामा रे ज्रीए धोखा देणा। क्यूंकि तिन्हें सच्चाई पर विस्वास करणे रे कठे नांह करी दिती, जेसरे ज्रीए परमेसर तिन्हारा उद्धार करी सक्हा था।
2	11	होर एस वजहा ले परमेसरे सच्चाई ले भटकाणे वाली एक सामर्थ तिन्हा वाले भेजी, ताकि स्यों तेस झूठा पर विस्वास करहे, जो से दुस्ट आदमी तिन्हो दसा।
2	12	होर जितने लोक सच्चाई पर विस्वास नी करदे, बल्की पाप करणे री इच्छा रखे, परमेसरा तिन्हा सभी जो सजा देणी।
2	13	हे भाईयो होर बैहणो, आस्सो हमेसा तुस्सा रे कठे परमेसरा रा धन्यावाद करणा चहिए, प्रभु तुस्सा किन्हें प्यार करहा। क्यूंकि तिन्हें संसारा जो रचणे ले पैहले ही तुस्से चुणी लितिरे कि पवित्र आत्मा रे कामा रे ज्रीए तुस्सा रा उद्धार करहे; जो तुस्सा जो पवित्र बणा। होर यीसू मसीह रे बारे मन्झ सच्चाई री खबरा पर विस्वास करणे रे ज्रीए भी।
2	14	परमेसरे तेस खुसी री खबरा रे ज्रीए जो आस्से तुस्सा जो सुणाई री थी, तुस्से सादिरे कि तुस्सा रा उद्धार करी सके; ताकि तुस्से आस्सा रे प्रभु यीसू मसीह री महिमा मन्झ साझी हुई सको।
2	15	इधी कठे, हे भाईयो होर बैहणो, मजबूत बणी रैहया होर जो उपदेस आस्से तुस्सा जो तेथी रही किन्हें सखाया, होर जो गल्ला आस्से तुस्सा जो चिठ्ठी रे ज्रीए सखाई, तिन्हा उपदेसा पर तुस्से लगातार आपणा विस्वास बणाई रखा।
2	16	आस्से आपणे प्रभु यीसू मसीह ले होर बापू परमेसरा ले प्रार्थना करहे, जो आस्सा किन्हें प्यार करहा; होर जिन्हें आपणे अनुग्रहा ले आस्सो हमेसा होंसला दितेया, होर मजबूत आस दितीरी।
2	17	आस्से प्रार्थना करहे कि स्यों तुस्सा रे मना जो हिम्मता किन्हें भरी दे, होर तुस्सा जो मजबूत बणाये कि तुस्से हमेसा खरा बोली सको, होर खरे काम करी सको।
3	1	ऐबे हे भाईयो होर बैहणो, आखरी मन्झ आस्से तुस्सा किन्हें ये गल्ला बोलणा चाहें, आस्सा रे कठे प्रार्थना करदे रैहया, ताकि आस्से प्रभु यीसू मसीह रे बारे मन्झ खुसी री खबरा जो बौह्त जल्दी हर जगहा मन्झ फैल्ही सके, जेस ले कि लोक विस्वास करी सके, जिहां कि तुस्से लोके भी विस्वास कितिरा।
3	2	होर ये भी प्रार्थना करहा कि परमेसर आस्सो इन्हा बुरे लोका ले बचाई ले, ताकि स्यों आस्सा रा नुकसान नी करहे क्यूंकि बौह्त लोक एह्ड़े जो खुसी री खबरा पर विस्वास नी करदे।
3	3	पर प्रभु भरोसे रे लायक आ, तेस तुस्से आत्मिक रूपा ले मजबूत करणे, होर तेस दुस्ट सैताना ले बचाणे।
3	4	होर आस्सा जो प्रभु मन्झ तुस्सा पर भरोसा आ कि, आस्से जो गल्ला करणे जो तुस्सा जो बोलिरी, तुस्से तेह्ड़ा ही करदे लगिरे, होर करदे भी रैंह्णां।
3	5	आस्से प्रार्थना करहे कि प्रभु यीसू मसीह तुस्सा जो ये गल जाहिर करहे कि, परमेसर तुस्सा किन्हें कितना प्यार करहा होर तुस्से से ही सबरा रखा, जो मसीहे भी रखीरा था।
3	6	हे भाईयो होर बैहणो, जो हक आस्से प्रभु यीसू मसीहे आस्सो दितिरा आस्से तुस्सा जो हुक्म दे; कि हर एक एह्ड़े विस्वासी भाई बैहणा जो लेखे नी पाऊआ, जो नकर्मा आ, होर आस्से जो गल्ला सखाई री, तेता रे मताबक नी करदा।
3	7	क्यूंकि तुस्से खरे ढंगा किन्हें जाणहां ऐें कि, तुस्सा जो आस्सा साहीं व्यवहार करणा चहिए; क्यूंकि तुस्सा रे बीचा मन्झ रैह्न्दे हुए आस्से आलसी नी थे पर काम करहे थे।
3	8	होर केसी री रोटी मुफ्त नी खाधीरी; पर मैहनत होर दुःख उठाई किन्हें रात ध्याड़ काम धन्धा करहा ऐें थे, ताकि आपणी जरूरता रे कठे तुस्सा मन्झा ले केसी पर बोझ नी बणे।
3	9	आस्से बौह्त मेहनत किती, इधी कठे नी कि आस्सा जो तुस्सा ले मदद लेणे रा हक नी आ; पर इधी कठे कि आस्से आपणे आपा जो तुस्सा रे कठे उदाहरण बणाए, ताकि तुस्से नकर्मे नी बणाे पर आस्सा साहीं मेहनत करो।
3	10	होर जेबे आस्से तुस्सा साउगी रैंहें थे, तेबे भी आस्से तुस्सा जो ये नियम दसिरा था कि, “अगर कोई काम करणा नी चाहन्दा, ता से खाणा भी नी खाए।”
3	11	क्यूंकि आस्सा जो सुणने मन्झ आया करहा कि, तुस्सा रे बीचा मन्झ बौह्त लोक ऐें जो नकर्मे ऐें; होर कुछ काम नी करदे, पर होरी रे कामा मन्झ टांग अड़ाहें।
3	12	एह्ड़े लोका जो आस्से प्रभु यीसू मसीह रे दितिरे हका ले आस्से हुक्म देहां ऐें, होर सम्झाहें; कि चुप चाप बगैर केसी रे कामा मन्झ टांग अड़ाई किन्हें काम धन्धा करी किन्हें आपणी रोटी खाया करहे।
3	13	हे भाईयो होर बैहणो तुस्से हिम्मत नी हारी किन्हें सही काम हमेसा करदे रैहया।
3	14	अगर कोई आस्सा री एस्सा चिठ्ठी मन्झ जो बिधिया लिखिरी तिन्हो नी मन्नदे, ता तेस पर नजर रखा; होर तेस जो लेखे नी पाऊआ, ताकि से बेज्जती मैहसूस करहे।
3	15	तेबे भी तेस जो दुस्मण नी समझा पर तेस जो आपणा भाई जाणी किन्हें सुधारा।
3	16	हांऊँ प्रार्थना करहा कि प्रभु जो सांति देआ, से तुस्सा जो हर प्रकारा ले हर टैम सांति देंदा रहे; प्रभु तुस्सा सभी साउगी रहे।
3	17	होर ऐबे हांऊँ पौलुस, आपणे ही हाथा किन्हें आखरी मन्झ एस नमस्कारा जो लिख्या करहा। हांऊँ आपणी हर चिठ्ठी रा आखरी हिस्सा एस तरीके किन्हें ही लिख्हा, ताकि सभी जो ये पता लगे कि ये चिठ्ठी मैं ही लिखिरी।
3	18	हांऊँ प्रार्थना करहा कि आस्सा रा प्रभु यीसू मसीह तुस्सा सभी जो आपणा अनुग्रह देंदा रहे।
