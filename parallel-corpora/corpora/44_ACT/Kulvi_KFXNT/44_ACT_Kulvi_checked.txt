1	1	हे थियुफिलुस, मैं पैहली कताब तिन्हां सैभी गैलै रै बारै न लिखी, ज़ो यीशु शुरू न लेइया केरदा होर सिखाँदा रौहू,
1	2	तेई बौगता तैंईंयैं ज़ैबै तैंईंयैं कि सौ तेइरै प्रेरिता बै ज़ो तेइयै चुनै ती, पवित्र आत्मा री मज़ती द्वारा हुक्म देइया स्वर्गा बै नैंई च़कू,
1	3	तेइयै बड़े दुःख सौहणै होर मौरनै न बाद बोहू पक्के सबूता सैंघै आपणै आपा बै ज़िन्दा रिहाऊ, होर च़ाली रोजा तैंईंयैं सौ तिन्हां न हेरुआ, होर परमेश्वरा रै राज्य री गैला केरदा रौहु।
1	4	होर तेइयै च़ेले सैंघै मिलिया हुक्म धिना, “यरूश्लेम शैहरा बै मता छ़ौड़ा, पर बापू री तेई भेंटा री प्रतिज्ञा रै पूरै होंणै रा इंतज़ार केरदै रौहा, ज़ुणिरी चर्चा तुसै मूँ न शुणी सा।
1	5	किबैकि यूहन्नै ता पाणी न बपतिस्मा धिना ती, पर थोड़ै रोजा बाद तुसै पवित्र आत्मा न बपतिस्मा पाणा।”
1	6	तिन्हैं प्रेरितै कठै होईया यीशु न पुछ़ू, “ओ प्रभु, कि तौ एही बौगतै इस्राइला रा राज्य दबारा फेरना?”
1	7	यीशुऐ तिन्हां बै बोलू, “तेई बौगतै रै बारै न ज़ाणना तुसरी तैंईंयैं जरूरी नैंई ऑथि। सिर्फ़ तिन्हां गैला रै बारै न बापू जाँणा सा कि तै कैबै होली।
1	8	पर ज़ैबै पवित्र आत्मा तुसा पैंधै एला तैबै तुसाबै शक्ति मिलणी; होर फिरी तुसै मेरै बारै न, यरूश्लेम शैहरा न लेइया सारै यहूदिया ज़िलै होर सामरिया ज़िलै होर सारै दुनिया रै हर ज़ैगा मेरै गवाह होंणा।”
1	9	ऐण्ढा बोलै न बाद यीशु तिन्हरै हेरदै-हेरदै स्वर्गा बै च़कुआ होर बादलै री बजहा सैंघै तै तेइबै हेरी नी सकै।
1	10	प्रेरित ज़ैबै तेइबै स्वर्गा धिरै हेरदै लागै ती ता शुणा, च़ानक दूई मर्द च़मकणु आल़ै शेतै झिकड़ै लाइया तिन्हां सामनै एज़िया खड़ै हुऐ।
1	11	होर बोलदै लागै, “ओ गलीली मर्दो, तुसै किबै खड़ै होईया आसमाना धिरै भाल्दै लागै सी? ऐ यीशु ज़ो तुसा हागै न स्वर्गा बै च़कुआ ज़ौस रीतियै तुसै ऐ ज़ाँदा हेरू तेसा रीतियै ऐई दबारा ऐणा।”
1	12	तैबै प्रेरित ज़ैतून नाँ रै ढौगा न ज़ो यरूश्लेम शैहरा रै नेड़े बशाँ रै एक किलो मिटरा री दूरी पैंधै ती यरूश्लेम शैहरा बै आऐ।
1	13	ज़ैबै ते नगरा न पुजै ता ते तेई टाल़ै पैंधै नौठै ज़ौखै पतरस, यूहन्ना न, याकूब, अन्द्रियास, फिलिप्पुस, थौमा, बरतुलमई, मती, हलफई रा बेटा याकूब होर शमौन ज़िलौती होर याकूबा रा बेटा यहूदा रौहा ती।
1	14	ऐ सारै कई बेटड़ी होर यीशु री आमा मरियम होर यीशु रै भाई सैंघै एक मन होईया प्रार्थना न लागी रौहै।
1	15	तिन्हां ध्याड़ै न पतरस भाई बिच़ै ज़ो कि लगभग एक शौऊ बीह बिश्वासी मांहणु ती, खड़ै होईया बोलदा लागा,
1	16	“ओ भाइयो बैहणियो, पवित्र शास्त्रा न लिखुदा पूरा होंणा ज़रूरी ती। ज़ो पवित्र आत्मै दाऊदै रै मुँहै लाइया यहूदै रै बारै न ज़ो यीशु बै ढौकणु आल़ै रा अगुवा ती पैहलै न बोलू ती।
1	17	किबैकि सौ आसा बिच़ै न एक ती, होर सैभै रै कोमा न आसा सैंघै शामिल ती।”
1	18	तेइयै पापै री कमाई न एक छेत लेऊ होर उल्टा पौड़ू होर तेइरा पेट फुटू होर तेइरी सारी आँजा निकती।
1	19	एसा गैला बै यरूश्लेम शैहरा न रौहणु आल़ै सारै लोका जाँणा सी। तिन्हैं तेई छेता रा नाँ बी तिन्हरी भाषा न “हकलदमा” मतलब लोहू रा छेत रखू।
1	20	किबैकि दाऊद भजन सँहितै री कताबा न लिखू सा, तेइरा घौर उजड़ू लोड़ी; होर तौखै कोई नी रौहला; “ ‘होर तेइरा अध्यक्षा रा औह्दा कोई होर लेला।’
1	21	यूहन्नै रै बपतिस्मै न लेइया स्वर्गा बै च़किणै तैंईंयैं ज़ेतरै बी रोज़ा तैंईंयैं यीशु आसा सैंघै ऐन्दा-ज़ाँदा रौहू होर ज़ो लोका आसा सैंघै रौहै,
1	22	ऐ ज़रूरी सा कि तिन्हां न एक मांहणु आसा सैंघै यीशु रै ज़िन्दै होंणै रा गुआह बणला।”
1	23	तैबै तिन्हैं दूई मांहणु खड़ै केरै। एक यूसुफ ज़ुणिबै बरसब्बास बोला सी होर तेइरा आपणा नाँ यूस्तुस सा होर दुजा मत्तित्याह खड़ा केरू।
1	24	तैबै तिन्हैं प्रार्थना केरी; हे “प्रभु, तू ज़ो सैभी रै मना बै जाँणा सा ऐ प्रगट केर कि तैं इन्हां दूई न कुण चुनू?
1	25	कि सेवै रै कोमा न प्रेरिताई रै तेई औह्दै बै लेला ज़ुणिबै छ़ौड़िआ यहूदा आपणी ज़ैगा बै नौठा।”
1	26	तैबै तिन्हैं तेइरै बारै न चिट्ठी पाई होर चिट्ठी मत्तित्याह रै नाँ री निकती होर सौ तिन्हां ग्यारा प्रेरित च़ेले सैंघै गिणुआ।
2	1	ज़ैबै यहूदियै रै पिन्तेकुसा रै त्यौहारा रा ध्याड़ा आऊ ता ते सैभ एकी ज़ैगा कठै ती।
2	2	होर एकदम स्वर्गा न एक बड़ै ब्यानै री छ़ेड़ हुई होर तेथै लाइया ज़ौखै ते बेठै ती सौ सारा घौर भौरूआ।
2	3	होर तिन्हां न औगी री ज़ीभा सांही फुटदी हेरूई होर तिन्हां हर एकी पैंधै ठहरी।
2	4	ते सारै पवित्र आत्मै लाइया भौरूऐ होर ते दुज़ी भाषा बोलदै लागै।
2	5	तेई बौगत परमेश्वरा न डौरनू आल़ै बोहू सारै यहूदी दुनिया रै हरेक देशा न त्यौहारा बै आऐ ती, होर यरूश्लेम शैहरा न रौहा ती।
2	6	ज़ैबै बागरी सांही एक छ़ेड़ शुणुई ता लोकै री भीड़ कठी हुई होर सैभै लोका डौरै किबैकि हरेकी न ऐ शुणिया ती कि ऐ ता मेरी भाषा बोलदा लागा सा।
2	7	ते सारै बड़ै हैरान होईया बोलदै लागै, “ऐ ज़ुणा बोलदै लागै सी कि ऐ गलीला न रौहणु आल़ै नी ऑथि।
2	8	तैबै किबै आसा न आपणी-आपणी भाषा लागी सा शुणिदी?
2	9	आसै ता पारथी इलाकै, मेदी, एलामी, मैसोपोटामिया, यहूदिया होर पुन्तुस होर आसिया,
2	10	फ्रूगिया, पँफूलिया मिस्र देश होर लिबूआ देश ज़ो कि कुरेन शैहरा रै औरै-पौरै सा इन्हां सैभी ज़ैगा रै रौहणु आल़ै होर रोमी बासी सी,
2	11	मतलब कि यहूदी, होर कि यहूदी मत अपनाणै आल़ै, क्रेती होर अरबी भी सी, पर आसै आपणी-आपणी भाषा न तिन्हां न परमेश्वरै रै बड़ै-बड़ै कोमै री चर्चा शुणा सी।”
2	12	ते सारै हैरान हुऐ होर डौरदै-डौरदै, “एकी होरी बै बोलदै लागै कि ऐ कि होंदा लागा सा?”
2	13	पर होरै ठठा केरिआ बोलू, “ऐ ता नशै न सी।”
2	14	पतरस तिन्हां ग्यारा प्रेरिता मौंझ़ै खड़ा हुआ होर ज़ोरा सैंघै बोलदा लागा, ओ यहूदी होर यरूश्लेम शैहरा न रौहणु आल़ैओ, एसा गैला बै ज़ाणी लेआ होर मेरी गैला बै ध्याना सैंघै शुणा।
2	15	ज़ैण्ढा तुसै समझ़दै लागै सी ऐ नशै न नी ऑथि किबैकि हाज़ी तक दोथकै नौऊ बाज़ै सी।
2	16	पर ऐ सौ गैल सा ज़ो परमेश्वरै योएल नाँ रै भविष्यवाणी केरनु आल़ै रै ज़रियै बोली ती।
2	17	“ ‘परमेश्वर बोला सा कि आखरी रै ध्याड़ै न ऐण्ढा होंणा, कि मूँ आपणी आत्मा सैभी मांहणु बै देणी। होर तुसरै बेटै होर बेटी भविष्यवाणी केरनी, तुसरै ज़ुआन लोका दर्शन हेरनै, होर बज़ुर्गा सुपनै हेरनै।
2	18	बल्कि मूँ आपणै दास दासी बी, तिन्हां ध्याड़ै न आपणी आत्मा देणी, होर तिन्हां भविष्यवाणी केरनी।
2	19	मूँ आसमाना न नौखै कोम, होर धौरती पैंधै नशाण चमत्कार मतलब लोहू, औग होर धुँऐ रा बादल रिहाणा।
2	20	प्रभु रै महान रोज़ै रै ऐणै न पैहलै सूरज़ निहारा होंणा, होर चाँद लोहू सांही होंणा।
2	21	ज़ुण प्रभु रा नाँ लेला, सिर्फ़ तेई मुक्ति पाणी।’
2	22	“ओ इस्राइलीओ, इन्हां गैला बै शुणा कि यीशु नासरी एक मांहणु ती, ज़ौसरा परमेश्वरा धिरै न होंणै रा सबूत तेइरै नोखै कोम होर चिन्ह चमत्कारा न प्रगट सा ज़ो परमेश्वरै तेइरै ज़रियै तुसा मौंझ़ै केरिआ रिहाऐ ज़ुणिबै तुसै आपु जाँणा सी।
2	23	परमेश्वरै पैहलै तरकीब बणाई ती होर फैसला केरू ती कि यीशु तुसरै हौथा न देणा, तुसै लोका सौ पापी रै हौथै ढौकणै द्याइया सौ क्रूसा पैंधै च़ढ़ाइया मारनै द्याणा ।
2	24	पर सौहै परमेश्वरै मौऊत रै बन्धना न छड़ाईआ ज़िन्दा केरू किबैकि तेइरा मौऊत रै वशा न रौहणा अनहोना ती।
2	25	दाऊद राज़ा मसीह रै बारै न बोला सा, “ ‘हांऊँ प्रभु बै हमेशा आपणै सामनै हेरदा रौहू। किबैकि सौ मूँ सैंघै सा, हांऊँ तिन्हां लोका न नी डौरदा, ज़ो मेरा नुकसान केरना चाहा सी।
2	26	एसा बजहा न मेरा मन खुश हुआ होर मेरी ज़िभ मगन हुई; होर मेरै शरीरा न एक आशा बैणी दी सा,
2	27	किबैकि तौ मेरै प्राण नरका न नी छ़ौड़नै, होर न तौ आपणै पवित्र लोका री लाशा बै चौकिणै देणी।
2	28	तैं मुँभै ज़ीणै रा रस्ता रिहाऊ सा; तौ हांऊँ आपणै दर्शनै लाइया खुशी सैंघै भौरना।’
2	29	“हे भाइयो होर बैहणियो, हांऊँ तेई दाऊद राज़ै रै बारै न बड़ै हौंसलै सैंघै तुसाबै बोला सा कि सौ ता मूँआ होर पौथू बी होर तेइरी कब्र औज़ा तैंईंयैं आसरै औखै सा।
2	30	भविष्यवाणी केरनु आल़ा होईया होर ऐ ज़ाणिया कि परमेश्वरै मूँ सैंघै प्रतिज्ञा केरी सा कि, मूँ तेरै खानदाना न एक मांहणु तेरी राज़गद्दी पैंधै बशाणा।
2	31	तेइयै होणू आल़ी गैल पैहलै हेरिया मसीह रै ज़िन्दै होंणै री भविष्यवाणी केरी कि तेइरै प्राण नरका न नी छ़ौड़ुऐ होर न तेइरी लाश चौकिणै धिनी।
2	32	सौहै यीशु परमेश्वरै ज़िन्दा केरू ज़ौसरै आसै सब गुआह सी।
2	33	ऐण्ढै तैरहै परमेश्वरै रै दैहिणै हौथै लाइया सैभी न उथड़ै औह्दै पाईआ होर ज़ौस पवित्र आत्मा रा परमेश्वरै वचन धिना ती सौ तेइयै आसा पैंधै भेज़ी सा ज़ो तुसै हेरा होर शुणा सी।
2	34	किबैकि राज़ा दाऊद ता स्वर्गा बै नी च़ढ़ू; पर सौ आपु बोला सा, “ ‘प्रभु परमेश्वरै मेरै प्रभु बै बोलू, मेरै दैहिणै बेश,
2	35	ज़ैबै तैंईंयैं कि हांऊँ, तेरै बैरी बै सज़ा नी देनू।’ ”
2	36	“ऐबै सारै इस्राइली मांहणु पक्की तैरहा ज़ाणलै कि परमेश्वरै सौहै यीशु ज़ुण कि तुसै क्रूसा पैंधै च़ढ़ाऊ, प्रभु बी ठहराऊ होर मसीह बी।”
2	37	तैबै ऐ गैला शुणनू आल़ै बोहू दुःखी हुए ती, होर ते पतरस होर दुज़ै तिन्हां प्रेरिता न पुछ़दै लागै कि, “हे भाइयो आसा कि केरना?”
2	38	पतरसै तिन्हां बै बोलू, “आपणै पापा न मन बदला होर तुसा न हरेक माणू आपणै-आपणै पापै री माफी री तैंईंयैं यीशु मसीह रै नाँ न बपतिस्मा लेला, तैबै तुसा पवित्र आत्मा रा दान पाणा।
2	39	किबैकि ऐ वायदा तुसाबै होर तुसरी औलादा बै होर तिन्हां सैभी दूरै-दूरै रै लोकै री तैंईंयैं सा ज़ुणिबै आसरा प्रभु परमेश्वर आपु हागै शाधला।”
2	40	पतरसै बोहू सारी गैलै री गुआही देइया समझ़ाऐ, कि “तुसै आपु बै एसा टेढी ज़ाति न बच़ात्।”
2	41	ज़ेतरै लोकै तेइरा वचन ग्रहण केरू तिन्हैं बपतिस्मा लेऊ होर तेई ध्याड़ै न लगभग त्रा हज़ार मांहणुऐ बपतिस्मा लेऊ होर तिन्हां सैंघै मिलै।
2	42	ते तिन्हां प्रेरिता न शिक्षा पाणै, सँगति केरनै, प्रभु भोज़ केरनै होर प्रार्थना केरनै न मगन रौहै।
2	43	यरूश्लेमा रै सैभी लोका बै डौर पौई किबैकि तिन्हां प्रेरिता न बोहू सारै नौखै कोम होर चिन्ह चमत्कार प्रगट होआ ती।
2	44	ज़ेतरै बी लोका परमेश्वरा पैंधै बशाह केरा ती, ते सारै कठै रौहा ती होर तिन्हरी सारी च़ीज़ा साँझ़ै री ती।
2	45	ते आपणी ज़रूरती रै मुताबक आपणी सम्पति होर समान बै बेच़िआ ज़ैण्ढी ज़रूरत होआ ती ते हर एकी बै बोंडा ती।
2	46	ते हर रोज़ एक मन होईया मन्दिरा न कठा होआ ती होर घौरा-घौरा रोटी चोड़िया बड़ी खुशी सैंघै होर सीधै मना सैंघै रोटी खा ती,
2	47	होर परमेश्वरै रा भजन केरा ती। सारै लोका तिन्हां न खुश ती होर ज़ेतरै लोका मुक्ति पा ती तिन्हां बै प्रभु हर रोज़ तिन्हां न मिला ती।
3	1	पतरस होर यूहन्ना त्रीज़ै पौहरै लगभग त्राई बज़ै प्रार्थना केरनै री तैंईंयैं मन्दिरा बै ज़ाँदै लागै ती,
3	2	होर लोकै एक ऐण्ढा मांहणु आंणना लाऊ ती ज़ो लँगड़ा पैदा हुआ ती। ते तेइबै मन्दिरै रै दुआरा हागै ज़ो शोभला, बोलिया ती, बेठा ती, ताकि सौ मन्दिरा बै ऐणु आल़ै न भीख मुँगै।
3	3	ज़ैबै तेइयै पतरस होर यूहन्ना मन्दिरा बै ज़ाँदै हेरै ता तिन्हां न भीख मौंगी।
3	4	पतरसै यूहन्ना सैंघै तेई धिरै सीधै हेरिया तेइबै बोलू, “आसा धिरै हेर।”
3	5	सौ किछ़ मिलणै री आशा सैंघै तिन्हां धिरै हेरदा लागा।
3	6	तैबै पतरसै बोलू, “च़ाँदी होर सुना ता मूँ हागै नी ऑथि पर ज़ो मूँ हागै सा तेई हांऊँ तौभै देआ सा: यीशु मसीह नासरी रै नाँ न उठ होर च़ल।”
3	7	पतरसै सौ तेइरै दैहिणै हौथ ढौकिया च़कू होर तुरन्त तेइरी ज़ोंघा न ज़ान आई।
3	8	सौ उछलिआ खड़ा हुआ होर औंढदा लागा होर परमेश्वरा रा भजन केरदै-केरदै तिन्हां सैंघै मन्दिरा रै ब्राम्दै बै नौठा।
3	9	सैभी लोकै सौ च़लदा फिरदा होर परमेश्वरा रा भजन केरदै हेरिया,
3	10	सौ पछ़ियाणु कि ऐ सौहै लँगड़ा सा ज़ो मन्दिरै रै दुआरा हागै बैशिआ भीख मुँगा ती। तेइबै च़लदै-फिरदै हेरिआ ते हैरान होर परेशान ती।
3	11	ज़ैबै लँगड़ा मांहणु पतरस होर यूहन्ना न ढौकुआ ती, ता सैभै लोका बड़ै हैरान होईया मन्दिरा रै ब्राम्दै री तेसा ज़ैगा बै ठोर मारिया आऐ ज़ुणिबै सुलैमाना री चाऊड़ी बोला ती।
3	12	ऐ हेरिआ पतरसै लोका बै बोलू, “हे इस्राइलीओ, तुसै ऐई मांहणु हेरिआ किबै हैरान होआ सी होर आसा धिरै किबै ऐण्ढै हेरदे लागै सी कि मैना आसै ऐ आपणी शक्ति होर भक्ति सैंघै ऐ च़लदा फिरदा केरू सा।
3	13	अब्राहम, इसहाक होर याकूबा रा परमेश्वर, आसरै बुज़ुर्गा रै परमेश्वरै आपणै सेवक यीशु री महिमा केरी। ज़ुण तुसै ढौकणै द्याऊ ती होर ज़ैबै पिलातुस राज़पाल तेइबै छ़ौडनै रा बिच़ार केरू ता तुसै तेई सामनै तेइरा नाँह केरू।
3	14	तुसै तेई पवित्र होर धर्मी रा नाँह केरू होर तेइरै बदलै एकी खूनी बै छ़ौड़नै री अर्ज़ा केरी।
3	15	तुसै सौ हमेशा री ज़िन्दगी देणु आल़ा मारू पर परमेश्वरै सौ मूँऐंदै न ज़िन्दा केरू होर एसा गैलै रै आसै गुआह सी।
3	16	यीशु रै नाँ न होर ज़ो आसरा बशाह तेइरै नाँ पैंधै सा ऐई मांहणु बै ज़ो तुसै हेरा सी होर जाँणा सी, तेइयै ऐई मांहणु बै शक्ति धिनी होर तुसा सामनै भला चँगा केरू।
3	17	“हे भाइयो हांऊँ जाँणा सा कि तुसै होर तुसरै मुखिया यीशु अनजानै न मकाऊ, किबैकि तुसै नैंई ज़ाणदै ती कि सौ मसीहा ती।
3	18	पर ज़ो गैला परमेश्वरै आपणै भविष्यवक्तै रै मुँहै लाइया पैहलै दसी ती कि तेइरै मसीह दु:ख सौहिया मौरना, ते गैला परमेश्वरै एसा रीतिऐ पूरी केरी।
3	19	तैबै आपणै-आपणै पापा न मन बदला होर परमेश्वरा धिरै फिरा ताकि तुसरै पाप माफ़ होलै होर तुसै प्रभु सामनै शान्ति पालै,
3	20	होर परमेश्वर तेई मसीह यीशु बै भेज़ला ज़ो पैहिला न तुसरी तैंईंयैं ठहराऊ सा।
3	21	ऐ ज़रूरी सा कि सौ स्वर्गा न तेई बौगता ढौई रौहला ज़ैबै तैंईंयैं कि सौ सैभी गैला रा सुधार नी केरला ज़ौसरै बारै न परमेश्वरै आपणै पवित्र भविष्यवक्तै रै ज़रियै केरी सा ज़ो दुनिया बैणनै न लेइया होंदै आऐ सी।
3	22	ज़ैण्ढा कि भविष्यवाणी केरनु आल़ै मूसै बोलू, प्रभु परमेश्वरा तुसरै भाई मौंझ़ै न तुसरी तैंईंयैं एक भविष्यवाणी केरनु आल़ा भेज़णा ज़ो किछ़ सौ तुसाबै बोलला तेइरी शुणीत्।
3	23	पर हर एक सौ मांहणु ज़ुण तेई भविष्यवक्तै री नी शुणला ता तेई तिन्हां लोका मौंझ़ै नाश केरला।
3	24	“भविष्यवाणी केरनु आल़ै शमुएला न लेइया तेईन बाद ज़ेतरै बी भविष्यवाणी केरनु आल़ा आऐ तिन्हैं सैभियै इन्हां ध्याड़ै रै बारै न समाद धिना।
3	25	तुसै सैभ भविष्यवक्तै री औलाद होर तेई वायदै रै भागीदार सी ज़ो परमेश्वरै तुसरै बापदादा सैंघै केरू सा। तेइयै अब्राहमा बै बोलू, तेरै खानदाना रै ज़रियै धौरती रै सैभी घरानै रै लोका आशीष पाणी।
3	26	परमेश्वरै आपणा नोकर मूँऐंदै न ज़िन्दा केरिया सैभी न पैहलै तुसा हागै भेज़ू कि तुसा न हर एकी मांहणु बै तेई री बुराई न फेरिया आशीष देला।”
4	1	ज़ैबै ते लोका बै बोलदै लागै ती ता पुरोहिते, मन्दिरै रै पौहरैदार होर सदूकी लोका तौखै आऐ।
4	2	ते झ़िकुऐ ती किबैकि यीशु रै च़ेले लोका बै सिखा ती होर उदाहरण देइया यीशु रै मूँऐंदै न ज़िन्दै होंणै रा प्रचार केरा ती।
4	3	तिन्हैं ते ढौकिआ दूई रोज़ा ढौई हवालाता न रखै किबैकि सौंझ़ हुई ती।
4	4	पर ज़ेतरै लोकै प्रभु रा प्रचार शुणू तिन्हां न बोहू सारै लोकै यीशु पैंधै बशाह केरू। तिन्हरी गिणती पौंज़ हज़ार मर्दै रै लगभग हुई।
4	5	दुज़ै ध्याड़ी तिन्हां ढौकणु आल़ै मुख्य, स्याणै, शास्त्री,
4	6	महापुरोहित हन्ना होर कैफा होर यूहन्ना, सिकन्दर ज़ेतरै महापुरोहितै रै खानदाना रै ती ते सारै यरूश्लेम शैहरा न कठा हुऐ।
4	7	ते तिन्हां बै बिच़ा न खड़ै केरिआ पुछ़दै लागै, “तुसै ऐ कोम कुणी शक्ति सैंघै होर कौस अधिकारा सैंघै ठीक केरू?”
4	8	तैबै पतरसै पवित्र आत्मा न भौरूइया तिन्हां बै बोलू,
4	9	“ओ लोका रै प्रधानो होर पराणै बजुर्गो ऐई कमज़ोर मांहणु सैंघै ज़ो भलाई हुई सा अगर औज़ आसा न तेई रै बारै न पुछ़ताछ केरा सी कि सौ कैण्ढै ठीक हुआ।
4	10	तुसै सारै होर सारै इस्राइली लोका जाँणा सी कि ज़ो यीशु नासरी तुसै क्रूसा पैंधै च़ढ़ाऊ होर परमेश्वरै सौ मूँऐंदै न ज़िन्दा केरू, ऐ मांहणु तेही यीशु मसीह नासरी रै नाँ न भला चँगा हुआ।
4	11	“ऐ सौहै नासरत ग्राँ रा यीशु सा ज़ुणिरै बारै न पवित्र शास्त्रा न पैहलै न लेइया लिखू सा कि “ ‘ज़ो पात्थर तुसै राज़मिस्त्रिऐ निक्कमा बुझ़ू, होर सौहै कुणै रा पात्थर बैणू।’
4	12	होर यीशु रै अलावा कौसी दुज़ै रै नाँ न मुक्ति नी ऑथि किबैकि सारै दुनिया रै मांहणु बै कोई होर नाँ नी धिना ज़ौसरै नाँ न आसै मुक्ति पाई सका सी।”
4	13	ज़ैबै तिन्हैं पतरस होर यूहन्ना रा हौंसला हेरू होर ज़ाणू कि एथा नपौढ़ होर सीधै माणू सी ता ते हैरान हुऐ। तैबै तिन्हैं ते पछ़ियाणै कि ऐ यीशु सैंघै रौहै सी।
4	14	ज़ो मांहणु ठीक होईया पतरस होर यूहन्ना सैंघै खड़ा ती, तेई हेरिआ मुख्य, स्याणै, शास्त्री तिन्हरै खिलाफ़ किछ़ नी बोली सकै।
4	15	पर तिन्हैं तिन्हां बै सभा न बाहरै ज़ाणै रा हुक्म केरू होर आपु न वचार केरदै लागै,
4	16	“कि आसा इन्हां मांहणु सैंघै कि केरना?” किबैकि “इन्हैं ज़ो चमत्कार केरू सौ यरूश्लेम शैहरा न रौहणु आल़ै सैभी लोका सामनै प्रगट सा होर आसै तेथा रा नाँह नी केरी सकदै।
4	17	पर ऐ गैल लोका न बोहू नी लोड़ी फैली, आसा ते धमकाणै कि ते ऐई नाँ न दुज़ी घेरै कौसी मांहणु सैंघै गैल नी केरलै।”
4	18	यहूदी धर्म गुरुऐ पतरस होर यूहन्ना आँध्रै शाधै होर तिन्हां बै कड़ै हुक्मा देइआ ऐ बोलू, कि तुसै यीशु रै बारै, ऐबै न लेइया किछ़ हेरित् बोलदै होर सिखाँदै।
4	19	पर पतरस होर यूहन्नै तिन्हां बै ज़वाब धिना, कि “तुसै फैसला केरा कि ऐ परमेश्वरा सामनै भला सा कि आसै परमेश्वरै री गैला न ज़ादा तुसरी गैला बै मनला।
4	20	किबैकि ऐ ता आसरै होई नी सकदा कि ज़ो आसै हेरू होर शुणू तेइबै नी बोललै।”
4	21	तैबै तिन्हैं ते होर बी ज़ादा धमकाइआ छ़ौड़ै किबैकि लोकै री बजहा न तिन्हां बै सज़ा देणै री कोई बजहा नी मिली किबैकि ज़ो घटना न हुई ती तेसरी बजहा न सैभै लोका परमेश्वरै री महिमा केरा ती।
4	22	किबैकि सौ मांहणु ज़ुणी पैंधै ऐ चमत्कार हुआ ती सौ च़ाल़ी बौर्षा न बी ज़ादा उम्रा रा ती।
4	23	ते छ़ुटिआ आपणै सैंघी हागै आऐ होर ज़ो किछ़ मुख्यपुरोहिते होर स्याणै बोलू ती तिन्हां बै दैसू।
4	24	ऐ शुणिआ तिन्हैं एक मन होईया ज़ोरा न परमेश्वरा सैंघै प्रार्थना केरी, हे प्रभु, तू सौऐ सा ज़ुणियै स्वर्ग, धौरती, समुन्द्र होर ज़ो किछ़ इन्हां न सा तेथा बै बनाणु आल़ा तूहै सा।
4	25	तैं पवित्र आत्मै रै ज़रियै आपणै सेवक आसरै बुज़ुर्ग दाऊदै रै मूँहा न बोलू, “ ‘होरी ज़ातियै हुल्लड़ किबै मचाऊ, होर देशै रै लोकै बेकारै री गैला किबै सोच़ी?
4	26	प्रभु होर तेइरै मसीह रै खिलाफ़ धौरती रै राज़ै खड़ै हुऐ होर हाकिम कठा हुऐ।’
4	27	किबैकि सैच़िऐ तेरै सेवक यीशु रै खिलाफ़ ज़ौसरा अभिषेक तैं केरू, हेरोदेस, पुन्तियुस पिलातुस बी होरी ज़ाति होर इस्राइली सैंघै ऐई नगरा न कठा हुऐ।
4	28	ताकि ज़ो किछ़ तेरी शक्ति होर बुद्धिमानी सैंघै पैहलै न ठहराऊ सा ते तेइबै केरलै।
4	29	ऐबै हे प्रभु तिन्हरी धमकी बै शुण; होर आपणै भक्ता बै वरदान दै कि ते तेरा वचन बड़ै हौंसलै सैंघै शुणालै,
4	30	होर लोका बै ठीक केरनै री तैंईंयैं आसाबै शक्ति दै कि आसै नशाणी चमत्कार होर नौखै कोम तेरै पवित्र सेवक यीशु रै नाँ न केरी सकलै।
4	31	“ज़ैबै तिन्हैं प्रार्थना केरी ता ज़ौखै ते बेठै ती सौ ज़ैगा हिली होर ते पवित्र आत्मा न भौरूऐ होर ते परमेश्वरा रा वचन बड़ै हौंसलै सैंघै शुणादै लागै।
4	32	“यहूदी च़ेले विश्वास केरनु आल़ै री मण्डली एक मन होर एक आत्मा न ती। तिन्हां न कोई बी आपणी सम्पति बै आपणी नी ती बोलदा बल्कि तिन्हरा सैभ किछ़ साँझै रा ती।
4	33	ते प्रेरित लोका बड़ी शक्ति सैंघै प्रभु यीशु रै मूँऐंदै न ज़िन्दै होंणै री गुआही देंदै रौहै होर तिन्हां सैभी पैंधै प्रभु रा बड़ा अनुग्रह ती।
4	34	तिन्हां न कोई बी बिश्वासी गरीब नी ती ऑथि किबैकि ज़ुणी हागै बी आपणै घौर-बार ती ते तिन्हां बै बेच़ा ती तेथै री कीमत तिन्हां च़ेले हागै आंणिआ रखा ती।
4	35	होर च़ेले ज़ुणी री ज़ैण्ढी ज़रूरत होआ ती ते हर एकी बै बोंडा ती। ऐण्ढी तैरहै तिन्हरी ज़िन्दगी री जरूरत पूरी होआ ती।
4	36	“यूसुफ नाँ रा एक साइप्रसा टापू रा एक लेवी ती ज़ौसरा नाँ तिन्हैं प्रेरितै बरनबास मतलब यहूदी भाषा न ऐई नाँ रा मतलब हिम्मत देणु आल़ा मांहणु रखू ती।
4	37	तेइरी किछ़ ज़मीन ती ज़ो तेइयै बेच़ी होर तेथै रै ढैबुऐ आंणिआ प्रेरिता बै धिनै।
5	1	“हनन्याह नाँ रै मांहणु होर तेइरी लाड़ी सफीरै आपणै धन दौलता न किछ़ हिस्सा बेच़ु,
5	2	होर तेथै री कीमती रै किछ़ ढैबुऐ आपु बै रखै ती। एसा गैला बै तेइरी लाड़ी जाँणा ती होर तेथा रा एक हिस्सा नेइआ तिन्हां प्रेरिता बै धिना।”
5	3	पर पतरसै बोलू, “हे हनन्याह! शैतानै तेरै मैना न ऐ गैल किबै पाई कि तू पवित्र आत्मा सैंघै झ़ूठ बोलला होर ज़मीनै री कीमती रै किछ़ ढैबुऐ आपु हागै रखला?
5	4	ज़ैबै तैंईंयैं सौ ज़मीन तौ हागै ती कि तेरी नी ती ऑथि? होर ज़ैबै बिकी ता कि तेरै वशा न नी ती ऑथि? तैं ऐ गैल आपणै मना न किबै सोच़ी? तैं मांहणु सैंघै नी बल्कि परमेश्वरा सैंघै झ़ूठ बोलू।”
5	5	इन्हां गैला शुणिआ हनन्याह मूँआ होर लोमा पौड़ू। ज़ेतरै बी लोकै ऐ गैला शुणी तिन्हां बै बड़ी डौर पौई।
5	6	तैबै किछ़ ज़ुआन लोकै तेइरी अर्थी बणाई होर बाहरै नेइआ सौ पौथू।
5	7	लगभग त्रा घँटै बाद तेइरी लाड़ी बी ज़ुणिबै ऐ पता नी ती ऑथि कि तेसा रा लाड़ा मुँआ सा, भीतरै आई।
5	8	तैबै पतरसै तेसा बै बोलू, “मुँभै दैस कि तुसै ऐ ज़मीन ऐतरै बै बैच़ी?” तेसै बोलू, “हाँ आसै ऐ ऐतरै बै बैच़ी।”
5	9	पतरसै तेसा बै बोलू, कि “तुसै प्रभु री आत्मा परखणै री तैंईंयैं एक ता केरी सा? हेर तेरै लाड़ै बै पौथणू आल़ै दुआरा हागै खड़ै सी होर तिन्हां तू बी बाहरै नेईणी।”
5	10	तैबै सफीरा तुरन्त मूँई होर पतरसा री ज़ोंघा पैंधै पौई। तिन्हैं ज़ुआन लोकै सौ भीतरै एज़िया मूँईदी हेरी होर बाहरै नेइआ सौ तेसरै लाड़ै सैंघै पौथी,
5	11	होर यरूश्लेमा न सारी मण्डली होर एसा घटना न बै शुणनू आल़ै सैभी लोका बै बड़ी डौर पौई।
5	12	ते प्रेरित आपणै हौथै लोका मौंझ़ै बोहू सारै चिन्ह चमत्कार होर नौखै कोम केरिआ रिहा ती होर सैभ मसीह रै बिश्वासी एक मन होईया सुलैमाना री चाऊड़ी न कठा होआ ती।
5	13	पर होरी बै हिम्मत नी ती पौड़दी कि ज़ाइआ तिन्हां न मिलदै पर तैबै बी लोका तिन्हरी सराउथी केरा ती।
5	14	प्रभु पैंधै विश्वास केरनु आल़ै री गिणती बढ़दी रौही। होर बोहू सारै मर्द होर बेटड़ी होर बी ज़ादा प्रभु री मण्डली एज़िया मिलदै रौहै।
5	15	लोका बीमार मांहणु बै आंणिआ सड़का न माँज़ै पैंधै लिटा ती कि ज़ैबै पतरस एला ता तेइरी परछाई तिन्हां पैंधै पौड़ली,
5	16	होर यरूश्लेम शैहरा रै औरलै-पौरलै ग्राँ न बी बोहू लोका बीमार होर बुरी आत्मा फ़ैसेदे लोका बै आंणिआ प्रेरिता हागै कठा केरा ती होर सैभै लोका ठीक होआ ती।
5	17	तैबै महापुरोहित होर तेइरै सैंघी ज़ो सदूकी पँथै रै ती ते झ़िका सैंघै भौरूऐ,
5	18	तिन्हैं ते प्रेरित ढौकिआ बन्दी घौरा न बन्द केरै।
5	19	पर राती प्रभु रै एकी स्वर्गदूतै बन्दी घौरा रा दुआर खोलू होर तिन्हां बै बाहरै आंणिआ बोलू,
5	20	“ज़ाआत्, मन्दिरा न खड़ै होईया एसा नोंऊँई हमेशा री ज़िन्दगी री गैला सैभी लोका बै शुणात्।”
5	21	ते एसा गैल शुणिआ दोथी झिशा मन्दिरा न ज़ाइआ उपदेश देन्दै लागै; पर महापुरोहित होर तिन्हरै सैंघियै महासभा रखी होर इस्राइली रै सैभ स्याणै कठा केरै होर बन्दी घौरा बै सन्देश भेज़ू कि ते तिन्हां बै आंणलै।
5	22	पर मन्दिरा रै पौहरैदारा बै ते कैदखानै न नी मिलै होर वापस एज़िया बोलू,
5	23	“कि आसै बड़ै ध्याना सैंघै हेरू कि कैदखाना बन्द ती होर पौहरैदार बी दुआरा हागै खड़ै ती पर ज़ैबै दुआर खोलिया भीतरै नौठै ता कोई नी मिलू।”
5	24	ज़ैबै मन्दिरै रै पौहरैदारा रै मुख्य होर मुख्यपुरोहिते ऐ गैला शुणी ता ते बड़ी फिक्रा न पौऐ कि ऐ कि होंदा लगा सा।
5	25	ऐतरै न कौसियै एज़िया तिन्हां बै दसू, कि “हेरा! कैदखाना ता बन्द सा पर ते लोका मन्दिरा न खड़ै होईया लोका बै उपदेश देन्दै लागै सी।”
5	26	तैबै मन्दिरा रै पौहरैदारा रै मुख्य पौहरैदारा सैंघै ज़ाइआ ते आंणै पर ज़बरदस्ती नी किबैकि ते लोका न पात्थरै मारनै न डौरा ती।
5	27	तिन्हैं ते आंणिआ महासभा न खड़ै केरै होर महापुरोहित तिन्हां न पुछ़ू,
5	28	“कि आसै तुसाबै कड़ा हुक्मा नी ती केरू कि तुसै ऐई नाँ न उपदेश हेरीत् केरदै?” तैबै बी, “तुसै सारा यरूश्लेम आपणै उपदेशै लाइआ भौरू सा होर तेई मांहणु रा लोहू आसरै पैंधै लाणा चाहा सी।”
5	29	तैबै पतरस होर प्रेरितै ज़वाब धिना कि “मांहणु री हुक्म न ज़ादा ज़रूरी परमेश्वरै री हुक्म रा पूरा केरना सा।
5	30	आसरै बुज़ुर्गा रै परमेश्वरै यीशु ज़िन्दा केरू ज़ुण कि तुसै क्रूसा पैंधै लटकाइआ मारू ती।
5	31	परमेश्वरै सौहै प्रभु होर उद्धार देणु आल़ा ठहराऊ होर आपणै दैहिणै हौथै सैभी न उथड़ा केरू कि सौ इस्राइली लोका बै पापा न मन बदलनै री शक्ति होर पापै री माफी देला।
5	32	आसै इन्हां गैलै रै गुआही सी होर पवित्र आत्मा बी ज़ो परमेश्वरै तिन्हां बै धिनी सा ज़ो तेइरै हुक्मा बै मैना सी।”
5	33	ऐ शुणिआ तिन्हां बै जलन हुई होर ते मारनै चाहे।
5	34	पर गमलीएल नाँ रै फरीसियै ज़ो शास्त्री होर सैभी लोका मौंझ़ै माननीय ती तेइयै सभा न खड़ै होईया तिन्हां च़ेले बै थोड़ी देर बाहरै खोलणै रा हुक्मा केरू।
5	35	तैबै तेइयै बोलू, “हे इस्राइलीओ ज़ो किछ़ तुसै इन्हां मांहणु सैंघै केरना चाहा सी सोच़ी-समझ़िआ केरीत्।
5	36	किबैकि इन्हां ध्याड़ै न पैहलै थियूदास ऐण्ढा बोलदै उठु कि हांऊँ बी किछ़ सा होर कोई च़ार शौऊ मांहणु तेई सैंघै मिलै होर ज़ेतरै लोका तेइबै मैना ती ते सारै तितर-बितर हुऐ होर ते किछ़ काबिल नैंई रौहै।
5	37	तेथा न बाद नाँ लिखाई रै रोज़ा न यहूदा गलीली न रौहणु आल़ा उठु होर तेइयै बी किछ़ लोका आपु धिराबै केरै होर सौ बी मकाऊ हुआ होर ज़ेतरै लोका तेइबै मैना ती ते सारै तितर-बितर हुऐ।
5	38	ऐबै हांऊँ तुसाबै बोला सा कि इन्हां मांहणु न दूर रौहात् होर तिन्हां सैंघै किछ़ कोम मता रैखदै किबैकि अगर ऐ धर्म या कोम मांहणु री तरफा न सा ता ऐई मिटणा।
5	39	पर अगर परमेश्वरै री तरफा न सा ता तुसै ऐईबै कैधी नी मिटाई सकदै। कोइँछ़ै ऐण्ढा नी लोड़ी हुआ कि तुसै परमेश्वरा सैंघै लड़नू आल़ै ठहरलै।”
5	40	तैबै तिन्हैं तेइरी गैल मैनी होर ते प्रेरित शाधिआ मारनै द्याऐ होर ऐ हुक्म केरू कि तुसै यीशु रै नाँ न दुज़ी घेरै गैला हेरीत् केरदै।
5	41	प्रेरित एसा गैला न खुश होईया महासभा सामनै न नौठै कि आसै यीशु री तैंईंयैं बैइज़त होंणै रै लायक ता ठहरै,
5	42	होर हर रोज़ मन्दिरा न होर घौर-घौर ज़ाइआ प्रेरित खुशी रा समाद होर यीशु रै नाँ न उपदेश देणै न नी रूकै कि यीशु मसीह सा।
6	1	तिन्हां ध्याड़ै न ज़ैबै च़ेले बोहू होंदै लागै ता यूनानी भाषा बोलणू आल़ै च़ेले इब्रानी भाषा बोलनु आल़ै च़ेले पैंधै कुड़कुड़ांदै लागै कि हर रोज़ै री सेविकाई न आसरी विधवै री कोई सुधि नी लेंदा।
6	2	तैबै तिन्हैं बारा प्रेरितै बिश्वासी री मण्डली आपु हागै शाधी होर बोलू, “ऐ ठीक नी ऑथि कि आसै परमेश्वरा रा वचन छ़ौड़िआ खयाणै-प्याणै री सेवा न रौहलै।
6	3	ऐबै हे भाइयो बैहणियो, आपु न सौत ऐण्ढै मर्दा बै चुना ज़ो पवित्र आत्मा होर बुद्धि न सिद्ध होलै ताकि आसै तिन्हां बै ऐई कोमा पैंधै रखलै कि ते विधवा रा ख्याल रखलै।
6	4	पर आसा ता प्रार्थना होर वचना रै प्रचार होर उपदेश देणै न लागी रौहणा।”
6	5	ऐ गैल सारी मण्डली बै शोभली लागी होर तिन्हैं स्तिफनुस नाँ रा एक मर्द ज़ो कि विश्वास होर पवित्र आत्मा न भौरुआ ती, फिलिप्पुस, प्रखुरूस, नीकानोर, तीमोन, परमिनास होर अन्ताकिया शैहरा न रौहणु आल़ा नीकुलाउस ज़ो यहूदी बैणू ती चुनै,
6	6	होर तिन्हां बै ते प्रेरिता सामनै आंणै होर तिन्हां पैंधै हौथ रखिआ तिन्हरी तैंईंयैं प्रार्थना केरी।
6	7	परमेश्वरा रा वचन फैलदा रौहू होर यरूश्लेम शैहरा न च़ेले री गिणती बढ़दी रौही होर यहूदी पुरोहिता रा एक बड़ै समाजै बी यीशु मसीह रै बशाह रै ऐई सन्देशा बै ग्रहण केरू।
6	8	स्तिफनुस परमेश्वरै रै अनुग्रह होर शक्ति सैंघै लोकै रै बिच़ा न बड़ै नौखै कोम होर चिन्ह चमत्कार रिहा ती।
6	9	तैबै तेसा रै आराधनालय न कुरेनी होर, सिकन्दरिया शैहरा रै किलिकिया होर आसिया प्रदेशा रै कई लोका उठिया स्तिफनुसा सैंघै वहस केरदै लागै।
6	10	पर तेई ज्ञान होर आत्मा रा ते लोका सामना नी केरी सकै।
6	11	पर तिन्हैं कई लोका भड़काए होर ते बोलदै लागै, कि आसै ऐ मूसा होर परमेश्वरै रै खिलाफ़ निन्दा री गैला केरदा शुणू सा।
6	12	होर तिन्हैं लोका, तिन्हरै स्याणै होर शास्त्री भड़काइआ सौ ढौकिआ महासभा बै आंणु।
6	13	तिन्हैं झ़ूठै गुआह खड़ै केरै होर तिन्हैं बोलू कि “ऐ मांहणु एसा पवित्र ज़ैगा रै बारै न होर मूसै री बिधाना री निन्दा केरना नी छ़ौड़दा।
6	14	किबैकि आसै ऐण्ढा बोलदा शुणू कि यीशु नासरी ऐ मन्दिर ढाणा होर ते रीति बदलणी ज़ो मूसै आसा बा धिनी सी।”
6	15	तैबै सभा न बेठैंदै सैभी लोकै तेइरा मुँह स्वर्गदूता सांही च़मकदा हेरू।
7	1	तैबै महापुरोहित बोलू, “कि ऐ दोष सच़ सा?”
7	2	तेइयै बोलू, हे भाइयो बैहणियो, होर बजुर्गो शुणा, आसरा बुज़ुर्ग अब्राहम हाराना नगरा न रौहणै न पैहलै ज़ैबै मैसोपोटामिआ प्रदेशा न ती ता महिमामय परमेश्वरै तेइबै दर्शन धिना,
7	3	होर तेइबै बोलू कि तू आपणै देश होर परिवारा न निकल़िया तेई देशा बै ज़ा ज़ो मूँ तौभै रिहाणा।
7	4	तैबै सौ कसदी रै देशा न निकल़िया हारान नगरा न रौहू होर तेइरै बापू री मौऊत न बाद परमेश्वरै सौ तौखै न आंणिआ ऐई देशा न बसाऊ ज़ौखै तुसै रौहा सी,
7	5	होर तेई बौगतै परमेश्वरै अब्राहमा बै औखै कोई ज़मीन नी धिनी, औखै तक कि ज़मीना रा थोड़ा ज़ेही टुकड़ा बी नी धिना, ज़ो तेई रा होंदा; फिरी तेइयै ऐ वायदा केरु कि मूँ ऐ देश तेरै बाद तेरै खानदाना बै देणा; बल्कि तेई बौगत तेइरी कोई औलाद नी ती ऑथि।
7	6	परमेश्वरै ऐ बी बोलू, तेरी औलादै रै लोका पराऐ देशा न परदेशी होंणै होर तिन्हां ते गुलाम बणाणै होर च़ार शौऊ बौर्षा ढौई दु:ख देणा।
7	7	तैबै परमेश्वरै बोलू, ज़ुणी ज़ाति रै तिन्हां गुलाम होंणा मूँ तेसा ज़ाति बै सज़ा देणी होर तिन्हां तेई देशा न निकल़िया ऐई देशा न एज़िया मेरी आराधना केरनी।
7	8	परमेश्वरै अब्राहमा सैंघै खतना केरनै रा वायदा केरू; होर एसा दशा न तेइरै इसहाक पैदा हुआ। होर औठुऐ रोज़ै तेइरा खतना केरू, होर इसहाका न याकूब होर याकूबा न बारा गोत्र पैदा हुऐ।
7	9	होर तिन्हैं यूसुफा सैंघै जलन केरिआ सौ मिस्र देशा बै ज़ाणू आल़ै लोका बै बैच़ू पर परमेश्वर तेई सैंघै ती।
7	10	परमेश्वरै यूसुफा बै सैभी दु:खा न छुड़ाईआ तेइबै मिस्रै रै राज़ै फिरौना सामनै अनुग्रह होर बुद्धि धिनी, फिरौन राज़ै यूसुफा बै मिस्र होर आपणै पूरै घरानै रा राज़पाल ठहराऊ।
7	11	ज़ैबै यूसुफ राज़पाल ती, तैबै सारै मिस्र होर कनान देशा न अकाल पौऊ; ज़ुणी सैंघै बड़ा भारी दु:ख हुआ होर आसरै बुज़ुर्गा बै रोटी खाँणै बै नी ती मिलदी।
7	12	पर याकूबै ऐ शुणिआ कि मिस्र देशा न नाज़ सा आसरै बापदादै पहली बार भेज़ै,
7	13	होर दुज़ी बार ज़ैबै ते नाज़ आंणदै नौठै, ता यूसुफ आपणै भाई सामनै प्रगट हुए, होर यूसुफै री ज़ाति फिरौन राज़ै बै पैता च़ली।
7	14	तैबै यूसुफै आपणा बापू याकूब होर पूरा परिवार ज़ो कि पझतर मांहणु ती ते मिस्र देशा बै शाधै।
7	15	तैबै याकूब मिस्रा बै नौठा होर तौखै आसरै ते बुज़ुर्ग मूँऐ,
7	16	होर ते शिकिम नाँ री ज़ैगा न पजाइआ तेसा कब्रा न रैखै ज़ो अब्राहमै च़ाँदी देइआ हमोरै री औलादा न खरीदू ती।
7	17	पर ज़ैबै तेई वायदै रै पूरै होंणै रा बौगत नेड़ आऊ ज़ो परमेश्वरै अब्राहमा सैंघै केरू ती तैबै तैंईंयैं मिस्रा न ते लोका बढ़दै रौहै होर बोहू हुऐ,
7	18	ज़ैबै तैंईंयैं कि मिस्रा न दुज़ा राज़ा नी हुआ ज़ो यूसुफा बै नी ती ज़ाणदा।
7	19	तेइयै आसरी ज़ाति सैंघै चतुराई केरिआ आसरै बुज़ुर्गा सैंघै ऐतरा बुरा बर्ताव केरू कि तिन्हां आपणै पैदा होंदै शोहरू शेटणै पौऐ कि ते ज़िन्दै नी लोड़ी रौहै।
7	20	तेई बौगतै मूसा पैदा हुआ होर सौ परमेश्वरै री नज़री न बोहू बाँका ती होर त्रा म्हीनै तैंईंयैं आपणै बापू रै घौरा न चुपचाप धाचुआ।
7	21	पर ज़ैबै सौ पाणी न शेटुआ ता फिरौन राज़ै री बेटीयै सौ च़कू होर आपणै बेटै बणाइआ धाचू,
7	22	होर मूसा बै मिस्री री सारी विद्या पढ़ाई। मूसा सैभी गैला होर कोमा न सामर्थी ती।
7	23	ज़ैबै मूसा च़ाल़ी बौर्षा रा हुआ ता तेइरै मना आपणै इस्राइली भाई सैंघै मिलणै रा विच़ार आऊ,
7	24	होर तौखै तेइयै एकी इस्राइली मांहणु पैंधै ज़ुल्म होंदै हेरिआ सौ बच़ाऊ होर तेई मिस्री मारिआ तेथा रा बदला लेऊ।
7	25	तेइयै सोच़ू कि मेरै भाई समझ़णा कि परमेश्वरा मेरै हौथै तिन्हरा उद्धार केरना पर तिन्हैं नी समझ़ू।
7	26	दुज़ै ध्याड़ी ज़ैबै ते आपु न लड़दै लागै ती ता सौ तौखै आऊ होर समझ़ाऐ कि तुसै ता भाई-भाई सी तुसै एकी होरी सैंघै किबै लड़ा सी?
7	27	पर ज़ो आपणै पड़ेशी सैंघै अन्याय केरदा लागा ती तेइयै सौ ऐण्ढै बोलिआ हटाऊ कि तू कुणिऐ आसा पैंधै हाकिम होर फैसलै केरनु आल़ा ठहराऊ?
7	28	ज़ुणी रीतिऐ तैं काल मिस्री मारू तू कि तेसा रीतिऐ मुँभै बी मारना चाहा सा?
7	29	एसा गैल शुणिआ मूसा डौरू होर तौखै न भैगू होर मिद्दान देशा न परदेशी होईया रौंहदा लागा होर तौखै तेइरै दूई बेटै पैदा हुऐ।
7	30	ज़ैबै पूरै च़ाली बौर्षा बीती ता परमेश्वरा रै एकी स्वर्गदूतै सीनै नाँ रै ढौगै रै सुनसान ज़ैगा न भौकदै झ़ौकड़ै रै ज़रियै दर्शन धिना।
7	31	ज़ैबै मूसै भौकदै झ़ौकड़ हेरे कि सौ निसी फूकिदै लागै, ऐ हेरिआ सौ हैरान हुआ होर ज़ैबै सौ हेरनै री तैंईंयैं भेटी नौठा ता प्रभुऐ तेइबै ऐ बोलू,
7	32	हांऊँ तेरै बुज़ुर्ग, अब्राहम, इसहाक होर याकूबा रा परमेश्वर सा। तैबै मूसा डौरै लाईया कोमदा लागा होर तेइबै हेरनै री हिम्मत नी रौही।
7	33	तैबै प्रभुऐ तेइबै बोलू, “मेरा आदर केरनै री तैंईंयैं आपणी ज़ोंघा न बूट खोल किबैकि ज़ौस ज़ैगा न तू खड़ा सा सौ पवित्र ज़ैगा सा।
7	34	मैं सच़िऐ आपणै लोक ज़ो मिस्र देशा न सी तिन्हरी बुरी दशा हेरी सा। मैं तिन्हरा चोंणना होर रोणां शुणू सा। मूँ ते ऐबै छुड़ाणै। ऐबै एज़ मूँ तू मिस्र देशा बै भेज़णा।
7	35	“ज़ुणी मूसा बै तिन्हैं नकारा बोलू ती सौहै परमेश्वरै भौकदै झ़ौकड़ा न दर्शन देइआ स्वर्गदूतै रै ज़रियै तिन्हां पैंधै हाकिम होर छड़ाणू आल़ा ठहराऊ होर मिस्र देशा बै भेज़ू।
7	36	ऐई मांहणुऐ ते मिस्र देश, लाल समुन्द्र होर बौणा न च़ाली बौर्षा तैंईंयैं नौखै कोम होर चिन्ह चमत्कार रिहाई-रिहाइआ कौढिआ आंणै।
7	37	“ऐ सौहै मूसा ज़ुणियै इस्राइली लोका बै बोलू कि परमेश्वरा तुसरै भाई मौंझ़ै न मूँ सांही एक भविष्यवाणी केरनु आल़ा च़कणा।
7	38	ऐ सौहै मूसा सा ज़ुणियै बौणा न कलीसिऐ रै बीच़ा न तेई स्वर्गदूता सैंघै सीनै नाँ रै ढौगा पैंधै तेई सैंघै गैला केरी होर आसरै बुज़ुर्गा सैंघै ती। तेइबै परमेश्वरै रै ज़िन्दै वचन मिलै कि सौ आसा तैंईंयैं पजाला।
7	39	“पर आसरै बुज़ुर्गै तेइरी नी मैनी बल्कि तेइबै हटाइआ आपणै मन मिस्र देशा धिराबै फेरै,
7	40	होर तेइरै भाई हारूना बै बोलू, आसरै तैंईंयैं ऐण्ढा देऊ बणा ज़ो आसा आगै-आगै च़लला किबैकि ज़ुणी मूसै आसै मिस्रा न कौढै सी आसै नी ज़ाणदै कि तेइबै कि हुआ?
7	41	तिन्हां ध्याड़ै न तिन्हैं बौछ़ू री एक मूरत बणाई होर तेसा मूरती हागै बलि धिनी होर ते आपणै हौथै रै कोमा न मगन होंदै लागै।
7	42	एथा बजहा न परमेश्वरै तिन्हां न मुँह मोड़ू होर ते छ़ौड़ी धिनै कि ते आसमाना रै सूर्य, चाँद होर तारै बै देऊ बणाईया पूज़लै। ज़ैण्ढा कि भविष्यवाणी केरनु आल़ै री कताबा न लिखू सा, “हे इस्राइली लोको कि तू सुनसान ज़ैगा न च़ाल़ी बौर्षा तैंईंयैं पशु री बलि होर नाज़ै री बलि मुँभै च़ढ़ाँदा रौहू?
7	43	होर तुसै देऊ मोलेका रै तोम्बू होर रिफान देऊऐ रै तारै बै लेइआ फिरदै रौहा ती, मतलब तिन्हां च़ीज़ा बै ज़ो तुसै आराधना केरनै री तैंईंयैं बणाई ती। तैबै मूँ तुसै बैबीलोन देशा न पौरै नेइआ बसाणै।
7	44	“परमेश्वरा री मौज़ुदगी रा तोम्बू सुनसान ज़ैगा न आसरै बुज़ुर्र्गा रै बिच़ा न ती। ज़ैण्ढा कि परमेश्वरै मूसा बै बोलू ती कि ज़ो आकार तैं हेरू सा तेथै रै मुताबक तू ऐईबै बणा।
7	45	बोहू बौर्षा बाद सौहै तोम्बू आसरै बुज़ुर्गै पैहलै काला न लेइआ यहोशू सैंघै औखै आंणु। ज़ौस बौगतै तिन्हैं होरी ज़ाति रै लोका पैंधै हक पाऊ, ज़ो परमेश्वरै आसरै बापदादै सामनै न कौढै ती होर सौ तोम्बू दाऊद राज़ै तैंईंयैं रौहू।
7	46	परमेश्वरै दाऊदा पैंधै अनुग्रह केरू। तेइयै अर्ज़ केरी कि मूँ याकूबै रै परमेश्वरै री तैंईंयैं एक तोम्बू बनाणा।
7	47	पर तेइरै बेटै सुलैमान राज़ै तेइरी तैंईंयैं एक मन्दिर बणाऊ।
7	48	“पर परमप्रधान परमेश्वर हौथै लाइआ बणाऐदै मन्दिरा न नी रौंहदा। ज़ैण्ढा कि यशायाह भविष्यवक्तै बोलू कि,
7	49	“परमेश्वर बोला सा, स्वर्ग मेरा सिंहासन, होर धौरती मेरै ज़ोंघै री पौटड़ी सा, मेरी तैंईंयैं तुसा कौस किस्मा रा मन्दिर बणाणा? होर मेरै बशाँ री कुण ज़ेही ज़ैगा होंणी?”
7	50	कि ऐ सारी च़ीज़ा मेरै हौथै री बैणी दी नी ऑथि? हे हठी, मन होर कोनै रै खतनै नी केरूऐदै लोको, तुसै हमेशा पवित्र आत्मा रा सामना केरा सी।	WRONG ALIGNMENT
7	51	“हे हठी, होर मन होर कोनै रै खतनारहित लोको, तुसै सदा पवित्र आत्मा रा बरोध केरा सी। ज़ैण्ढा तुसरै बुज़ुर्ग केरा ती, तैण्ढाऐ तुसै भी केरा सी।
7	52	तुसरै बुज़ुर्गै कुणा ज़ेही भविष्यवाणी केरनु आल़ै नी सताऐ, होर तिन्हैं पैहलै काला न तेई धर्मी रै बारै न खबर देणु आल़ै मारै होर तुसै भी तेइबै ढौकणु आल़ै होर मारनू आल़ै हुऐ।
7	53	तुसाबै स्वर्गदूतै ठहराई दी बिधान ता मिली पर तिन्हरा पालन नी केरू।”
7	54	इन्हां गैला शुणिआ यहूदी नेता स्तिफनुसा पैंधै झ़िकिदै लागै।
7	55	पर तेइयै पवित्र आत्मा न भौरूइया स्वर्गा धिराबै हेरू होर परमेश्वरै री महिमा होर परमेश्वरै री दैहिणी धिरै यीशु बै खड़ै हेरिआ बोलू,
7	56	“हेरा, हांऊँ स्वर्गा बै खुलदा होर मांहणु रै बेटै बै परमेश्वरै री दैहिणी धिरै खड़ा हुआदा हेरा सा।”
7	57	तैबै तिन्हैं ज़ोरा सैंघै हल्लै पाईआ कोन बन्द केरै होर एक होईया तेई पैंधै झपटै,
7	58	होर तेइबै यरूश्लेम शैहरा न बाहरै कौढिआ पात्थरै मारदै लागै होर तेइरी हत्या केरी, होर ज़ो लोका स्तिफनुसा बै दोष लाँदै लागै ती तिन्हैं आपणै झिकड़ै कौढिआ शाऊल नाँ रै मांहणु हागै रखै।
7	59	ते स्तिफनुसा बै पात्थरै मारदै रौहै होर सौ ऐण्ढी प्रार्थना केरदा रौहू, “हे प्रभु यीशु मेरी आत्मा बै ग्रहण केर।”
7	60	तैबै स्तिफनुस घुटनै टेकिआ ज़ोरा सैंघै पुकारू, हे प्रभु ऐई पाप तिन्हां पैंधै मत लान्दा होर ऐण्ढा बोलिआ सौ मूँआ।
8	1	शाऊल स्तिफनुस री मौऊती सैंघै सहमत ती। तेई ध्याड़ै न यरूश्लेम शैहरा री मण्डली न बड़ा सताव होंदा लागा होर प्रेरिता बै छ़ौड़िआ सैभै यहूदिया होर सामरिया इलाकै न तितर-बितर हुऐ।
8	2	किछ़ भगत लोकै स्तिफनुस कब्रा न रखू होर तेइरी तैंईंयैं बड़ा शोग केरू।
8	3	शाऊल मण्डली बै सतांदा लागा ती; होर घौर-घौर घुसिआ मर्द होर बेटड़ी बै घसीटी-घसीटिआ कैदखानै न बन्द केरा ती।
8	4	ज़ो बिश्वासी लोका तितर-बितर हुऐ ती, ते लोका बै खुशी रा समाद दैसदै रौहै।
8	5	फिलिप्पुस सामरिया रै एक नगरा न ज़ाइआ लोका बै मसीह रा प्रचार केरदा लागा।
8	6	ज़ो गैला होर चमत्कार फिलिप्पुस केरा ती तिन्हां हेरिआ लोकै एक मन केरू।
8	7	किबैकि बोहू सारै लोका न बुरी आत्मा निकती होर बोहू सारै बीमार होर लँगड़ै मांहणु ठीक केरिआ ती।
8	8	होर तेई नगरा न बोहू लोका बै बड़ी खुशी हुई।
8	9	एथा न पैहलै ऐई शैहरा न शमौन नाँ रा एक मांहणु रौहा ती, सौ जादू-टोणै केरिआ सामरी लोका बै हैरान केरा ती, होर आपणै-आपु बै बड़ा मर्द मैना ती।
8	10	होर सैभ होछ़ै न लेईया बड़ै तक तेइबै आदर केरिया ऐ बोला ती, “ऐ मांहणु परमेश्वरै री महान शक्ति सा।”
8	11	तेइयै बोहू रोज़ा न ते लोका आपणै जादू टोणै रै कोमा सैंघै हैरान केरिआ रखै ती, एसा बजहा न ते तेइबै मैना ती।
8	12	ज़ैबै लोकै परमेश्वरा रै राज्य होर यीशु मसीह रै बारै न फिलिप्पुसा रा समाद शुणिया बशाह केरू, कि मर्द कि बेटड़ी सैभ बपतिस्मा लेन्दै लागै।
8	13	तैबै शमौनै बी विश्वास केरू होर बपतिस्मै लेइआ फिलिप्पुसा सैंघै रौंहदा लागा होर चिन्ह होर परमेश्वरै री शक्ति सैंघै बड़ै-बड़ै चमत्कारा रै कोम हेरिआ हैरान होआ ती।
8	14	ज़ो प्रेरित यरूश्लेम शैहरा न ती ज़ैबै तिन्हैं ऐ शुणू कि सामरी लोकै परमेश्वरै रै वचना बै मैना सी ता तिन्हैं पतरस होर यूहन्ना तिन्हां हागै भेज़ै।
8	15	होर तिन्हैं तौखै पुजिआ तिन्हरी तैंईंयैं प्रार्थना केरी कि ते पवित्र आत्मा पालै।
8	16	किबैकि तिन्हां पैंधै हाज़ी तैंईंयैं पवित्र आत्मा नी ती उतरी, तिन्हैं ता सिर्फ़ प्रभु यीशु रै नाँ न बपतिस्मा लेऊ ती।
8	17	तैबै पतरस होर यूहन्ना पैंधै हौथ रखिआ प्रार्थना केरी होर तिन्हां पैंधै पवित्र आत्मा उतरी।
8	18	ज़ैबै शमौनै ऐ हेरू कि प्रेरिता रै हौथ रखणै सैंघै पवित्र आत्मा मिला सा ता तिन्हां आगै ढैबुऐ आंणिआ बोलू।
8	19	कि मुँभै बी ऐई अधिकारा बै दैआत् कि ज़ुणी पैंधै बी हांऊँ हौथ रखनू तिन्हां बै पवित्र आत्मा मिलली।
8	20	पतरसै तेइबै बोलू, “तेरै ढैबुऐ तौ सैंघै लोड़ी नाश हुऐ, किबैकि तैं परमेश्वरै रै दाना बै ढैबुऐ लाइआ लेणै रा वचार केरू।
8	21	एसा सेवा न तेरा हिस्सा ऑथि नी बाँडा किबैकि तेरा मन परमेश्वरा सामनै सच़ा नी ऑथि
8	22	ऐबै आपणी एसा बुराई न मन बदलिया प्रभु हागै प्रार्थना केर, होई सका सा तेरै मना रै बुरै विचार माफ केरिलै।
8	23	“आपणै बुरै कोमा न दूर होआ किबैकि हांऊँ समझा सा, कि तू आसा न बोहू जलन केरा सा, होर तुसै लगातार बुराई केरनु आल़ै ईच्छा रै दास सी, पक्का परमेश्वरा तुसाबै कठोर सज़ा देणी।”
8	24	शमौनै ज़वाब धिना, कि तुसै मेरी तैंईंयैं प्रभु आगै प्रार्थना केरा कि ज़ो गैला तुसै केरी तिन्हां न कोई बी मूँ पैंधै नी लोड़ी पौई।
8	25	ते गुआही देइआ होर प्रभु यीशु रा वचन शुणाइआ यरूश्लेम शैहरा बै वापस नौठै होर सामरी इलाकै रै बोहू सारै ग्राँ न खुशी रा समाद शुणादै रौहै।
8	26	तैबै प्रभु रै एकी स्वर्गदूतै फिलिप्पुसा बै बोलू, उठिया दक्षिणा धिरली बौता पैंधै ज़ा, ज़ो यरूश्लेम शैहरा न गाज़ा शैहरा बै ज़ा सा होर जंगल न सा।
8	27	सौ उठिया च़लू होर शुणा कूश देशा रा एक मांहणु ऐन्दा लागा ती ज़ो खुसरा ती होर कूश देशै री राणी कन्दाकै रा मन्त्री होर खजाँची ती होर आराधना केरदा यरूश्लेम शैहरा बै आऊ ती।
8	28	होर सौ आपणै रौथा पैंधै बेठा ती होर यशायाह भविष्यवक्तै री कताबा बै ज़ोरा सैंघै पौढ़दै-पौढ़दै वापस आपणै देशा बै ज़ाँदा लागा ती।
8	29	तैबै पवित्र आत्मै फिलिप्पुसा बै बोलू, ऐई रौथा भेटी ज़ा।
8	30	फिलिप्पुस ठोर मारिआ नौठा होर सौ यशायाह भविष्यवक्तै री कताब पौढ़दा शुणू होर तेईन पुछ़ू, ज़ो तू पौढ़दा लागा सा तू तेइबै समझ़ा बी सा कि नी?
8	31	तेइयै बोलू, ज़ाँ तैंईंयैं कोई मुँभै समझ़ाला नी मूँ कैण्ढै समझ़णा। तेइयै फिलिप्पुसा हागै अर्ज़ा केरी कि तू रौथा पैंधै च़ढ़िया मूँ हागै बेश।
8	32	पवित्र शास्त्रा रा ज़ो पाठ सौ पौढ़दा लागा ती सौ ऐसा, “सौ भेड़ा सांही बलि होंणै री तैंईंयैं पजाउआ होर ज़ैण्ढा गौभू ऊन काटणू आल़ै सामनै च़ुप रौहा, तैण्ढाऐ तेइयै बी आपणा मुँह नी खोलू।
8	33	तेइरी दीनता न तेइरा न्याय नी हुआ। होर तेइरै बौगतै रै लोका रा वर्णन कुणी केरना? किबैकि धौरती न तेइरा प्राण च़किआ सा।”
8	34	तैबै खुसरै फिलिप्पुसा न पुछ़ू, हांऊँ तौ आगै अर्ज़ा केरा सा कि तू, “मुँभै एसा गैल दैस, कि भविष्यवाणी केरनु आल़ा ऐ किज़ी रै बारै न बोला सा, आपणै या कौसी होरी रै बारै न।”
8	35	तैबै फिलिप्पुसै बोलणा शुरू केरू होर पवित्र शास्त्रा न शुरू केरिआ तेइबै यीशु रै बारै न खुशी रा समाद शुणाऊ।
8	36	बौतै औंढदै-औंढदै ते पाणी रै तलाबा हागै पुजै, तैबै तेई खुसरै बोलू, “हेर औखै तलाब सा, ऐबै मुँभै बपतिस्मै लेणै न कि रोक सा?”
8	37	फिलिप्पुसै बोलू, अगर तू सारै मना सैंघै बशाह केरा सा ता होई सका सा, खुसरै ज़वाब धिना हांऊँ बशाह केरा सा कि यीशु परमेश्वर रा बेटा सा।
8	38	तैबै तेइयै रौथा बै रोकणै रा हुक्म केरू, तैबै खुसरा होर फिलिप्पुस दुऐ पाणी न उतरै, होर फिलिप्पुसै खुसरै बै बपतिस्मा धिना।
8	39	ज़ैबै ते तलाबा न बाहरै निकतै, ता प्रभु री आत्मै फिलिप्पुस च़कू होर खुसरै सौ दबारा नी हेरू होर सौ खुशी मनाँदै-मनाँदै आपणी बौतै नौठा।
8	40	फिलिप्पुस अशदोद शैहरा न पुजू। ज़ैबै तैंईंयैं सौ कैसरिया शैहरा न नी पुजू तैबै तैंईंयैं सौ ग्राँ-ग्राँ न यीशु रै बारै न खुशी रा समाद शुणादा रौहू।
9	1	शाऊल हाज़ी तैंईंयैं प्रभु यीशु रै च़ेले बै सताणै होर तिन्हां बै मकाणै री धुना न ती सौ महापुरोहित हागै नौठा।
9	2	महापुरोहितै तेईन दमिश्क नगरा रै आराधनालय रै नाँ न चिट्ठी मुँगी कि ज़ो भी मर्द, बेटड़ी यीशु बै मना सी सौ तिन्हां बै बोनिआ यरूश्लेम शैहरा बै आंणला।
9	3	पर च़लदै-च़लदै ज़ैबै सौ दमिश्क नगरा रै नेड़ पुजू, ता च़ानक स्वर्गा न एक आसमान तेइरै च़ोहू पासै च़मकू।
9	4	होर सौ ज़मीना पैंधै पौड़ू होर प्रभु री ऐ आवाज़ शुणी, “हे शाऊल, हे शाऊल तू मुँभै किबै सता सा?”
9	5	तेइयै पुछ़ू, “हे प्रभु, तू कुण सा?” तेइयै बोलू, “हांऊँ यीशु सा; ज़ुणिबै तू सता सा ।
9	6	पर ऐबै उठिया ग्राँ बै ज़ा, होर तौखै कोई ऐण्ढा होंणा, तेई तौभै दैसणा, तौ कि केरना।”
9	7	ज़ो मांहणु तेई सैंघै सफ़र केरदै लागै ती, ते च़ुपच़ाप रौहै; किबैकि तिन्हां न आवाज़ ता शुणिआ ती पर तिन्हां न किछ़ नी ती हेरिदा।
9	8	तैबै शाऊल ज़मीना न खड़ा उठु, पर ज़ैबै तेइयै आपणी औछ़ी खोली ता तेईन किछ़ नी हेरुआ होर तिन्हैं सौ हौथा न ढौकिआ दमिश्क नगरा बै नेऊ।
9	9	सौ त्रा रोज़ा ढौई कांणा रौहू, होर तेइयै न खाऊ-पीऊ।
9	10	दमिश्क नगरा न हनन्याह नाँ रा एक च़ेला ती, प्रभु यीशुऐ तेइबै दर्शन देइआ बोलू, “हे हनन्याह!” तेइयै बोलू, “हाँ प्रभु!”
9	11	तैबै प्रभुऐ तेइबै बोलू, “तू उठिया तेसा गली बै ज़ा, ज़ुणिबै ‘सीधी’ बोला सी, होर यहूदै रै घौरा न ज़ाइआ शाऊल नाँ रै तरसुसा शैहरा न रौहणु आल़ै बै पुछ़ किबैकि शुण, सौ प्रार्थना केरदा लागा सा।
9	12	तिन्हैं एक दर्शना न हेरू कि हनन्याह नाँ रै एक मांहणुऐ घौरा एज़िया तेई पैंधै हौथ रखु ताकि सौ दबारा हेरी सकला।”
9	13	हनन्याहै ज़वाब धिना, “हे प्रभु, मैं ऐई मांहणु रै बारै न बोहू लोका न शुणू सा कि ऐई मांहणुऐ यरूश्लेम शैहरा न तेरै पवित्र लोका सैंघै बड़ै-बड़ै बुरै कोम केरै सी।
9	14	होर औखै बी ऐईबै मुख्यपुरोहिता धिरै न हक मिलू सा, कि ज़ो लोक तौ पैंधै बशाह केरा सी, तिन्हां बै बौनिया यरूश्लेम शैहरा बै नेऐ।”
9	15	पर प्रभुऐ तेइबै बोलू, कि तू “ज़ा किबैकि ऐ होरी ज़ाति रै लोका सामनै, राज़ै होर इस्राइली लोका सामनै मेरै नाँ रा प्रचार केरनै री तैंईंयैं छाँटुदा एक ज़रिया सा।
9	16	होर मूँ तेइबै बोलणा कि मेरै बारै न लोका बै दसणै री तैंईंयैं तौभै केतरा दु:ख सौहणा पौऊ।”
9	17	तैबै हनन्याह उठिया तेई घौरा बै नौठा, ज़ौखै शाऊल रौहा ती। होर तेई पैंधै हौथ रैखिआ बोलू, “हे भाई शाऊल, ज़ुण प्रभु यीशु तौभै बौता न मिलू हांऊँ तेइयै भेज़ू सा, कि तू दबारा हेरी सकला होर तू पवित्र आत्मा सैंघै भौरला।”
9	18	होर तेइरी औछ़ी न एकदम लेह्पड़ै औल़ै होर सौ हेरदा लागा तैबै तेइयै बपतिस्मा लेऊ होर रोटी खाईया तेइबै ताकत मिली।
9	19	फिरी रोटी खाँणै न बाद तेइबै ताकत मिली होर सौ कई रोज़ा तैंईंयैं दमिश्क नगरा न तिन्हां च़ेले सैंघै रौहू।
9	20	सौ तुरन्त दमिश्क नगरा आराधनालय न जाइया यीशू रा प्रचार केरदा लागा कि यीशु परमेश्वरा रा बेटा सा।
9	21	सैभै शुणनू आल़ै हैरान होईया बोलदै लागै, “कि ऐ सौहै मांहणु नी ऑथि ज़ो यरूश्लेमा न यीशु मसीह रै विश्वासी ती, तिन्हां बै मारा ती होर नाश केरा ती। औखै भी एही कोमै री तैंईंयैं आऊ ती कि तिन्हां बै बोनिआ मुख्यपुरोहिता हागै बै आंणला?”
9	22	पर ज़ैबै शाऊलै प्रचार शुरू केरू ता होर बी ज़ादा शक्तिशाली बणदा रौहू, होर सौ यीशु रै मसीह होंणै रा सबूत देईआ दमिश्का न रौहणु आल़ै यहूदी रा मुँह बन्द केरा ती।
9	23	ज़ैबै शाऊला बै दमिश्क नगरा न रौंहदेआ बोहू ध्याड़ै बीतै ता यहूदियै मिलिआ तेइबै मारनै री योजना बणाई।
9	24	पर तिन्हरी योजना शाऊला बै पैता च़ली। ते शाऊला बै मारनै री तैंईंयैं रात ध्याड़ मौका हेरदै रौहा ती।
9	25	पर तेइरै च़ेले सौ राती टोकरै न बशाइआ, होर शैहरा री च़ोहू धिरै बणीदी पाथरा री उथड़ी भीतिऐ भ्याँऊ रौशी न लटकाइआ उतारू।
9	26	शाऊल यरूश्लेम शैहरा न पुजिआ दुजै बिश्वासी सैंघै मिलणै रा उपाय केरू; पर ते सैभ तेइन डौरा ती किबैकि तिन्हां बै ऐ बशाह नी ती ऑथि कि शाऊल भी एक च़ेला बणुदा ती।
9	27	पर बरनबासै सौ आपु सैंघै तिन्हां प्रेरिता आगै नेऊ होर तिन्हां बै दैसू कि ऐईयै कैण्ढी तैरहा बौता न प्रभु हेरू होर ऐई सैंघै गैला केरी। तैबै दमिश्का न ऐईयै बड़ी हिम्मता सैंघै यीशु रा प्रचार केरू।
9	28	यीशु रै चुनीरै लोकै बरनबासा री गैला पैंधै बशाह केरू होर शाऊल आपु सैंघै डाऊ। होर सौ तिन्हां सैंघै यरूश्लेम शैहरा न ऐन्दा ज़ान्दा रौहू,
9	29	तै यूनानी भाषा बोलणु आल़ै यहूदी लोका सैंघै गलबात होर बैहस केरा ती पर ते शाऊला बै मारनै री कोशिश केरदै लागै।
9	30	ऐ ज़ाणिआ तिन्हैं विश्वासीयै सौ कैसरिया शैहरा बै नेऊ होर तौखै न ज़हाज़ा मौंझ़ै बशाइआ सौ आपणै शैहर तरसुसा बै भेज़ू।
9	31	सारै यहूदिया प्रदेश, गलील होर सामरिऐ ज़िलै री मण्डली बै बड़ी शान्ति मिली होर बोहू सारै बिश्वासी बणै। कलीसिया प्रभु री डौरा न होर पवित्र आत्मै री शान्ति न बढ़दी ज़ा ती।
9	32	ऐण्ढा हुआ कि पतरस हर ज़ैगा न फिरदा तिन्हां पवित्र लोका हागै पुजू ज़ो लुद्दा ग्राँ न रौहा ती।
9	33	तौखै तेइबै ऐनियास नाँ रा एक ऐण्ढा मांहणु मिलू ज़ुणिरै पूरै शरीरा न दुखणै हुऐ सौ औठ बौर्षा न बिस्तरै न ती।
9	34	पतरसै तेइबै बोलू, हे ऐनियास! यीशु मसीह तौभै ठीक केरा सा, उठ आपणा बिस्तरा च़क तैबै सौ उठिया एकदम खड़ा हुआ।
9	35	तैबै लुद्दा होर शारोन देशा न रौहणु आल़ै लोका तेई हेरिआ प्रभु धिरै बै फिरै।
9	36	याफा नाँ रै शैहरा न तबीता मतलब दोरकास नाँ री एक च़ेली रौहा ती। सौ बोहू सारै भलै-भलै कोम होर गरीबा बै दान केरा ती।
9	37	तिन्हां ध्याड़ै न ज़ैबै पतरस लुद्दा ग्राँ न ती, होर दोरकास बीमार होईया मूँई होर तिन्हैं तेइरी लाश नहाइआ ऊझलै कमरै आँध्रै रैखी।
9	38	लुद्दा ग्राँ याफै शैहरा रै नेड़ ती। ज़ैबै च़ेले ऐ शुणू कि पतरस तौखै सा ता तिन्हैं दूई मांहणु भेज़िआ तेई हागै अर्ज़ा केरी कि तू आसा हागै ऐणै न देरी मत केरदा।
9	39	तैबै पतरस उठिया तिन्हां सैंघै नौठा। तैबै तिन्हैं सौ अटारी पैंधै नेऊ होर सारी विधवा बेटड़ी रोंदै-रोंदै एज़िया तेई आगै खड़ी हुई होर ज़ो झिकड़ै दोरकासै तिन्हां सैंघै रौंहदै बणाऐ ती रिहाँदी लागी।
9	40	तैबै पतरसै सारै लोका बाहरै कौढै होर घुटनै टेकिआ प्रार्थना केरी होर लाशा धिरै हेरिआ बोलू, हे तबीता उठ, तैबै तेसै आपणी औछ़ी खोली होर पतरसा बै हेरिआ उठी।
9	41	तेइयै सौ हौथा न ढौकिआ च़की होर पवित्र लोका होर विधवा बै शाधिआ सौ ज़िन्दी रहाई।
9	42	ऐ गैल सारै याफा शैहरा न फैली होर बोहू सारै लोकै प्रभु पैंधै विश्वास केरू।
9	43	पतरस याफा शैहरा न च़ंबड़ै रै धन्धै केरनु आल़ै शमौनै रै घौरा न बोहू रोज़ा ढौई रौहू।
10	1	कैसरिया नगर न कुरनेलियुस नाँ रा एक मांहणु ती, ज़ो इतालियानी पलटना रा सूबैदारा ती।
10	2	सौ परमेश्वरा रा भक्त ती, होर आपणै सारै खानदाना समेत परमेश्वरा न डौरा ती, सौ गरीब यहूदी लोका बै बोहू दान देआ ती होर परमेश्वरा आगै लगातार प्रार्थना केरा ती।
10	3	तेइयै ध्याड़ी रै त्रीज़ै पौहरै रै लगभग त्राई बज़ै एक दर्शन हेरू, कि परमेश्वरा रा एक स्वर्गदूत तेई हागै भीतरै एज़िया बोला सा, हे “कुरनेलियुस।”
10	4	तेइयै सौ ध्याना सैंघै हेरू होर डौरदै-डौरदै बोलू, “हे प्रभु मुँभै दस कि गैल सा?” तेइयै बोलू, तेरी प्रार्थना होर दान यादगारी री तैंईंयैं परमेश्वरा सामनै पुजै सी।
10	5	होर ऐबै याफा नगरा न मांहणु भेज़िआ शमौन ज़ुणिबै पतरस बोला सी, तेइबै शाध।
10	6	सौ च़ंबड़ै रै धँधा केरनु आल़ै शमौनै रै घौरा न पाहुँणा सा, होर तेइरा घौर समुद्रै रै कनारै सा।
10	7	ज़ैबै सौ स्वर्गदूत तेई हागै न भैगू ता तेइयै आपणै दूई सेवक होर ज़ो तेई सैंघै रौहा ती तिन्हां न एक परमेश्वरा रा भक्त सिपाही शाधु।
10	8	होर तिन्हां बै सारी गैला दैसिआ ते याफा नगरा बै पतरसा बै आंणनै री तैंईंयैं भेज़ै।
10	9	दुज़ै ध्याड़ी, ज़ैबै इन्हां त्राई बै ज़ुणिबै कुरनेलियुसै भेज़ै ती, ते च़लदै-च़लदै नगरा न लगभग बारा बाज़ै पुजै। तेई बौगता पतरस प्रार्थना केरदा छ़ापरा पैंधै च़ढ़ू ती।
10	10	तेइबै भूख लागी होर सौ किछ़ खाँणा चाहा ती पर ज़ैबै ते रोटी त्यार केरदै लागै ती ता पतरसै दर्शन हेरू।
10	11	होर तेइयै हेरू, कि आसमान खुलू होर एक बड़ी च़ादरा सांही लटकाउआदा, धौरती बै उतरदा लागा सा।
10	12	ज़ुणीन धौरती रै हर किस्मै रै पशु होर आसमाना रै च़ीड़ू-च़कारू ती, ज़ुणिबै मूसा रै बिधाना रै मुताबक यहूदी लोका री तैंईंयैं खाँणा नाँह ती।
10	13	तेईन एक ऐण्ढी आवाज़ शुणुई कि हे पतरस, “उठ, मार होर खा।”
10	14	पर पतरसै बोलू, नैंई प्रभु बिल्कुल नी, किबैकि मैं औज़ा तैंईंयैं छ़ोतली च़िज़ा नी खाई।
10	15	तैबै दुज़ी बार तेईन भी शुणुआ, “कि ज़ो किछ़ परमेश्वरै च़ोखा ठहराऊ सा तू तेइबै छ़ोतली मत बोलदा।”
10	16	त्रा बार ऐण्ढाऐ हुआ; तैबै सौ बड़ी चादर तुरन्त आसमाना बै च़ेकुआ।
10	17	ज़ैबै पतरस आपणै मैना न दूई विचार केरदा लागा ती, कि ज़ो दर्शन तिन्हैं हेरू तेथा रा मतलब कि सा, तैबै तै मांहणु ज़ो कुरनेलियुसै भेज़ै ती ते शमौनै रै घौरा रा पैता लाइआ तेइरी डेवढ़ी हागै आई पुज़ै,
10	18	होर पुछ़दै लागै, कि शमौन ज़ुणिबै पतरस बोला सी सौ औखै पाहुँणा सा?
10	19	पतरस तेई दर्शनै रै बारै न सोच़दा लागा ती, कि प्रभु री पवित्र आत्मै तेइबै बोलू, हेर त्रा मांहणु तौभै तोपदै लागै सी।
10	20	तैबै तू उठिया बुनै धिरै बै ज़ा, होर बिना डौरै तू तिन्हां सैंघै ज़ा किबैकि ते मैं भेज़ै सी।
10	21	तैबै पतरसै उतरिआ तिन्हां मांहणु बै बोलू, हेरा तुसै ज़ुणी तोपदै लागै सी सौ हांऊँ सा। तुसरै ऐणै री कि बजहा सा।
10	22	तिन्हैं बोलू, आसै कुरनेलियुस सुबैदारै भेज़ै सी ज़ो धर्मी होर परमेश्वरा न डौरनू आल़ा सा होर सारी यहूदी ज़ाति न खरा मांहणु सा, तेइयै एकी पवित्र स्वर्गदूता न च़िताऊणी पाई कि तौभै आपणै घौरा शाधिआ तौ न वचन शुणला।
10	23	तैबै तेइयै ते भीतरै शाधै होर तिन्हरी पाहुणच़ारी केरी, होर दुज़ै रोज़ै सौ तिन्हां सैंघै नौठा होर याफै शहरा रै विश्वासी भाई मौंझ़ै न कई तेई सैंघै नौठै।
10	24	त्रीज़ै रोज़ै ते कैसरिया नगरा न पुजै, होर कुरनेलियुस आपणै टबर होर सैंघी-साथी बै कठा केरिआ तिन्हरी गैला केरदा लागा ती।
10	25	ज़ैबै पतरस भीतरै ऐन्दा लागा ती, ता कुरनेलियुस तेई सैंघै मिलू, होर तेइरी ज़ोंघा पैंधै पौड़िआ प्रणाम केरू।
10	26	पर पतरसै तेइबै खड़ै च़किआ बोलू, खड़ा हो हांऊँ बी ता मांहणु सा।
10	27	होर तेई सैंघै गैल-बात केरदै-केरदै भीतरा बै नौठा, बोहू सारै लोक बै कठै हेरिआ तेइयै तिन्हां बोलू,
10	28	पतरसै तिन्हां बै बोलू, “तुसै जाँणा सी, कि होरी ज़ाति री सँगति केरना होर तिन्हां कौछ़ै जाँणा यहूदी बिधाना रै हिसाबा न पाप सा पर परमेश्वरै मुँभै दैसू सा, कि हांऊँ कौसी मांहणु बै छ़ोतला नी बोलणू।
10	29	एसा बजहा न हांऊँ बगैर बोलै आऊ। ऐबै हांऊँ पुछ़ा सा कि हांऊँ कौस कोमै री तैंईंयैं शाधु सा।”
10	30	कुरनेलियुसै बोलू, एसा घड़ी च़ार रोज़ पैहलै हांऊँ आपणै घौरा न त्रीज़ै पौहरै त्राई बाज़ै प्रार्थना केरदा लागा ती कि च़मकीलै झिकड़ै लाऊआ दा एक मर्द मूँ सामनै एज़िया खड़ा हुआ,
10	31	होर बोलदा लागा, हे कुरनेलियुस तेरी प्रार्थना शुणुई सा होर तेरै दान परमेश्वरा सामनै याद केरूऐ सी।
10	32	ऐबै कौसी बै याफा बै भैज़िआ शमौन ज़ुणिबै पतरस बोला सी शाध। सौ समुद्रै रै कनारै च़ंबड़ै रै धँधा केरनु आल़ै शमौनै रै घौरा न रौहा सा, होर ज़ैबै तेई ऐणा तैबै तेई तुसाबै परमेश्वरा री गैला दसणी।
10	33	तैबै मैं तुरन्त तौ आगै मांहणु भेज़ै होर तैं भला केरू कि तू आऊ। ऐबै आसै सैभै औखै परमेश्वरा सामनै सी ताकि ज़ो किछ़ परमेश्वरै तौभै बोलू सा तेइबै शुणलै।
10	34	तैबै पतरसै बोलू, ऐबै मुँभै पक्का विश्वास हुआ कि परमेश्वर कौसी रा पक्षपात नी केरदा,
10	35	बल्कि हर एक ज़ाति ज़ो परमेश्वरा न डौरा सा होर धर्मै रै कोम केरा सा सौ तेइबै ग्रहण केरा सा।
10	36	ऐ सौहै शान्ति होर खुशी रा समाद सा ज़ो तेइयै इस्राइली लोका हागै यीशु मसीह रै द्वारा भेज़ू ज़ो सैभी रा प्रभु सा।
10	37	तेसा गैला बै तुसै जाँणा सी ज़ो यूहन्नै रै बपतिस्मै रै प्रचारा न बाद गलील ज़िलै न शुरू केरिआ सारै यहूदिया प्रदेशा न फैली।
10	38	तुसै नासरता रै यीशु नासरी रै बारै न जाँणा सी कि परमेश्वरै कौस रीतियै पवित्र आत्मा होर शक्ति सैंघै अभिषेक केरू। सौ हमेशा भलाई रै कोम केरदा रौहू होर ज़ुण शैताना रै सताउदै ती, तिन्हां बै ठीक केरदा रौहू किबैकि परमेश्वर तेई सैंघै ती,
10	39	होर आसै तिन्हां सैभी कोमै रै गुआही सी ज़ो तेइयै सारै यहूदिया देशा न केरै होर यरूश्लेम शैहरा न बी केरै होर तिन्हैं सौ क्रूसा पैंधै लटकाइआ मारू।
10	40	पर सौ परमेश्वरै त्रीज़ै रोज़ै मूँऐंदै न ज़िन्दा केरू होर प्रगट बी केरू सा।
10	41	सैभी लोका बै नी पर तिन्हां गुआही बै ज़ो परमेश्वरै पैहलै न चुनै ती, मतलब आसाबै ज़ुणियै कि आसै मूँऐंदै न ज़िन्दै होंणै न बाद तेई सैंघै खाऊ-पीऊ।
10	42	तेइयै आसाबै हुक्म धिना कि सारै लोका बै प्रचार केरा; होर गुआही दैआत् कि यीशु ही एक सा ज़ो परमेश्वरै ज़िन्दै होर मूँऐंदै रा न्यायी ठहराऊ सा।
10	43	तेइरै बारै न सैभै भविष्यवाणी केरनु आल़ा गुआही देआ सी, कि ज़ो कोई तेई पैंधै विश्वास केरला तेइबै यीशु रै नाँ रै ज़रियै पापै री माफी मिलणी।
10	44	ज़ैबै पतरस इन्हां गैला केरदा लागा ती, ता पवित्र आत्मा वचन शुणनू आल़ै सैभी लोका पैंधै उतरु।
10	45	ज़ेतरै यहूदी विश्वासी पतरसा सैंघै आऐ ती, ते सारै हैरान हुऐ कि होरी ज़ाति रै लोका पैंधै ज़ो यहूदी नी ऑथि तिन्हां बै बी पवित्र आत्मा रा दान मिलू।
10	46	किबैकि तिन्हैं ते भाँति-भाँति री भाषा बोलदै होर परमेश्वरै री बड़ाई केरदै शुणै।
10	47	तैबै पतरसै बोलू, कि कोई पाणी बै रोकी सका सा कि ऐ बपतिस्मा नी पालै ज़ुणियै कि आसा सांही परमेश्वरा न पवित्र आत्मा पाऊ सा।
10	48	होर पतरसै इन्हां बै यीशु मसीह रै नाँ न बपतिस्मा देणै रा हुक्म धिना, तैबै तिन्हैं पतरसा हागै अर्ज़ा केरी कि सौ किछ़ रोज़ तिन्हां सैंघै रौहला।
11	1	यीशु रै चुनीरै प्रेरित होर विश्वासीयै ज़ो यहूदिया देशा न ती ज़ैबै ऐ शुणू कि, होरी ज़ाति रै लोकै ज़ो यहूदी नी ऑथि तिन्हैं बी परमेश्वरा रा वचन मैनू सा।
11	2	ज़ैबै पतरस यरूश्लेम शैहरा बै आऊ, ता, यहूदी बिश्वासी लोका तेई सैंघै बैहस केरदै लागै।
11	3	कि तैं होरी जाति रै घौरा ज़ाइआ तिन्हां सैंघै खाऊ-पीऊ।
11	4	तैबै पतरसै शुरू न लेइआ तिन्हां बै बौढ़ै ऐ दैसू;
11	5	हांऊँ याफा नगरा न प्रार्थना केरदा लागा ती, होर बैहोश होईया एक दर्शन हेरू, कि एक बड़ी च़ादरी सांही च़ोहू कुणै न लटकाउआदा आसमाना न उतरिआ मूँ हागै आऊ।
11	6	ज़ैबै मैं तेई पैंधै ध्यान केरू ता धौरती रै सारै पशु होर आसमानै रै च़ीड़ू-च़कारू हेरै।
11	7	होर ऐ आवाज़ शुणुई कि हे पतरस, “उठ, मार होर खा।”
11	8	मैं बोलू, नैंई प्रभु नैंई, किबैकि कोई छ़ोतली च़िज़ा मेरै मुँहा न नी नौठी।
11	9	तैबै आसमाना दुज़ी बार आवाज़ हुई कि, ज़ो परमेश्वरै च़ोखा ठहराऊ सा, तू तेइबै छ़ोतली मत बोलदा।
11	10	ऐण्ढा त्रा बार हुआ; तैबै सैभ किछ़ आसमाना बै च़ेकुआ।
11	11	तेई बौगता, “त्रा मांहणु ज़ो कैसरिया नगरा न मूँ हागै बै भेज़ै ती ते तुरन्त एज़िया ज़ौस घौरा न हांऊँ ती, तौखै आई पुज़ै।
11	12	तैबै पवित्र आत्मै मुँभै तिन्हां सैंघै होंणै बै बोलू होर ऐ छ़ौह भाई बी मूँ सैंघै आऐ होर आसै तेई मांहणु रै घौरा बै नौठै।
11	13	तेइयै दैसू, कि मैं एक स्वर्गदूत आपणै घौरा न खड़ा हेरू ज़ुणियै मुँभै बोलू कि याफा नगरा बै मांहणु भेज़िआ शमौना बै ज़ुणिबै कि पतरस बोला सी, शाध।
11	14	तेई तौभै ऐण्ढी गैला बोलणी, ज़ुणिरै द्वारा तौ होर तेरै सारै घरानै मुक्ति पाणी।
11	15	“हांऊँ गैला केरदा लागा ता पवित्र आत्मा तिन्हां पैंधै एसा रीतियै उतरु, ज़ौस रीतियै शुरू न पिन्तेकुस्ता रै त्यौहारा न आसा पैंधै उतरु ती।
11	16	तैबै मुँभै प्रभु रा सौ वचन याद आऊ कि यूहन्नै ता पाणियै लाइआ बपतिस्मा धिना पर तुसा पवित्र आत्मा रा बपतिस्मा पाणा।
11	17	तैबै परमेश्वरै तिन्हां बै सौहै दान धिना ज़ो आसाबै प्रभु यीशु मसीह पैंधै विश्वास केरिआ मिलू ती ता हांऊँ कुण ती ज़ो परमेश्वरा बै रोकी सकदा।”
11	18	ऐ शुणिआ ते यहूदी बिश्वासी च़ुप रौहै, होर परमेश्वरै री सराउथी केरिआ बोलदै लागै, “तैबै ता परमेश्वरै होरी ज़ाति बै बी हमेशा री ज़िन्दगी पाणै री तैंईंयैं पापा बै छ़ौड़िया मसीह पैंधै बशाह केरनै रा दान धिना सा।”
11	19	ज़ो लोका स्तफनुसै रै मौरनै न बाद यरूश्लेम शैहरा बै छ़ौड़िया तितर-बितर हुऐ ती, ते दूरा-दूरा तक फीनीकै इलाकै, साइप्रस टापू होर अन्ताकिया शैहरा न पुजै, पर ते यहूदी लोका बै केल्ही प्रभु यीशु रा वचन शुणा ती।
11	20	पर तिन्हां न केतरै बिश्वासी ता साइप्रस टापू होर कुरेनी शैहरा रै ती, ज़ो अन्ताकिया शैहरा न एज़िया यूनानी लोका बै प्रभु यीशु री खुशी री समादै री गैला शुणादै लागै।
11	21	प्रभु री समर्थ तिन्हां पैंधै ती, होर बोहू लोका विश्वास केरिआ प्रभु धिराबै फिरै।
11	22	तैबै तिन्हरी चर्चा यरूश्लेम शैहरा री मण्डली न शुणनै न आई, होर तिन्हैं बरनबास अन्ताकिया शैहरा बै भेज़ू
11	23	सौ तौखै पुजिआ, होर परमेश्वरै रै अनुग्रह हेरिआ बड़ा खुश हुआ होर सैभी बै उपदेश धिना कि तन-मन लाइआ प्रभु सैंघै लिपटी रौहा।
11	24	बरनबास एक भला मांहणु ती होर पवित्र आत्मा न सिद्ध ती होर बोहू सारै लोका प्रभु धिराबै फिरै।
11	25	तैबै बरनबास अन्ताकिया शैहरा बै छ़ौड़िया शाऊला बै तोपणै री तैंईंयैं तरसुसा बै नौठा।
11	26	ज़ैबै सौ तिन्हां बै मिलू ता सौ अन्ताकिया शैहरा बै आंणु, होर ऐण्ढा हुआ कि बरनबास होर शाऊल एकी बौर्षा तैंईंयैं मण्डली सैंघै मिलदै रौहै बोहू लोका बै यीशु मसीह रा उपदेश देंदै रौहै होर च़ेले सैभी न पैहलै अन्ताकिया शैहरा न मसीही कहलाऐ।
11	27	तिन्हां रोज़ा न कई बिश्वासी ज़ो भविष्यवाणी केरनु आल़ै ती, यरूश्लेम शैहरा न अन्ताकिया शैहरा बै आऐ।
11	28	तिन्हां न अगबुस नाँ रै एकी भविष्यवाणी केरनु आल़ै खड़ै होईया आत्मै री प्रेरणा सैंघै ऐ दैसू कि सारै दुनिया न अकाल पौड़ना। ज़ैबै रोमा रा राज़ा क्लौदियुस राज़ केरदा लागा ती तेई बौगतै अकाल पौड़ू।
11	29	तैबै च़ेले फैसला केरू कि, हर एक आपणी-आपणी कमाई रै मुताबक यहूदिया देशा न रौहणु आल़ै मसीह बिश्वासी री तैंईंयैं आपणी सामर्था रै मुताबक मज़त केरनै रा फैसला केरू।
11	30	तिन्हैं ऐण्ढाऐ केरू होर बरनबास होर शाऊलै रै हौथै स्याणै हागै किछ़ ढैबुऐ भेज़ू।
12	1	तेई बौगतै हेरोदेस राज़ै मण्डली रै कई मांहणु बै दु:ख देणै री तैंईंयैं बन्दी बणायै।
12	2	तिन्हैं यीशु रै चुनीरै लोका मौंझ़ै यूहन्नै रै भाई याकूब तलवारी सैंघै मकाऊ।
12	3	होर ज़ैबै तेइयै हेरू कि यहूदी लोका एथा न खुश होआ सी ता तेइयै पतरस बी ढौकू; ते ध्याड़ै अखमीरी रोटी रै त्यौहारा रै ध्याड़ै ती।
12	4	हेरोदेसै पतरस ढौकिआ कैदखानै न पाऊ होर च़ार सिपाही पैहरैदारी केरदै रखै। तेइयै ऐण्ढा सोच़ू कि फसह रै त्यौहारा न बाद ते तेइबै लोका सामनै आंणलै।
12	5	होर ज़ैबै बोहू ध्याड़ै न कैदखानै मौंझ़ै पतरसै री रखवाली होंदी रौही, पर मण्डली तेइरी तैंईंयैं लगातार परमेश्वरा हागै प्रार्थना केरदी लागी ती।
12	6	ज़ुणी रोज़ हेरोदेस पतरसा बै लोका सामनै आंणनु आल़ा ती, ता तेसा रातियै पतरस दूई शाँगल़ीयै लाईया बोनूआ दा दूई सिपाही बिच़ा न सोंदा लागा ती होर पैहरैदार जेला रै दुआरा पैंधै पैहरैदारी केरदै लागै ती।
12	7	ता हेरा प्रभु रा एक स्वर्गदूत एज़िया खड़ा हुआ होर तेसा कोठरी न प्याशा च़मकू। तेई स्वर्गदूतै पतरसै री पसली पैंधै हौथ मारिआ सौ बझ़ेऊ होर बोलू, “उठ, फुरती केर।” होर तेइरै हौथै री शाँगल चुटिआ शौढ़ी।
12	8	तैबै स्वर्गदूतै तेइबै बोलू, “त्यार हो, होर आपणै बूट ला।” तेइयै तैण्ढाऐ केरू। तैबै स्वर्गदूतै तेइबै बोलू, “आपणा च़ोगा लाइआ मूँ पिछ़ै एज़।”
12	9	पतरस निकल़िया तेई पिछ़ै च़लू पर ऐ नी ती ज़ाणदा कि ज़ो किछ़ स्वर्गदूत केरदा लागा ती सौ सच़ सा। पतरस ऐ सोच़दा लागा ती कि हांऊँ दर्शन हेरदा लागा सा।
12	10	तैबै ते पैहलै होर दुज़ै पैहरै न निकल़िया तेई लोहै रै बड़ै गेटा आगै पुजै ज़ो नगरा धिराबै ती। सौ तिन्हरी तैंईंयैं आपणै-आप खुलू होर ते निकल़िया एकी गलिऐ नौठै। ऐतरै न स्वर्गदूत तेइबै छ़ौड़िआ नौठा।
12	11	तैबै पतरसै सच़ेत होईया बोलू, ऐबै मैं सच़िऐ ज़ाणू कि प्रभुऐ आपणा स्वर्गदूत भेज़िआ हांऊँ हेरोदेसै रै हौथा न छुड़ाऊ होर यहूदी री सारी आशा चोड़ी।
12	12	ऐण्ढा सोच़िआ सौ यूहन्नै री आमा मरियमै रै घौरा बै आऊ ज़ुणिबै मरकुस बोला सी। तौखै बोहू सारै बिश्वासी लोका कठै होईया प्रार्थना केरदै लागै ती।
12	13	ज़ैबै तेइयै गेटै री ताकि खटखटाई ता रूदै नाँ री एक प्रभु री दासी शुणदी आई।
12	14	तेसै आवाज़ शुणिआ पतरस पछ़ियाणु पर तेसै खुशी रै मारै गेट नी खोलू होर ठोर मारिआ भीतरै नौठी होर दैसू कि पतरस द्वारा पैंधै खड़ा सा।
12	15	तिन्हैं तेसा बै बोलू, “तू पागल सा।” पर तेसै बोलू कि पक्का सौहै सा। तैबै तिन्हैं बोलू, “तेइरा स्वर्गदूत होला।”
12	16	पर पतरस दुआर खटखटाँदा रौहू होर तिन्हैं खिड़की खोली। ते तेइबै हेरिआ हैरान हुऐ।
12	17	तैबै तेइयै तिन्हां बै च़ुप रौहणै री तैंईंयैं हौथै लाइआ इशारा केरू होर तिन्हां बै दैसू कि प्रभुऐ कौस रीतिऐ हांऊँ बन्दी घौरा न कौढिआ आंणु। तैबै पतरसै भी बोलू कि “एसा गैला बै याकूब होर भाई, बैहणा बै बी दैसीत्,” होर ऐण्ढा बोलिआ सौ दुज़ी ज़ैगा बै नौठा।
12	18	दोथी सिपाही न बड़ी हलचल होंदी लागी कि पतरस कौखै नौठा।
12	19	ज़ैबै हेरोदेस राज़ै खोजबीन केरी होर किछ़ नी मिलू ता पैहरैदारै री ज़ाँच केरिआ तिन्हां बै मारनै रा हुक्म धिना होर पतरस यहूदिया देश छ़ौड़िआ कैसरिया शैहरा न ज़ाइआ रौंहदा लागा।
12	20	हेरोदेस राजा सूर होर सैदा शैहरा रै लोका न खुश नी ती ऑथि। तैबै एक ध्याड़ै सूर होर सैदा शैहरा रै किछ़ लोका एक छ़ुण्ड बनाईया कैसरिया शैहरा बै आऐ ताकि हेरोदेस राज़ै सैंघै मुलाकात केरी सकलै। होर तिन्हैं बलास्तुस राज़ी केरू ज़ो कि हेरोदेस राज़ै रा खास कर्मचारी ती, ताकि तै तेइरै ज़रियै हेरोदेस राज़ै बै दसी सकलै कि सूर होर सैदा शैहरा रै लोका तेई सैंघै मेल-मिलाप केरना चाहा सी; किबैकि हेरोदेस राज़ै रै देशै लाइआ तिन्हरा पालन-पोषण होआ ती।
12	21	होर राज़ा हेरोदेस ठहराऊऐ दै रोज़ा न राज़शाही झिकड़ै लाइआ राज़गद्दी पैंधै बेठा होर तिन्हां बै व्याख्या देंदा लागा।
12	22	होर लोका पुकारदै लागै कि “ऐ ता मांहणु रा नी परमेश्वरा री आवाज़ सा।”
12	23	तेसा घड़ियै प्रभु रै एकी स्वर्गदूतै सौ झिड़कु किबैकि तेइयै परमेश्वरै री महिमा नी केरी होर सौ कीड़ै पौड़िआ मूँआ।
12	24	पर परमेश्वरा रा वचन बढ़दा रौहू होर फैलदा रौहू।
12	25	ज़ैबै बरनबास होर शाऊलै आपणी सेवा यहूदिया देशा न पूरी केरी ता यूहन्ना ज़ुणिबै मरकुस बोला सी सैंघै लेइआ यरूश्लेम शैहरा न अन्ताकिया शैहरा बै वापस आऐ।
13	1	सिरिया देशा रै अन्ताकिया शैहरा री मण्डली न केतरै भविष्यवाणी केरनु आल़ा होर उपदेशक ती मतलब बरनबास, शमौन ज़ुणिबै कि नीगेर बोला सी, लुकियुस कुरेनी होर चौथाई देशै रै राज़ै हेरोदेसा रा दूध-भाई मनाहेम होर शाऊल।
13	2	ज़ैबै ते ब्रत केरिआ प्रभु री आराधना केरदै लागैदै ती, ता पवित्र आत्मै बोलू, “मेरी तैंईंयैं बरनबास होर शाऊला बै तेई सेवा री तैंईंयैं अलग केरा ज़ुणी री तैंईंयैं मैं ते शाधै सी।”
13	3	तैबै तिन्हैं ब्रत होर प्रार्थना केरिआ तिन्हां पैंधै हौथ रैखिआ परमेश्वरा रा कोम केरनै री तैंईंयैं ते विदा केरै।
13	4	तैबै बरनबास होर शाऊल पवित्र आत्मै रै द्वारा भेज़ै, तै अन्ताकिया शैहरा न सिलूकिआ शैहरा रै बन्दरगाह बै नौठै होर तौखै न जहाज़ा न च़ढ़िया साइप्रसा शैहरा बै नौठै।
13	5	होर सलमीसा शैहरा न पुजिआ परमेश्वरा रा वचन यहूदियै रै आराधनालय न शुणाऊ होर यूहन्ना ज़ुणिबै मरकुस बी बोला ती, सौ तिन्हरी सेवा केरनै री तैंईंयैं तिन्हां सैंघै ती।
13	6	होर तेई सारै टापू न होईया पाफुस शैहरा न पुजै। तौखै तिन्हां बै बार-यीशु नाँ रा एक जादू-टोणै केरनु आल़ा झ़ूठा यहूदी भविष्यवाणी केरनु आल़ा मिलू।
13	7	सौ सिरिगयुस पौलुस सुबैदारा रा सैंघै ती ज़ो कि बुद्धिमान मर्द ती। राज़पाल बरनबास होर शाऊला बै आपु हागै शाधिआ तिन्हां न परमेश्वरा रा वचन शुणना चाहा ती।
13	8	पर इलीमास जादू-टोणै केरनु आल़ै (किबैकि ज़ुणिरै नाँ रा मतलब ही जादू-टोणै केरनु आल़ा सा) तिन्हरा सामना केरिआ हाकिमा बै यीशु पैंधै विश्वास केरनै न रोकणा चाहू।
13	9	तैबै शाऊलै ज़ौसरा नाँ पौलुस भी सा, तेइयै पवित्र आत्मा न भौरूइया इलीमासा धिरै हेरिआ बोलू,
13	10	“हे सारै कपट होर हर प्रकारै री चतुराई सैंघै भौरूइदी शैतानै री औलाद, धर्मै रै बैरी कि तौ प्रभु री सीधी बौता बै टेढा केरना नी छ़ौड़णा?
13	11	ऐबै हेर प्रभु तौभै सज़ा देणु आल़ा सा होर तौ किछ़ बौगता ढौई कांणै रौहणा होर तौ सूरज़ नी हेरना।” तैबै तुरन्त तेई सामनै धुँधला होर निहारा हुआ होर सौ औरै-पौरै तोपिदा लागा कि कोई तेइरै हौथा बै ढौकला।
13	12	तैबै सूबैदारै ज़ो किछ़ हुआ ती, हेरिआ होर प्रभु रै उपदेशा न हैरान होईया पभु यीशु पैंधै विश्वास केरू।
13	13	पौलुस होर तेइरै सैंघी पाफुसा रै ज़हाजा रै ज़रियै खोलिया पँफूलियै देशा रै पिरगा शैहरा बै आऐ होर तौखै यूहन्ना तिन्हां बै छ़ौड़िआ यरूश्लेम शैहरा बै वापस आऊ।
13	14	होर पिरगा शैहरा न आगै बढ़िआ ते गलातिया प्रदेशा रै पिसिदिया ज़िला रै अन्ताकिया शैहरा न पुजै होर बशाँ रै ध्याड़ै री न आराधनालय न ज़ाइआ बेठै।
13	15	मूसै रै बिधान होर भविष्यवक्तै री कताबा पौढ़ै न बाद आराधनालय रै स्याणै तिन्हां बै खबर भेज़ी, कि हे भाइयो अगर लोका बै उपदेश देणै री तैंईंयैं तुसरै मैना न कोई गैल सा ता बोला।
13	16	तैबै पौलुसै खड़ै होईया तिन्हां बै चुप केरनै री तैंईंयैं हौथै लाइआ इशारा केरिआ बोलू, “हे इस्राइलीओ होर परमेश्वरा न डौरनू आल़ै, होरी जाति रै लोको शुणा।”
13	17	इन्हां इस्राइली लोकै रै परमेश्वरै आसरै बुज़ुर्गै चुनै, होर ज़ैबै मिस्र देशा न परदेशी होईया रौहा ती ता तिन्हरी तरक्की केरी होर आपणी शक्ति सैंघै ते तौखै न कौढै।
13	18	होर सौ कोई च़ाली बौर्षा ढौई बार-बार बोलणै पैंधै सुनसान ज़ैगा न तिन्हरी सौहंदा रौहू।
13	19	कनान देशा न सौत ज़ाति रा नाश केरिआ तिन्हरा देश साढ़ै च़ार बौर्षा न तिन्हरा केरू।
13	20	एथा न बाद तेइयै शमुएल भविष्यवाणी केरनु आल़ा तैंईंयैं तिन्हां न न्यायी ठहराऐ।
13	21	ज़ैबै शमुएल तिन्हरा नेता ती तिन्हैं एक राज़ा मुँगू। तैबै परमेश्वरै च़ाल़ी बौर्षै री तैंईंयैं बिन्यामीनै रै गोत्रा न कीशा रा बेटा शाऊल तिन्हां पैंधै राज़ा ठहराऊ। होर तैबै तिन्हैं चाल़ी बौर्षा तक इस्राइली लोका पैंधै राज़ केरू
13	22	तैबै परमेश्वरै शाऊला बै राज़गद्दी न हटाईया तेइरी ज़ैगा दाऊद तिन्हरा राज़ा बणाऊ, ज़ौसरै बारै न तेइयै गुआही धिनी, कि मुँभै यिशै रा बेटा दाऊद मेरै मनै रै मुताबक मिलू सा। तेई मेरी सारी इच्छा पूरी केरनी।
13	23	“ऐईरी वँशा न परमेश्वरै आपणी प्रतिज्ञा रै मुताबक इस्राइला आगै एक उद्धारकर्ता, मतलब यीशु भेज़ू।
13	24	ज़ौसरै ऐणै न पैहलै यूहन्नै सैभी इस्राइली लोका बै बोलू ती, मन बदला पाप केरना छ़ौड़ा होर बपतिस्मा लेआ होर परमेश्वरा तुसरै पाप माफ़ केरनै।
13	25	ज़ैबै यूहन्ना आपणा दौरा पूरा केरनु आल़ा ती, ता तेइयै बोलू, तुसै मुँभै कि समझ़ा सी? हांऊँ सौ मसीह नी ऑथि। पर हेरा, मूँ न बाद एक ऐणु आल़ा सा होर सौ मूँ न बोहू बड़ा सा ज़ौसरी ज़ोंघै रै बूट खोलणै रै लायक बी हांऊँ नैंई ऑथि।
13	26	“हे भाइयो, तुसै ज़ो अब्राहमै री औलाद सी; होर ज़ो तुसै परमेश्वरा न डौरा सी, परमेश्वरै तुसाबै यीशु रै बारै न ऐ सन्देश भेज़ू सा ज़ो लोका बै बचा सा।
13	27	यरूश्लेम शैहरा रै लोकै होर तिन्हरै स्याणै मसीह यीशु नी पछ़ियाणु, होर न भविष्यवक्तै री गैला समझ़ी ज़ो कि हर बशाँ रे ध्याड़ै न पौढ़िआ ती होर तेइबै दोषी ठहराइया तिन्हैं ते गैला पूरी केरी।
13	28	तिन्हां बै तेइबै मारनै लायक तेईन कोई दोष नी मिलू, तैबै बी तिन्हैं पिलातुस राज़पाला हागै तेइबै मारनै री तैंईंयैं अर्ज़ा केरी।
13	29	ज़ैबै तिन्हैं तेइरै बारै न लिखीदी सारी गैला पूरी केरी, ता सौ क्रूसा पैंधै न उतारिआ कब्रा न रैखू।
13	30	पर परमेश्वरै सौ मूँऐंदै न ज़िन्दा केरू।
13	31	होर ज़ो लोका तेई सैंघै गलील ज़िलै न यरूश्लेम शैहरा बै आऐ ती, बोहू रोज़ा ढौई सौ च़ेले न हेरिदा रौहू, लोका सामनै ऐबै ते तेइरै गुआह सी।
13	32	“होर आसै तुसाबै तेई प्रतिज्ञा रै बारै न, ज़ो परमेश्वरै आसरै बुज़ुर्गा सैंघै केरू ती, ऐ खुशी रा समाद शुणा सी।
13	33	कि परमेश्वरै यीशु बै मूँऐंदै न ज़िन्दै केरिआ, सौ प्रतिज्ञा आसरी औलादै री तैंईंयैं पूरा केरू, ज़ैण्ढा कि दुज़ै भजन संहिता न लिखू सा, परमेश्वरै मसीह रै बारै न बोलू, कि “ ‘तू मेरा बेटा सा; मैं औज़ तू पैदा केरू सा।
13	34	तेइरै मूँऐंदै न ज़िन्दै होंणै रै बारै न बी, कि तेई कैधी नी चौकणा, परमेश्वरै ऐ बी बोलू सा; “ ‘मूँ दाऊदा पैंधली पवित्र आशीष तुसा पैंधै केरनी।’
13	35	तेइयै दाऊदै रै एकी होरी भजना न बी मसीह रै बारै न बोलू सा कि; “ ‘तौ आपणै पवित्र मांहणु री लाश चौकिणै नी देणी।’
13	36	“किबैकि दाऊद ता परमेश्वरै री इच्छै रै मुताबक सेवा केरिआ मूँआ होर आपणै बुज़ुर्गा सैंघै मिलू होर चौकू भी। होर ऐसा गैला न आसै जाँणा सी कि दाऊदै ऐण्ढा आपणै बारै न नी बोलू ।
13	37	पर यीशु परमेश्वरै चौकणै नी धिना बल्कि सौ मूँऐंदै न ज़िन्दा केरू।
13	38	हे भाइयो तुसै ज़ाणि लेआ कि एही रै द्वारा तुसाबै पापै री माफी रा समाद देइया सा।
13	39	ज़ौस गैला न तुसै मूसै रै बिधाना रै मुताबक निर्दोष नी ती ठहरी सकदै हर एक सौ मांहणु ज़ो तेई पैंधै बशाह केरा सा यीशु रै ज़रियै निर्दोष ठहरा सा।
13	40	ऐबै होशियार रौहा, ऐण्ढा नी लोड़ी हुआ कि ज़ो भविष्यवक्तै रै कताबा न आऊ सा, तुसा पैंधै बी एला।
13	41	“हे निन्दा केरनु आल़ै लोको, हेरा, हैरान होआ होर खत्म होआ; किबैकि मूँ तुसरै ध्याड़ै न एक ऐण्ढा कोम केरना कि अगर तुसा न कोई तेथै री चर्चा केरला, ता तुसा कैधी बशाह नी केरना।”
13	42	ज़ैबै बरनबास होर पौलुस यहूदी आराधनालय न बाहरै निकल़दै लागै ता लोका तिन्हां हागै अर्ज़ा केरदै लागै, कि आगलै बशाँ रे ध्याड़ै न आसाबै ऐ गैला भी शुणाइत्।
13	43	ज़ैबै आराधनालय पूरी हुई होर लोका उठै ता यहूदी होर यहूदी मता न आऐदै भक्त न बोहू सारै पौलुस होर बरनबासा पिछ़ै हुऐ होर तिन्हैं ते गैला केरिआ समझ़ाऐ कि परमेश्वरै रै अनुग्रह न बैणी रौहात्।
13	44	आगलै बशाँ रे ध्याड़ै नगरै रै सारै लोका परमेश्वरा रा वचन शुणनै री तैंईंयैं कठा हुऐ।
13	45	पर यहूदी नेतै बै लोकै री भीड़ हेरिआ जलन हुई, होर निन्दा केरिआ पौलुसै री गैलै रै खिलाफ़ बोलदै लागै।
13	46	तैबै पौलुस होर बरनबासै निडर होईया बोलू, ऐ ज़रूरी ती कि परमेश्वरा रा वचन पैहलै तुसाबै शुणाइदा, पर ज़ैबैकि तुसै तेइबै दूर केरा सी होर आपु बै हमेशा री ज़िन्दगी रै लायक नी ठहराँदै, ता हेरा आसै होरी ज़ाति धिराबै फिरा सी।
13	47	किबैकि प्रभुऐ आसाबै ऐ हुक्म केरू सा कि मैं तू होरी ज़ाति री तैंईंयैं प्याशै सांही ठहराऊ सा ताकि तू धौरती रै आखरी कनारै ढौई उद्धारा रा दुआर होला।
13	48	ऐ शुणिया होरी ज़ाति रै लोका खुश हुऐ होर परमेश्वरै रै वचनै री बड़ाई केरदै लागै होर ज़ेतरै हमेशा री ज़िन्दगी री तैंईंयैं ठहराऐ ती तिन्हैं विश्वास केरू।
13	49	तैबै प्रभु रा वचन तेई सारै देशा न फैलू।
13	50	पर यहूदी नेतै भक्त होर बेटड़ी होर नगरै रै बड़ै लोका बै उकसाइया, पौलुस होर बरनबास आपणै इलाकै न खोलै।
13	51	तैबै बरनबास होर शाऊल तिन्हां सामनै आपणी ज़ोंघै रै धूड़ै ठुड़किआ इकुनियुमा शैहरा बै नौठै।
13	52	आन्तकिया शैहरा न च़ेले खुशी सैंघै पवित्र आत्मा न सिद्ध होंदै रौहै।
14	1	इकुनियुमा शैहरा ते यहूदी रै आराधनालय बै सैंघै-सैंघै नौठै, होर ऐण्ढी गैला केरी कि यहूदी होर यूनानी दूऐ मौंझ़ै न बोहू सारै लोकै प्रभु पैंधै विश्वास केरू।
14	2	पर ज़ुणी यहूदी लोकै तिन्हरी गैला नी मैनी तिन्हैं होरी ज़ाति रै लोकै रै मन बिश्वासी रै बरोधा न उकसाऐ, होर तिन्हरै खिलाफ़ केरै।
14	3	होर पौलुस होर बरनबास बोहू रोज़ा तैंईंयैं तौखै रौहै, होर प्रभु रै भरोसै हिम्मती सैंघै गैला केरा ती होर प्रभु तिन्हरै ज़रियै केरेदै नौखै चमत्कार केरिआ सौ आपणै अनुग्रह रै सन्देशा बै साबित केरदा रौहा ती।
14	4	पर नगरै रै लोका न फूट पौड़ी ती; ऐण्ढै तैरहै तिन्हां न केतरै ता यहूदी धिरै बै फिरै, होर केतरै तिन्हां प्रेरिता धिराबै फिरै।
14	5	ज़ैबै होरी ज़ाति रै लोका होर यहूदी तिन्हां बै बेइज़त केरिआ आपणै स्याणै समेत तिन्हां बै पात्थरै मारदै दौड़ै।
14	6	ता तिन्हैं ऐ गैल ज़ाणी होर लुकाउनियै इलाकै रै लुस्त्रा होर दिरबै रै नगरा बै, होर औरलै-पौरलै देशा बै नौठै।
14	7	होर तिन्हां लाकै न प्रभु रै बारै न खुशी रा समाद शुणादै लागै।
14	8	लुस्त्रा शैहरा न एक मांहणु बेठा ती होर तेइरी ज़ोंघा कमज़ोर ती, सौ पैदा होंणै न लेइया लँगड़ा ती होर कैधी च़लू न ती।
14	9	सौ पौलुसा बै गैला केरदै शुणदा लागा ती होर ऐ मांहणु तेई धिराबै लगातार भाल्दा रौहू कि ऐईबै ठीक होंणै रा विश्वास सा।
14	10	होर ज़ोरा सैंघै बोलू, आपणी ज़ोंघै रै सहारै सीधा खड़ा हो तैबै सौ उछलिआ च़लदा-फिरदा लागा।
14	11	लोकै पौलुसै रै ऐई कोम हेरिआ लुकाउनिया भाषा न ज़ोरा सैंघै बोलू, “देऊ आसा आगै उतरिआ आऐ सी।”
14	12	तिन्हैं बरनबासा बै ज्यूस देऊआ रा नाँ, होर पौलुसा बै हिर्मेस नाँ धिना, किबैकि सौ गैला केरनै न खास ती।
14	13	ज्यूसै रै तेई मन्दिरा रा पुजारी ज़ो तेई बौगतै नगरै रै सामनै ती, सौ बौल्द होर फूलै री हार बणाईया लोका सैंघै बलि केरना चाहा ती।
14	14	पर ज़ैबै बरनबास होर प्रेरित पौलुसै ऐ शुणू ता आपणै झिकड़ै च़िरै, होर भीड़ा बिच़ै ज़ाइआ ज़ोरा सैंघै बोलदै लागै,
14	15	“हे लोको, तुसै कि केरा सी? आसै बी ता तुसा सांही दु:ख-सुख भोगणू आल़ै मांहणु सी होर तुसाबै खुशी रा समाद शुणा सी कि तुसै बेकारै री च़िज़ा न अलग होईया ज़िन्दै परमेश्वरा धिराबै फिरा ज़ुणियै स्वर्ग, धौरती, समुन्द्र होर ज़ो किछ़ इन्हां न सा तेथा बै बनाणु आल़ा तूहै सा।
14	16	तेइयै बीतै दै बौगता न सैभ ज़ाति रै लोका आपणी-आपणी बौतै च़लणै धिनै।
14	17	तैबै बी परमेश्वरै आपणै भलै कोमा रै ज़रियै आपणै बारै न गुआही देंदा रौहू होर आसमाना न गाश-पाणी होर फ़ौल़ देणु आल़ा मौसम देइया तुसाबै रोटी देंदा रौहू होर तुसरै मना बै खुशी सैंघै भौरदा रौहू।”
14	18	ऐण्ढै बोलिया बी तिन्हैं लोका बड़ी मुश्किला सैंघै रोकै कि ते इन्हां च़िज़ै री तैंईंयैं बलिदान नी केरलै।
14	19	पर केतरै यहूदी लोकै अन्ताकिया शैहरा होर इकुनियुमा न एज़िया लोका आपु धिराबै केरै, होर पौलुस पात्थरै लाइया मारू होर मूँआदा सोच़िया सौ घसीटिआ नगरा बाहरै नेऊ।
14	20	पर ज़ैबै च़ेले तेइरै च़ोहू पासै एज़िया खड़ै हुऐ, ता सौ उठिया नगरा बै नौठा होर दुज़ै रोज़ै बरनबासा सैंघै दिरबै नगरा बै नौठा।
14	21	पौलुस होर बरनबास तेई नगरै रै लोका बै खुशी रा समाद शुणाइया होर बोहू सारै च़ेले बणाईया, लुस्त्रा शैहरा बै वापस आऐ, होर तौखै न इकुनियुम शैहरा बै नौठै, होर फिरी पिसिदिया ज़िलै रै अन्ताकिया शैहरा बै वापस आऐ।
14	22	ते हर नगरा रै च़ेले रै मना बै स्थिर केरदै रौहै होर ऐ उपदेश देआ ती, कि “आसाबै परमेश्वरै रै राज्य न बड़ै दु:ख क्लेश सहन केरना पौड़नै।”
14	23	तिन्हैं हर एक मण्डली न तिन्हरी तैंईंयैं मण्डली रै स्याणै नियुक्त केरै, होर ब्रता सैंघै प्रार्थना केरिया ते प्रभु रै हौथा न धिनै, ज़ुणी पैंधै ज़ो तिन्हैं बशाह केरू ती।
14	24	होर ते पिसिदिया इलाकै न होईया पँफूलिया ज़िलै न पुजै :
14	25	होर पिरगा न प्रभु रा वचन शुणाइया अत्तालिया बै आऐ।
14	26	तौखै न ते ज़हाज़ा न च़ढ़िया सीरिया देशा रै अन्ताकिया शैहरा बै वापस नौठै, ज़ौखै न पौलुस होर बरनबास तेई कोमै री तैंईंयैं ज़ो तिन्हैं पूरा केरू ती परमेश्वरै रै अनुग्रह न समर्पित केरै ती।
14	27	अन्ताकिया शैहरा न पुजिआ, तौखै तिन्हैं मण्डली कठी केरी होर दैसू कि परमेश्वरै आसा सैंघै होईया कैण्ढै बड़ै-बड़ै कोम केरै! होर होरी ज़ाति रै लोकै री तैंईंयैं प्रभु यीशु पैंधै बशाह केरनै री मज़त केरी।
14	28	होर पौलुस होर बरनबास च़ेले सैंघै बोहू रोज़ा तैंईंयैं रौहै।
15	1	फिरी किछ़ यहूदी बिश्वासी यहूदिया देशा न एज़िया अन्ताकिया शैहरा रै लोका बै सिखाँदै लागै, कि “अगर मूसै री विधि रै मुताबक तुसरा खतना नी होला ता तुसै मुक्ति नी पाई सकदै।”
15	2	ज़ैबै पौलुस होर बरनबासा रा तिन्हां सैंघै बोहू झगड़ा होर बैहस हुई ता ऐ फैसला लेऊ पौलुस, बरनबास, होर आसा न होर केतरै मांहणु एसा गैलै रै बारै न यरूश्लेम शैहरा बै प्रेरित होर स्याणै हागै बै जाँणा।
15	3	तैबै मण्डली रै लोकै ते किछ़ खर्च़ा पाणी देइया दूरा तैंईंयैं पजाऐ; होर ते फीनीकै इलाकै होर सामरिया ज़िलै न होईया ऐ खबर शुणांदै रौहै कि कैण्ढै होरी ज़ाति खुशी रा समाद शुणिआ मसीही रै बिश्वासी बणदै लागै सी। ऐ खबर शुणिआ सैभै बिश्वासी लोका बड़ै खुश हुए।
15	4	ज़ैबै यरूश्लेम शैहरा पुजै, ता मण्डली रै लोका, प्रेरित होर स्याणै खुशी-खुशी तिन्हां सैंघै मिलै, होर पौलुस होर बरनबासै दैसू कि परमेश्वरै तिन्हां सैंघै होईया कैण्ढै-कैण्ढै कोम केरै।
15	5	पर फरीसी पँथै रै ज़ेतरै लोकै विश्वास केरू ती, तिन्हां न केतरै लोक उठिया बोलू, “कि होरी जाति रा खतना कराणा होर मूसै री मूसै री बिधान बै मनणै रा हुक्म देणा चेहिऐ।”
15	6	तैबै प्रेरित होर स्याणै एसा गैला रा विचार केरनै री तैंईंयैं कठा हुऐ।
15	7	तैबै शमौन पतरसै बोहू बैहस होंणै न बाद खड़ै होईया बोलू, “हे भाइयो, तुसै जाँणा सी, कि किछ़ रोज़ पैहलै परमेश्वरै हांऊँ होरी ज़ाति बै खुशी रा समाद शुणाणै री तैंईंयैं चुनू सा कि ते विश्वास केरलै।
15	8	होर मना बै जाँचणू आल़ै परमेश्वरै तिन्हां बै बी आसा सांही पवित्र आत्मा देइया दसू कि परमेश्वरै तै बी आसा सांही ग्रहण केरै ।
15	9	होर विश्वासै रै द्वारा तिन्हरै मन च़ोखै केरिया आसरै होर तिन्हरै बीच़ा न किछ़ भेद नी रैखू।
15	10	ऐबै तुसै किबै परमेश्वरै री परीक्षा केरा सी होर च़ेले रै गौल़ा पैंधै ऐण्ढा बोझ़ा रखा सी, ज़ो कि आसरै बुज़ुर्ग नी च़की सकै होर न आसै च़की सकदै।
15	11	ऐण्ढा केरना सही नी ऑथि, पर आसै बशाह केरा सी कि ज़ौस रीतियै तिन्हां प्रभु यीशु रै अनुग्रह न मुक्ति पाणी तेसा रीतियै आसा भी पाणी, ना कि मूसा रै बिधाना बै मनणै न।”
15	12	तैबै सारी सभा च़ुप-च़ाप पौलुस होर बरनबासै री शुणदी लागी, कि परमेश्वरै तिन्हरै ज़रियै होरी ज़ाति रै बिच़ा न नशाण होर नौखै कोम केरै।
15	13	ज़ैबै ते आपणी गैला केरी बेठै, ता याकूब बोलदा लागा कि, “हे भाइयो” मेरी शुणा।
15	14	शमौन पतरसै दैसू; कि परमेश्वरै होरी ज़ाति मौंझ़ै न किछ़ लोका बै आपणै लोक होंणै री तैंईंयैं चुनिया कैण्ढी झ़ुरी प्रगट केरी।
15	15	होरी ज़ाति री बिश्वासी बणनै री गैल भविष्यवाणी केरनु आल़ै रै ज़रियै बोहू पैहलै पवित्र शास्त्रा न लिखेदै वचना सैंघै मेल खा सा;
15	16	“ ‘मुँबी एज़िया दाऊदा रा ढौऊ दा तोम्बू दबारा बनाणा, होर तेइरै खण्डहर दबारा बनाणै होर दुज़ी घेरै बणाईया खड़ै केरना।
15	17	एथा री तैंईंयैं ऐबै सारै मांहणु, होर सैभै होरी ज़ाति रै लोका ज़ो मेरै सी प्रभु बै तोपलै।
15	18	एसा गैला बै सौहै प्रभु बोला सा ज़ो दुनिया बणनै न लेइया इन्हां गैला रा समाचार देंदा आऊ सा।’
15	19	“ऐबै मेरा विचार ऐसा कि होरी ज़ाति मौंझ़ै न लेइया ज़ो लोका परमेश्वरा धिरै बै फिरा सी आसा तिन्हां बै यहूदी बिधाना बै मनणै री तैंईंयैं बोलिया दु:ख नी देणा।
15	20	पर तिन्हां बै एक चिट्ठी लिखिया भेज़, कि ते मूरती रै च़ढ़ाऐदै खाँणै बै न खाऐ, व्यभिचारा न होर गौल़ा घुटिया बलि केरूऐदै पशु रै माँस होर लोहू न दूर रौहलै।
15	21	याद रखा कि ऐ हुक्म मूसा रै बिधाना सांही सा ज़ुणिरा प्रचार पराणै बौगता न कई शैहरा मौंझ़ै होंदा रौहा ती। होर ऐ बशाँ रै ध्याड़ै न आराधनालय न पौढ़िआ ती।”
15	22	तैबै सारी यरुश्लेम मण्डली समेत, प्रेरित होर स्याणै बै शोभला लागा, कि आपु बिच़ै न कई मांहणु बै चुनलै। यहूदा ज़ुणिबै कि बरसब्बास बोला सी, होर सीलास ज़ो कि बिश्वासी मौंझ़ै मुख्य ती तिन्हैं ते पौलुस होर बरनबासा सैंघै अन्ताकिया शैहरा बै भेज़ै।
15	23	होर तिन्हां हागै चिट्ठी न ऐ लिखिया भेज़ू कि अन्ताकिया शैहर, सीरिया होर किलिकिया रै इलाकै न रौहणु आल़ै बिश्वासी ज़ो कि होरी ज़ाति रै सी, प्रेरित होर स्याणै रा नमस्कार।
15	24	आसै शुणू सा, कि आसा बिच़ै न केतरै लोकै तुसै तौखै ज़ाइआ आपणी गैला सैंघै डराऐ होर तिन्हरै मन उल्टै फेरै, पर आसै तिन्हां बै ऐ हुक्म नी ती धिना।
15	25	तैबै आसै एक मन होईया ठीक समझू, कि आसै किछ़ चुनुऐंदै मांहणु बै आपणै प्यारे बरनबास होर पौलुसा सैंघै तुसा हागै बै भेज़लै।
15	26	ऐ ऐण्ढै मांहणु सी, ज़ुणियै कि आपणै प्राण यीशु मसीह रै नाँ न आसा सैंघै मुश्किला न पाऐ सी।
15	27	आसै यहूदा होर सीलास भेज़ै सी, तिन्हां बी आपणै मुँहै लाइया ऐ सैभ गैला बोलणी।
15	28	पवित्र आत्मा होर, आसाबै ऐ ठीक लागा कि इन्हां ज़रूरी गैला बै छ़ौड़िआ तुसा पैंधै होर बोझ़ नी पालै,
15	29	कि ते मूरती सामनै बलि केरेदै माँस होर लोहू न, गौल़ा घुटिया बलि केरूऐदै पशु रै माँसा न होर व्यभिचारा न दूर रौहा। इन्हां न दूर रौहलै ता तुसरा भला होंणा।
15	30	तैबै ते विदा होईया अन्ताकिया शैहरा पुजै, होर सभा कठी केरिया सौ पत्री तिन्हां बै धिनी।
15	31	होर ते पत्री रै उपदेश पौड़िया बड़ै खुश हुऐ।
15	32	यहूदा होर सीलास ज़ो कि आपु बी भविष्यवाणी केरनु आल़ा ती, तिन्हैं बोहू सारै भाई उपदेश देइया स्थिर केरै।
15	33	यहूदा होर सिलास किछ़ रोज़ तौखै रौहै होर विश्वासीयै तै शान्ति सैंघै विदा हुऐ, कि ज़ुणियै ते भेज़ै सी ते तिन्हां हागै वापस ज़ालै।
15	34	पर सिलासै अन्ताकिया शैहरा न रौहणै रा विचार केरू
15	35	पर पौलुस होर बरनबास अन्ताकिया शैहरा न रौहै होर बोहू लोका सैंघै प्रभु यीशु रै वचना रा उपदेश होर खुशी रा समाद शुणादै रौहै।
15	36	किछ़ रोज़ा बाद पौलुसै बरनबासा बै बोलू, “एज़ा, ज़ुणी-ज़ुणी नगरा न आसै प्रभु रा खुशी रा समाद होर उपदेश शुणाऊ सा, तौखै आपणै बिश्वासी बै हेरै कि तै कैण्ढै सी।”
15	37	तैबै बरनबासै यूहन्ना बै ज़ुणिबै कि मरकुस बी बोला सी, सैंघै नेणै रा विचार केरू।
15	38	पर पौलुसै पँफूलिया इलाकै न तेइरै अलग होंणै री बजहा न होर कोमा न तिन्हां सैंघै नी ज़ाणै री बजहा न मरकुसा बै सैंघै नेणा ठीक नी समझू।
15	39	तैबै बरनबास होर पौलुस एकी होरी न अलग हुऐ होर बरनबास मरकुसा बै सैंघै नेइया ज़हाज़ा न साइप्रस टापू बै नौठा।
15	40	पर पौलुसै सीलास चुनू होर, बिश्वासी न परमेश्वरा रा अनुग्रह पाईआ अन्ताकिया शैहरा न नौठा।
15	41	होर सीरिया होर किलिकिया इलाकै न जाई-जाइया तौखै मण्डली रै बिश्वासी बै मजबूत केरदै हुऐ।
16	1	तैबै सौ दिरबै होर लुस्त्रा शैहरा बै भी नौठा होर हेरा, तौखै तीमुथियुस नाँ रा एक च़ेला ती, ज़ो कि एक विश्वासी यहूदिनी रा बेटा ती पर तेइरा पिता यूनानी ती।
16	2	होर तेइरा नाँ लुस्त्रा शैहर होर इकुनियुमै रै बिश्वासी मौंझ़ै खरा ती।
16	3	पौलुस चाहा ती, कि सौ तेई सैंघै च़लला; होर ज़ो यहूदी लोका तिन्हां ज़ैगा न ती तिन्हरी बजहा न तेइरा खतना केरू; किबैकि ते सैभै जाँणा ती, कि तेइरा पिता यूनानी ती।
16	4	पौलुस होर तेइरै सैंघी ते नगरा-नगरा न ज़ाइआ तिन्हैं तौखलै बिश्वासी बै तिन्हां नियमा रै बारै न दसू, ज़ो यरूश्लेम शैहरा रै प्रेरित होर स्याणै मनणै री तैंईंयैं ठहराई ती।
16	5	ऐण्ढै तैरहै मण्डली विश्वासा न स्थिर होंदै रौही होर गिणती न बढ़दी रौही।
16	6	ते फ्रूगिया प्रदेश होर गलातिया प्रदेशा न होईया नौठै, होर पवित्र आत्मै तिन्हां बै आसिया इलाकै न वचन शुणाणै री तैंईंयैं नाँह केरू।
16	7	तिन्हैं मूसियै इलाकै रै नेड़ पुजिआ, बितूनिया इलाकै बै जाँणा चाहू पर यीशु री पवित्र आत्मै ते ज़ाणै नी धिनै।
16	8	तैबै ते मूसिया इलाकै न होईया त्रोआसा शैहरा रै बन्दरगाह बै नौठै।
16	9	पौलुसै राती एक दर्शन हेरू कि एक मकिदुनिया इलाकै रा रौहणु आल़ा मर्द खड़ै होईया, तेई हागै अर्ज़ा केरिया बोला सा, समुन्द्रा बै पार केरिया मकिदुनिया इलाकै बै “एज़ होर आसरी मज़त केर।”
16	10	तेइरै दर्शन हेरै न बाद आसै तुरन्त ऐ सोच़िया मकिदुनिया इलाकै बै जाँणा चाहू, कि परमेश्वरै आसै बै तौखलै लोका बै खुशी रा समाद शुणाणै री तैंईंयैं शाधै सी।
16	11	तैबै त्रोआसा शैहरा न ज़हाज खोलिया आसै सीधै सुमात्राकै टापू होर दुज़ै रोज़ै नियापुलिसा शैहरा बै आऐ।
16	12	तौखै न आसै फिलिप्पी शैहरा पुजै, ज़ो मकिदुनिया इलाकै रा एक खास शैहर ती, होर रोमी लोकै री बस्ती सा; आसै तेई शैहरा न किछ़ रोज़ा तैंईंयैं रौहै।
16	13	बशाँ रै ध्याड़ै न आसै नगरा बाहरै ऐ सोच़िया नौठै, कि तौखै यहूदी लोका बै प्रार्थना केरनै री तैंईंयैं कोई ज़ैगा होली होर तिन्हां बेटड़ी सैंघै गैला केरदै लागै ज़ो तौखै कठा हुई ती।
16	14	लुदिया नाँ री आराधना केरनु आल़ी एक बेटड़ी ती, ज़ो थुआतीरा नगरै ती ज़ो बैंजनी रंगा रै कपड़ै बेच़णू आल़ी ती, सौ बी शुणदी लागी ती। परमेश्वरै तेसरा मन केरु तयार कि सौ पौलुसै री गैला पैंधै ध्यान लाली।
16	15	ज़ैबै तेसै आपणै घरानै समेत बपतिस्मा लेऊ, ता बिनती केरी, कि अगर तुसै मुँभै प्रभु री विश्वासिनी समझा सी, ता मेरै घौरा न रौहा होर तेसै आसै मनाइया नेऐ।
16	16	ज़ैबै आसै प्रार्थना केरनै री ज़ैगा बै ज़ाँदै लागै ती, ता आसाबै एक दासी मिली ज़ुणीन भविष्य दैसणू आल़ी बुरी आत्मा ती, सौ भविष्य दैसिआ आपणै मालक री तैंईंयैं बोहू किछ़ कमौआ ती।
16	17	सौ पौलुस होर आसा पिछ़ै एज़िया चिलाँदी लागी कि, “ऐ मांहणु परमप्रधान परमेश्वरै रै दास सी, ज़ो आसाबै उद्धार पाणै री बौत दैसा सी।”
16	18	सौ बोहू रोज़ा तैंईंयैं ऐण्ढा केरदी रौही, पर पौलुस दु:खी हुआ होर मुँह फेरिया तेसा बुरी आत्मा बै बोलू, “हांऊँ तौभै यीशु मसीह रै नाँ न हुक्म केरा सा कि एसा बेटड़ी न फ़ेटै निकल़ होर बुरी आत्मा तेसा बेटड़ी न तेसा घड़ियै निकती।”
16	19	ज़ैबै तेसरै मालकै हेरू, कि आसरी कमाई री आशा नौठी ता तिन्हैं पौलुस होर सीलास ढौकिया आपणै प्रधाना हागै नेऐ।
16	20	होर फौज़दारी रै हाकिमा हागै नेइया बोलू, “ऐ लोका यहूदी सी, होर आसरै नगरा न ऐ बड़ी हलचल मच़ाँदै लागै सी।
16	21	होर ऐण्ढै व्यवहार दैसदै लागै सी, ज़ौसरा ग्रहण केरना होर मनणा आसा रोमा न रौहणु आल़ै री तैंईंयैं ठीक नी ऑथि।”
16	22	तैबै भीड़ै लोका पौलुस होर सिलासा रै खिलाफ़ कठा हुऐ होर हाकिमै तिन्हरै झिकड़ै च़िरिया उतारै, होर तिन्हां बै बैंइतै लाइया मारनै रा हुक्म केरू।
16	23	तैबै तिन्हैं ते बैंइतै लाइया मारिया बन्दी घौरा न बन्द केरै होर सिपाही बै हुक्म केरू, कि तिन्हरा ध्यान रखला।
16	24	सिपाहियै ते आँध्रली कोठरी न रैखै होर तिन्हरी ज़ोंघा लकड़ी री बेड़ी सैंघै कशी होर ते हिलणै बै नी डाहे।
16	25	औधा रातियै पौलुस होर सीलास प्रार्थना केरदै परमेश्वरा रा भजन गाँदै लागै ती, होर कैदी शुणदै लागै ती।
16	26	ऐतरै न एकदम बड़ी ज़ौज़री हुई औखै तक कि बन्दी घौरै री मनियाद तक हिली, तैबै तुरन्त सैभै दुआर खुलै होर सैभी रै बन्धन खुलै।
16	27	ज़ैबै सिपाही उठु ता तेइयै खुलै दुआर हेरिया सोच़ू कि सैभै कैदी भैगै, होर तलवार कौढिआ आपु बै मारना चाहू।
16	28	पर पौलुसै ज़ोरा सैंघै बोलू, “आपु बै किछ़ नुकसान मत केरदा, किबैकि आसै सैभै औखै सी।”
16	29	तैबै सौ दीऐ मँगाइया आँध्रै बै नौठा होर कोमदै-कोमदै पौलुस होर सीलासा आगै धिरै पौड़ू।
16	30	होर तिन्हां बै बाहरै आंणिआ बोलू, “ओ परमेश्वरै रै भलै मांहणुओ, मुक्ति पाणै री तैंईंयैं मूँ कि केरना?”
16	31	तिन्हैं बोलू, “प्रभु यीशु मसीह पैंधै विश्वास केर, ता तौ होर तेरै घरानै मुक्ति पाणी।”
16	32	होर तिन्हैं तेइरै घौरै रै सैभी लोका बै प्रभु रा वचन शुणाऊ।
16	33	तैबै रातियै तेसा घड़ियै तेइयै नेइया तिन्हरै घाव धोऐ, होर तुरन्त आपणै घौरै रै सैभी लोका समेत बपतिस्मा लेऊ।
16	34	तेइयै आपणै घौरा नेइया तिन्हां सामनै खाँणा रैखू होर सारै घरानै समेत परमेश्वरा पैंधै विश्वास केरिया तै सैभ बड़ै खुशी ती।
16	35	आगलै रोज़ ज़ैबै ध्याड़ हुई तैबै हाकिमै आपणै सपाई आगै खबर भेज़ी कि तिन्हां मांहणु बै छ़ौड़ि दैआ।
16	36	सिपाहियै ऐ गैला पौलुसा बै दसी कि “हाकिमै तुसाबै छ़ौड़नै रा हुक्मा केरू सा, ऐबै तुसै शान्ति सैंघै ज़ात।”
16	37	पर पौलुसै ज़ोरा सैंघै बोलू, “तिन्हैं आसाबै ज़ो रोम देशा न रौहणु आल़ै मांहणुऐ दोष साबित केरै बगैर आसै लोका सामनै मारै होर जेला न पाऐ होर ऐबै आसाबै च़ुप-च़ाप खोला सी? पर ऐण्ढा नी ऑथि पर ते आपु एज़िया आसाबै बाहरै नेलै।”
16	38	सिपाहियै ऐ गैला हाकिमा बै दसी होर ते ऐ शुणिया डौरै कि ते रोमी सी, ते डौरै।
16	39	होर तिन्हैं एज़िया तिन्हां सैंघै माफ़ी मुँगी, होर बाहरै नेइया अर्ज़ केरी कि तै एई शैहरा बै छ़ौड़िया जाऐ।
16	40	ते जेला न निकल़िया लुदियै री हागै नौठै होर भाई सैंघै मिलिया तिन्हां बै शान्ति मिली।
17	1	तैबै ते अम्फिपुलिस होर अपुल्लोनिया शैहरा न होईया थिस्सलुनीका शैहरा बै आऐ ज़ौखै यहूदी रा एक आराधनालय ती।
17	2	होर पौलुस आपणी रीति रै मुताबक तिन्हां हागै नौठा होर त्रा बशाँ तैंईंयैं पवित्र शास्त्रा न तिन्हां सैंघै बैहस केरी।
17	3	होर तिन्हरा मतलब खोलिया समझा ती कि मसीह रा दु:ख च़कणा होर मूँऐंदै न ज़िन्दा होंणा ज़रूरी ती, “ऐ यीशु ज़ुणी रै बारै न हांऊँ तुसाबै शुणा सा मसीह सा।”
17	4	तिन्हां मौंझ़ै न कई यहूदी भक्त होर परमेश्वरा रा डौर मनणु आल़ै यूनानी मौंझ़ै न बोहू सारै लोकै होर बेटड़ियै यीशु मसीह पैंधै बशाह केरू होर ते पौलुस होर सीलासा सैंघै मिलै।
17	5	पर यहूदी बै जलन हुई होर ते बज़ारा न कई दुष्ट लोका बै आपु सैंघै भीड़ कठा केरिया, होर शैहरा न हुलड़ मच़ाँदै लागै होर यासोनै रै घौरा ज़ाइआ हमला केरू, होर ऐ कोशिश केरदै लागै कि कैण्ढै न कैण्ढै पौलुस होर सिलासा बै लोका सामनै आंणलै।
17	6	पर ज़ैबै तिन्हां बै पौलुस होर सिलास नी मिलै ता तिन्हैं यासोना समेत होरा कई बिश्वासी ढौकै होर तिन्हैं सौ शैहरा रै हाकिमा हागै बै खिंच़िया आंणै, कि “इन्हैं लोकै दुनिया रै हर ज़ैगा हगामा केरू होर ऐबै औखै बी आऐ सी।
17	7	होर यासोनै ते बड़ी इज़ती सैंघै आपणै घौरा न रखै सी, ऐबै ऐ सैभै ऐण्ढा बोला सी कि यीशु राज़ा सा, होर महाराज़ै रै हुक्मा रा बरोध केरा सी।”
17	8	तिन्हैं लोका होर नगरै रै हाकिम ऐ बोलिया डराऐ।
17	9	होर तिन्हैं यासोन होर बाकि भाई ज़मानती लेइया छ़ौड़ै।
17	10	बिश्वासी लोकै तुरन्त पौलुस होर सीलास बीरिया नगरा बै भेज़ै : होर तौखै पुजिआ यहूदी रै आराधनालय बै नौठै।
17	11	ऐ लोका ता थिस्सलुनीकै रै शैहर यहूदियै न खरै ती होर तिन्हैं बड़ी लगना सैंघै प्रभु रा वचन ग्रहण केरू। ते हर रोज़ पवित्र शास्त्रा न तोपदै रौहै कि ऐ गैला ज़ो पौलुसै दसी ठीक सी कि नी।
17	12	तैबै तिन्हां न बोहू सारी यूनानी बेटड़ियै होर बोहू सारै मर्दै प्रभु पैंधै विश्वास केरू।
17	13	पर ज़ैबै थिस्सलुनीकै शैहरा रै यहूदियै ऐ ज़ाणू कि पौलुस बीरिया नगरा न बी परमेश्वरा रा वचन शुणा सा ता तौखै एज़िया बी लोका बै उकसाइया हलचल मच़ाँदै लागै।
17	14	तैबै तौखलै विश्वासीयै पौलुस तुरन्त विदा केरू कि सौ समुन्द्रा रै कनारै ज़ाला पर सीलास होर तीमुथियुस तौखै बीरिया न रौहै।
17	15	पौलुसा बै पजाणु आल़ै सौ लोक तेई सैंघै अथेन शैहरा तक नौठै, पर पौलुसा न हुक्म पाईआ बिरिया शैहरा मौंझ़ै वापस आऐ कि सीलास होर तीमुथियुसा बै तिन्हां हागै छ़ेकै भेज़ै।
17	16	ज़ैबै पौलुस एथेंस नगरा न तिन्हरा इंतज़ार केरदा लागा ती, ता सारा नगर मूरती सैंघै भौरूऐदै हेरिया तेइरा ज़ीऊ उदास हुआ।
17	17	तैबै सौ आराधनालय न यहूदी, होर परमेश्वरा री डौर मनणै आल़ै यूनानी ज़ो लोका तेइबै चौका न मिला ती तिन्हां सैंघै हर रोज़ बैहस केरा ती।
17	18	तैबै इपिकूरी, स्तोइकी गुरू बी तेई सैंघै बैहस केरदै लागै, होर तिन्हां मौंझ़ै न किछ़ लोकै बोलू, “ऐ बकवास केरनु आल़ा कि बोलणा चाहा सा?” पर होरियै बोलू, “ऐ ता कोई होर देऊआ रा प्रचारक लागा सा, किबैकि पौलुस यीशु रा होर मूँऐदै न ज़िन्दै होंणै री खुशी रा समाद शुणा ती।”
17	19	तैबै तिन्हैं सौ आपु सैंघै अरियुपगुसा नाँ री आराधनालय बै नेऊ होर पुछ़ू, “कि आसै ज़ाणी सका सी, कि ज़ो तू इन्हां नोऊँई शिक्षा बै शुणा सा, ऐ कि सी?
17	20	किबैकि तू आसाबै नौखी गैला शुणा सा, तैबै आसै ज़ाणना चाहा सी कि इन्हरा मतलब कि सा?”
17	21	ज़ो अथेनवी होर परदेशी तौखै रौहा ती नोऊँई-नोऊँई गैला बोलणै होर शुणनै रै अलावा तिन्हां हागै कोई होर कोम नी ती होंदा।
17	22	तैबै पौलुसै अरियुपगुसै नाँ री आराधनालय रै बीच़ा न खड़ै होईया बोलू, “हे अथेनै रै लोको हांऊँ हेरा सा कि तुसै हर एकी गैला न देऊआ बै मनणु आल़ै सी।
17	23	किबैकि हांऊँ फिरदी घेरै तुसरी मूर्ति बै हेरदा लागा ती, ता एक ऐण्ढी वेदी मिली ज़ौस पैंधै लिखू ती, पराऐ ईश्वरै री तैंईंयैं। ज़ौसबै तुसै बगैर ज़ाणै पूजा सी, हांऊँ तुसाबै तेइरा खुशी रा समाद शुणा सा।
17	24	“ज़ुणी परमेश्वरै धौरती होर तेथा री सारी च़ीज़ा बणाई सौ स्वर्ग होर दुनिया रा मालक होईया हौथै रै बणाऐदै मन्दिरा न नी रौंहदा।
17	25	तेइबै कोई च़ीज़ा री जरूरत नी ऑथि, तैबै सौ मांहणु रै हौथै री मज़त नी लेंदा, किबैकि सौ आपु सैभी बै ज़िन्दगी, शाह होर सैभ किछ़ देआ सा।
17	26	एकी मांहणु न तिन्हैं मांहणु री सारी ज़ाति बणाई ताकि ते सारी धौरती न बौसै होर तिन्हैं तिन्हरा बौगत ठहराऊ, ज़ौखै सौ रौहा सी, सीमा बौनी।
17	27	परमेश्वरा ऐण्ढा तैबै केरू ताकि लोक तेइबै तोपलै पर फिरी बी सौ आसा सैभी न दूर नी ऑथि।
17	28	किबैकि आसै तेही न ज़िन्दै रौहा सी, च़ला-फिरा सी होर स्थिर रौहा सी; ठीक तैण्ढै ज़ैण्ढै तुसरै कवियै बोलू सा, कि आसै ता तेही परमेश्वरै री औलाद सी।
17	29	“तैबै परमेश्वरै री औलाद होईया आसरा ऐ समझ़णा ठीक नी ऑथि कि ईश्वरीय सुनै-रूपै या पात्थरै रै समान सा ज़ो कि मांहणु री एक सोच़ा सैंघै घड़ूऐदै सी।
17	30	ऐबै परमेश्वर लोका री अज्ञानतै रै बौगता केरीदी आनाकानी रै बदलै हर ज़ैगा न सैभी मांहणु बै पापा न मन बदलनै रा हुक्म देआ सा।
17	31	किबैकि तेइयै एक रोज़ ठहराऊ सा तेई बौगतै तेई, तेई मांहणु रै द्वारा धर्मा सैंघै दुनिया रा न्याय केरना ज़ो तेइयै ठहराऊ सा होर मूँऐंदै न ज़िन्दै केरिया ऐ गैल सैभी पैंधै साबित केरी सा।”
17	32	मूँऐंदै रै ज़िन्दै होंणै री गैल शुणिया केतरै लोका ता मज़ाक केरदै लागै होर केतरै लोकै बोलू, ऐ गैल आसा तौ न दबारा कैधी नी शुणनी।
17	33	तैबै पौलुस तिन्हां बिच़ै न निकता।
17	34	पर कई मांहणु तेई सैंघै मिलै होर प्रभु पैंधै विश्वास केरू ज़ुणीन कि, दियुनुसियुस, अरियुपगी होर तिन्हां सैंघै एक दमरिस नाँ री बेटड़ी भी ती होर तिन्हां सैंघै होरा बी किछ़ लोका ती।
18	1	एथा न बाद पौलुस अथेन शैहरा बै छ़ौड़िआ कुरिन्थियुसा शैहरा बै आऊ।
18	2	होर तौखै अक्विला नाँ रा एक यहूदी मिलू, ज़ौसरा जन्म पुन्तुसा प्रदेशा न हुआ ती होर आपणी लाड़ी प्रिस्किला समेत इतालिया देशा कुरिन्थियुस नगरा बै नोंऊँआं-नोंऊँआं आऊ ती किबैकि रोमा रा सम्राट क्लौदियुसै सैभी यहूदी लोका बै रोमा न निकल़णै रा हुक्म धिना, तैबै तै कुरन्थी शैहरा न रौंहदै लागै ती होर पौलुस तिन्हां सैंघै मिलदा नौठा।
18	3	पौलुस तिन्हां बै हेरदा नौठा, किबैकि पौलुस होर अक्विला रा एकै कोम धन्धा ती, तैबै सौ तिन्हां सैंघै कोम केरदा लागू होर तै तोम्बू बनाणै रा कोम केरा ती।
18	4	होर पौलुस हर बशाँ रै ध्याड़ा न आराधनालय न बैंहस केरिया यहूदी होर यूनानी बै समझा ती, कि तै यीशु मसीह पैंधै बशाह केरै।
18	5	ज़ैबै सीलास होर तीमुथियुस मकिदुनिया इलाकै न आऐ, ता पौलुस बड़ी लगना सैंघै वचन शुणाइया यहूदी बै गुआही देआ ती कि यीशु मसीह सा।
18	6	पर ज़ैबै यहूदी लोका पौलुसा रा बरोध होर निन्दा केरदै लागै ता तेइयै आपणै झिकड़ै ठुड़किआ बोलू, “अगर परमेश्वर तुसाबै सज़ा देला ता ऐ तुसरी ज़िमेदारी होणी! हांऊँ निर्दोष सा। ऐबै मूँ होरी ज़ाति रै बिच़ा न जाईया खुशी रा समाद शुनाणा।
18	7	होर आराधनालय न सौ तीतुस यूस्तुस नाँ रै परमेश्वरै रै भगतै रै घौरा बै नौठा, ज़ो कि होरी जाति रा ती। ज़ौसरा घौर आराधनालय सैंघै ती।”
18	8	तैबै आराधनालय रै मुख्य क्रिस्पुस आपणै सारै घरानै समेत पभु पैंधै विश्वास केरू; होर बोहू सारै कुरन्थी लोकै बी विश्वास केरिया बपतिस्मा लेऊ।
18	9	प्रभुऐ राती दर्शन देइया पौलुसा बै बोलू, “मत डौरदा, बल्कि बोलदा ज़ा होर च़ुप मत रौंहदा।
18	10	किबैकि हांऊँ तौ सैंघै सा कोई तेरा किछ़ बी नुकसान नी केरना; किबैकि ऐई नगरा न बोहू लोका मूँ पैंधै बशाह केरना।”
18	11	तैबै पौलुस डेढ़ बौर्षा तैंईंयैं तिन्हां बै परमेश्वरा रा वचन सिखाँदा रौहू।
18	12	ज़ैबै गलीली अखाया प्रदेशा रा हाकिम ती ता यहूदी लोकै एकता केरिया पौलुस राज़गद्दी सामनै आंणु होर बोलदै लागै।
18	13	कि “ऐ लोका बै समझ़ा सा, कि परमेश्वरै री पूजा एसा रीतियै केरा ज़ो कि बिधानै रै खिलाफ़ सा।”
18	14	ज़ैबै पौलुस बोलदा लागा ती ता, गलीलीयै यहूदी बै बोलू, हे यहूदियो, अगर ऐ गैल अन्याय या दुष्टता होंदै ता हांऊँ तुसरी शुणदा।
18	15	पर अगर ऐ वाद-विवाद सा, नाँ होर तुसरी बिधानै रै बारै न सा ता तुसै जाँणा किबैकि हांऊँ एसा गैला रा न्यायी नी बण न च़ाँहदा।
18	16	होर गलीलीयै न्याय री राज़गद्दी न हुक्म धिना कि तै कचहरी सामनै न बाहरै कौढणै द्याऐ।
18	17	तैबै सैभी लोकै आराधनालय रा मुख्य सोस्थिनेस ढौकिया राज़गद्दी सामनै मारू पर गलीली हाकिमै इन्हां गैलै री कोई परवाह नी केरी।
18	18	पौलुस बोहू रोज़ा तैंईंयैं कुरन्थी शैहरा न रौहू तैबै भाई लोका न विदा लेइया किंख्रिया शैहरा न सिर मुँडाऊ किबैकि तेइयै मन्नत मैनी ती होर ज़हाज़ा न सीरिया देशा बै च़लू। तेई सैंघै प्रिस्किला होर अक्विला भी ती।
18	19	तेइयै ते इफिसुस शैहरा न पुजिआ प्रिस्किला होर अक्विला तौखै छ़ौड़ै, होर आपु आराधनालय न ज़ाइआ यहूदी सैंघै बैहस केरदा लागा।
18	20	ज़ैबै लोकै तेई हागै अर्ज़ केरी, आसा सैंघै किछ़ रोज़ होर रौह ता तेइयै नी मैनी।
18	21	पर ऐ बोलिया तिन्हां न विदा हुआ कि “अगर परमेश्वरै चाहू ता मूँ बी तुसा हागै ऐणा।”
18	22	तैबै इफिसुसा न ज़हाज़ खोलिया नौठा, होर कैसरिया शैहरा न उतरिआ यरूश्लेम शैहरा बै नौठा होर मण्डली बै नमस्कार केरिया अन्ताकिया शैहरा बै आऊ।
18	23	किछ़ रोज़ तौखै रौहै न बाद सौ तौखै न नौठा होर गलातिया ज़िला होर फ्रूगिया प्रदेशा न सैभी च़ेले बै स्थिर केरदा रौहू।
18	24	अपुल्लोस नाँ रा एक यहूदी ज़ो सिकन्दरिया शैहरा न पैदा हुआ ती, पवित्र शास्त्रा बै बड़ी शोभली तैरहा जाँणा ती सौ इफिसुसा बै आऊ।
18	25	तेइयै प्रभु री शिक्षा पाई ती होर मन लाइया यीशु रै बारै न ठीक-ठीक दैसा ती होर सिखा ती, पर सौ सिर्फ़ यूहन्नै रै बपतिस्मै री गैल जाँणा ती।
18	26	सौ आराधनालय न निडर होईया बोलदा लागा, प्रिस्किलै होर अक्विलै सौ गैला शुणिया आपु सैंघै नेऊ होर परमेश्वरै रै बारै न तेइबै ठीक-ठीक दैसू।
18	27	ज़ैबै तेइयै पौरै बै उतरिआ अखाया प्रदेशा बै ज़ाणै रा फैसला लेऊ बिश्वासी लोकै तेइबै हौंसलै देइया च़ेले बै लिखू, कि ते तेई सैंघै शोभली तैरहा मिललै होर तेइयै तौखै पुजिआ तिन्हां लोकै री बड़ी मज़त केरी ज़ुणियै अनुग्रह री बजहा प्रभु पैंधै विश्वास केरू ती।
18	28	किबैकि सौ पवित्र शास्त्रा न साबित केरिया कि यीशु मसीह सा यहूदी बै सैभी सामनै ज़वाब देणै लायक नी ती रखदा।
19	1	ज़ैबै अपुल्लोस कुरिन्थियुस नगरा न ती ता पौलुस सारै देशा न होईया इफिसुसा नगरा बै आऊ होर तौखै किछ़ च़ेले मिले।
19	2	तिन्हां बै बोलू, “कि तुसै विश्वास केरदी घेरै पवित्र आत्मा पाऊ?” तिन्हैं तेइबै बोलू, आसै ता पवित्र आत्मै री चर्चा बी नी शुणी।
19	3	पौलुसै तिन्हां बै बोलू, तैबै तुसै कौसरा बपतिस्मा लेऊ? तिन्हैं बोलू यूहन्ना न रा बपतिस्मा।
19	4	पौलुसै बोलू, “यूहन्नै ता ऐण्ढा बोलिया पापा न मन बदलनै रा बपतिस्मा धिना कि ज़ुण मूँ न बाद ऐणु आल़ा सा तेई पैंधै मतलब यीशु पैंधै बशाह केरीत्।”
19	5	ऐ शुणिया तिन्हैं प्रभु यीशु रै नाँ न बपतिस्मा लेऊ।
19	6	ज़ैबै पौलुसै तिन्हां पैंधै हौथ रखै ता तिन्हां पैंधै पवित्र आत्मा आई होर ते अलग-अलग भाषा बोलदै लागै होर भविष्यवाणी केरदै लागै।
19	7	ऐ सारै लगभग बारा मर्द ती।
19	8	तैबै पौलुस आराधनालय न ज़ाइआ त्रा म्हीनै तैंईंयैं निडर होईया बोलदा रौहू होर परमेश्वरै रै राज्य रै बारै न बैहस केरदा होर समझ़ाँदा रौहू।
19	9	पर ज़ैबै केतरै लोक कठोर होईया तेइरी नी मैनिया एसा बौता बै बुरा बोलदै लागै ता तेइयै तिन्हां छ़ौड़िआ च़ेले अलग केरै होर हर रोज़ तुरन्नुसै रै स्कूला न बैहस केरा ती।
19	10	दस बौर्षा तैंईंयैं ऐ होंदा रौहू औखै तैंईंयैं कि आसिया प्रदेशा न रौहणु आल़ै यहूदी होर यूनानी सैभियै प्रभु रा वचन शुणू,
19	11	होर परमेश्वर पौलुसै रै हौथै शक्ति सैंघै चमत्कारा रै कोम रिहा ती।
19	12	औखै तैंईंयैं कि ते रूमाला बै पौलुसै री देही सैंघै छ़ुँगिआ बीमारा पैंधै पा ती होर ते ठीक होआ ती होर बुरी आत्मा बी तिन्हां न निकल़ा ती।
19	13	पर झाड़-फूँक केरनु आल़ै केतरै यहूदी लोका बोलदै लागै कि ज़ुणीन बुरी आत्मा होली तिन्हां पैंधै यीशु रै नाँ न झाड़-फूँक केरीत् कि ज़ौस यीशु रा पौलुस प्रचार केरा सा हांऊँ तुसाबै बाहर ऐणै रा हुक्म देआ सा,
19	14	होर स्किक्वा नाँ रै यहूदी मुख्यपुरोहिते रै सौत बेटै ती ज़ो कि ऐण्ढा केरा ती।
19	15	पर बुरी आत्मै ज़वाब धिना, कि यीशु बै हांऊँ जाँणा सा होर पौलुसा बै बी पछ़ियाणा सा पर तुसै कुणा सी।
19	16	ज़ुणी मांहणु बै बुरी आत्मा ती तिन्हां पैंधै झपटू होर तिन्हां बै आपणै वशा न केरिया बड़ा हुलड़ मचाऊ कि ते नाँगै होर घायल होईया तेई घौरा न भैगै।
19	17	ऐ गैल इफिसुस शैहरा रै लोकै होर सैभी यूनानियै होर यहूदियै भी ज़ाणी होर तिन्हां बै बड़ी डौर पौई होर प्रभु यीशु रै नाँ री बड़ी सराउथी हुई।
19	18	ज़ुणियै विश्वास केरू ती तिन्हां न बोहू सारै लोकै एज़िया आपणै-आपणै बुरै कोम मनै होर प्रगट बी केरू।
19	19	जादू केरनु आल़ै बोहू सारै लोकै आपणी-आपणी पोथी कठी केरिया सैभी सामनै फुकी। ज़ैबै तिन्हरी कीमत ज़ोड़ी ता ते पज़ाह हज़ार च़ाँदी रै सिक्कै रै बराबर निकती।
19	20	ऐण्ढै तैरहै प्रभु रा वचन ज़ोरा शोरा न फैलदा रौहू।
19	21	ज़ैबै ऐ गैला हुई ता पौलुसै आत्मा न मकिदुनिया इलाकै होर अखाया प्रदेशा न होईया बिश्वासी सैंघै मिलिया, यरूश्लेम शैहरा बै ज़ाणै री ठानी कि तौखै ज़ाणै न बाद मेरा रोम शैहर हेरना बी ज़रूरी सा।
19	22	तैबै आपणी सेवा केरनु आल़ै न तीमुथियुस होर इरास्तुसा बै मकिदुनिया इलाकै भेज़िआ आपु किछ़ रोज़ आसिया प्रदेशा न रौहू।
19	23	तेई बौगतै तेई पन्थै रै बारै न बड़ा हुलड़ मच़ू।
19	24	किबैकि देमेत्रियुस नाँ रा एक सनियार अरितमिस नाँ री देवी रै च़ाँदी रै मन्दिर बणाणै द्याइया कारीगरै री तैंईंयैं बड़ा कोम दिला ती।
19	25	देमेत्रियुसै कारीगरा बै इन्हां च़ीज़ै रै होर कारीगर कठा केरिया बोलू, ओ भाइयो तुसै जाँणा सी कि आसाबै ऐई कोमा न केतरा धन मिला सा?
19	26	तुसै हेरा होर शुणा सी कि सिर्फ़ इफिसुसा शैहरा न नी बल्कि सारै आसिया न पौलुसै लोका समझाऐ होर भड़काऐ सी कि ज़ो हौथै री कारीगिरी सा ते ईश्वर नी ऑथि।
19	27	ऐबै सिर्फ़ एसा गैलै री डौर नी ऑथि कि आसरा धँधा ठप्प होंणा बल्कि आसरी महान देवी अरितमिसा रा मन्दिर तुच्छ समझ़िणा ज़ुणिबै कि सारी दुनिया होर आसिया आराधना केरा सी तेसरा महत्व बी खत्म होंणा।
19	28	कारीगर एसा गैल शुणिया झ़िका सैंघै भौरूऐ होर ज़ोरा सैंघै बोलदै लागै, “इफिसियों री देवी अरितमिस महान सा।”
19	29	होर सारै नगरा न बड़ी हलचल मच़ी होर लोकै मकिदुनिया इलाकै न आऐ गयुस होर अरिस्तर्खुस, बै ज़ो कि पौलुसै सैंघी ती ते ढौकै होर एक होईया मँचा बै दौड़ै।
19	30	पौलुसै बी मँचा न ज़ाइया लोका सैंघै गैला केरना चाहा ती, पर च़ेले सौ ज़ाणै नी धिना।
19	31	आसियै रै हाकिमा न बी तेइरै कई सैंघियै तेई हागै सँदेशा भेज़ू होर अर्ज़ केरी कि मँचा बै ज़ाइआ कोई ज़ोखिम नी च़कणा।
19	32	तैबै कोई किछ़ चिलाँदा लागा होर कोई किछ़ किबैकि सभा न बड़ी गड़बड़ी होंदै लागी ती होर बोहू सारै लोका ऐ बी नी ती ज़ाणदै ती कि आसै किज़ी बै कठा हुऐ सी।
19	33	तैबै तिन्हैं सिकन्दरा बै भीड़ा न किछ़ यहूदी लोकै धक्का देइया आगै केरू होर सिकन्दरै हौथै लाइया इशारा केरिया लोका सामनै ज़वाब देणा चाहा ती।
19	34	पर ज़ैबै तिन्हैं ज़ाणू कि सौ यहूदी सा होर यहूदी री मसीह सांही पूजा नी केरदै, ता ते सैभै कोई दूई घँटै तैंईंयैं चलांदै रौहै, कि “इफिसियै री देवी अरितमिस महान सा।”
19	35	तैबै नगरै रै मन्त्रियै लोका बै शान्त केरिया बोलू, हे इफिसियों शैहरा रै लोको कुण नी ज़ाणदा कि इफिसी नगर बड़ी देवी अरितमिसा रा मन्दिर निरी मूरता रा टहलुआ सा।
19	36	ज़ैबैकि इन्हां गैला रा खण्डन नी होई सकदा ता ठीक ऐसा कि तुसै च़ुप रौहलै होर सोच़ विचार केरै बगैर किछ़ मता केरदै।
19	37	किबैकि तुसै ऐ मांहणु आंणै सी ज़ो कि मन्दिरा बै लूटणू आल़ै नी ऑथि होर न आसरी देवी री निन्दा केरदै।
19	38	तैबै देमेत्रियुस होर तेइरै सैंघी कारीगरा बै कौसी बी च़ीज़ा रै बारै न दोष ला सी, ता तिन्हां बै सौ सही तरीकै न केरना चेहिऐ। ऐण्ढी कचहरी सा जुणी पैंधै तुसै कोई पैंधै दोष लाई सका सी, होर तौखै हाकिम सी, ज़ुणिबै सरकार चुना सी। तुसै तौखै कोई पैंधै बी दोष लाई सका सी।
19	39	अगर तुसै कोई होरी गैलै रै बारै न पुछ़णा चाहा सी ता आम सभा न फैसला लेणा।
19	40	किबैकि औज़कै दंगै री बजहा न रोमी सरकारा री तरफा न आसा पैंधै दोष लागणै री डौर सा किबैकि आसै तिन्हरै खिलाफ़ दंगा केरदै लागै सी, किबैकि दंगै री आसा हागै कोई बजहा नी ऑथि। आसै एसा भीड़ै रै कठा होंणै रा कोई ज़वाब नी देई सकदै।
19	41	ऐण्ढा बोलिया तेइयै सभा विदा केरी।
20	1	ज़ैबै इफीसुस नगरा न हलागुला थमू ता पौलुसै आपणै च़ेले शाधिया उत्साहित केरै होर तिन्हां न विदा लेईया मकिदुनिया इलाकै बै नौठा।
20	2	होर सारै देशा न होईया तिन्हां बै समझाईया यूनान प्रदेशा बै आऊ।
20	3	ज़ैबै त्रा म्हीनै रौहिया ज़हाज़ा न सीरिया देशा बै ज़ाणू आल़ा ती ता यहूदी तेइबै घात लाइया बेठै ती। तैबै तेइयै मकिदुनिया इलाकै न होईया वापस ऐणै री सलाह केरी।
20	4	बीरियै नगरा रै पुरूर्सा रा बेटा सोपत्रुस होर थिस्सलुनीकि न अरिस्तर्खुस होर सिकुन्दुस, दिरबै नगरा रा गयुस, तीमुथियुस होर आसिया रा तुखिकुस होर त्रुफिमुस आसिया प्रदेशा तैंईंयैं पौलुसा सैंघै ती।
20	5	पर ऐ लोक ता आसा न पैहलै ही नौठै होर त्रोआसा शैहरा न पुजिआ आसरा इंतज़ार केरदै रौहै ती।
20	6	आसै दुई बौता न सफर केरिया फिलिप्पी शैहरा न पुजै। अखमीरी रोटी रै त्यौहारा न बाद आसै फिलिप्पी शैहरा न ज़हाज़ा पैंधै च़ढ़िया पौंज़ रोज़ा न त्रोआसा शैहरा न तिन्हां हागै पुजै होर सौत रोज़ा तैंईंयैं तौखै तिन्हां सैंघै रौहै।
20	7	सप्ताह रै पैहलै रोज़ै ज़ैबै आसै प्रभु भोजा न शामिल होंणै री तैंईंयैं कठा हुऐ ता पौलुसै ज़ो कि दुज़ै रोज़ै ज़ाणू आल़ा ती तिन्हां सैंघै गैला केरी होर सौ औधा राती तैंईंयैं तिन्हां सैंघै गैला केरदा रौहू।
20	8	ज़ुणी अटारी पैंधै आसै कठा ती तौखै बोहू दीऐ भौकदै लागै ती।
20	9	तौखै युतुखुस नाँ रा एक नोऊज़ुआन खिड़की पैंधै बेठा ती होर तेइबै नींज़ लागी ती। ज़ैबै पौलुस राती देरी तैंईंयैं गैला केरदा रौहू ता सौ नोऊज़ुआन त्रीजी अटारी न औल़ू होर सौ मूँआ।
20	10	पर पौलुस बुनै ज़ाइआ तेई सैंघै लिपटू होर गौल़ा सैंघै लाइया बोलू, “डौरदै मता, किबैकि हाज़ी सौ ज़िन्दा सा।”
20	11	होर ऊझै ज़ाइआ रोटी चोड़ी होर खाईया ऐतरी देर तिन्हां सैंघै गैला केरदा रौहू कि दोत हुई तैबै सौ नौठा।
20	12	तिन्हैं सौ शोहरू ज़िन्दा आंणु होर बड़ी शान्ति हुई।
20	13	आसै पैहलै ज़हाज़ा न च़ढ़िया अस्सुसा शैहरा बै नौठै कि तौखै न आसै पौलुसा बै बी च़ढ़ालै किबैकि सौ पैदल ज़ाणू आल़ा ती।
20	14	ज़ैबै पौलुस अस्सुस शैहरा न आसाबै मिलू ता आसै सौ ज़हाज़ा न च़ढ़ाऊ होर आसै मितुलेनै शैहरा बै आऐ।
20	15	होर तौखै न ज़हाज़ खोलिया दुज़ै रोज़ै खियुस टापू सामनै पुजै होर आगलै रोज़ै सामुसा शैहरा न जाई पूजै़, तैबै दुज़ै रोज़ै मिलैतुसा शैहरा बै आऐ।
20	16	मिलेतुस शैहर इफिसुस शैहरा दक्षिण दिशा धिरै ती, पौलुसै पैहलै न सोच़ु ती कि तेई इफिसुस शैहरा न नैंई उतरना, किबैकि सौ आसिया इलाकै न ज़ादा देर तक नी रौहणा चाहा ती, कि तै पिन्तेकुस्ता रै त्यौहारा रै बौगता यरूश्लेम शैहरा न पुजलै होर सौ त्यौहारा रा ध्याड़ा नेड़े ती।
20	17	होर तिन्हैं मिलेतुस शैहरा न पुजिआ न इफिसुस शैहरा री मण्डली बै सँदेश भेज़िआ मण्डली रै स्याणै शाधै।
20	18	ज़ैबै ते तेई हागै आऐ ता तिन्हां बै बोलू, तुसै जाँणा सी, कि पैहलै रोज़ा न लेइया ज़ैबै हांऊँ आसिया न पुजू, ता हांऊँ तुसा सैंघै कौस रीतियै रौहू।
20	19	मतलब हांऊँ बड़ी दीनता सैंघै औछू शेटिया तिन्हां सारी परीक्षा न ज़ो यहूदी री बजहा मूँ पैंधै आई हांऊँ प्रभु री सेवा केरदा रौहू।
20	20	होर ज़ो-ज़ो गैला तुसरै फायदै री ती तिन्हां बै दैसणै री होर घौर-घौर ज़ाइआ सिखाणै न नी झिझकू।
20	21	बल्कि यहूदी होर यूनानी लोका सामनै गुआही देंदा रौहू कि पाप छ़ौड़िया परमेश्वरा धिराबै मन बदलिया आसरै प्रभु यीशु पैंधै बशाह केरा,
20	22	“होर ऐबै, हांऊँ पवित्र आत्मा रै दसीरै मुताबक यरूश्लेम शैहरा बै ज़ा सा होर नी ज़ाणदा कि तौखै मूँ पैंधै कि-कि बीतणा।
20	23	किबैकि पवित्र आत्मा हर नगरा न गुआही देई देइया मुँभै बोला सा, कि हांऊँ कैदी बनाया जाँणा होर दुःख क्लेश सौहणा पौड़णा।
20	24	पर हांऊँ आपणै प्राणा बै प्यारा नी समझ़दा बल्कि ऐ समझ़ा सा कि हांऊँ आपणी दौड़ होर सेविकाई बै पूरी केरनु ज़ो मैं परमेश्वरै रै अनुग्रह न खुशी रै समादै री गुआही देणै री तैंईंयैं प्रभु यीशु न पाई सा।
20	25	“होर ऐबै हांऊँ जाँणा सा, कि तुसै सैभै ज़ुणिबै मैं परमेश्वरै रै राज्य रा प्रचार केरू, तुसा मूँ सैंघै दबारा कैधी नी मिलणा।
20	26	ऐबै हांऊँ औज़कै रोज़ै तुसाबै गुआही देइया बोला सा कि अगर मसीह पैंधै बगैर बशाह केरिया मौरलै ता तेथै रा ज़िम्मैबार हांऊँ नी ऑथि।
20	27	किबैकि मैं परमेश्वरै री सारी इच्छा तुसाबै दसी होर तेथा न किछ़ बी नैंई गज़याऊ।
20	28	ऐबै आपणी होर आपणै छ़ुण्डा रा ध्यान रखा ज़ौसरै पवित्र आत्मै तुसै रखवालै ठहराऐ सी कि तुसै परमेश्वरा री मण्डली री रक्षा केरा, ज़ुणियै तेइयै आपणै लोहू रै बदलै खरीदू सा।
20	29	हांऊँ जाँणा सा कि मेरै ज़ाणै न बाद खाँणु आल़ै भेड़ियै (झ़ूठै शिक्षक) तुसा बिच़ै ऐणै ज़ुणी कि बिश्वासी लोका रा बोहू नुकसान केरना।
20	30	तुसा बिश्वासी बिच़ा न बी ऐण्ढै मांहणु उठणा, ज़ुणियै विश्वासी बै आपणा च़ेला बनाणै री तैंईंयैं च़लाकी आल़ी गैला केरनी।
20	31	ऐबै ज़ागदै रौहा होर याद केरा कि मैं रोई-रोइया त्रा बौर्षा तैंईंयैं तुसाबै हर एक गैला न च़िताऊणी देणा नी छ़ौड़ू,
20	32	“होर ऐबै हांऊँ तुसाबै परमेश्वरै रै अनुग्रह रै वचन सौंपा सा, ज़ो तुसरी विश्वसा री बढ़ौतरी केरी सका सा, होर सौ तुसाबै विरासत देई सका सा, ज़ो तिन्हैं आपणै पवित्र केरेदै लोका सैंघै देणै रा वायदा केरू।
20	33	मैं कौसी रै च़ाँदी, सुनै या कपड़ै रा लालच नी केरू।
20	34	तुसै आपु जाँणा सी कि मैं आपणै हौथै आपणी होर सैंघी री ज़रूरता पूरी केरी।”
20	35	मैं तुसाबै सैभ किछ़ केरिया रिहाऊ कि एसा रीतियै मेहनत केरिया कमज़ोरा रा ध्यान रखा होर प्रभु यीशु री गैला याद रखणा ज़रूरी सा किबैकि प्रभु यीशुऐ आपु बोलू सा, “लेणै न देणा धन्य सा।”
20	36	ऐण्ढै बोलिया तेइयै सैभी सैंघै घुटनै टेकिआ प्रार्थना केरी।
20	37	तैबै ते सारै बोहू रूणै होर पौलुसा बै गौल़ै लाइया तेइबै माँकी देंदै लागै।
20	38	ते खास केरिया एसा गैला रा शोग केरा ती, ज़ो तेइयै बोलू ती, कि तेई सैंघै तिन्हां दबारा कैधी नी मिलणा, होर तिन्हैं सौ ज़हाज़ा तैंईंयैं पजाऊ।
21	1	ज़ैबै आसै तिन्हां न विदा होईया ज़हाज़ा न रवाना हुए ता आसै सीधै कौस टापू न पुजै, होर दुज़ै रोज़ै आसा रूदुसा टापू पुजै, होर तौखै न आसै पतरा टापू न पुजै,
21	2	होर आसाबै तौखै न एक ज़हाज़ फीनीकै इलाकै बै ज़ाँदा मिलू, होर तेई ज़हाज़ा न च़ढ़िया आसै आपणा सफर शुरू केरू।
21	3	आसाबै बाँऊई धिरै साइप्रस टापू हेरूआ, आसै तेइबै छ़ौड़िया सीरिया देशा बै च़लै, ज़हाज़ा बै सूर शैहरा न समान उतारना ती, तैबै आसै बी तौखै उतरै।
21	4	च़ेले बै मिलिया आसै तौखै सौत रोज़ा तैंईंयैं रौहै। तिन्हैं पवित्र आत्मा न होईया पौलुसा बै अर्ज़ा केरिया बोलू कि यरूश्लेम शैहरा हेरी ज़ाँदा ।
21	5	सौत रोज़ा बाद ज़ैबै तौखै न आसरै जाणै रा बौगत आऊ ता आसै तौखै न च़लै होर तिन्हैं सैभी बेटड़ियै होर शोहरूऐ आसै बाहरै तैंईंयैं छ़ौड़ै होर आसै समुन्द्रा रै कनारै पैंधै घुटनै टेकिआ प्रार्थना केरी।
21	6	तैबै एकी होरी न विदा होईया आसै ज़हाज़ा न च़ढ़ै होर आपणै-आपणै घौरा बै नौठै।
21	7	सूर शैहरा न ज़हाज़ा रा सफर पूरा केरिया आसै पतुलिमियस शैहरा न पुजै होर विश्वासी न मिलिया तौखै तिन्हां सैंघै एक रोज़ रौहै।
21	8	दुज़ै रोज़ै आसै तौखै न च़लिया कैसरिया शैहरा बै आऐ, होर फिलिप्पुस ज़ो कि एक खुशी रै समादा रा प्रचारक सौत दासा मौंझ़ै न एक ती, ज़ुणिबै यरूश्लेम शैहरा न विधवा री सेवा केरनै री तैंईंयैं चुनु ती, आसै तेइरै घौरा ज़ाइआ तेई सैंघै रौहै।
21	9	तेइरी च़ार कुँआरी बेटी ती ज़ो कि भविष्यवाणी केरा ती।
21	10	ज़ैबै आसै तौखै बोहू रोज़ा तैंईंयैं रौहै ता अगबुस नाँ रा एक भविष्यवाणी केरनु आल़ा यहूदिया देशा न आऊ।
21	11	तेइयै आसा हागै एज़िया पौलुसा रा पटा लेऊ होर आपणै हौथ ज़ोंघा बोनिआ बोलू, पवित्र आत्मा ऐ बोला सा कि ज़ुणी मांहणु रा ऐ पटा सा सौ यरूश्लेम शैहरा न यहूदी एसा रीतियै बोनणा होर होरी ज़ाति रै हौथा न देणा।
21	12	ज़ैबै ऐ गैला शुणी ता आसै होर तौखलै लोकै पौलुसा हागै यरूश्लेम शैहरा बै नी ज़ाणै री तैंईंयैं अर्ज़ा केरी।
21	13	पर पौलुसै ज़वाब धिना, कि तुसै कि केरा सी कि तुसै रोइया मेरा मन चोड़ा सी। हांऊँ प्रभु यीशु रै नाँ न यरूश्लेम शैहरा न बोनिणै री तैंईंयैं नी बल्कि मौरनै बै बी त्यार सा।
21	14	ज़ैबै तेइयै नी मैनी ता आसै च़ुप हुऐ कि प्रभु री इच्छा पूरी होली।
21	15	किछ़ रोज़ा बाद आसै त्यार होईया यरूश्लेम शैहरा बै च़लै।
21	16	कैसरिया शैहरा रै भी किछ़ च़ेले आसा सैंघै च़लै होर मनासोन नाँ रा साइप्रस टापू रा पराणा च़ेला बी सैंघै नेऊ ताकि आसै तेइरै घौरा रूकी सकलै।
21	17	ज़ैबै आसै यरूश्लेम शैहरा पुजै ता विश्वासी आसा सैंघै बड़ी खुशी सैंघै मिलै।
21	18	दुज़ै रोज़ै पौलुसै आसै याकूबा आगै नेऐ ज़ौखै सारै स्याणै कठा ती।
21	19	तैबै तेइयै तिन्हां बै नमस्कार केरिया ज़ो-ज़ो कोम परमेश्वरै तेइरी सेविकाई न होरी ज़ाति रै लोका बिच़ै केरै ती एक-एक केरिया दैसै।
21	20	तिन्हैं ऐ शुणिया परमेश्वरै री महिमा केरी होर तेइबै बोलू, हे भाई, तू जाँणा सा कि यहूदी लोका मौंझ़ै न कई हज़ार यहूदियै विश्वास केरू होर सैभै मूसा रै बिधाना बै बड़ी बफदारी सैंघै मना सी।
21	21	होर इन्हां यहूदी बिश्वासी बै ज़ो तेरै बारै न ऐ दसा सी कि तू होरी ज़ाति न रौहणु आल़ै यहूदी बै मूसै रै बिधाना बै नी मनणै री शिक्षा देआ सा होर तिन्हां सैंघै बोला सा, तै न ता आपणै बच्च़ै रा खतना केरदै होर न रीति-रिवाज़ै रै मुताबक च़लदै,
21	22	ता फिरी कि केरना? लोका ऐ ज़रूर शुणना कि तू औखै आऊ सा।
21	23	ऐबै ज़ो आसै तौभै बोला सी तेई केर। आसरै औखै च़ार मांहणु सी ज़ुणियै परमेश्वरा री मन्नत मैनी सा।
21	24	तिन्हां लेइया आपणै आपु बै च़ोखा केरनै रै रुआज़ा बै पूरा केर होर तिन्हरी तैंईंयैं खर्च़ा दै कि ते सिर मुँडालै। तैबै सैभी ज़ाणना कि तेरै बारै न ज़ो गैला तिन्हां बै सिखाई सी तिन्हरी कोई जड़ नी ऑथि पर तू आपु बी मूसा रै बिधाना रै मुताबक च़ला सा।
21	25	पर तिन्हां होरी ज़ाति रै विश्वासी लोका बै आसै ऐ लिखिया भेज़ू सा कि ते मूरती सामनै बलि केरेदै माँस होर लोहू न, गौल़ा घुटिया बलि केरूऐदै पशु रै माँसा न होर व्यभिचारा न दूर रौहा।
21	26	तैबै पौलुस तिन्हां मांहणु लेइया दुज़ै रोज़ै च़ोखै होईया मन्दिरा बै नौठा होर समाद धिना कि च़ोखै होंणै रै ध्याड़ै मतलब तिन्हां हर एकी री तैंईंयैं च़ढ़ावा च़ढ़ाइणै तैंईंयैं रै रोज़ कैधी पूरै होंणै।
21	27	ज़ैबै ते सौत रोज़ पूरै होणू आल़ै ती ता आसिया प्रदेशा रै यहूदियै पौलुसा बै मन्दिरा न हेरिया सैभै लोका उकसाऐ होर चिलाइया पौलुस ढौकू।
21	28	होर बोलू, हे इस्राइलीओ मज़त केरा, ऐ सौहै मांहणु सा ज़ो कि लोकै रै, बिधानै रै होर एसा ज़ैगा रै खिलाफ़ सैभी लोका बै सिखा सा औखै तैंईंयैं कि यूनानी बै बी मन्दिरा न आंणिआ ऐ पवित्र ज़ैगा अपवित्र केरी सा।
21	29	तिन्हैं ऐ तैबै बोलू कि तिन्हैं ता एथा न पैहलै इफिसुस शैहरा न रौहणु आल़ै त्रुफिमुस ज़ो पौलुसा सैंघै शैहरा न हेरू ती होर समझ़ा ती कि पौलुसै ऐ मन्दिरा बै आंणु सा।
21	30	तैबै सारै नगरा न हला मच़ू होर लोका ठोर मारिया कठा हुऐ होर पौलुस ढौकिया मन्दिरा बाहरै घसीटू होर तुरन्त दुआर बन्द केरू।
21	31	ज़ैबै ते पौलुसा बै मारना चाहा ती ता पलटनै रै अधिकारी बै सँदेश मिलू कि यरूश्लेम शैहरा न बोहू लोका बड़ा हला मच़ाँदै लागै सी।
21	32	तैबै सौ तुरन्त किछ़ सिपाही होर सूबैदारा सैंघै पौलुसा पैंधै हमला केरनु आल़ै यहूदी लोका हागै बै दौड़ू होर ज़ैबै लोकै अधिकारी होर सिपाही हेरै ता तिन्हैं पौलुसा बै मारना पीटणा बन्द केरू।
21	33	तैबै पलटनै रै अधिकारी भेटी एज़िया पौलुस ढौकु होर दूई शाँगल़ी सैंघै बोनणै रा हुक्म देइया पुछ़दा लागा, ऐ कुण सा होर ऐईयै कि केरू सा?
21	34	पर भीड़ा न कोई किछ़ होर कोई किछ़ चलांदै रौहै पर ज़ैबै हुलड़ै री बजहा ठीक तैरहा सच़ाई नी ज़ाणी सकू ता तेइबै किलै बै नेणै रा हुक्म धिना।
21	35	ज़ैबै सौ शीढ़ी पैंधै पुजू ता ऐण्ढा हुआ कि भीड़ा रा दवाब बोहू होंणै री बजहा न सपाई बै सौ च़किआ नेणा पौऊ।
21	36	किबैकि लोकै री भीड़ चिलाँदै-चिलाँदै तेई पिछ़ै पौई कि तेइबै मकात्।
21	37	ज़ैबै ते पौलुसा बै किलै बै नेणू आल़ै ती ता तेइयै पलटनै रै अधिकारी बै बोलू, “कि मुँभै हुक्म सा कि हांऊँ तौभै किछ़ बोलणू?” तेइयै बोलू कि तू यूनानी भाषा जाँणा सा,
21	38	कि “तू सौ मिस्री देशा रा नी, ज़ुणियै कि औज़ा न पैहलै च़ार हज़ार खतरनाक हथियारबंद बै लोका बन्दी बणाईया बौणा बै नेऐ?”
21	39	पौलुसै बोलू, “हांऊँ ता तरसुसा शैहरा रा यहूदी मांहणु सा, किलिकियै प्रदेशा रै प्रसिद्ध नगरा रा रौहणु आल़ा सा होर हांऊँ तौ हागै अर्ज़ केरा सा कि मुँभै लोका सैंघै गैला केरनै दै।”
21	40	ज़ैबै तेइयै हुक्म धिना ता पौलुसै शीढ़ी पैंधै खड़ै होईया लोका बै हौथा सैंघै इशारा केरू। ज़ैबै ते च़ुप हुऐ ता सौ इब्रानी भाषा न बोलदा लागा ।
22	1	ओ बापू, होर भाइयो मेरा ज़वाब शुणा, ज़ो हांऊँ ऐबै तुसा सामनै बोला सा।
22	2	ऐ शुणिया कि ऐ ता इब्रानी भाषा बोला सा, ते होर बी च़ुप रौहै। तैबै पौलुसै बोलू;
22	3	“हांऊँ ता यहूदी मांहणु सा, मेरा जन्म किलिकियै प्रदेशा रै तरसुस नगरा न हुआ पर ऐई नगरा न गमलीएलै री ज़ोंघा हागै बैशिया हांऊँ पढ़ाऊ होर बुज़ुर्गा रै बिधानै री ठीक रीति पैंधै सिखाऊ होर परमेश्वरै री तैंईंयैं ऐण्ढी धुन लाइया ती ज़ैण्ढी तुसै सैभियै औज़ लाई सा।
22	4	मैं ऐई पँथै रै मर्द होर बेटड़ी बोनी-बोनिआ, कैदखानै न पाऐ होर सताऐ होर कई ता ज़ानियै बी मकाऐ।
22	5	एसा गैलै री तैंईंयैं महापुरोहित होर स्याणै गुआह सी। तिन्हां न विश्वासी भाई री चिट्ठी लेइया हांऊँ दमिश्क शैहरा बै ज़ाँदा लागा ती, कि ज़ो तौखै होलै तिन्हां बै भी सज़ा देणै री तैंईंयैं हांऊँ बोनिआ यरूश्लेम शैहरा बै आंणनु।”
22	6	“ज़ैबै हांऊँ च़लदै-च़लदै दमिश्कै शैहरा रै नेड़ पुजू, ता ऐण्ढा हुआ कि ध्याड़ी दपौहरै एकदम आसमाना न एक बड़ा प्याशा मेरै च़ोहू पासै च़मकू।
22	7	होर हांऊँ धौरती पैंधै लोमा पौऊ : होर ऐ आवाज़ शुणी, हे शाऊल, ‘हे शाऊल, तू मुँभै किबै सता सा?’”
22	8	“ ‘कि हे प्रभु तू कुण सा?’ तेइयै मुँभै बोलू, “ ‘हांऊँ यीशु नासरी सा ज़ुणिबै तू सता सा।’
22	9	होर मेरै सैंघियै ज़ो मूँ सैंघै सफ़र केरदै लागै ती, तिन्हैं च़मकदार प्याशा हेरू, पर ज़ो मूँ सैंघै ढूणिदा लागा ती तै तेइरी आवाज़ नी समझ़ी सकै।
22	10	“तैबै मैं बोलू, ‘हे प्रभु’ हांऊँ कि केरनु? प्रभुऐ मुँभै बोलू, “उठिया दमिश्क शैहरा बै ज़ा, होर ज़ो किछ़ तेरै केरनै री तैंईंयैं ठहराऊ सा सौ तौभै तौखै सैभ दैसिणा।
22	11	ज़ैबै तेई प्याशै री महिमा री बजहा न मूँ न किछ़ नी हेरुआ ता हांऊँ आपणै सैंघी रा हौथ ढौकिया दमिश्क शैहरा बै आऊ।
22	12	“दमिश्क शैहरा न हनन्याह नाँ रा एक मांहणु ती, ज़ो मूसा रै एक बिधाना बै मैनणु आल़ा, होर परमेश्वरा न डौरनू आल़ा मांहणु ती । ज़ो तौखलै रौहणु आल़ै सैभ यहूदी लोका मौंझ़ै एक इज़तदार ती।
22	13	होर खड़ै होईया मुँभै बोलू, हे भाई शाऊल दबारा हेरदा लाग, तेसा घड़ियै मेरी औछ़ी खुली होर मैं सौ हेरू।
22	14	“तैबै तेइयै बोलू, ‘आसरै बुज़ुर्गा रै परमेश्वरै तू एथै री तैंईंयैं ठहराऊ सा कि तू तेइरी इच्छा बै ज़ाणला होर धर्मी मांहणु मसीहा बै हेरला होर तिन्हरी शुणला।
22	15	किबै तू परमेश्वरा धिरै न सैभी लोका सामनै तिन्हां गैला रा गुआह होंणा ज़ो तैं हेरी सी होर शुणी सी
22	16	ऐबै किबै देर केरा सा? उठ, बपतिस्मा ले, होर तेइरा नाँ लेइया आपणै पापा बै माफ़ केर।’
22	17	“ज़ैबै हांऊँ यरूश्लेम शैहरा न एज़िया मन्दिरा प्रार्थना केरदा लागा ती, ता मैं एक दर्शन हेरू।
22	18	होर मैं हेरू कि मुँभै बोला सा, फट केरिया यरूश्लेम शैहरा निकल़ किबैकि औखलै लोका मेरै बारै न तेरी गुआही नी मनणी।
22	19	“मैं जवाब धिना कि, हे प्रभु हांऊँ नी जाणदा कि तै किबै मूँ पैंधै बशाह नी केरदै, किबैकि सौ आपुऐ जाँणा सी कि हांऊँ तौ पैंधै बशाह केरनु आल़ै लोका बै कैदखानै न पा सा होर यहूदी आराधनालय न मारनै द्या ती।
22	20	होर ज़ैबै तेरै गुआह स्तिफनुसा रा लोहू लाऊ ती बहाणा हांऊँ बी तौखै खड़ा ती होर एसा गैला न सहमत ती, होर तेइरै मारनू आल़ै रै झिकड़ै री रखवाली केरा ती।”
22	21	“प्रभुऐ मुँभै बोलू, फ़ेटै ज़ा, किबैकि मूँ तू होरी ज़ाति रै बिच़ा न दूरा-दूरा तैंईंयैं भेज़णा।”
22	22	लोका एसा गैला तैंईंयैं तेइरी शुणदै रौहै। तैबै ज़ोरा सैंघै चिलाँदै लागै कि, “ऐण्ढै मांहणु रा आखरी केरा तेइरा ज़िन्दा रौहणा ठीक नी ऑथि।”
22	23	ज़ैबै ते चिलाँदै रौहै, बाहरलै झिकड़ै शेटदै रौहै होर आसमाना न धूड़ा उड़ाइया आपणी झ़िक जाहिर केरा ती;
22	24	ता पलटनै रै सूबैदारै बोलू, कि ऐईबै किलै बै नेआ होर कोड़ै मारिया जाँचा, ताकि हांऊँ ज़ाणनू कि लोका कौस बजहा न तेइरै खिलाफ़ ऐण्ढा चिलाँदै लागै सी।
22	25	ज़ैबै तिन्हैं सौ रौशियै बोनू ता पौलुसै सूबैदार साहबा बै बोलू, ज़ो सैंघै खड़ा ती, “कि ऐ सही सा कि तुसै एक रोमी मांहणु बै दोषी ठहराऐ बगैर कोड़ै मारलै?”
22	26	सूबैदार साहबै ऐ शुणिया पलटनै रै अधिकारी हागै ज़ाइआ बोलू, “तू ऐ कि केरा सा? ऐ ता रोमी सा।”
22	27	तैबै पलटनै रै अधिकारी तेई हागै एज़िया बोलू, मुँभै दैस कि तू रोमी सा? तेइयै बोलू, “हाँ।”
22	28	ऐ शुणिया पलटनै रै अधिकारियै बोलू, “कि मैं रोमी होंणै रा हक बोहू ढैबुऐ देइया पाऊ सा।” पर पौलुसै बोलू, “हांऊँ ता पैदा होंणै न रोमी सा।”
22	29	तैबै ज़ो लोका तेइबै जाँचणू आल़ै ती, ते तुरन्त तेई आगै न हटै होर पलटना रा अधिकारी भी ऐ ज़ाणिया कि ऐ रोमी सा होर मैं ऐ बोनू सा डौरू।
22	30	दुज़ै रोज़ै ठीक-ठीक ज़ाणनै री इच्छा न कि यहूदी तेई पैंधै किबै दोष ला सी तेइरै बन्धन खोलै होर मुख्यपुरोहिता होर सारी सभा बै कठा होंणै रा हुक्म धिना, होर पौलुस बै आंणिआ तिन्हां सामनै खड़ा केरू।
23	1	पौलुसै महासभा धिरै लगातार हेरिया बोलू, हे भाइयो मैं औज़ा तैंईंयैं परमेश्वरै री तैंईंयैं बिलकुल सच़ै मनै ज़िन्दगी बिताई।
23	2	पौलुसा बै ऐ बोलदेआ शुणिया हनन्याह, महापुरोहित ज़ो तेई सैंघै खड़ै ती, तेइरै मुँहा पैंधै थप्पड़ मारनै रा हुक्म धिना।
23	3	ज़ैबै पौलुसा बै कोइयै थप्पड़ मारू, तैबै पौलुसै तेइबै बोलू, हे पाखंडी! परमेश्वरा एथा रै बारै न तौभै आपु सज़ा देणी। तू मूसा रै बिधाना रै मुताबक मेरा फैसला केरनै री तैंईंयैं बेठा सा, ज़ैबैकि तू आपु तेई मूसै रै बिधाना रै मुताबक नी च़लदा होर मुँभै मारनै रा हुक्म देआ सा?
23	4	ज़ो सैंघै खड़ै ती तिन्हैं बोलू, “कि तू परमेश्वरै रै महापुरोहिता री बेइज़ती केरा सा?”
23	5	पौलुसै बोलू, हे भाइयो हांऊँ नी ज़ाणदा कि ऐ महापुरोहित सा किबैकि पवित्र शास्त्रा न लिखू सा, कि आपणै लोकै रै प्रधाना बै बुरा मत बोलदा।
23	6	तैबै पौलुसै ऐ ज़ाणिया कि किछ़ सदूकी होर किछ़ फरीसी सी, बड़ी सभा न ज़ोरा सैंघै बोलू, हे भाइयो, हांऊँ फरीसी होर फरीसी रै खानदाना रा सा। मूँऐंदै री आशा होर मूँऐंदै न ज़िन्दै होंणै रै बारै न मेरा मुकदमा होंदा लागा सा।
23	7	ज़ैबै तेइयै ऐ गैल बोली ता फरीसी होर सदूकी न झगड़ा होंदा लागा हो सभा न फूट पौई।
23	8	किबैकि सदूकी रा ऐ बशाह सा कि न ता मूँऐंदै न ज़िन्दा होंणा न स्वर्गदूत न आत्मा ऑथि पर फरीसी इन्हां सैभी न बशाह केरा सी।
23	9	तैबै बड़ा हुलड़ मच़ू होर ज़ेतरै शास्त्री फरीसी मौंझ़ै न ती, ते ऐण्ढा बोलिया बैहस केरदै लागै कि आसै ऐई मांहणु न कोई बुराई नी हेरदै अगर कोई स्वर्गदूत या आत्मा ऐईन बोला सा ता तैबै कि हुआ।
23	10	ज़ैबै बोहू झ़गड़ा हुआ ता पलटनै रै अधिकारियै डौरै लाइया कि इन्हैं पौलुसै रै टुकड़ै-टुकड़ै नी लोड़ी केरै पलटना बै हुक्म धिना, कि उतरिआ पौलुसा बै महासभा रै बिच़ा न ज़बरदस्ती खोला होर किलै बै नेआ।
23	11	तेसा राती प्रभु यीशुऐ पौलुसा हागै एज़िया बोलू, “हे पौलुस हिम्मत रख, किबैकि ज़ैण्ढी तैं यरूश्लेम शैहरा न मेरै बारै न गुआही धिनी तैण्ढी तौ रोम देशा न बी मेरै बारै न गुआही देणी पौई।”
23	12	ज़ैबै हाज़ी ध्याड़ा ती, ता यहूदी मौंझ़ै न किछ़ लोकै एकता केरी होर कसम खाई कि ज़ैबै तैंईंयैं आसै पौलुसा बै मारलै नी आसा किछ़ बी नी खाँणा-पीणा।
23	13	ज़ुणियै आपु न ऐ कसम खाई ती ते च़ाही न ज़ादा मांहणु ती।
23	14	तिन्हैं मुख्यपुरोहिते होर स्याणै आगै एज़िया बोलू, आसै ऐ कसम खाई सा कि ज़ैबै तैंईंयैं आसै पौलुसा बै मारलै नी, अगर तैबै तैंईंयैं आसै किछ़ बी च़खू ता हाय सा आसा पैंधै।
23	15	ऐबै महासभा समेत पलटनै रै अधिकारी बै भी समझ़ात कि ते पौलुसा बै तुसा हागै ऐण्ढै सोच़िया आंणलै कि तुसै तेइरी ठीक ज़ाँच केरना चाहा सी होर आसै तेइरै पुजणै न पैहलै तेइबै मारनै री तैंईंयैं त्यार रौहणा।
23	16	ज़ैबै पौलुसै रै भाणज़ै ऐ शुणू कि ते पौलुसा बै मारनू आल़ै सी ता तेइयै किलै न ज़ाइआ पौलुसा बै खबर धिनी।
23	17	पौलुसै एक सूबैदारा आपु हागै शाधिया तेइबै बोलू, ऐई ज़ुआना बै पलटनै रै अधिकारी हागै नेआ किबैकि ऐ तेइबै किछ़ बोलणा चाहा सा।
23	18	तैबै तेई सूबैदारै सौ पलटनै रै अधिकारी हागै नेइया बोलू, पौलुस बन्धुऐ मुँभै शाधिया अर्ज़ केरी कि ऐ ज़ुआन पलटना रै अधिकारी बै किछ़ बोलणा चाहा सा ऐईबै तेई हागै नेआ।
23	19	पलटनै रै अधिकारियै सौ हौथा न ढौकिया अलग नेऊ होर तेईन पुछ़ू, तू मुँभै कि बोलणा चाहा सा?
23	20	तेइयै बोलू, यहूदी नेतै एकता केरी सा कि तौ हागै बिनती केरनु कि तू काल पौलुसा बै महासभा बै आंणला कि तू तेइरी ठीक जाँच केरना चाहा सा।
23	21	पर तिन्हरी अर्ज़ा हेरी मैनदा, किबैकि तिन्हां न च़ाल़ी न ज़ादा मांहणु तेइबै मारनै री तैंईंयैं त्यार सी, ज़ुणियै ऐ कसम खाई सा कि ज़ैबै तैंईंयैं आसै पौलुसा बै मारलै नी आसा किछ़ नी खाँणा-पीणा होर ते सारै त्यार होईया तेरै वचनै री आश लाइया बेठै सी।
23	22	तैबै पलटनै रै अधिकारियै सौ ज़ुआन ऐ हुक्मा देइया विदा केरू कि कौसी बै हेरी दैसदा कि तैं ऐ गैला मुँभै दसी सी।
23	23	पलटनै रै अधिकारियै दूई सूबैदार शाधिया तिन्हां बै बोलू, दूई शौऊ सिपाही, सतर सवार होर दूई शौऊ भालै च़लाणू आल़ै कैसरिया शैहर ज़ाणै री तैंईंयैं त्यार रखा, तू राती नौऊ बाज़ै निकती।
23	24	होर पौलुसै री सवारी री तैंईंयैं घोड़ै त्यार रखा कि तेइबै फेलिक्स हाकिमा हागै ठीक-ठाक पजालै।
23	25	पलटनै रै अधिकारियै ऐण्ढी एक चिट्ठी भी लिखी:
23	26	महाप्रतापी फेलिक्स हाकिमा बै क्लौदियुस लूसियासा रा नमस्कार;
23	27	यहूदियै ऐ मांहणु ढौकिया मारना चाहू, पर ज़ैबै ऐ ज़ाणू कि ऐ रोमी सा ता पलटन लेइया छुड़ाईआ आंणु।
23	28	होर हांऊँ ज़ाणना चाहा ती कि ते तेई पैंधै कौस बजहा न दोष ला सी तैबै मैं सौ तिन्हरी महासभा बै नेऊ,
23	29	होर मैं ज़ाणू कि तै आपणै यहूदी रै बिधानै रै बारै न ऐई पैंधै दोष ला सी पर मारनै होर बोनणै लायक तेईन कोई दोष नी ऑथि।
23	30	होर ज़ैबै मुँभै एसा गैला रा पैता च़लू कि ते ऐई मांहणु बै मारना चाहा सी ता मैं सौ तौ हागै भेज़ू होर तेई पैंधै इल्ज़ाम लाणु आल़ै यहूदी बै बी हुक्म धिना कि ते तौ सामनै तेइरै मुकदमै री पैरवी केरलै।
23	31	ज़ैण्ढा सिपाही बै हुक्म मिलू ती तिन्हैं पौलुस रातो-रात अन्तिपत्रिसा शैहरा बै आंणु।
23	32	दुज़ै रोज़ै ते सवारा बै पौलुसा सैंघै कैसरिया शैहरा बै ज़ाणै री तैंईंयैं छ़ौड़िआ आपु यरूश्लेम शैहरा रै किलै बै वापस आऐ।
23	33	तिन्हैं कैसरिया शैहरा पुजिआ हाकिमा बै सौ चिट्ठी धिनी होर पौलुस बी तेई सामनै खड़ा केरू।
23	34	राज़पालै चिट्ठी पौढ़िया पुछ़ू कि ऐ कुणी देशा रा सा?
23	35	होर सब ज़ाणू कि ऐ किलकिया प्रदेशा रा सा ता तेइबै बोलू, ज़ैबै तेरै इल्ज़ाम लाणु आल़ै बी एलै ता मूँ तेरा मुकदमा केरना होर पौलुसै तेइबै हेरोदेसै रै किलै न रखिया पौहरा केरनै रा हुक्म धिना।
24	1	पौंज़ रोज़ा बाद हनन्याह महापुरोहित कई स्याणै होर तिरतुल्लुस नाँ रै वकीला बै सैंघै आंणिआ कैसरिया शैहरा बै आऐ; होर तिन्हैं राज़पाला रै सामनै पौलुसा रै बरखलाफ इल्ज़ाम लाये।
24	2	ज़ैबै पौलुस शाधु ता तिरतुल्लुस तेई पैंधै दोष लाइया बोलदा लागा कि, हे महाप्रतापी फेलिक्स तौ न आसाबै बड़ी शान्ति मिला सा होर तेरै द्वारा एसा ज़ाति री तैंईंयैं केतरी बुराई सुधारिया सी।
24	3	एसा गैला बै आसै हर ज़ैगा न धन्यवादा सैंघै मैना सी।
24	4	पर तैबै कि आसै तुसरा बौगत बर्बाद नी केरना च़ाँहदै, हांऊँ तौ हागै अर्ज़ा केरा सा कि कृपा केरिया आसरी एक-दूई गैला शुण,
24	5	किबैकि आसै ऐ मांहणु हुलड़ मचाणू आल़ै रा होर सारै यहूदिया न विद्रोह कराणू आल़ा होर नासरी रै कुपन्था रा मुखिया पाऊ सा।
24	6	तेइयै मन्दिर छ़ोतला केरना चाहू होर आसै सौ ढौकू।
24	7	पर पलटनै रै अधिकारी लूसियासै सौ ज़बरदस्ती आसरै हौथा न छ़ड़ाऊ,
24	8	होर मुद्दई बै तेरै सामनै ऐणै रा हुक्मा धिना। इन्हां सैभी गैलै रै बारै न ज़ो आसै तेई पैंधै दोष ला सी तौ जाँच केरिया सच़ाई आपु ज़ाणनी।
24	9	यहूदियै बी तेई वकीला रा साथ देइया बोलू कि ऐ गैला ठीक सी।
24	10	ज़ैबै हाकिमै पौलुसा बै बोलणै रा इशारा केरू ता तेइयै ज़वाब धिना, हांऊँ ऐ ज़ाणिया कि तू बोहू बौर्षा न एई देशा रै लोका री तैंईंयैं न्याय केरा सा, तैबै ता हांऊँ खुशी सैंघै आपणा ज़वाब देआ सा।
24	11	तू आपु जाँणा सा कि ज़ैबै हांऊँ यरूश्लेम शैहरा बै आराधना केरदा मन्दिरा बै आऊ ता मुँभै बारा रोज़ा न ज़ादा नी हुऐ,
24	12	होर तिन्हैं हांऊँ न मन्दिरा न, न आराधनालय न, न नगरा न कौसी सैंघै वहस केरदा होर भीड़ लाँदा हेरू।
24	13	होर न ते तिन्हां गैला बै, ज़ुणिरा ते ऐबै मूँ पैंधै दोष ला सी, तेरै सामनै सच़ ठहराई सकदै।
24	14	पर ऐ हांऊँ तौ सामनै मना सा कि, ऐ यहूदी स्याणै सोच़ै हांऊँ प्रभु यीशु रै बौतै रै मुताबक च़ला सा, ज़ुणिबै ऐ लोका कुपन्थ बोला सी, तेथै री रीति पैंधै हांऊँ आपणै बुज़ुर्गा रै परमेश्वरै री आराधना केरा सा, होर हांऊँ तेस हरेक गैला पैंधै बशाह केरा सा ज़ो मूसै रै बिधान होर भविष्यवक्तै री कताबा न लिखी सी ।
24	15	होर परमेश्वरा न आशा रखा सा ज़ो कि ते आपु भी रखा सी कि धर्मी होर पापी ज़ो मूँऐंदै न ज़िन्दा होंणा।
24	16	हांऊँ आपु बी कोशिश केरा सा कि परमेश्वरै री होर मांहणु री धिरै न मेरा विवेक सदा निर्दोष रौहला।
24	17	बोहू बौर्षा बाद आपणै गरीब लोका बै दान पजाँदा होर परमेश्वरा री तैंईंयैं बलि च़ढ़ाँदा यरूश्लेम शैहरा न आऊ सा।
24	18	तेई बौगता तिन्हैं मन्दिरा न मुँभै च़ोखै होंणै रै रुआज़ा बै पूरा केरदै हेरू। न तौखै कोई भीड़ हेरी ती होर कोई दँगा, हाँ पर तौखै आसियै देशा रै किछ़ यहूदी लोक ती,
24	19	कि अगर मेरै खिलाफ़ यहूदी री कोई गैल होंदै ता औखै तौ सामनै एज़िया मूँ पैंधै दोष लाँदै,
24	20	होर ऐ आपु बोललै कि, ज़ैबै हांऊँ महासभै रै सामनै खड़ा ती ता तिन्हां बै मूँ न कुण अपराध मिलू?
24	21	एसा एकी गैला छ़ौड़िआ ज़ो मैं तिन्हां सामनै खड़ै होईया ज़ोरा सैंघै बोली ती कि, मूँऐंदै न ज़िन्दै होंणै रै बारै न औज़ तुसा सामनै मेरा मुकदमा होंदा लागा सा।
24	22	फेलिक्स ज़ो कि ऐई “प्रभु यीशु री बौत” ज़ो बै ठीक-ठीक जाँणा ती, ते ऐण्ढै बोलिया टालै कि “ज़ैबै पलटना रा अधिकारी लूसियास एला तैबै मूँ तुसरी गैला रा फैसला केरना।”
24	23	होर सूबैदारा साहबा बै हुक्मा धिना कि पौलुसा बै निगरानी सैंघै रखिया तेइरी रखवाली केरा पर तेइरै सैंघी बै तेइरी सेवा केरनै न हेरीत् रोकदै।
24	24	केतरै रोज़ा बाद फेलिक्स राज़पाल आपणी लाड़ी द्रुसिल्ला बै ज़ो यहूदिनी ती सैंघै लेइया कैसरिया शैहर बै आई पुजै होर पौलुसा बै शाधिया यीशु मसीह पैंधै विश्वास केरनै रै बारै न शुणू,
24	25	होर ज़ैबै पौलुस धर्म, सयम होर ऐणु आल़ै न्याय री चर्चा केरा ती ता फेलिक्स डौरू होर ज़वाब धिना, ऐई बौगतै तू ज़ा; पर मौकै मिलिया मूँ तू दबारा शाधणा।
24	26	फेलिक्सा बै पौलुसा न किछ़ ढैबुऐ मिलनै री बी आश ती होर सौ तेइबै बार-बार शाधिया गैला केरा ती।
24	27	पर ज़ैबै दूई साला बीती ता पुरिकयुस फेस्तुस फेलिक्सै री ज़ैगा न आऊ होर फेलिक्सै यहूदी बै खुश केरनै री तैंईंयैं बन्धुआ पौलुस छ़ौड़ू।
25	1	फेस्तुस यहूदिया देशा रा राज़पाल बणनै त्रा रोज़ा बाद कैसरिया न यरूश्लेम शैहरा बै नौठा।
25	2	तैबै मुख्यपुरोहिता होर यहूदी नेता तेई सामनै पौलुसै बै दोष लाऊ ।
25	3	होर तेई हागै पौलुसै रै खिलाफ़ अर्ज़ा केरी कि सौ तेइबै यरूश्लेम शैहरा बै शाधला किबैकि ते पौलुसा बै बौता मारनै री त्यारी न ती।
25	4	फेस्तुसै ज़वाब धिना कि, पौलुस कैसरिया न पौहरै न सा होर मूँ आपु तौखै छेकै ऐणा।
25	5	फेस्तुसै तुसै भी बोलू, तुसा मौंझ़ै ज़ुणी हागै हक सा तिन्हैं मूँ सैंघै च़ला होर अगर ऐई मांहणुऐ कोई बुरा कोम केरू सा ता तेई पैंधै दोष ला।
25	6	फेस्तुस यरुश्लेमा न तिन्हरै बिच़ै कोई औठ-दस रोज़ रौहिया सौ कैसरिया बै वापस नौठा होर दूज़ै रोज़ै राज़गद्दी पैंधै बैशिया पौलुसा बै आंणनै रा हुक्मा धिना।
25	7	ज़ैबै सौ आऊ ता यरूश्लेम शैहरा न आऐदै यहूदी नेतै खड़ै होईया तेई पैंधै बड़ै-भारी दोष लाऐ ज़ुणिरा सबूत ते देई नी ती सकदै।
25	8	पर पौलुसै ज़वाब धिना कि, मैं न ता यहूदी री मूसै रै बिधान रा, न मन्दिरा रा, न महाराज़ै रा कोई अपराध केरू।
25	9	तैबै फेस्तुसै यहूदी नेता बै खुश केरनै री तैंईंयैं पौलुसा बै पुछ़ु, “कि तू यरूश्लेम शैहरा बै जाँणा चाहा सा होर तौखै मूँ सामनै तेरा ऐ मुकदमा केरिला?”
25	10	पौलुसै बोलू, हांऊँ महाराज़ै री राज़गद्दी सामनै खड़ा सा मेरै मुकदमै रा फैसला औखै होंणा चेहिऐ। ज़ैण्ढा कि तू जाँणा सा कि मैं यहूदी रा किछ़ अपराध नी केरू।
25	11	अगर अपराधी सा होर मारनै लायक कोई कोम केरू सा ता हांऊँ मौरनै न नी मुकरदा पर ज़ुणी गैला रा ऐ दोष मूँ पैंधै ला सी अगर ते सच़ नी हुई ता कोई मुँभै तिन्हरै हौथा न नी देई सकदा हांऊँ महाराज़ै री कसम देआ सा।
25	12	तैबै फेस्तुसै तुसै मन्त्री री सभा सैंघै गैला केरिया ज़वाब धिना, तैं महाराज़ै री कसम धिनी सा, तौ महाराजै हागै जाँणा।
25	13	होर किछ़ रोज़ा बाद अग्रिप्पा राज़ै होर तेइरी होछ़ी बैहण बिरनीकै कैसरिया शैहरा एज़िया फेस्तुसा सैंघै भेंट केरी।
25	14	होर तिन्हरै बोहू रोज़ रौहणै न बाद फेस्तुसै पौलुसै री कथा शुणाई, एक मांहणु सा ज़ो फेलिक्सै बन्दी बणाऊ सा।
25	15	ज़ैबै हांऊँ यरूश्लेम शैहरा न ती ता मुख्यपुरोहिते होर यहूदी रै स्याणै ऐ चाहू कि तेइबै सज़ा मिलली।
25	16	पर मैं तिन्हां बै ज़वाब धिना, रोमी री ऐ रीत नी ऑथि कि कौसी मांहणु बै सज़ै री तैंईंयैं सौंपलै, ज़ैबै तैंईंयैं कि मुवकिला बै आपणै मुद्दई सामनै खड़ै होईया ज़वाब देणै रा मौका नी मिलदा।
25	17	ज़ैबै यहूदी नेता कैसरिया न कठा हुऐ ता किछ़ देर नी केरी बल्कि दूज़ै रोज़ै मैं आपणी राज़गद्दी पैंधै बैशिया तेई पौलुसा बै अदालता बै आंणनै रा हुक्मा धिना।
25	18	ज़ैबै तेइरै दोष लाणु आल़ै खड़ै हुऐ ता तिन्हैं ऐण्ढी बुरी गैला रा दोष नी लाऊ ज़ैण्ढा हांऊँ समझ़ा ती।
25	19	तिन्हां बै आपणै धर्मा रै बिधाना रै बारै न मतभेद ती होर यीशु नाँ रै एकी मांहणु रै बारै न ज़ो कि मूँआ ती, पौलुस तेइबै ज़िन्दा दैसा ती, इन्हां गैलै रै बारै न दावा केरा ती।
25	20	होर हांऊँ उलझना न ती कि इन्हां गैला रा पैता हांऊँ कैण्ढै लानू। तैबै मैं पौलुसा न पुछ़ू, कि तौ यरूश्लेम शैहरा बै जाँणा कि तौखै तेरा मुकदमा होला?
25	21	पर ज़ैबै पौलुसै कसम धिनी कि मेरै मुकदमै रा फैसला महाराज़ै रै औखै हुआ लोड़ी, ता मैं हुक्मा धिना कि ज़ैबै तैंईंयैं हांऊँ तेइबै महाराज़ै हागै नी भेज़नू तेइबै पौहरा।
25	22	तैबै अग्रिप्पै फेस्तुसा बै बोलू, हांऊँ बी तेई मांहणु री शुण न चाहा सा। तेइयै बोलू तौ काल शुणना।
25	23	दुज़ै रोज़ै ज़ैबै अग्रिप्पा होर बिरनीकै बड़ी धूमधामा सैंघै पलटनै रै अधिकारी होर नगरै रै बड़ै लोका सैंघै दरबारा न पुजै ता फेस्तुसै तुसै पौलुसा बै आंणनै रा हुक्मा धिना।
25	24	फेस्तुसै तुसै बोलू, हे महाराज़ अग्रिप्पा, हे आसा सैंघलै सैभी मांहणुओ, तुसै ऐई मांहणु बै हेरा सी ज़ौसरै बारै न सारै यहूदियै यरूश्लेम शैहरा न होर ऐबै औखै बी चिलाई-चिलाइया अर्ज़ केरी कि ऐईरा ज़िन्दा रौहणा ठीक नी ऑथि।
25	25	पर मैं ज़ाणू कि ऐईयै मारनै लायक ऐण्ढा किछ़ नी केरू होर ज़ैबै ऐईयै महाराज़ै री कसम धिनी ता मैं ऐईबै रोमियो शैहरा भेज़णै रा उपाय केरू।
25	26	पर मैं ऐईरी बारै न कोई ठीक गैल नी पाई कि हांऊँ आपणै मालक बै लिखनू। ऐबै मैं ऐ तुसा सामनै खास केरिया महाराज़ा अग्रिप्पा सामनै आंणु कि ज़ाँचणै न बाद मुँभै किछ़ लिखणै बै मिलला।
25	27	किबैकि बन्धुऐ बै भेज़णा होर ज़ो दोष तेई पैंधै लाऐ सी तिन्हां बै नी दैसणा, मेरी समझ़ा न सौ बेकार सा।
26	1	अग्रिप्पै पौलुसा बै बोलू, तौभै आपणै बारै न बोलणै री इज़ाज़त सा। तैबै पौलुस हौथ बढ़ाइया ज़वाब देंदा लागा कि,
26	2	“हे राज़ा अग्रिप्पा ज़ेतरी गैला रा यहूदी नेता मूँ पैंधै दोष ला सी, औज़ तेरै सामनै तिन्हरा ज़वाब देणै बै हांऊँ आपु बै धन्य समझ़ा सा।
26	3	खास केरिया कि तू यहूदी रै सैभी व्यवहार होर बकवासा बै जाँणा सा, तैबै हांऊँ अर्ज़ केरा सा कि मेरी ध्याना सैंघै शुणलै।
26	4	“कई यहूदी लोक जाँणा सी कि बचपना न मैं आपणी ज़िन्दगी कैण्ढी तैरहा ज़ी, सौ जाँणा सी कि कुणी शैहरा हांऊँ पैदा हुआ, तौखै हांऊँ कैण्ढै रौहु होर तै ऐ बी जाँणा सी कि आपणी जुआनी न ज़ैबै हांऊँ यरूश्लेम शैहरा न ती ता तैबै मेरी ज़िन्दगी कैण्ढी ती।
26	5	ते मुँभै बचपना न जाँणा ती, अगर ते चाहा सी ता एसा गैला री गुआही देई सका ती कि हांऊँ एक फरीसी मौंझ़ै न होईया आपणै धर्मा रै सैभी न खरै पन्थै रै मुताबक च़लू।
26	6	होर ऐबै तेई वायदै रै पूरै होंणै री आशै री बजहा न ज़ो परमेश्वरै आसरै बुज़ुर्गा सैंघै केरू ती तेथै री बजहा न ऐ मुकदमा मूँ पैंधै च़लू सा।
26	7	तेई वायदै रै पूरै होंणै री आशा लाइया आसरै बारा गोत्र आपणै सारै मनै रात-ध्याड़ परमेश्वरै री आराधना न केरदै आऐ। एसा आशै रै बारै न यहूदी मूँ पैंधै दोष ला सी।
26	8	हे राजा, कि तुसै हकीकता न सोच़ा सी कि परमेश्वर मूँऐंदै बै ज़िन्दा नी केरी सकदा? तुसै एस गैला पैंधै बशाह किबै नी केरदै तिन्हैं यीशु बै मूँऐंदै न ज़िन्दा केरू ।
26	9	मैं भी समझ़ू ती कि यीशु नासरी रै खिलाफ़ मुँभै बोहू किछ़ केरना चेहिऐ।
26	10	होर मैं यरूश्लेम शैहरा मौंझ़ै ऐण्ढा केरू, होर मुख्यपुरोहिता न अधिकार पाईआ बोहू सारै पवित्र लोका बै बन्दी घौरा न पाईआ ती होर मारिया ती, होर हांऊँ बी तिन्हरै खिलाफ़ आपणी सहमति देआ ती।
26	11	होर हर आराधनालय न तिन्हां बै ताड़ना दिलाई-दिलाइया यीशु री निन्दा करा ती होर झ़िकै लाइया ऐतरा पागल हुआ कि दुज़ै नगरा ज़ाइआ बी तिन्हां बै सता ती।
26	12	“एसा धुना न ज़ैबै हांऊँ मुख्यपुरोहिता न अधिकार पाईआ दमिश्का शैहरा बै ज़ाँदा लागा ती,
26	13	ता हे राज़ा, बौता न ध्याड़ी दपौहरै मैं आसमाना न सूरज़ा न भी तेज़ प्याशा आपणै होर आपु सैंघै च़लणू आल़ै रै च़ोहू पासै च़मकदा हेरू।
26	14	होर ज़ैबै आसै सैभै ज़मीना न लोमै पौऐ ता मैं इब्रानी भाषा न ऐण्ढा बोलदै ऐ आवाज़ शुणी, ‘हे शाऊल, हे शाऊल तू मुँभै किबै सता सा? मेरै खिलाफ़ लड़ना तेरी तैंईंयैं मुश्किल सा।’
26	15	“मैं बोलू, ‘हे प्रभु तू कुण सा?’ प्रभुऐ बोलू, ‘हांऊँ यीशु सा ज़ुणिबै तू सता सा,
26	16	पर तू उठ, आपणी ज़ोंघा पैंधै खड़ा हो, किबैकि मैं तौभै एथै री तैंईंयैं दर्शन धिना सा कि तौभै तिन्हां गैला रा बी सेवक होर गुआह ठहरानू ज़ो तैं हेरी सी होर तिन्हरा बी ज़ुणी री तैंईंयैं मूँ तौभै दर्शन देणा।
26	17	होर मूँ तौभै तेरै लोका न होर होरी ज़ाति रै लोका न बच़ाँदै रौहणा ज़ुणी हागै ऐबै मूँ तू भेज़णा।
26	18	कि तू तिन्हरी औछ़ी खोलला तैबै ते निहारै न प्याशै धिरै बै होर शैतानै रै अधिकारा न परमेश्वरा धिराबै फिरलै ताकि तिन्हां बै पापै री माफी मिलली होर ज़ो लोका मूँ पैंधै बशाह केरिया पवित्र केरूऐ सी तिन्हां सैंघै मीरास पालै।’
26	19	“तैबै हे राज़ा अग्रिप्पा मैं तेई स्वर्गीय दर्शनै री गैल मैनी।
26	20	पर पैहलै दमिश्क शैहर रै, तेथा न बाद यरूश्लेम शैहरा न रौहणु आल़ै होर तैबै सारै यहूदियै रै सारै देशा न होर होरी ज़ाति रै लोका बै प्रचार केरदा रौहू कि पापा न मन बदला होर परमेश्वरै धिराबै फिरनै लायक कोई भलै कोम केरा।
26	21	इन्हां गैलै री बजहा न किछ़ यहूदी मुँभै मन्दिरा न ढौकिया मारनै री कोशिश केरा ती।
26	22	परमेश्वरै री मज़ती सैंघै हांऊँ औज़ा तैंईंयैं बणी रौहू होर होछ़ै ब़डै सैभी सामनै गुआही देआ सा होर तिन्हां गैला बै बोला सा ज़ो भविष्यवक्तै होर मूसै बोली सी कि ऐ पूरी होणू आल़ी सी।
26	23	कि मसीह बै दु:ख च़कणा पौऊ होर तेही सैभी न पैहलै मूँऐंदै न ज़िन्दै होईया आसरै लोका न होर होरी ज़ाति रै लोका न परमेश्वरै रै राज्य रा प्रचार केरना।”
26	24	ज़ैबै पौलुस एसा रीतिऐ ज़वाब देंदा लागा ती, ता फेस्तुसै ज़ोरा सैंघै बोलू, “हे पौलुस तू पागल सा, बोहू ज्ञानै तू पागल केरू सा।”
26	25	पर पौलुसै बोलू, “हे महाप्रतापी फेस्तुस, हांऊँ पागल नी ऑथि पर सच़ाई होर बुद्धि री गैला बोला सा।
26	26	राज़ा भी ज़ुणी सामनै हांऊँ बै धड़क बोलदा लागा सा इन्हां गैला बै जाँणा सा होर मुँभै याद सा कि इन्हां गैला न कोई भी गैल तेईन छुपीदी नी ऑथि किबैकि ऐ घटना ता कुणै न नी हुई।
26	27	हे राज़ा अग्रिप्पा, कि तू भविष्यवाणी केरनु आल़ा बै बशाह केरा सा? हाँ हांऊँ जाँणा सा कि तू बशाह केरा सा।”
26	28	अग्रिप्पै पौलुसा बै बोलू, “तू थोड़ै ज़ेही समझ़ाइया मुँभै मसीही बणाणा चाहा सा?”
26	29	पौलुसै बोलू, “परमेश्वरा आगै मेरी प्रार्थना सा, कि थोड़ै, कि बोहू सिर्फ़ तू नी बल्कि ज़ेतरै लोका औज़ मेरी शुणा सी ते इन्हां बन्धन छ़ौड़िआ मूँ सांही होलै।”
26	30	तैबै राज़ा, हाकिम होर बिरनीकै होर तिन्हां सैंघै बैशणू आल़ै उठिया खड़ै हुऐ, होर नौठै ।
26	31	होर तै जाँदै-जाँदै आपु न बोलदै लागै, ऐ मांहणु ता मौऊत होर बन्धना लायक ऐण्ढा किछ़ नी केरदा।
26	32	अग्रिप्पै फेस्तुसा बै बोलू, “अगर ऐई मांहणुऐ महाराज़ै री कसम नी ती धिनी ता छ़ुटी सका ती।”
27	1	ज़ैबै फिस्तुस राज़पालै ऐ गैल पक्की केरी कि आसा ज़हाज़ा पैंधै इतालिया देशा रै रोम शैहरा बै जाँणा, ता तिन्हैं पौलुस होर दुजै कैदी बी यूलियुस नाँ रै औगुस्तुस सम्राटा रै पलटनै रै एकी सूबैदारै रै हौथा न सौंपू,
27	2	होर अद्रमुत्तियुम शैहरा रै ज़हाज़ा न ज़ो कि आसियै प्रदेशा रै कनारै री ज़ैगा न ज़ाणू आल़ा ती होर आसै तेथा न च़ढ़िया समुन्द्री सफर शुरू केरू होर अरिस्तर्खुस नाँ रा थिस्सलुनीकै शैहरा रै एक मकिदुनिया इलाकै रा आसा सैंघै ती।
27	3	दुज़ै रोज़ै आसै सैदा नगरा न पुज़ै होर यूलियुसै पौलुसा पैंधै कृपा केरिया सौ तेइरै सैंघी हागै ज़ाणै धिना कि ते तेइरा आदर केरलै।
27	4	तौखै न आसै दबारा सफर शुरू केरिया साइप्रस टापू रै कनारै मौंझ़ै होईया च़लै, किबैकि बागर उल्टी धिरै बै च़ली ती ।
27	5	होर किलिकिया होर पँफूलियै शैहरा रै कनारै समुन्द्रा होईया लूसियै इलाकै रै री मूरा शैहरा न पुज़ै।
27	6	तौखै सूबैदारा बै सिकन्दरिया शैहरा रा एक ज़हाज़ इतालिया इलाकै बै ज़ाँदा मिलू होर तिन्हैं आसै तेई ज़हाज़ न च़ढ़ाऐ,
27	7	होर ज़ैबै आसै बोहू रोज़ा बाद बड़ी मुश्किला न कनिदुसा नगरा सामनै पुजै। बागर आसाबै आगै नी ती बड़नै देंदी तैबै आसै सलमोन ज़ैगा रै सामनै न होईया क्रेतै टापू रै ओल्है न च़लै,
27	8	होर तेइरै कनारै-कनारै मुश्किला सैंघै च़लिया शुभ लँगरबारी नाँ री ज़ैगा न पुजै ज़ौखै न लसिया नगर नेड़ ती।
27	9	ज़ैबै बोहू रोज़ बीतै, होर ज़हाज़ बै बढ़ाणा बी खतरै रा कोम ती, किबैकि ब्रतै रै ध्याड़ै रा त्यौहार खत्म हुऐ ती। होर ऐबै ऐण्ढा मौसम शुरू होंदा लागा ती ज़ैबै समुन्द्र रुखा होर तूफानी बणी जा ती, तैबै पौलुसै तै ऐ बोलिया समझाऐ,
27	10	कि हे सज्जनो मुँभै ऐण्ढा महसूस होआ सा कि एसा यात्रै री मुसीबता न मालै री केल्ही नी बल्कि ज़हाज़ा समेत आसरै प्राणा रा बी नुकसान होणु आल़ा सा।
27	11	पर सूबैदारै पौलुसै री गैला न ज़ादा ज़हाज़ च़लाणू आल़ै माँझी री मैनी,
27	12	होर शुभ लंगरबारी नाँ रा बन्दरगाह हिऊँद काटणै री तैंईंयैं मुश्किल ती। तैबै तिन्हैं फीनिक्स बन्दरगाह पुजिआ हिऊँद काटणै रा विचार केरू। ऐ क्रेतै टापू नाँ री ज़ैगा रा एक ऐण्ढा बन्दरगाह ती ज़ुणी रा दरवाजा दक्षिण-पश्चिम होर उतर-पश्चिमा धिराबै खुला सा।
27	13	ज़ैबै दक्षिणी बागर सुल्है-सुल्है होन्दी लागी ता तिन्हैं ऐण्ढा सोच़िया कि तिन्हां फिनिक्स बन्दरगाह न पूजणा ज़ैण्ढा तिन्हैं पैहलै सोच़ु ती। आसरा मतलब पुरा हुआ तौखै न लंगर च़कू होर कनारै-कनारै ढौकिया क्रेतै टापू होईया ज़हाज़ा न ज़ाँदै लागै।
27	14	पर थोड़ी देरा बाद तौखै न एक बड़ी आँधी उठी ज़ुणिबै युरकुलीन बोला सी।
27	15	ज़ैबै ऐ ज़हाज़ा न लागी ता सौ ज़हाजा सामनै नी ठहरी सकू होर आसै सौ ज़हाज़ बागरी धिरै बै ज़ाणै धिना, होर आसै बी तेई ज़हाज़ सैंघै बैंहदेआ च़लदै रौहै।
27	16	तैबै कौदा नाँ रै टापू रै ओल्है न बैंहदै-बैंहदै आसै बड़ी मुश्किला न किश्ती बै आपणै वशा न केरी सकै।
27	17	फिरी समुन्द्री ज़हाज़ च़लाणु आल़ै बचाव केरनु आल़ी किश्ती च़कणै न बाद ज़हाज़ हेठै न बोनू ऊझै तक रौशी सैंघै कशिया बौनु होर सुरितसै खाड़ी रै चोरबालू न फसणै री डौरै समान उतारिआ तिन्हैं लंगरा बै थोड़ा हेठै उतरिआ ज़हाज़ बागरी सैंघै बैहणै री तैंईंयैं छ़ौड़ू ।
27	18	होर ज़ैबै आसै आँधी न बड़ै हिचकोलै होर धाक्कै खाऐ ता दुज़ै रोज़ै ते ज़हाज़ा रा समान शेटदै लागै,
27	19	होर त्रीज़ै ध्याड़ी तिन्हैं आपणै हौथै ज़हाज़ा रा समान शेटू,
27	20	होर ज़ैबै बोहू रोज़ा तैंईंयैं सूरज़ नी हेरूआ न तारै हेरूऐ होर बड़ी आँधी च़लदी रौही ता आखरी न आसरै बच़णै री सारी आशा खत्म हुई।
27	21	ज़ैबै तिन्हैं बोहू ब्रत केरै ता पौलुसै तिन्हरै बिच़ा न खड़ै होईया बोलू, हे लोको, अगर तुसै मेरी गैल मैनी ती होर क्रेत टापू न ज़हाज़ नी ती खोलू ता आसा पैंधै ऐ मुसीबत ऐन्दी न आसरा नुकसान होंदा।
27	22	पर ऐबै हांऊँ तुसाबै समझा सा कि हौंसला रखा किबैकि तुसा न कौसी रै प्राणा रा नुकसान नी होंणा सिर्फ़ ज़हाज़ा रा नुकसान होंणा,
27	23	किबैकि ज़ौस परमेश्वरा रा हांऊँ सा होर ज़ौसरी हांऊँ आराधना केरा सा, तेइरै स्वर्गदूतै पिछ़ली राती मूँ हागै एज़िया बोलू,
27	24	हे पौलुस मत डौरदा, तेरा महाराज़ै सामनै खड़ा होंणा ज़रूरी सा, होर परमेश्वरै ते सैभै ज़ो तौ सैंघै सफ़र केरदै लागै सी तौभै जीवनदान धिना सा।
27	25	ऐबै हे सज्जनो, हौंसला रखा। हांऊँ परमेश्वरै री प्रतीति केरा सा, ज़ैण्ढा परमेश्वरै मुँभै बोलू सा तैण्ढा होंणा।
27	26	पर आसाबै कौसी टापू पैंधै ज़ाइआ टेकणा पौऊ।
27	27	ज़ैबै च़ौदवी राती न आसै अद्रिया समुन्द्रा न फिरदै लागै ती ता औधी रातियै समुन्द्री ज़हाज़ा च़लाणू आल़ै ठोकरा सैंघै ज़ाणू कि आसै कौसी देशै रै नेड़ पुजदै लागै सी।
27	28	होर पता लाइया तिन्हैं बीह फुट डूघा पाऊ होर थोड़ा आगै जाईया पता लाऊ ता पन्द्रा फुट डूघा पाऊ।
27	29	तैबै पात्थरा आल़ी ज़ैगा न पौड़नै री डौरै तिन्हैं ज़हाज़ा पिछ़ै च़ार लँगर पाऐ होर दोत होंणै रा इंतज़ार केरदै लागै।
27	30	पर ज़ैबै समुन्द्री ज़हाज़ च़लाणु आल़ा ज़हाज़ा पैंधै न भैगणा चाहा ती होर गलही न लँगर लाणै रै बहानै डोंगी न उतारी,
27	31	ता पौलुसै सूबैदारा होर सिपाही बै बोलू, अगर ऐ ज़हाज़ा पैंधै नी रौहलै ता तुसै बी नी बच़ी सकदै,
27	32	तैबै सिपाहियै रौशी काटिया डोंगी शढ़ाई (शेटी)।
27	33	ज़ैबै दोत होणू आल़ी ती, ता पौलुसै लोका ऐण्ढै बोलिया अर्ज़ा केरी, औज़ चौदह रोज़ हुऐ कि तुसै फिक्र केरदै-केरदै भूखै रौहै होर किछ़ नी केरू।
27	34	ऐबै हांऊँ तुसाबै समझ़ा सा कि किछ़ खाई लेआ कि तुसरा बच़ाव होला किबैकि तुसा सुरक्षित रौहणा।
27	35	ऐण्ढै बोलिया पोलुसै सैभी सामनै रोटी लेइया परमेश्वरा रा धन्यवाद केरू होर चोड़िया खाँदा लागा।
27	36	तैबै ते सारै बी हौंसलै रखिया रोटी खाँदै लागै।
27	37	आसै सैभै मिलिया ज़हाज़ा न दूई शौऊ छियतर मांहणु ती।
27	38	ज़ैबै ते रोटी खाईया रौज़ै ता गेहूँ बै समुदरा न शेटिया ज़हाज़ा बै हल्का केरदै लागै।
27	39	ज़ैबै दोत हुई ता तिन्हैं सौ देश नी पछ़ियाणु पर एक खाड़ी हेरी ज़ो च़कोणी ती होर तेथा पैंधै ज़हाज़ टिकाणै रा विचार केरू।
27	40	तैबै तिन्हैं लँगर खोलिया समुन्द्रा न छ़ौड़ै होर तेई बौगतै पतवारै रै रौशै ढीलै केरै होर बागरी सामनै आगलै पाल च़ढ़ाइया कनारै धिराबै च़ौलै।
27	41	पर दुई समुन्द्रै रै सँगमै री ज़ैगा न पौड़िया तिन्हैं ज़हाज़ टकाऊ होर तेइरा आगला हिस्सा ता टेकी रौही पर पिछ़ला हिस्सा पाणी रै छलाकै लाइया चुटदा लागा।
27	42	तैबै सिपाहियै विचार केरू कि आसा ऐ बन्धुऐ मारनै कि ऐ तारी देइया भैगै नी लोड़ी।
27	43	पर सूबैदारै पौलुसा बै बच़ाणै री इच्छा न ते तिन्हां मारनै न रोकै होर ऐ बोलू, ज़ो तारी देई सका सी तिन्हैं छ़लाँग मारिया कनारै बै निकल़ा।
27	44	होर बाकि पौटड़ै पैंधै होर ज़हाज़ै री च़िज़ै रै सहारै निकल़ा। एसा रीतियै सैभै धौरती पैंधै बच़िया निकतै।
28	1	ज़ैबै आसै बच़िया निकतै ता ज़ाणू कि ऐई टापू बै मिलिते बोला सी,
28	2	होर तिन्हैं जंगली लोकै आसा पैंधै बड़ी दया केरी किबैकि तिन्हैं गाश होंणै री होर ठण्ड होंणै री बजहा न आसाबै औग सुलगाइया आसरा स्वागत केरू।
28	3	ज़ैबै पौलुसै लकड़ी रा गठा खोलिया औगी पैंधै रखू ता औगी रै सेक लागिया एक कीड़ा निकता होर पौलुसै रै हौथा न लपेटुआ।
28	4	ज़ैबै तिन्हैं जंगलियै तेइरै हौथा न कीड़ा हेरू ता आपु न ऐ बोलू कि पक्का ऐ मांहणु खूनी सा। समुन्द्रा न ता ऐ बच़ू फिर आसरै देऊऐ सौ ज़िन्दा नी रौहणै धिना।
28	5	तैबै पौलुसै सौ कीड़ा झटकै देइया औगी बै शेटू होर तेइरा किछ़ नुकसान नी हुआ।
28	6	पर तै लोका इंतज़ार केरदै लागै कि ऐईबै सोजिस ऐणी होर एकदम मौरना पर ज़ैबै ते बोहू देरी तैंईंयैं हेरदै रौहै पर तेइरा किछ़ बी नी बिगड़ू ता होर विचार केरिया बोलू, ऐ ता कोई देऊ सा।
28	7	तेसा ज़ैगा रै औरै-पौरै पुबलियुस नाँ रै मांहणु री ज़मीन ती ज़ो कि तेई टापू रा प्रधान ती, तेइयै आसै आपणै घौरा बै नेऐ होर त्रा रोज़ा तैंईंयैं आसरी पाहुणच़ारी केरी।
28	8	पुबलियुसा रा बापू बीमार ती होर तेइबै लोहू-पाग लागा ती। पौलुस तेई हागै कमरै बै नौठा होर हौथ रखिया प्रार्थना केरिया सौ ठीक केरू।
28	9	ज़ैबै ऐण्ढा हुआ ता तेई टापू रै होरा बीमार मांहणु बी पौलुसा हागै आऐ होर पौलुसै ते ठीक केरै।
28	10	तिन्हैं आसरा बोहू आदर केरू। ज़ैबै त्रा म्हीनै बाद आसै तौखै न च़लदै लागै ता तिन्हैं आसरी ज़रूरती री चिज़ा ज़हाज़ा न रैखी।
28	11	त्रा म्हीनै बाद आसै सिकन्दरियै शैहरा बै ज़ाणू आल़ै एकी ज़हाज़ा न च़लै। ऐ ज़हाज़ ठण्डा री बजहा न टापू न रूकिरा ती, ऐई ज़हाज़ा रै सामनै एक जुड़वै देऊआ रा नशाण ती, ज़ुणिबै यूनानी भाषा न दियुसकूरी बोला ती।
28	12	सुरकूसा शैहरा न लँगर लाइया आसै त्रा रोज़ा तैंईंयैं रौहै।
28	13	तौखै न आसै घूमिया रेगियुम नगरा बै आऐ होर एक रोज़ा बाद दक्षिणी बागर च़ली तैबै आसै दुज़ै रोज़ै पुतियुली शैहरा बै आऐ।
28	14	तौखै आसाबै विश्वासी मिलै होर तिन्हरै बोलणै सैंघै आसै तिन्हरी हागै सौत रोज़ा तैंईंयैं रौहै होर एसा रीतियै आसै रोमा बै च़लै।
28	15	रोमा न किछ़ विश्वासी आसरा सँदेश शुणिया अप्पियुसै रै चौका न त्रा सराए तैंईंयैं आसा सैंघै मिलदै आऐ। तिन्हां हेरिया पौलुसै परमेश्वरा रा धन्यवाद केरू होर हौंसला रखू।
28	16	ज़ैबै आसै रोम शैहरा पुजै ता पौलुसा बै तेइरै पौहरै केरनु आल़ै सिपाही सैंघै केल्है रौहणै रा हुक्मा हुआ।
28	17	त्रा रोज़ा बाद पौलुसै यहूदी रै बड़ै लोका कठा केरै। ज़ैबै ते कठा हुऐ ता पौलुसै तिन्हां बै बोलू, हे भाइयो, मैं आपणै लोका होर बुज़ुर्गा रै रीति-रुआज़ा रै खिलाफ़ किछ़ भी नी केरू, तैबै भी बन्धुआ होईया यरूश्लेम शैहरा न रोमी सरकारा रै हौथा न देऊआ।
28	18	तिन्हैं हांऊँ जाँच केरिया छ़ौड़णा चाहू किबैकि मूँ न मौऊती रै लायक कोई दोष नी ती ऑथि।
28	19	पर ज़ैबै यहूदी नेता एथै रै खिलाफ़ बोलदै लागै ता मुँभै महाराज़ै री कसम देणी पौई न कि मूँ आपणै लोका पैंधै कोई दोष लाणा ती।
28	20	ऐबै मैं तुसै शाधै सी कि तुसाबै मिलणू होर गलबात केरनु किबैकि इस्राइलै री आशै री तैंईंयैं हांऊँ शाँगीयै बोनुआ सा।
28	21	तिन्हैं तेइबै बोलू, आसै तेरै बारै न यहूदिया देशा रै लोका न कोई चिट्ठी मिली होर न कौसी विश्वासीयै तेरै बारै न एज़िया बुरा बोलू।
28	22	पर तेरा विचार कि सा, सौ आसै तौ न शुण न चाहा सी किबैकि आसै जाँणा सी कि हर ज़ैगा लोका ऐई मतै रै खिलाफ़ गैला बोला सी।
28	23	तैबै तिन्हैं यहूदी लोकै ज़ो पौलुसा सैंघै ती, तेइरी तैंईंयैं एक ध्याड़ा रखू होर बोहू लोका तेई कौछ़ै कठा हुऐ होर सौ परमेश्वरै रै राज्य री गुआही देइया, मूसै रा बिधान होर भविष्यवक्तै री कताबा न यीशु रै बारै न समझ़ाई-समझ़ाइया लोका बै दैसदा रौहू।
28	24	पर केतरै लोकै ता तिन्हां लोका पैंधै बशाह केरू पर केतरै लोकै नी केरू।
28	25	बै ते लोका आपु न एक मत नी हुऐ ता पौलुसै री एसा गैला बोलणै सैंघै तौखै न भैगै कि, पवित्र आत्मै यशायाह भविष्यवक्तै रै ज़रियै तुसरै बुज़ुर्गा बै ठीक बोलू,
28	26	कि ज़ाइआ इन्हां लोका बै बोल, कि तुसा शुणदै ता रौहणा पर समझ़णा नी, तुसा हेरदै ता रौहणा पर बुझ़णा नी,
28	27	किबैकि इन्हां लोका रा मन मोटा होर कोन भारी हुऐ सी। तिन्हैं आपणी औछ़ी बन्द केरी सी ऐण्ढा नी लोड़ी हुआ कि ते औछियै हेरलै होर कोनै शुणलै होर मना सैंघै समझ़िया पापा न फिरलै होर हांऊँ तिन्हां बै ठीक केरनु।
28	28	तैबै तुसै जाँणा कि परमेश्वरै रै उद्धारै री कथा होरी ज़ाति रै लोका हागै भेज़िआ सा होर तिन्हां ग्रहण केरना।
28	29	ज़ैबै पौलुसै ऐ बोलू ता यहूदी आपु न वहस केरदै लागै होर तौखै न भैगै,
28	30	होर सौ पूरी दूई बौर्षा तैंईंयैं आपणै किराऐ रै घौरा न रौहू।
28	31	ज़ो तेई आगै एज़ा ती सौ तिन्हां सैंघै मिलदा रौहू होर बड़ै निडर होईया परमेश्वरै रै राज्य रा प्रचार केरदा होर प्रभु यीशु मसीह री गैला सिखाँदा रौहू।
