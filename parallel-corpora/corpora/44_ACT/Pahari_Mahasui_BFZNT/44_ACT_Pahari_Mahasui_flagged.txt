1	1	ओ थियुफिलुस, मुंइऐ पैहली किताब तिऊं सारी बुशु रै बारै दी लिखी ज़ो यीशु शुरु कु कौरा और शिखावा थौ,
1	2	ज़ेबी झ़ांऊ यीशु सौरगा लै ना डैऔ। डेउणै कु पैहलै यीशु तिऊं च़ुनै औन्दै प्रेरितु लै पवित्र आत्मा रै ज़ौरिऐ हुकम दैन्दै थाकौ लागी।
1	3	यीशुऐ दु:ख उठाउणै, मौउता बासिऐ भौरी पाकै सबूता कौरी देखाल़ौ कि हाऊं ज़िउंदौ हुऔ ऊ, और चालिस दिना झ़ांऊ तिउंकै दिशदै थाकौ लागी, और परमेश्‍वरा रै राज़ा री बुशै थाकौ तिउंकै शुणाउंदै लागी।
1	4	ज़ेबी सै कौट्ठै थै तिऊंकु मिलियौ तिउंलै हुकम दैऔ, “यरुशलेम नाईं छ़ाड़ेऊ, पर मैरै बाबा रै तेस वायदै पुरै हुणै रौ इन्तज़ार कौरेऊ, ज़ेथरै बारै दी तुमुऐ मुकु पैहलै शुणी गौ आ।
1	5	कैलैकि यहुन्नै ता तुमुलै पाणी रौ बपतिस्मौ दैऔ पर कुछ़ दिना बासिऐ परमेश्‍वर पवित्र आत्मा भेज़ा आ ताकी सेऊ तुमु भितै साथा दी रौआ।”
1	6	बासीऐ ज़ेबी प्रेरित यीशु कु मिलै ता तिंउऐ तेसकु पुछ़ौ, “का सेज़ौ बौगत आशी गौ कि तू इस्राइला रौ राज़्य आज़ाद कौरीयौ वापिस आणाई?”
1	7	यीशुऐ तिउंलै बोलौ, “सेज़ै बौगता और काल़ा रै बारै दी ज़ाणनौ तुमारौ काम नाईं आ, कैलैकि सै बाबै आपणै हक्क्का दी छ़ाड़ी औन्दी।
1	8	पर ज़ेबी पवित्र आत्मा तुमु माथै आशा लौ तेभी तुमै शक्ति पा आ ई। यरुशलेम शहर, सारै यहुदिया परदेश और सामरीया गांवा और सण्सारा रै हर ज़ागाहा दी तुमै मैरै शाजत हुणै ई।”
1	9	इणै बोलीयौ सेऊ तिऊं रै देखदै-देखदै सौरगा लै डैऔ, और बादल़ा री वज़ाह कु सै तेस नाईं देखी बौल़ै।
1	10	तेसरै डेउंदी बारै ज़ेबी सै सौरगा भिलै थै लागै औन्दै देखदै, ता देखौ तेबी ई दुई आदमी शेते जुड़कै भिड़ीयौ तिऊं काऐ आशीयौ खौड़ै हुऐ,
1	11	और तिउंलै बोलौ, “ओ गलीली लोगुओ, तुमै कैलै ई खौड़ै हुइयौ सौरगा भिलै देखदै लागै औन्दै? एऊ यीशु, ज़ो तुमारै सामनै परमेश्‍वरै सौरगा लै निऔं आ, ज़िणौ तुमुऐ सेऊ सौरगा भिलै डेऊंदै देखौ आ, तिणी सेऊ तौंइऐ आशा आ।”
1	12	तेथ बासीऐ प्रेरित जैतून नावां री पहाड़ी कु यरुशलेम शहरा दी आशै, ज़ो यरुशलेमा रै नज़दीक तकरीबन एक किलोमिटर दूर आ।
1	13	ज़ेबी सै तिऐ पौउंच़ै ता तिऐ माथलै कौमरै दी डै, ज़िऐ पतरस, यहुन्ना, याकूब, आन्द्रियास और फिलिप्पुस, थोमा, बरतुल्मै, मत्ती, हलफई रौ छ़ोहरु याकूब, शमौन, जेलोतेस और याकुबा रौ छ़ोहरु यहुदा रौआ थै।
1	14	इऐ सारै और कई छ़ेउड़ी और यीशु री मां मरियम तेसरै भाईऊ आइलै एक मन हुइयौ प्राथना कौरदै थै लागै औन्दै।
1	15	सेज़ै बौगता दी पतरस भाईऊ मांझ़िऐ ज़ो करीब एक शौ बीश आदमी थै, खौड़ै हुइयौ बोलदै लागौ,
1	16	“ओ भाईओ, ज़ुरुरी थौ कि पवित्रशास्त्रा दी लिखौ औन्दौ वचन पुरौ हुआ ज़ो पवित्र आत्मै दाऊदा रै मुआं कु यहुदा रै बारै दी पैहलै कु थौ बोलौ औन्दौ, ज़ुण यीशु पाकुड़नै वाल़ेऊ रौ परधान थौ।
1	17	यहुदा ता आमु मांझ़िया कु एक, और एज़ी सेवा रै कामा दी भी थौ साथा दी।”
1	18	“ज़िणौ तुमै ज़ाणाई कि तेसरी बुरी कौमाई कौरी एक डोखरौ खरीदौ, और तेसरौ मूंड धौनी लागौ तेसरौ पेट भाज़ौ और तेसरै सारै आंज निकल़ै।
1	19	एज़ी बूश यरुशलेमा दी रौइणै वाल़ै सारै लोगु कै पौतौ लागी, इदरा झ़ांऊ कि तेस डोखरै रौ नाऊं तिउंरी बोली दी ‘हक्क्कलदमा’ ज़ेथरौ मतलब ‘लोऊ रौ डोखरौ’ पौड़ी गौ।”
1	20	पतरसै इणौ भी बोलौ कि, “भजन संहिता री किताबी दी दाऊदै यहुदा रै बारै दी इणौ लिखौ औन्दौ, ‘तेसरौ घौर उझ़ड़ौ च़ांई, और तेथदी कोई ना बौसा और तेसरी राज़गादी दी कोई ओर च़ांई बोशौ।’	WRONG ALIGNMENT
1	21	“एथीलै ज़ेती दिना झ़ांऊ प्रभु यीशु आमु आइलै आशा आण्डा थौ मतलब यहुन्ना रै बपतिस्मौ कु आमारै सामनै सौरगा लै डेउणै झ़ांऊ-ज़ो लोग इबी झ़ांऊ आमु आइलै रौऐ ई,
1	22	एथीलै इणौ ज़ुरुरी आ कि तिऊं मांझिया कु एक आदमी आमु आइलै यीशु रै ज़िउंदै हुणै रौ शाजत बौणा।”
1	23	तैबै तिंउऐ दुई लोग खौड़ै किऐ, एक युसुफ ज़ासलै बर-सबा भी बोला थै ज़ासरौ खानदानी नाऊं यूसतुस आ, और दुजौ मत्तियाह,
1	24	और इणी प्राथना की, “ओ प्रभु तू ज़ो सारेऊ रै ज़िवा री ज़ाणाई, इणौ पौगड़ौ कर कि इऊं दुई मांझ़िया कु ताऐं कुण आ चुनौ औन्दौ,
1	25	कि सेऊ इऐं सेवा रै काम और प्रेरिता री ज़ागाह सौंभाल़ा, ज़ास छ़ाड़ियौ यहुदा आपणी ज़ागाह लै डैऔ ज़िऐ तेस डेउणौ च़ांई।”
1	26	तैबै प्रेरितुऐ तिऊं दुई रै नावां री चिट्ठी टाली, और चिट्ठी मत्तियाह रै नावां री निकल़ी। और सेऊ तिऊं ग्यारह च़ेलेऊ आइलै गिणुऔ।
2	1	ज़ेबी यहुदी लोगु रौ पिन्तेकुस्त साज़ै रौ दीन आशौ, ता सै सारै एकी ज़ागाह दी कौट्ठै थै।
2	2	एकदम सौरगा कु तेज़ बागुरा ज़िणौ च़गराअ हुऔ, और तेथ कौरी सारौ घौर ज़िऐ सै बोशै औन्दै थै, हिली गौ।
2	3	और तिउंकै आगी री लपटै दिशी ज़िभा बाशीऐ और सै तिऊं मांझ़िऐ सारेऊ माथै बौसी।
2	4	सै सारै पवित्र आत्मा कौरी भौरुऐ, और ज़िणौ पवित्र आत्मै तिउंकै बोलणै री शक्ति देई, सै अलग-अलग बोली बोलदै लागै।
2	5	और तेबी तिऐ रै परमेश्‍वरा कु डौरणै वाल़ै भौरी थै ज़ुण सण्सारा रै हर देशा कु आशीयौ तेस साज़ै मनाउणा लै यरुशलेम शहरा दी रौआ थै।
2	6	ज़ेबी इऐ बागुरा ज़िणौ च़ौगराव हुऔ ता भीड़ कौठै हुई गोई और लोग घबराई गौऐ, कैलैकि हरेक आदमी कै शुणींया थौ कि इऐ मेरी ई बोली दी बोलदै लागै औन्दै।
2	7	सै सारै हैरान हुऐ और हैरानी कौरी बोलदै लागै, “देखौ, इऐ ज़ो बोलदै ई लागै औन्दै का इऐ सब गलीला रै नाईं?
2	8	तैबै कैलै शुणींया आमुकै आपणी-आपणी ज़नमभुमी री बोली?
2	9	आमै ज़ो पारथी, मेदी, एलानी और मेसोपोटामिया, यहुदिया, कप्पदूकिया, पुनतुस और आसिया,
2	10	और फ्रूगिया पंफूलिया, मिस्र और लीबिया देश ज़ो कुरेना रै आस-पास ई, इऊं सभी देशा रै रौइणै वाल़ै और रोमी वासी,
2	11	यहुदी और यहुदी ज़ाती मानणै वाल़ै, क्रेती और अरबी रै भौरी लोग भी ई, पर आपणी-आपणी बोली दी तिऊंकु परमेश्‍वरा रै बौड़ै-बौड़ै कामा री बुशै शुणी ई।”
2	12	सै सारै हैरान हुऐ और घबराइयौ एकी दुजै कु बोलदै लागै, “इयौ का हुंदै लागौ औन्दौ?”
2	13	पर ओरीउऐ मज़ाक कौरीयौ बोलौ, “इऐ ता नौईं सुरी रै नौशै दी मगन ई।”
2	14	तैबै पतरस तिऊं ग्याराह आइलै खौड़ौ हुऔ और हाकै मारीयौ बोलदै लागौ, “ओ यहुदिया और यरुशलेम शहरा रै सारै रौइणै वाल़ेउओ, इणौ ज़ाणौ। और कौन्थु लाइयौ मेरी बुशै शुणौ।
2	15	ज़िणौ कि तुमै सौमुझ़देई लागै औन्दै, इऐ लोग नौशै दी नाईं ई, कैलैकि इबी ता दोतकौ बौगत आ।
2	16	पर इऐ सेज़ी बूश आ, ज़ो योएल भविष्यवक्तुऐ बोली थी,
2	17	परमेश्‍वर बोला आ, कि ‘आखरी दिना दी इणौ हुणौ कि हाऊं आपणी आत्मा सारै लोगु कै दिआऊ और तुमारै छ़ोहरु और छ़ोटुड़ी भविष्यवाणी कौरा ई, और तुमारै ज़वान देखा ई दर्शण, और तुमारै स्याणै देखा ई सुइणै।’
2	18	बल्कि हाऊं आपणै नुकुर और आपणी नुकराणी माथै भी, सेज़ै दीनु दी आपणी आत्मा मांझ़िऐ कु आत्मा दिआऊ, और सै भविष्यवाणी कौरा ई।
2	19	और हाऊं माथै सौरगा दी नोखै काम और धौतरी माथै निशाण, मतलब लोऊ, आग और धुंऐ रै बादल़ देखाउआ ऊ।
2	20	प्रभु रै फैसलै वाल़ै दिना रै आशणै कु पैहलै सुरज न्यारौ और ज़ून लोऊ। ज़िणी हुणी आ।
2	21	और ज़ुण कुण प्रभु रौ नाऊं निंआ लौ सेऊ छ़ुटकारौ पा आ।”
2	22	“ओ इस्राइली लोगुओ, इऊं बुशै शुणौ, यीशु नासरी एक आदमी थौ। ज़ासरौ परमेश्‍वरा री तौरफा कु हुणै रौ सबूत तिऊं शक्ति वाल़ै काम, हैरानी वाल़ै कामा और निशाणा कु पौगड़ौ ई।
2	23	सेज़ौ यीशु ज़ुण परमेश्‍वरा री मौरज़ी और पुराणै ज्ञाना कौरीऐ पाकड़ुऔ। तुमुऐ बुरै लोगु रै हाथा कौरी क्रुसा माथै च़ौड़ाइयौ पोरु झ़ांगौ।
2	24	पर सेऊ परमेश्‍वरै मौउता रै बन्धना कु छ़ुड़ाइयौ ज़िउंदौ कियौ। कैलैकि एऊ हुणौ मुश्कल़ थौ कि सेऊ तेथरै वंशा दी रौआ।
2	25	कैलैकि दाऊद यीशु मसीहा रै बारै दी बोला कि, ‘हाऊं प्रभु रोज़ आपु काऐ थाका थौ देखदै लागी कैलैकि सेऊ मुं आइलै आ, ताकी हाऊं लोटु नाईं।’
2	26	एथीलै मैरौ मन खुश हुऔ, और मेरी ज़ीभ मगन हुई। बल्कि मैरौ शरीर भी आशी दी रौआ।
2	27	कैलैकि तू मैरै प्राण पाताल़ा दी नाईं छ़ाड़दौ। और ना आपणौ पवित्र ज़ौणै रौ मौड़ौ शौड़णै दैंदौ।
2	28	ताऐं मुकै ज़िन्दगी री बाट देखाल़ी आ। तू मुं दर्शण देखाल़ीऔ खुशी कौरी भौराई।”
2	29	“ओ भाईउओ, हाऊं आमारै स्याणै दाऊदा रै बारै दी तुमुकै हिम्मत्ती कौरीऐ बोली सौका ऊ कि सेऊ ता मौरी गौ और दबाऔ भी आ और तेसरी कब्र आज़ झ़ांऊ इदै आमु मांझ़िऐ ज़िउंदमान आ।
2	30	सेऊ भविष्यवक्ता थौ, सेऊ ज़ाणा थौ कि परमेश्‍वरै मुं आइलै कसम खाइयौ वायदौ कियौ आ कि हाऊं तैरै वंशा कु एक आदमी तेरी राज़गादी माथै बोशाल़ा ऊ।
2	31	तिणीऐ भविष्यवाणी कौरीयौ पैहलै कु देखीयौ मसीहा रै ज़िउंदै हुणै रै बारै दी भविष्यवाणी की, कि ना ता तेसरै प्राण अधोलोका दी छ़ाड़ै और ना तेसरौ शरीर शौड़ौ।
2	32	एज़ौ यीशु परमेश्‍वरै ज़िउंदौ कियौ, ज़ेथरै आमै सारै शाजत ई।
2	33	इणै कौरी परमेश्‍वरा रै सुल़टै हाथा कु सारेऊ कु आच़्छ़ौ इनाम पाइयौ, और बाबा कु सै पवित्र आत्मा पाइयौ ज़ेथरौ परमेश्‍वरै वायदौ कियौ थौ, तिणीऐ सेऊ देई गौ ज़ो आज़ तुमै देखा और शुणाई।
2	34	कैलैकि दाऊद ता सौरगा दी नाईं च़ौड़ौ। पर सेऊ आपु बोला आ, ‘प्रभु परमेश्‍वरै मैरै प्रभु कै बोलौ, मेरी सुल़टी भिलै बोश,
2	35	ज़ेबी झ़ांऊ हाऊं तैरै दुश्मनु तैरै सामनै धौनी ना कौरुलै।’ ”
2	36	और आबै इस्राइला रै सारै लोगु कै पौतौ लागा लौ कि परमेश्‍वरै एज़ौ यीशु ज़ेज़ौ यीशु तुमुऐ क्रुसा माथै च़ड़ाऔ, “प्रभु भी और मसीहा भी चाणौ।”
2	37	तैबै एज़ी बूश शुणनै वाल़ै लोगु रै ज़िवा दी च़ुबी गोई, तैबै सै पतरस और ओरी च़ेलेऊ कु पुछ़दै लागै, “ओ भाईओ, आमै का कौरुलै?”
2	38	पतरसै तिउंलै बोलौ, “मन बौदल़ौ, और तुमु मांझ़िया कु हरेक आपणै-आपणै पापा री माफी पाइणा लै यीशु मसीह रै नावां दी बपतिस्मौ निऔं, तैबै तुमै पवित्र आत्मा रौ दाण पा ई।
2	39	कैलैकि एऊ वायदौ तुमु, तुमारी सन्ताना, और तिऊं सारै दूर-दुरा रै लोगु लै भी आ ज़ास प्रभु आमारौ परमेश्‍वर आपु काऐ औटावा।”
2	40	पतरसै भौरी ओर बुशु कौरी भी गवाही देई-देइयौ सौमझ़ाऔ कि तुमै आपु इऊं दारखी ज़ाती कु बौच़ौ।
2	41	ज़ुणी लोगुऐ भी पतरसा रै वचन शुणीयौ अपणाऐ तिंउऐ बपतिस्मौ निऔं। और सेज़ै दिनै चिन हज़ार लोगु रै लगभग तिऊं विश्वासिउ आइलै मिली गौऐ।
2	42	और सै सारै प्रेरितु कु शिक्षा पाइणा लै, खुम्बल़ी छ़ाड़ना लै, रोटी चोड़दै, और प्राथना कौरणै दी मगन हुई गौऐ।
2	43	यरुशलेमा रै सारै लोग घौबरा ई गौऐ, और भौरी नोखै काम और निशाण प्रेरितु कौरी पौगड़ौ हुआ थै।
2	44	सारै विश्वासी कौठै रौआ थै, और तिउंरी सारी च़िज़ै साज़ै री हुआ थी।
2	45	सै आपणी-आपणी ज़यदाद और समाना बेच़ी-बेच़ीयौ ज़िणी ज़ासकै ज़ुरत हुआ थी बांटीऔ कौरा थै।
2	46	सै रोज़ एक मन हुइयौ परमेश्‍वरा रै घौरा दी कौठै हुआ थै, घौरा-घौरा कै रोटी चोड़ीऔ खुशी कौरीऐ निउलै हुइयौ रोटी खा थै,
2	47	और परमेश्‍वरा री बड़ाई कौरा थै, सारै लोग तिऊंकु खुश थै: और ज़ुण छ़ुटकारौ पा थौ, तिऊं प्रभु रोज़ तिऊं मांझ़िऐ मिलावा थौ।
3	1	पतरस और यहुन्ना दिना रै चिजै पौहरै प्राथना कौरना लै परमेश्‍वरा रै घौरा लै थै लागै औन्दै डेउंदै।
3	2	और लोग थै लागै औन्दै एक ज़नमा कु लौंगड़ौ आदमी नींदै, ज़ास सै रोज़ परमेश्‍वरा रै घौरा रै दारा काऐ ज़ासलै “बड़ीया” दार बोलाई, बोशाल़ा थै ताकी सेऊ परमेश्‍वरा रै घौरा दी डेउणै वाल़ै लोगु कु भीख मांगा।
3	3	ज़ैबै तिणीऐ पतरस और यहुन्ना परमेश्‍वरा रै घौरा दी डेउंदै देखै, ता तिणीऐ तिऊंकु भीख मांगी।
3	4	पतरसै यहुन्ना आइलै तेस भिलै बौड़ै ध्याना कौरीऐ देखीयौ बोलौ, “हामु भिलै देख।”
3	5	और सेऊ तिऊंकु कुछ़ मिलणै री आश छ़ाड़ियौ तिऊं भिलै देखदै लागौ।
3	6	तैबै पतरसै बोलौ, “सुनौ-च़ांदी ता मुकै आसतौ नाईं, पर ज़ो मुकै आसा तेस हाऊं ताउंकै दिआऊ। यीशु मसीह नासरी रै नावां कौरी उठ और हांड-फिर।”
3	7	और पतरसै तेसरौ सुल़टौ हाथ पाकड़ियौ सेऊ उठाऔ। और तेभी ई तेसरी टांगा और घुंडेऊ दी तागत आशी गोई
3	8	सेऊ उछ़ल़ीऔ खौड़ौ हुऔ और हांडदै-फिरदै लागौ। हांडीयौ, उछ़ल़ीऔ और परमेश्‍वरा री बौड़ाई कौरदै-कौरदै तिऊं आइलै परमेश्‍वरा रै घौरा रै खौल़ै दी डैऔ।
3	9	सारै लोगुऐ सेऊ हांडदै-फिरदै और परमेश्‍वरा री बौड़ाई कौरदै देखीयौ,
3	10	सेऊ रवाई गौ कि एऊ सेऊ ऊ आ ज़ुण परमेश्‍वरा रै घौरा रै बड़ीया दारा काऐ बोशियौ भीख मांगा थौ। और एज़ी बुशा कु ज़ो तेस आइलै हुई थी सै भौरी हैरान हुऐ।
3	11	ज़ेबी तिणीऐ पतरस और यहुन्ना थै पाकड़ै औन्दै ता सारै लोग भौरी हैरानी कौरीऐ तेस परमेश्‍वरा रै घौरा दी ज़िऐ सुलेमाना रौ खौल़ौ थौ, तिऊं काऐ फेटी मारीयौ आशै।
3	12	इणै देखीयौ पतरसै लोगु लै बोलौ, “ओ इस्राइली लोगुओ, तुमै एस आदमी देखीयौ हैरान कैलै हुआई, और हामु भिलै इणौ पा कैलै देखा ई कि ज़ाण ता हामुऐ आपणी शक्ति कौरीऐ एऊ आदमी हांडणै–फिरनै लायक कियौ।
3	13	अब्राहम, इसहाक और याकुबा रौ परमेश्‍वर, और आमारै नाना बुड़ु रै परमेश्‍वरै आपणै सेवक यीशु री बौड़ाई की, ज़ुण तुमुऐ झ़ौंगाउणा लै यहुदी मुख्येऊ रै हाथा दी पौकड़ाऔ थौ, और ज़ेबी पिलातुसै तेस पोरु छ़ाड़नै रौ विच़ार कियौ, तेबी तुमुऐ तेसरै सामनै तेसरौ इनकार कियौ।
3	14	तुमुऐ तेस पवित्र और धौर्मी रौ इनकार कियौ, और औरज़ कौरी की एक खुनी आदमी तुमुलै आज़ाद कौरा।
3	15	और तुमुऐ सौदा री ज़िन्दगी दैणै वाल़ौ झ़ांगौ पोरु, ज़ुण परमेश्‍वरै मौरै औन्दै मांझ़िया कु ज़िउंदौ कियौ आ। और एज़ी बुशा रै शाजत आमै ई।
3	16	और मसीह यीशु रै नावां माथै विश्वासा री वज़ाह कु, एऊ आदमी ज़ास तुमै ज़ाणाई, और इबी देखदै भी लागै औन्दै, तागत मिली आ। और एऊ आदमी यीशु रै नावां माथै विश्वास कौरणै री वज़ाह कु बिल्कुल भौलौ-च़ांगौ हुऔ आ, ज़िणौ कि तुमै आपु ई देखदै लागै औन्दै।”
3	17	“ओ भाईओ, आबै हाऊं ज़ाणाऊ कि तुमुऐ और तुमारै गुरुऐ अणज़ाणै दी यीशु झ़ौंगाऔ आ, कैलैकि तुमै नाईं ज़ाणा थै कि सेऊ मसीहा सा।
3	18	पर ज़ेज़ी बुशै परमेश्‍वरै सारै भविष्यवक्ता रै ज़ौरिऐ पैहले बोली गोई थी, कि सेऊ मसीह दु:ख उठावा और मौरा, सै सारी बुशै तिणीऐ इणी पुरी की।
3	19	एथीलै, मन बौदल़ौ और परमेश्‍वरा काऐ वापस आशौ कि तुमारै पाप माफ हुआ, ज़ेथ कौरी प्रभु रै सामनै शान्ति रै दिन आशा,
3	20	और सेऊ यीशु भेज़ा ज़ो मसीहा सा, ज़ुण पैहला ओउलै तुमु कालै च़ुनौ औन्दौ।
3	21	ज़ुरुरी आ कि सेऊ सौरगा दी तेभी झ़ांऊ रौआ ज़ेबी झ़ांऊ कि सेऊ सारी बुशु रौ सुधार ना कौरालौ ज़ेथरी बुशै पुराणै बौगता ओउलै परमेश्‍वरै आपणै भविष्यवक्ता रै मुआं कौरी बोली आ।”
3	22	ज़िणौ कि मुसा भविष्यवक्तै बोलौ, “प्रभु परमेश्‍वर तुमारै भाईऊ मांझ़िआ कु तुमु कालै मुं ज़िणौ एक भविष्यवक्ता भेज़ा आ, ज़ो कुछ़ सेऊ तुमुलै बोलालौ, तेसरी शुणेऊ।
3	23	पर हरेक आदमी ज़ो तेस भविष्यवक्ता री नाईं शुणा लौ, लोगु मांझ़िया कु तेस पोरु झ़ांगाई।
3	24	शमुएला कु, बासिऐ रै भविष्यवक्ता झ़ांऊ ज़ुणिऐ भी भविष्यवाणी की आ तिऊं सारेउऐ एज़ै दिना री खुश-खौबरी शुणाई आ।
3	25	तुमै सारै भविष्यवक्ताऔं री सन्तान और सेज़ै वायदै रै हक्क्कदार ई, ज़ो परमेश्‍वरै तुमारै नाना-बुड़ु आइलै कियौ आ, ज़ेबी तिणीऐ अब्राहमा लै बोलौ, ‘तैरै वंशा रै ज़ौरिऐ धौतरी रै सारै लोगु लै आशीष मिला आ।’
3	26	परमेश्‍वरै आपणौ सेवक यीशु मौरै औन्देऊ मांझ़िया कु ज़िउंदौ कौरीयौ सारेऊ कु पैहलै तुमु काऐ भेज़ौ, ताकी तुमु सारेऊ मांझ़िया कु हर एक आपणै पाप वाल़ी ज़िन्दगी छ़ाड़ीयौ परमेश्‍वरा भिलै फिरा।”
4	1	ज़ेबी सै लोगु आइलै इणौ बोलदै थै लागै औन्दै, ता याजक और परमेश्‍वरा रै घौरा रै मुख्यै, और सदुकी तिऊं काऐ आशै।
4	2	और तिउंलै भौरी रोशुऐ कि सै लोगु कै शिखावा थै और यीशु रै बारै दी औनैणौ देई-देइयौ मौरै हौन्देउ रै ज़िउंदै हुणै रै बारै दी परचार कौरा थै।
4	3	तिंउऐ सै च़ेलै पाकड़ियौ दुजै दिना झ़ांऊ ज़ेला दी बन्द किऐ कैलैकि ब्याल़ हुई गोई थी।
4	4	पर वचन शुणनै वाल़ेऊ मांझ़िया कु भौरी लोगुऐ यीशु माथै विश्वास कियौ, और तिऊं री गिनती पांज़ हज़ार लोगु रै लगभग हुई गोई।
4	5	दुजै दिनै इणौ हुऔ कि यहुदिऊ रै मुख्यै, स्याणै और शास्त्री,
4	6	परधान याजक, हन्ना और कैफा, यहुन्ना और सिकन्दर, ज़ेती भी बौड़ै याजका रै घौरा रै थै, सारै यरुशलेमा दी कौट्ठै हुऐ।
4	7	तैबै तिंउऐ सै च़ेलै मांझ़ा दी खौड़ै किऐ और तिऊंकु पुछ़दै लागै कि, “तुमुऐ इऐ काम कासरी शक्ति और कासरै हक्क्का कौरी कियौ आ?”
4	8	तैबै पतरसै पवित्र आत्मा कु भौरुइऔ तिउंलै बोलौ,
4	9	“ओ लोगु रै स्याणै और मुख्यै लोगुओ, एस कमज़ोर आदमी आइलै ज़ो भौलाई हुई आ, अगर एथरै बारै दी आज़ हामु कु पुछ़ा ई कि एऊ च़ांगौ किणै कौरी हुऔ आ।
4	10	ता तुमु सारै इस्राइली लोगु कै आज़ पौतौ च़ांई लागौ कि यीशु मसीह नासरी रै नावां कौरी, ज़ो तुमुऐ क्रुसा माथै च़ड़ाऔ, और ज़ो परमेश्‍वरै मौरै औन्दै मांझ़िया कु ज़िउंदौ कियौ, तेसी रै नावां कौरी एऊ आदमी तुमु मांझ़िऐ भौलौ-च़ांगौ खौड़ौ आ।
4	11	मसीह यीशु ई सेज़ौ पात्थर आ ज़ो तुमु मिस्त्रीउऐ बेकार सौमझ़ौ पर सेऊ कुणै रौ बड़ीया पात्थर बौणौ।
4	12	यीशु रै अलावा कास दुजै रै नावां कौरी छ़ुटकारौ नाईं आसती। कैलैकि सौरगा थाल पुरी दुनिया दी लोगु मांझ़िऐ कोई दुजौ नाऊं नाईं आ दैऔ औन्दौ, ज़ासरै नावां कौरी आमै छ़ुटकारौ पाई सौका।”
4	13	ज़ेबी तिंउऐ पतरस और यहुन्ना री हिम्मत देखी, और इणौ ज़ाणौ कि इऐ अनपड़ और सिधै-साधै आदमी ई, ता सै हैरान हुऐ। और सै रवाई गौऐ कि इऐ यीशु आइलै रौऐ ई।
4	14	तेस आदमी, ज़ुण च़ांगौ हुऔ थौ, पतरस और यहुन्ना आइलै खौड़ै देखीयौ यहुदिऊ रै खुंबल़ी रै लोग तिंउरै विरोधा दी कुछ़ ना बोली बौल़ै।
4	15	पर तिउंलै खुंबल़ी कु बाइरै डेउणै रौ हुकम देइयौ सै आपु मांझ़िऐ चौपड़िंदै लागै,
4	16	“आमै इऊं लोगु आइलै का कौरुलै? कैलैकि यरुशलेमा दी रौइणै वाल़ै भौरी लोग ज़ाणाई, कि इउंरै ज़ौरिऐ एक बौड़ौ हैरानी वाल़ौ काम हुऔ आ। और आमै तिऐं सौच़्च़ाई रौ इनकार भी नाईं कौरी सौकदै।
4	17	पर आमै इऊं धमकाई की इऐ यीशु नावां री बुशै तौंइऐ कास ओरी आइलै नाईं ला, ज़ेथ कौरी इऐ खौबर लोगु मांझ़िऐ ज़ादी ना फौइला।”
4	18	तैबै तिंउऐ पतरस और यहुन्ना औटाऐ और तिउंलै हुकम देइयौ बोलौ, “यीशु रै नावां कौरी कुछ़ ना बोलेऊ और ना कुछ़ शिखाऐ ऊ।”
4	19	पर पतरस और यहुन्नै तिउंलै ज़वाब दैऔ, “तुमै फैसलौ कौरौ। का एऊ परमेश्‍वरा री नौज़रीऐ भौलौ आ कि आमै परमेश्‍वरा री बुशा कु बौड़ियौ तुमारी बुशै मानु लै।
4	20	कैलैकि कि इणौ ता आमुकै हुणौ नाईं कि ज़ो आमुऐ देखौ और शुणौ आ, तेस नाईं बोलु लै।”
4	21	तैबै तिंउऐ सै औज़ौ धौमकाइयौ पोरु छ़ाड़ै, कैलैकि लोगु री वज़ाह कु तिउंलै सौज़ा दैणै रौ तिउंकै कोई मौकौ ना मिलौ, कैलैकि ज़ो हैरानी वाल़ौ काम हुऔ थौ तेथरी वज़ाह कु लोग परमेश्‍वरा री बौड़ाई कौरदै थै लागै औन्दै।
4	22	ज़ास माथै एऊ च़ंगाई रौ हैरानी वाल़ौ काम हुऔ थौ तेसरी उमर चालिसा कु ज़ादी थी।
4	23	सै तिदरु छ़ुटियौ आपणै साथीऊ काऐ डेवे, और ज़ो कुछ़ बौड़ै याजकुऐ और स्याणेउऐ तिउंलै बोलौ थौ, सेऊ तिऊं काऐ शुणाऔ।
4	24	इणै शुणियौ तिंउऐ एक मन हुइयौ ज़ोरै-ज़ोरै परमेश्‍वरा कु प्राथना कौरी, “ओ मालिक (प्रभु) ताऐं सौरग, धौतरी, समुन्दर और ज़ो कुछ़ एथदी आ चाणौ आ।”
4	25	ताऐं ई पवित्र आत्मा कौरीऐ आपणै सेवक आमारै पुरखा दाऊदा रै मुआं कौरी बोलौ, “दुजी ज़ातीऊ रै लोग कैलै रोशुऐ ई? और देशा-देशा रै लोग बुरी बुशै कैलै सुंच़ाई?
4	26	प्रभु और तेसरै चुनै औन्दै मसीहा रै विरोधा ई, धौतरी रै राज़ै खौड़ै हुऐ, और हाकीम साथाई कौट्ठै हुई गौऐ।”
4	27	कैलैकि सौच़्च़ी ई तैरै सेवक यीशु रै विरोधा ई, ज़ासरौ ताऐं अभिषेक कियौ, हेरोदेस और पुन्तियुस पिलातुस भी ओरी ज़ातीऊ और इस्राइली लोगु आइलै एस इलाकै दी कौट्ठै हुऐ,
4	28	कि ज़ो कुछ़ पैहलै कु तेरी शक्ति और मौरज़ी कु थौ तेसी कौरा।
4	29	“आबै ओ प्रभु, तिउंरी धमकी शुण। और आपणै च़ेलेऊ कै इणौ बौर दै कि तैरौ वचन बड़ी हिम्मत्ती कौरी शुणावा।
4	30	च़ांगै कौरना लै तू आपणौ हाथ बौड़ाऊ, कि नोखै और हैरानी वाल़ै काम तैरै पवित्र सेवक यीशु रै नावां कौरी हुआ।”
4	31	ज़ेबी तिंउऐ प्राथना कौरी एरी, ता सै ज़ागाह ज़िऐ सै कौट्ठै थै हिली गोई, और सै सारै पवित्र आत्मा कौरी भौरुई गौऐ, और परमेश्‍वरा रौ वचन हिम्मत्ती कौरी थाकै शुणाउंदै लागी।
4	32	विश्वास कौरणै वाल़ेऊ री खुंबल़ी एक ज़िऊ एक मौना री थी, इदरा झ़ांऊ कि कोई भी आपणी ज़यदादा लै आपणी नाईं बोला थौ, पर सब कुछ़ साझ़ै रौ थौ।
4	33	च़ेलै बौड़ी शक्ति कौरी प्रभु रै दुजी बारै ज़िउंदै हुणै री गवाही दैंदै थाकै लागी और तिऊं सारेऊ माथै बौड़ी दया थी।
4	34	तिऊं मांझ़िया कु कोई भी गरीब नाईं थौ। कैलैकि ज़ासकै ज़बीन या घौर थै, सै तिऊं बेच़ीयौ तेथरै रुपाऐ पैसै आणा थै, और तिऊं च़ेलेऊ रै बांगणै माथै छ़ाड़ा थै।
4	35	और ज़िणी प्रेरितु कै ज़ुरत हुआ थी, तिणी ई एकी दुजै कै बांडा थै।
4	36	युसुफ नावां रौ एक आदमी ज़ो साइप्रसा रै एक लेवी ज़ाती रौ थौ, ज़ासरौ नाऊं च़ेलेऊ ऐ बरनबास छ़ाड़ौ ज़ेथरौ मतलब ओरीऊ लै हिम्मत दैणै वाल़ौ आ।
4	37	तेसरी कुछ़ ज़बीन थी, ज़ो तिणीऐ बेच़ी, और तेथरै रुपाऐ आणियौ प्रेरितु कै दिया थै।
5	1	हनन्याह नावां रै एक आदमी और तेसरी छ़ेउड़ी सफीरै कुछ़ ज़बीन बेच़ी,
5	2	तेथरी कौमाई कु कुछ़ पैसै छ़ाड़ै आपुकै। बाकी पैसै आणियौ दै प्रेरितु कै।, और एज़ी बूश तेसरी छ़ेउड़ी सफीरा भी ज़ाणा थी।
5	3	तैबै पतरसै बोलौ, “ओ हनन्याह! शैतानै तैरै ज़िवा दी इणी बूश कैलै टाली कि तू पवित्र आत्मा कु झ़ूठ बोला, ज़मीना री कौमाई कु कुछ़ आपुकै छ़ाड़ा?
5	4	ज़ेबी सै ज़बीन ताउंकै थी तेबी का तेरी नाईं थी? और ज़ेबी ताऐं बेच़ी आ तेबी का तैरै वशा दी नाईं थी? ताऐं इऐ बूश आपणै ज़िवा दी कैलै सुंच़ी आ? ताऐं आदमी कु नाईं, पर परमेश्‍वरा कु झ़ूठ बोलौ आ।”
5	5	इणी बुशै शुणियौ हनन्याह धौनी लोटौ और मौरी गो, और सारै शुणनै वाल़ै भौरी डौरी गौऐ।
5	6	तैबै ज़वान आदमीउऐ भितरै आशीयौ तेस कालै खाट चाणी और सेऊ बाइरै नींइयौ तेसरौ किरया करम कियौ।
5	7	तेथरै चिन घंटै बासिऐ तेसरी छ़ेउड़ी सफीरा भी, ज़ासकै पौतौ नाईं थौ कि इदै का हुऔ थौ, भितरै आशी।
5	8	तैबै पतरसै तिंआलै बोलौ, “मुकै बोल का तुमुऐ ज़बीन एती पैसेऊ लै बेच़ी थी? तिंआऐ बोलौ, ‘ओ एती लै बेच़ी आ।’ ”
5	9	तैबै पतरसै तिंआलै बोलौ, “इऐ का बूश आ की तुमु दुइयै प्रभु री आत्मा कु झ़ूठ बोलणै री ठाणी ऐन्दी? देख, तैरै बोउटै दाबणै वाल़ै दारा काऐ ई, और ताऊं भी बाइरै निआं ई।”
5	10	तैबै सै फेटी पतरसा रै बांगणै माथै पौड़ी, और मौरी गोई। और ज़वान आदमीउऐ भितरै आशीयौ सै मौरी ऐन्दी देखी, और बाइरै नींई औ तिंआरै बोउटै काऐ तियांरौ किरया-करम कियौ।
5	11	सारी कलिसिया ज़ो यरुशलेमा शहरा दी थी और इऊं बुशै शुणनै वाल़ै सारै लोग भौरी डौरै।
5	12	प्रेरितु रै हाथा कु लोगु मांझ़िऐ भौरी नोखै-नोखै काम थै लागै औन्दै हुंदै। और सै सारै विश्वासी एक मन हुइयौ परमेश्‍वरा रै घौरा दी सुलेमाना रै खौल़ै दी कौट्ठै हुआ थै।
5	13	पर ओरीऊ मांझ़िआ कु ज़ुणीऐ इबी झ़ाऊं यीशु माथै विश्वास नाईं कियौ थौ कासी कै भी तिऊं आइलै कौट्ठै हुणै, मिलणै री हिम्मत नाईं हुई तैबै भी लोग तिउंरी बौड़ाई कौरा थै।
5	14	प्रभु माथै विश्वास कौरणै वाल़ै भौरी आदमी और छ़ेउड़ी री भीड़ रोज़ प्रभु री कलिसिया दी मिला थी।
5	15	इदरा झ़ांऊ कि लोग, बिमार लोगु सौड़की दी आणियौ च़ारपाई और बिस्तरै माथै छ़ाड़ा थै ताकी ज़ेबी पतरस आशा, ता तेसरी छ़ांई तिऊं माथै पौड़ा।
5	16	यरुशलेमा रै नज़दीका रै इलाकै कु भी भौरी लोग बिमारु और बुरी आत्मा रै सताऐ औन्दै लोगु प्रेरितु काऐ आणा थै, और सै सारै बिमार च़ांगै हुआ थै।
5	17	तैबै परधान याजक और तेसरै साथी ज़ुण सदुकिऊ रै गुटा रै थै, सै रोशुइयौ, नफरता कौरी भौरुऐ,
5	18	तिंउऐ च़ेलै पाकड़ीयौ ज़ेला दी पाऐ।
5	19	पर राची प्रभु रै एकी दूतै ज़ेला रै दार खोलिऔ सै बाइरै गाड़ै और तिउंलै बोलौ,
5	20	“डैऔ, परमेश्‍वरा रै घौरा दी खौड़ै हुइयौ इऐं सौदा री ज़िन्दगी री सारी बुशै लोगु कै शुणाऔ”
5	21	सै इणै शुणियौ दोअती परमेश्‍वरा रै घौरा दी डेइयौ परचार कौरदै लागै। तैबै परधान याजक और तिंउरै साथीऊ ऐ खुंबल़ी और इस्राइला रै सारै स्याणै कौट्ठै किऐ, और हुकम दैऔ, कि तिऊं च़ेलै ज़ेला कु बाइरै आणौ।
5	22	ज़ेबी परमेश्‍वरा रै घौरा रै च़ोउकीदार प्रेरितु आणदै डेवै ता सै तिऐ ज़ेला दी नाईं मिलै, तैबै वापिस आशीयौ तिंउऐ इऐ खौबर शुणाई,
5	23	“आमुऐ ता ज़ेला रै दार आच़्छ़ा कौरी बन्द, और च़ोअकीदार बाइरै दारा काऐ खौड़ै देखै ई। पर ज़ेबी दार खोलौ, ता भितै कोई ना मिलौ।”
5	24	ज़ेबी च़ोउकीदारु रै आफसरै और बौड़ै याजकुऐ इऐ खौबर शुणी, ता भौरी सुंच़दै लागै कि आबै का हुआ लौ!
5	25	तेबीयालै एकीऐ आशीयौ तिउंलै बोलौ, “देखौ, ज़ेज़ै तुमुऐ ज़ेला दी थै बन्द किऐ औन्दै, सै परमेश्‍वरा रै घौरा दी खौड़ै हुईऔ लोगु लै शिक्षा दैंदै ई लागै औन्दै।”
5	26	तैबै च़ोउकीदारु आइलै तिऊंरौ आफसर भी डैऔ और सै शान्ति कौरीऐ आणै, कैलैकि सै भीड़ा रै लोगु कु डौरा थै कि तिंउऐ पथरीआऐ ना च़ांई।
5	27	तिंउऐ सै आणियौ बौड़ी खुंबल़ी दी खौड़ै किऐ। तैबै परधान याजकै तिऊंकु पुछ़ौ,
5	28	“का आमुऐ तुमै खौबरदार कौरीऔ हुकम नाईं दैऔ कि, एस नावां री शिक्षा नाईं देवेऊ? तैबै भी तुमुऐ सारै यरुशलेमा दी आपणी शिक्षा फैलाई गोई, और तुमै तेस आदमी री मौउता रौ आरोप आमु माथै लाइणौ च़ाहा ई।”
5	29	तैबै पतरस और ओरी प्रेरितुऐ ज़वाब दैऔ, “आदमी रै हुकम मानणै कु परमेश्‍वरा रौ हुकम मानणौ ज़ादौ ज़ुरुरी आ आमुलै।
5	30	आमारै नाना-बुड़ु रै परमेश्‍वरै यीशु मौरै औन्देऊ मांझ़िया कु ज़िउंदौ कियौ आ, ज़ो तुमुऐ क्रुसा माथै लटकाई औ झ़ांगौ थौ।
5	31	परमेश्‍वरै यीशु, प्रभु और छ़ुटकारै दैणै वाल़ौ चाणौ, और आपणी सुल़टी भिलै बौड़ौ महान कियौ, कि सेऊ इस्राइलिऊ लोगु कै मन बौदुल़णै री शक्ति और पापु री माफी दिया।
5	32	आमै एज़ी बुशु रै शाजत ई, तिणी ई पवित्र आत्मा भी, ज़ो परमेश्‍वरै तिउंकै देई ऐन्दी ज़ुण तेसरै हुकम माना ई।”
5	33	इणै शुणियौ सै बौड़ी खुम्बल़ी रै लोग मिशींदै लागै, और तिऊं झ़ांगणै च़ाहा थै।
5	34	पर गमलीएल नावां रै एकी फरीसीऐ ज़ुण नियमा रौ ज्ञानी और सारै लोगु मांझ़िया कु मुख्यै थौ, बौड़ी आराधनालय दी खौड़ी हुईऔ हुकम दैऔ कि इऊं च़ेलेऊ थोड़ै बौगता लै बाइरै गाड़ौ।
5	35	तैबै तिणीऐ बोलौ, “ओ इस्राइलिऊ ओ, तुमै ज़ो कुछ़ भी इऊं लोगु आइलै कौरणौ च़ाहा ई सुंच़ी-सौमझ़िऔ कौरेऊ।
5	36	कैलैकि कुछ़ बौगत पैहलै थीऊदास नावां रै आदमीऐ दावै कौरीऐ बोला थौ कि हाऊं भी कुछ़ आसती ऊ। लगभग च़ार शौ लोग तेस पिछ़ु हाण्डा थै पर सेऊ झ़ांगौ पोरु ता तेस पिछ़ु हांडणै वाल़ै वारै-पारै बिखरै, और खातम हुऐ।
5	37	तेत बासिऐ नाऊं लिखाई रै बौगतै यहुदा गलीली उठौ, और कुछ़ लोग आपु भिलै किऐ। पर सेऊ भी हुऔ खातम और ज़ेती लोग तेस माना थै, सै सारै वारै-पारै हुऐ।
5	38	एथीलै आबै हाऊं तुमुलै बोलाऊ, कि इऊं लोगु कु दूर ई रौऔ, और इऊं कु कुछ़ मतलब ना छ़ाड़ौ। कैलैकि अगर एऊ काम आदमी री तौरफा कु औलौ ता खातम हुआ।
5	39	पर अगर औलौ परमेश्‍वरा री तौरफा कु, ता तुमै इऊं नाईं मिटाई सौकदै। केशी इणौ नां च़ांई हुऔ कि तुमै परमेश्‍वरा कु भी लौड़णै वाल़ै बौणा।”
5	40	तैबै तिंउऐ तेसरी बूश मानी। और प्रेरित औटाइयौ पिटवाऐ। और तिउंलै हुकम दैऔ कि यीशु रै नावां कौरी कोई बुशै ना लाएऊ।
5	41	तैबै प्रेरित एज़ी बुशा कु खुश हुइयौ बौड़ी आराधनालय कु डेई गौऐ कि आमै यीशु रै नावां लै बेइज़्ज़त हुणै रै लायक ता बौणै।
5	42	सै हर दिन परमेश्‍वरा रै घौरा दी और घौरा-घौरा दी डेइऔ शिक्षा दैंदै लागै और एज़ी बुशा री खुश-खौबरी शुणाउंदै लागै कि “यीशु ई मसीहा आ”।
6	1	सेज़ै बौगता दी च़ेलेऊ री गिनती भौरी बौड़दै लागी, तैबै युनानी बोली बोलणै वाल़ै च़ेलै इब्रानी बोली बोलणै वाल़ै च़ेलेऊ लै लौड़दै लागै, कि हर दिना री सेवा दी आमारी विधवा छ़ेउड़ीऊ री पूछ़-ताछ़ नाईं हुंदी।
6	2	तैबै तिऊं बारह च़ेलेउऐ, विश्वासिउ री खुंबल़ी कौट्ठै की और बोलौ, “इणौ ठीक नाईं कि आमै परमेश्‍वरा रै वचन छ़ाड़ियौ खाणै-पिणै री सेवा कौरदै लागी।
6	3	एथीलै, ओ भाईओ आपु मांझ़िया कु सात आदमी ज़ासरौ च़ाल-च़लण आच़्छ़ौ आ, पवित्र आत्मा कौरी भरपूर ई, और औकली वाल़ै ई, तिऊं छ़ांटौ, कि आमै तिउंकै एज़ौ काम सौम्भाल़ु।
6	4	पर आमै ता प्राथना, वचना रौ परचार और शिक्षा दैंदै थाकी लागी।”
6	5	इऐ बूश सारी खुंबल़ी कै आच़्छ़ी लागी, और तिंउऐ स्तिफनुस नावां रौ एक आदमी ज़ुण विश्वास और पवित्र आत्मा कु भौरुऔ थौ, और फिलिप्पुस, प्रुफुरुस, नीकानोर, तिमोन, और परमिनास, और अन्ताकिया रौ नीकुलाउस ज़ुण यहुदी गुटा दी आशी गौ थौ, छ़ांटै।
6	6	और च़ेलेऊ काऐ नीईंयौ खौड़ै किऐ, च़ेलेऊ ऐ तिऊं माथै प्राथना कौरीऔ हाथ छ़ाड़ै और सेवा कौरना लै छ़ांटै।
6	7	परमेश्‍वरा रौ वचन फैलदै थौ लागौ औन्दौ और यरुशलेमा दी च़ेलेऊ री गिनती भौरी बौड़ी गोई। और भौरी यहुदी याजकुऐ भी एज़ौ गुट अपणाई गौ।
6	8	स्तिफनुस दया और शक्ति कौरी भौरुइऔ लोगु मांझ़िऐ बौड़ै-बौड़ै नोखै काम और निशाण देखावा थौ।
6	9	तैबै तेस आराधनालय दी ज़ो आज़ाद हुऐ औन्दै गुलाम लोगु री थी, तिऊं मांझ़िऐ कुछ़ लोग कुरेनी, सिकन्दरिया, किलकिया, और आसिया कु थै आशै औन्दै, सै उठीयौ स्तिफनुसा कु वाद-विवाद कौरदै लागै।
6	10	तैबै भी सेऊ इणै औकली और आत्मा कौरी बोला थौ कि सै तेसरौ विरोध नाईं कौरी बौल़ै।
6	11	तैबै तिंउऐ कुछ़ लोग खौड़ै किऐ कि सै तेसरौ इणौ बोलीयौ विरोध कौरा कि, “आमुऐ एऊ मुसा और परमेश्‍वरा रै विरोधा ई बुराई री बुशै बोलदै शुणौ आ।”
6	12	तैबै तिंउऐ स्तिफानुसा रै खिलाफा दी लोग और यहुदी स्याणै, और यहुदी शास्त्री भड़काइयौ, सेऊ पाकड़ियौ बौड़ी खुंबल़ी दी आणौ।
6	13	और झ़ुठै शाजत खौड़ै किऐ, ज़ुणिऐ इणौ बोलौ, “कि एऊ आदमी इऐं पवित्र ज़ागाह और मुसा रै नियमा रै विरोधा ई बार-बार बोला आ।
6	14	कैलैकि आमुऐ एऊ इणौ बोलदै शुणौ आ कि सेऊ ऊ यीशु नासरी एस परमेश्‍वरा रौ घौर पोरु ढाल़ा आ, और तिऊं नियम पोरु मिटावा ज़ो मुसा रै ई आमुकै दैऔ औन्दै।”
6	15	तैबै बौड़ी खुंबल़ी दी बोशै औन्दै लोगुऐ, तेस भिलै बौड़ै ध्याना कौरी देखौ ता तिंउऐ तेसरौ मुं सौरगदूता बाशीऐ च़ौमकौ औन्दौ देखौ।
7	1	तैबै परधान याजकै पुछ़ौ, “का इऐ आरोप सौच़्च़ै ई?”
7	2	स्तिफनुसै बोलौ, “ओ भाईओ, और स्याणेउओ शुणौ। आमारौ पुरखा अब्राहम हारान गांवा दी बौसणै कु पैहलै ज़ेबी मेसोपोटामिया नावां री ज़ागाह दी थौ। ता बौड़ाई वाल़ै परमेश्‍वरै तेसकै दर्शण दैऔ,
7	3	और तेसकै बोलौ, ‘तू आपणौ देश और आपणै रिश्तैदार छ़ाड़ियौ सेज़ै देशा लै डेऊ ज़ो हाऊं ताउंकै देखाल़ा ऊ।’ ”
7	4	तैबै सेऊ कसदिऊ नावां रै देशा कु निकल़ियौ हारान गाँवा दी बौसौ। तेसरै बाबा मौरणै बासिऐ परमेश्‍वरै सेऊ तिदरु आणियौ एज़ै देशा दी बौसाऔ ज़ेथदी आबै तुमै रौआ ई!
7	5	सेज़े बौगतै परमेश्‍वरै तेसकै तिऐ कुछ़ हिस्सौ बल्कि बांगणै छ़ाड़ना लै भी ज़ागाह नाईं देई। तेभी ता तेसरै कोई सन्तान भी नाईं थी, पर परमेश्‍वरै तेसकु वायदौ किऔ कि हाऊं एस देश ताउंकै और ताऊं बासिऐ तैरै वंशा कै सौंभाल़ा ऊ।
7	6	और परमेश्‍वरै इणौ भी बोलौ, तैरै वंशा रै लोग बिगानै देशा दी परदेशी औआ ई और सै तिऊं गुलाम चाणा ई, और च़ार शौ साला झ़ांऊ तिउंलै दु:ख दिआई।
7	7	तैबै परमेश्‍वरै बोलौ, “ज़ेज़ी ज़ाती रै सै नुकुर-गुलाम औआ लै, तिउंलै हाऊं सौज़ा दिआऊ, तेथ बासिऐ सै तेस देशा कु निकल़ियौ एज़ी ज़ागाह दि मेरी आराधना कौरा ई।”
7	8	और परमेश्‍वरै अब्राहमा आइलै खतनै रौ वायदौ किऔ। और इणै बौगता दी इसहाक पैदौ हुऔ ज़नमा रै आठवै दिनै इसहाका रौ खतनौ कियौ। इसहाका कु याकूब याकुबा कु बारह ज़ाती रै लोग पैदै हुऐ।
7	9	“युसुफ रै भाई युसुफा आइलै नफरत छ़ाड़ा थै तिंउऐ युसुफ मिस्र देशा लै डेउणै वाल़ै लोगु कै बेच़ौ, पर परमेश्‍वर तेस आइलै थौ।
7	10	परमेश्‍वरै युसुफ सारै कौष्टा कु बौच़ाऔ और तिदलै राज़ै फिरौना काऐ तेसलै दया और औकल देई, एथीलै तिणीऐ मिस्र देश और आपणौ घौर सौम्भाल़णै रौ सारौ हक्क्क युसुफा कै दैऔ।
7	11	तैबै सारै मिस्र देशा दी और कनान देशा दी काल़ पौड़ौ और लोगु माथै भौरी मुसीबत आशी आमारै स्याणेऊ कै खाणा लै नाज़ नाईं मिलौ।
7	12	तैबै आमारै स्याणै याकुबा कै पौतौ लागौ कि मिस्र देशा दी नाज़ आ, तैबै तिणिऐ आपणै छ़ोहरु पैहली बारै नाज़ा खरीदणा लै तिऐ भेज़ै।
7	13	दुजी बारै युसुफ तिऊं आपणै भाईऊ मांझ़िऐ पौगड़ौ हुऔ, तैबै फिरौना कै पौतौ लागौ कि सै आशै औन्दै लोग युसुफा रै भाई और इब्रानी ज़ाती रै आ।
7	14	तैबै युसुफै आपणौ बाब याकूब और आपणै सारै खानदानी रै लोग ज़ो पचहतर लोग थै, आपु काऐ मिस्र देशा दी औटाऐ।
7	15	तैबै याकूब मिस्र देशा दी डैऔ, कुछ़ बौगता बासीऐ तिऐ याकूब और आमारै स्याणै मौरै।
7	16	तिउंरी लाशै शेकेमा दी आणी और सेज़ी कब्रा दी दाबी, ज़ो अब्राहमै हमोरा रै छ़ोहरु कु च़ांदी देइऔ खरीदी थी।”
7	17	“ज़ैबै सेज़ै वायदै रै पुरै हुणै रौ बौगत आशौ ज़ो परमेश्‍वरै अब्राहमा आइलै कियौ थौ, ता मिस्र देशा दी सै लोग गिनती दी भौरी बौड़ी गौऐ, और सै भौरी हुई गौऐ।
7	18	मिस्र देशा दी दुजौ राज़ौ बौणौ ज़ो युसुफ नाईं ज़ाणा थौ।
7	19	तिणीऐ आमारी ज़ाती रै लोगु आइलै भौरी बुरौ बर्ताव किऔ एती बुरौ कियौ कि तिंउऐ आपणै लोल़डै छ़ोहरु शोटणै पा पौड़ै ताकी सै पोरु मौरा।
7	20	सेज़ै बौगता दी मुसा पैदौ हुऔ। सेऊ परमेश्‍वरा री नौज़रीऐ भौरी बांठणौ थौ, सेऊ तेसरै मां-बाबै चिया मिहनै झ़ांऊ च़ोरिऐ दाचौ।
7	21	ज़ेबी सै मां-बाब तेस मांऊ ज़ादौ नाईं च़ोराई बौल़ै ता तिऊंऐ सेऊ मांऊ घौरा कु बाइरै छ़ाड़ौ ता फिरौना री छ़ोटुड़ीऐ सेऊ च़ुंगौ और आपणै लोल़डेऊ ज़िणौ दाचौ-पाल़ौ।
7	22	मुसा कै मिस्र ज़ाती री सारेउ कु आच़्छ़ी विधया पौढ़ाई और सेऊ बुशु-धाशेऊ और कामा दी शक्तिशाल़ी थौ।”
7	23	ज़ेबी मुसा चालिस साला रौ हुऔ तैबै तेसरै ज़िवा दी आशी कि हाऊं आपणै इस्राइली भाईऊ कु मिलु।
7	24	मुसै एक आपणी ज़ाती भाई माथै ज़ुलम हुंदै देखौ ता सेऊ बौच़ाऔ और मिस्र ज़ाती रौ आदमी झ़ांगीयौ तेसरौ बौदल़ौ निऔं।
7	25	तिणीऐ सुंच़ौ कि तेसरै भाई इस्राइली सौमझ़ा लै कि परमेश्‍वर तेस कौरी तिउंरी गुलामी कु छ़ुटकारौ कौरा आ, पर तिंउऐ तिणौ नाईं सौमझ़ौ।
7	26	दुजै दिनै ज़ेबी सै आपु मांझ़िऐ लौड़दै थै लागै औन्दै, ता मुसै तिऐ आशीयौ तिउंलै मेल कौरना लै सौमझ़ाइयौ बोलौ, कि तुमै ता आपु मांझ़िऐ भाई-भाई ई तैबै कैलै लौड़ाई?
7	27	पर ज़ुण सेऊ आपणै पड़ोसी आइलै थौ लागौ औन्दौ लौड़दै तिणीऐ तेसदी धाकै देइऔ बोलौ, “तू कुणी चाणौ आमु माथलौ आफसर, और कुणी दैणै ताउंकै फैसलै कौरणै रौ हक्क्क?
7	28	का ज़िणौ ताऐं ईज़ मिस्र ज़ाती रौ आदमी झ़ांगौ आ तिणी मुं भी झ़ांगणौ च़ाहा ई?”
7	29	इणै शुणियौ मुसा तिदरु भागौ और मिधान देशा दी परदेशी हुइयौ रौउंदै लागौ, तिऐ तेसरै दुई छ़ोहरु भी पैदै हुऐ।
7	30	“ज़ैबै चालिस साल बिती गौऐ, तैबै सौरगदूतै मुसा कै सिन्नै नावां री पहाड़ी री शुनशान ज़ागाह दी झ़ाढ़ी री आगी दी दर्शण दैऔ।
7	31	मुसा एस दर्शण देखीयौ हैरान हुऔ, ज़ैबै सेऊ देखणा लै नज़दीक डैऔ ता परमेश्‍वरा री हाक शुणुई,
7	32	‘हाऊं तैरै पुरखा, अब्राहम, इसहाक, और याकुबा रौ परमेश्‍वर ऊ,’ इणै शुणियौ मुसा डौरीयौ कांबदै लागौ इदरा झ़ांऊ कि तेसकै देखणै री हिम्मत भी नाईं पौड़ी।
7	33	तैबै परमेश्‍वरै तेसलै बोलौ, ‘आपणै बांगणै कु बूट गाड़ पोरु, कैलैकि ज़ेज़ी ज़ागाह दी तू ई सै पवित्र ज़ागाह सा।’
7	34	मुंइऐ आपणै लोगु री ज़ो मिस्र देशा दी ई, हालत देखी आ। और तिउंरी लेरने री हाकै शुणी आ। एथीलै हाऊं तिऊं छ़ुड़ाउंदै आशो ऊ। आबै आश्श हाऊं ताऊं मिस्रा देशा लै भेज़ाऊ।”
7	35	“ज़ेज़ौ मुसा तिंउऐ इणै बोलीयौ पोरु गाड़ौ थौ, कि ताउंकै आमु माथै आफसर बौणनै रौ और फैसलै कौरणै रौ हक्क्क कुणीऐ दैऔ आ?” सेऊ परमेश्‍वरै हक्क्क और छ़ुड़ाउणै वाल़ौ चाणीऔ तेस सौरगदूता रै ज़ौरिऐ भेज़ौ ज़ुणिऐ तेसकै झ़ाड़ी दी दर्शण दैऔ थौ।
7	36	तिणी आदमी मुसै, सै मिस्र देशा कु गाड़िऔ लाल समुन्दर और ज़ांगल़ा दी चालिस साला झ़ांऊ हैरानी वाल़ै कामा देखाल़ीऔ आणै।
7	37	एऊ सेज़ौ मुसा आ ज़ुणिऐ इस्राइलिऊ लै बोलौ, “परमेश्‍वर तुमु कालै तुमारै भाईऊ मांझ़िया कु मुं ज़िणौ भविष्यवक्ता खौड़ौ कौरा आ।”
7	38	एऊ सेऊ आ ज़ुण ज़ांगल़ा दी खुंबल़ी मांझ़िऐ तेस सौरगदूता आइलै थौ ज़ुणिऐ सिन्नै नावां री पहाड़ी री शुनशान ज़ागाह दी मुसा आइलै बुशै लाई आ, और आमारै नान-बुड़ु आइलै थौ, तेसी कै ज़िउंदै वचन मिलै ई ताकी आमु झ़ांऊ पौउंच़ावा।
7	39	पर आमारै नान-बुड़ुऐ तेसरी नाईं मानी, बल्कि तेस छ़ाड़ियौ आपणै मन मिस्र देशा भिलै मोड़ै,
7	40	और मुसा रै भाई हारुना लै बोलौ, “आमु कालै एक इणौ दैऔ चाण ज़ो आमु मिस्र देशा लै वापिस निंया, कैलैकि एऊ मुसा ज़ुणिऐ आमै मिस्रा कु छ़ुड़ाइयौ आणै ई, आमै नाईं ज़ाणदै कि तेसलै का हुऔ?”
7	41	सेज़ै बौगता दी तिंउऐ एक बाशटु री मूर्ती चाणी और तेथ काऐ बौल़ी च़ड़ाई, और आपणै हाथा रै कामा दी मगन हुऐ।
7	42	तैबै परमेश्‍वरै आपणौ मूंह तिऊंकु पोरु मोड़ौ और सै छ़ाड़ी गौऐ कि सै सौरगा रै ग्रह री आराधना कौरा, ज़िणौ भविष्यवक्ता री किताबी दी आ लिखौ औन्दौ, “ओ इस्राइला रै लोगुओ, का तुमै शुनशान ज़ागाह दी चालिस साला झ़ांऊ पशु री बौल़ी और नाज़ा री बौल़ी मुइलै च़ौड़ावा थै?	WRONG ALIGNMENT
7	43	तुमै मोलेका रै ताम्बु और रिफान देवा रै तारै आपुकै नींइयौ घुमाई, मतलब सै मूर्ती ज़ो तुमुऐ आराधना कौरना लै चाणी थी। एथीलै हाऊं तुमु बेबीलौन देशा पारभिलै नीईंयौ बसावा ऊ।”
7	44	गवाही रौ ताम्बु शुनशान ज़ागाह दी आमारै नान-बुड़ु मांझ़िऐ थौ, ज़िणौ कि मुसा आइलै परमेश्‍वरै थौ बोलौ औन्दौ, कि “तेस ताम्बु तिणी चाणै ज़िणौ ताऐं देखौ आ।
7	45	भौरी साला बासीऐ सेज़ौ ताम्बु आमारै नान-बुड़ुऐ आणियौ यहोशु आइलै इदै आणौ आ। ज़ेज़ै बौगता दी तिंउऐ तिऊं ओरी ज़ातीऊ माथै कौबज़ौ कियौ ज़ो परमेश्‍वरै आमारै नान-बुड़ु काऐ कु पोरु गाड़ी गौऐ, और सेऊ ताम्बु दाऊदा राज़ै रै बौगता झ़ांऊ रौ आ।
7	46	दाऊद राज़ै माथै परमेश्‍वरै बौड़ी दया कि आ। तैबै तिणीऐ औरज़ की कि सेऊ याकुबा रै परमेश्‍वरा आइलै रौइणा लै ज़ागाह चाणा।
7	47	पर दाऊद राज़ै रै छ़ोहरु सुलेमानै तेस कालै घौर चाणौ ज़िऐ लोग आशीयौ परमेश्‍वरा री भौक्ती कौरी बौल़ा।
7	48	पर परमेश्‍वर हाथा कौरी चाणै औन्दै घौरा दी नाईं रौइंदौ, ज़िणौ यशायाह भविष्यवक्ता री किताबी दी आ लिखौ औन्दौ,
7	49	‘परमेश्‍वर बोला आ कि, सौरग मैरै बोशणै री ज़ागाह आ और धौतरी मैरै बांगणै छ़ाड़नै री पिड़ी मुं कालै तुमै किणौ घौर चाणा ई? और मैरै आराम कौरणै री किणी ज़ागाह औली?
7	50	का इऐ सारी च़िज़ै मैरै हाथा री नाईं चाणी ऐन्दी?’ ”
7	51	“ओ ढीठ लोगुओ, परमेश्‍वरा री बुशु नाईं शुणनै और मानणै वाल़ै लोगुओ। तुमै सौदा पवित्र आत्मा रौ विरोध कौरा ई। ज़िणौ तुमारै नान-बुड़ु कौरा थै, तिणी तुमै भी कौरा ई।
7	52	तुमारै नान-बुड़ुऐ सारै भविष्यवक्ता सताऐ, तिंउऐ सै भी पोरु झ़ांगै ज़ुणिऐ तेस मसीहा रै आशणै रै बारै दी पैहले कु खुशी री खौबर देई थी, ज़ास पाकुड़नै वाल़ै और झ़ांगणै वाल़ै आबै तुमै बौणी गौऐ।
7	53	तुमुऐ सौरगदूता री बोलै औन्दै नियम शुणै पर सै मानी नाईं।”
7	54	इऊं बुशु शुणियौ सै यहुदी मुख्यै रोशा कौरी भौरुऐ, और स्तिफनुसा लै दांदा चाकदै लागै।
7	55	पर तिणीऐ पवित्र आत्मा कु भौरुइऔ सौरगा भिलै देखौ और परमेश्‍वरा री महिमा और यीशु परमेश्‍वरा री सुल़टी भिलै खौड़ौ हुऔ औन्दौ देखीयौ,
7	56	बोलौ, “देखौ हाऊं सौरग खुलौ औन्दौ, और आदमी रौ छ़ोहरु परमेश्‍वरा री सुल़टी भिलै खौड़ौ हुऔ औन्दौ देखाऊ।”
7	57	तैबै तिंउऐ ज़ोरै हाका देइऔ कौन्थु बन्द किऐ, और कौट्ठै तेस पिछ़ु पौड़ै।
7	58	और सेऊ धाकै मारीयौ यरुशलेम शहरा कु बाइरै नीईंयौ सेऊ ढोल़ीयाऔ। गवाही दैणै वाल़ेउऐ आपणै जुड़कै खोलिऔ शाऊला नावां रै नौज़वाना काऐ छ़ाड़ै।
7	59	सै स्तिफनुसा दी पात्थरै लाइंदै थाकै लागी, और सेऊ इणै बोलीयौ प्राथना कौरदै थाकौ लागी कि, “ओ प्रभु यीशु, मेरी आत्मा अपणाऊ।”
7	60	तैबै घुण्डै माथै टेकीऔ ज़ोरै बोलदै लागौ, “ओ प्रभु, ज़ो पाप इऐ कौरदै ई लागै औन्दै एज़ै पापा लै इऊं माफ कर।” और इणै बोलीयौ सेऊ मौरी गौ। शाऊल भी तेस झ़ांगणै दी शामिल थौ।
8	1	सेज़ै दिनै यरुशलेम शहरा री कलिसिया दी भौरी सताव शुरु हुऔ, प्रेरितु छ़ाड़ियौ ओर सारै यहुदिया और सामरीया परदेशा दी बिखरी गौऐ।
8	2	कुछ़ भौगतुऐ स्तिफनुसा रौ मौड़ौ कब्रा दी छ़ाड़ौ और तेसलै भौरी लेरै।
8	3	शाऊल कलिसिया रै लोगु सौताउंदै थौ लागौ औन्दौ। और घौरा-घौरा दी डेइऔ विश्वासी छ़ेउड़ी और मौरदु घीशी-घीशियौ ज़ेला दी थौ लागौ औन्दौ पाइंदै।
8	4	ज़ो बिखरै औन्दै विश्वासी लोग थै सै खुशी री खौबरी शुणावा थै।
8	5	और फिलिप्पुस सामरीया परदेशा दी डेइऔ लोगु कै मसीहा रौ परचार कौरदै लागौ।
8	6	ज़ो बुशै फिलिप्पुसै बोली लोगुऐ सै शुणियौ और हैरानी वाल़ै कामा देखीयौ ज़ो सेऊ देखावा थौ एक मन हुइयौ तेथदी ध्यान लाऔ।
8	7	कैलैकि ज़ेबी फिलिप्पुसै हुकम दैऔ ता भौरी लोगु कु बुरी आत्मा राड़ै मारीयौ बाइरै थी लागी ऐन्दी निकुल़दै, और भौरी अधरौंगा रै बिमार और लौंगड़ै भी च़ांगै हुऐ।
8	8	और तेस इलाकै रै भौरी लोग दी बौड़ी खुशी छ़ाई गोई।
8	9	सेज़ै इलाकै दी शमौन नावां रौ एक आदमी थौ, ज़ुण ज़ादु-टोणै कौरीऐ सामरीया रै लोगु हैरान कौरा थौ और आपुलै सारेऊ कु बौड़ौ आदमी बोला थौ।
8	10	छ़ोटै कु बौड़ै झ़ांऊ सारै तेसरी इज़्ज़त कौरा थै, “कि एऊ आदमी परमेश्‍वरा री सै बौड़ी शक्ति आ।”
8	11	तिणीऐ भौरी बौगता ओउलै आपणै ज़ादु-टौणै रै कामा कौरीऐ सै लोग हैरान थै किऐ औन्दै, एथीलै सै लोग तेस भौरी बौड़ौ माना थै।
8	12	पर ज़ेबी लोगुऐ फिलिप्पुसा री बुशु माथै विश्वास किऔ ज़ुण परमेश्‍वरा रै राज़ और यीशु मसीह रै नावां री खुशी री खौबरी शुणावा थौ। ता सारै लोग छ़ेउड़ी का मौरद बपतिस्मौ निंदै लागै।
8	13	तैबै शमौनै आपु भी विश्वास किऔ और बपतिस्मौ नीईंयौ फिलिप्पुसा आइलै रौउंदै लागौ। सेऊ नोखै-नोखै और बौड़ै-बौड़ै शक्ति वाल़ै कामा देखीयौ हैरान हुआ थौ।
8	14	ज़ैबै प्रेरितुऐ ज़ुण यरुशलेम शहरा दी थै शुणौ कि, सामरीया रै लोगुऐ परमेश्‍वरा रौ वचन मानी गौ आ तैबै तिंउऐ पतरस और यहुन्ना तिऊं काऐ भेज़ै।
8	15	तिंउऐ सामरीया दी डेइऔ तिउंलै प्राथना कौरी कि सै पवित्र आत्मा पा लै।
8	16	कैलैकि पवित्र आत्मा इबी झ़ांऊ तिऊं कासी माथै नाईं उतरौ थौ। तिंउऐ ता सिरफ यीशु रै नावां रौ बपतिस्मौ थौ निऔं औन्दौ।
8	17	तैबै पतरस और यहुन्नै तिऊं माथै हाथ छ़ाड़ै और तिंउऐ पवित्र आत्मा पाऔ।
8	18	तैबै शमौनै देखौ कि च़ेलेऊ रै हाथा छ़ाड़ियौ पवित्र आत्मा मिला सा, ता तिऊं काऐ पैसै नीईंयौ बोलौ,
8	19	“एज़ी शक्ति मुकै भी दैऔ कि हाऊं ज़ास माथै भी हाथ छ़ाड़ुलै ता तेसलै पवित्र आत्मा मिला।”
8	20	पतरसै तेसलै बोलौ, “तैरै रुपाऐ-पैसै ताऊं आइलै च़ांई खातम हुऐ, कैलैकि ताऐं परमेश्‍वरा रौ वरदान पैसेऊ कौरी खरीदणै रै बारै दी सुंच़ौ आ।
8	21	एज़ी सेवा दी ना तैरौ भाग, ना कोई हिस्सौ आ। कैलैकि तैरौ मन परमेश्‍वरा री नौज़रीऐ साफ नाईं आसतौ।
8	22	एथीलै आबै आपणी इऐं बुराई कु मन बदुल़, और प्रभु कु प्राथना कर, हुई सौका कि प्रभु तैरै ज़िवा री बुराई लै माफी मिला।
8	23	कैलैकि हाऊं देखाऊ कि तू पित ज़िणै कड़वाहटा दी और बुराई रै ज़ाल़ा दी फौसौ औन्दौ।”
8	24	शमौनै बोलौ, “तुमै मुलै प्राथना कौरौ कि ज़ो बुशै तुमुऐ मुलै बोली आ, तिऊं मांझ़िआ कु कोई भी मुसीबत मुं माथै ना आशा।”
8	25	तैबै पतरस और यहुन्ना प्रभु यीशु री गवाही देइऔ और वचन शुणाइयौ यरुशलेम शहरा लै वापस आशै। और सामरिउ रै भौरी गांवा दी खुशी री खौबरी शुणाई।
8	26	तैबै प्रभु रै एकी दूतै फिलिप्पुसा लै बोलौ, “उठ और दक्षिण दिशा री भिलै सेज़ी बाटा दी डेऊ, ज़ो बाट यरुशलेमा शहरा कु गाज़ा शहरा लै डिआ।” सै शुनशान बाट आ।
8	27	फिलिप्पुस उठीयौ च़ाल पौड़ौ, और बाटा दी सेऊ एक खोजै कु मिलौ ज़ुण कूश देशा रौ थौ सेऊ यरुशलेमा कु थौ आशदै लागौ औन्दौ, कैलैकि सेऊ तिऐ परमेश्‍वरा री आराधना कौरना लै थौ आशौ औन्दौ। सेऊ कूश देशा री राणी कन्दाकै रौ मन्त्री और खज़ांच़ी थौ।	WRONG ALIGNMENT
8	28	सेऊ वापस आपणै घौरै डेउंदी बारै आपणै रौथा माथै बोशियौ, यशायाह भविष्यवक्ता री किताब ज़ोर-ज़ोरै पौड़दै थौ लागौ औन्दौ।
8	29	तैबै पवित्र आत्मै फिलिप्पुसा लै बोलौ, “नज़दीक डेइऔ एस रौथा आइलै आण्ड।”
8	30	फिलिप्पुस तेस भिलै फेटी मारीयौ डैऔ और सेऊ यशायाह भविष्यवक्ता री किताबी पौड़दै शुणौ, और तेसकु पुछ़ौ कि, “ज़ो तू पौड़दै ई लागौ औन्दौ का तू तेस सौमझ़ा भी ई?”
8	31	तिणीऐ फिलिप्पुसा लै बोलौ, “ज़ेबी झ़ांऊ कुण मुं सौमझ़ावा नाईं लौ तेबी झ़ांऊ हाऊं किणौ सौमझ़ा ऊ?” “तिणीऐ फिलिप्पुसा कु औरज़ कौरी कि मुं काऐ आशीयौ बोश”
8	32	पवित्रशास्त्रा रौ ज़ो पाठ सेऊ पौड़दै थौ लागौ औन्दौ सेऊ एज़ौ थौ, “सेऊ भेरी बाशीऐ बौल़ी हुणा लै निऔं, और ज़िणौ गाबड़ु ऊन लौइणै वाल़ेऊ काऐ च़ुटुकच़ार थाका आ, तिणी ई, तिणीऐ भी आपणौ मूंह नाईं खोलौ।
8	33	तेसरै निउलै दी तेसरौ फैसलौ नाईं हुऔ। तेसरै बौगता रै लोगु रै बारै दी कुण बोला आ? कैलैकि धौतरी माथा कु ता तेसरै प्राण नींई गौऐ थै।”
8	34	एथ माथै खोजैऐ फिलिप्पुसा कु बोलौ, “हाऊं ताऊं कु औरज़ कौराऊ, इणौ बोल कि भविष्यवक्ता इणौ कासरै बारै दी बोला आ? आपणै या कास ओरी रै बारै दी?”
8	35	तैबै फिलिप्पुस बोलदै लागौ, और एसी पवित्रशास्त्रा कु शुरु कौरीऔ तेसकै यीशु रै बारै दी खुशी री खौबरी शुणाई। तैबै तिणी खोजै इऐ बुशै सौमझ़ी और यीशु माथै विश्वास कियौ।	WRONG ALIGNMENT
8	36	बाटा दी हांडदै-हांडदै सै एकी ज़ागाह दी पौउंच़ै ज़िऐ पाणी रौ ताल थौ। तैबै खोजैऐ बोलौ, “देख इदै पाणी रौ ताल आ, आबै मुलै बपतिस्मौ निणा लै का कामी आ?”
8	37	फिलिप्पुसै बोलौ, “अगर तू पुरै ज़िवा कौरी विश्वास कौरा ई ता नींई सौका ई।” तिणीऐ बोलौ, “हाऊं विश्वास कौराऊ कि यीशु मसीह ई परमेश्‍वरा रौ छ़ोहरु आ।”
8	38	तैबै तिणीऐ रथ रोकणै रौ हुकम दैऔ, और फिलिप्पुस और खोजा दुइया पाणी दी डेवै तैबै तिणीऐ खोजा लै बपतिस्मौ दैऔ।
8	39	ज़ेबी सै पाणी कु बाइरै आशै, ता परमेश्‍वरा री आत्मै फिलिप्पुस तिदरु चुंगिऔ निऔं, और खोजैऐ सेऊ तौंइऐ नाईं देखौ। खोजौ खुशी मौनाई कि, “परमेश्‍वरै हाऊं बौच़ाई गो ऊ” और सेऊ आपणै घौरै च़ाली पौड़ौ।
8	40	फिलिप्पुस पौउंच़ौ आशदोश इलाकै दी पा। और ज़ेबी झ़ांऊ कैसरिया इलाकै दी ना पौउंच़ौ तेबी झ़ांऊ सेऊ इलाकै-इलाकै दी यीशु री खुशी री खौबरी शुणाउंदै थाकौ लागी।
9	1	शाऊल ज़ुण इबी झ़ांऊ प्रभु यीशु रै च़ेलेऊ धमकाउंदै और तिऊं झ़ांगणै री कोशिषा दी थौ लागौ औन्दौ, सेऊ परधान याजका काऐ डैऔ,
9	2	और तेसकु दमिश्क इलाकै दी आराधनालय रै नाऊं और तिऊं सताउणै रै हक्क्का री औरज़ी मांगी, ताकी अगर तेसकै तिऐ कुण यीशु पिछ़ु हांडणै वाल़ौ मिला लौ ता सेऊ च़ाऊ छ़ेउड़ी औली च़ाऊ मौरद तिऊं बानिऔ यरुशलेमा दी आणा।
9	3	पर ज़ेबी शाउल और तेसरै लोग हांडदै-हांडदै दमिश्क इलाकै रै नज़दीक पौउंच़ौ ता एकदम सौरगा कु तेस फिदीआलै तेज़ प्याशौ च़ौमकौ,
9	4	ता सेऊ धौनी माटै माथै पौड़ौ और प्रभु री हाक शुणुई, “ओ शाऊल, ओ शाऊल तू मुं कैलै सतावा ई?”
9	5	शाऊलै पुछ़ौ, “ओ प्रभु तू कुण ई?” तिणीऐ बोलौ, “हाऊं यीशु ऊ, ज़ास तू सतावा ई।
9	6	पर आबै तू उठीयौ इलाकै दी डेऊ, और ज़ो कुछ़ ताऐं कौरणौ आ तेस ताउंकै तिऐ बोलाई कि हाऊं का च़ाहा ऊ।”
9	7	ज़ो आदमी तेस आइलै थै सै हौकै-बौकै खौड़ै रौऐ। कैलैकि तिंउऐ हाक ता शुणी, पर देखौ नाईं कोई।
9	8	शाऊल ज़मीना माथै कु उठौ, पर ज़ेबी तिणीऐ आखी खोली ता तेसकै कुछ़ा ना दिशौ, तैबै तिंउऐ सेऊ हाथा पाकड़ियौ दमिश्क इलाकै दी निऔं।
9	9	तेसकै चिया दिना झ़ांऊ कुछ़ ना दिशौ। ना तिणीऐ कुछ़ खाऔ-पिऔ।
9	10	दमिश्क इलाकै दी हनन्याह नावां रौ एक च़ेलौ थौ, प्रभु यीशुऐ तेसकै दर्शण देइऔ बोलौ, “ओ हनन्याह!” तिणीऐ बोलौ, “ओ प्रभु।”
9	11	तैबै प्रभु यीशुऐ तेसलै बोलौ, “उठीयौ तिऐं गल़ी दी डेऊ ज़ेथलै ‘सिधी’ बोलाई। तिऐ यहुदा रै घौरा दी शाऊल नावां रै बारै दी पुछ़ ज़ो तरसुसा रौ रौइणै वाल़ौ आ। कैलैकि देख, सेऊ प्राथना कौरदै आ लागौ औन्दौ।
9	12	तिणीऐ दर्शण देखौ आ कि, हनन्याह नावां रौ एक आदमी भितरै आशौ और तेस माथै हाथ छ़ाड़ौ, ताकी सेऊ तौंइऐ देखदै लागा।”
9	13	हनन्याहै ज़वाब दैऔ, “ओ प्रभु मुंइऐ एस आदमी रै बारै दी भौरी लोगु कु शुणौ आ, कि इणीऐ यरुशलेमा दी तैरै पवित्र लोगु माथै भौरी ज़ुलम किऐ ई।
9	14	और इदरा लै भी एसकै बौड़ै याजकु कु हक्क्क आ मिलौ औन्दौ, कि ज़ुण ताऊं माथै विश्वास कौरा आ, तेस बानियौ यरुशलेमा लै निआं।”
9	15	पर प्रभु यीशुऐ तेसलै बोलौ, “तू डेऊ। कैलैकि सेऊ ता मुंइऐ दुजी ज़ातीऊ, राज़ेऊ, और इस्राइली लोगु काऐ मैरौ परचार कौरना लै आ छ़ांटौ औन्दौ।
9	16	और हाऊं तेसलै बोलाऊ कि मेरी ताईं तिणीऐ किणै-किणै दुःख जा ई उठाउणै।”
9	17	तैबै हनन्याह उठौ ओर तेस घौरा दी डैऔ ज़िऐ शाउल थौ रौ औन्दौ। तिऐ तिणीऐ शाऊला माथै आपणै हाथ छ़ाड़ै और बोलौ, “ओ भाई शाऊल, प्रभु यीशु, ज़ो सेज़ी बाटा दी ताउंकै दिशौ थौ, ज़ेथदी तू आशो ई, तिणीऐ ई हाऊं भेज़ौ ऊ, कि तू देखदै लागा और पवित्र आत्मा कौरीऐ भौरी आ।”
9	18	और फेटी शाऊला री आखी कु छ़िलकै ज़ेई उतरै और सेऊ देखदै लागौ, और उठीयौ तेभी बपतिस्मौ निऔं।
9	19	तैबै रोटी खाइऔ तागत पाई। और सेऊ कई दिना झ़ांऊ तिऊं च़ेलेऊ आइलै रौऔ, ज़ो दमिश्क इलाकै दी रौआ थै।
9	20	शाऊल तेभी ई दमिश्क इलाकै रै आराधनालय दी डेइऔ यीशु रौ परचार कौरदै लागौ कि, यीशु ई परमेश्‍वरा रौ छ़ोहरु आ।
9	21	भौरी सारै शुणनै वाल़ै लोग हैरान हुइयौ बोलदै लागै, “का एऊ सेऊ नाईं ज़ुण यरुशलेमा दी यीशु माथै विश्वास कौरणै वाल़ेऊ, झ़ांगा थौ। और इदै भी थौ एथीलै आशौ औन्दौ कि तिऊं बानिऔ बौड़ै याजकु काऐ निआं?”
9	22	पर शाऊल औज़ौ भी ज़ादौ परचार कौरदै लागौ और शक्ति वाल़ौ बौणौ, और एज़ी बुशा रौ सबूत देई-देइयौ कि यीशु ई मसीह आ, दमिश्क इलाकै रै यहुदिऊ रै मूंह बन्द किऐ।
9	23	ज़ैबै भौरी दिन बिती गौऐ, तैबै यहुदी मिलियौ शाऊला झ़ांगणै रै बारै दी चौपड़ींदै लागै।
9	24	पर तिऊंरौ चौपड़िणौ शाऊला कै पौतौ लागौ। कि सै तेस झ़ांगणा लै राच दिन बाटा दी ज़ागदै औआ ई लागै औन्दै।
9	25	पर एकी राचीऐ तेसरै च़ेलेउऐ सेऊ छ़ाबड़ै दी बोशाल़ीऔ रौशेऊ दी लटकाइयौ तेस इलाकै री उंच़ी दवाली बाटीऐ इलाकै कु बाइरै गाड़ौ।
9	26	यरुशलेमा दी पौउंच़िऔ शाऊलै च़ेलेऊ आइलै मिलणै री कोशिष की। पर सै सारै तेसकु डौरा थै। तिउंकै विश्वास नाईं औआ थौ, कि एऊ भी यीशु रौ च़ेलौ बौणी गौ आ।
9	27	पर बरनबासै सेऊ आपु आइलै च़ेलेऊ काऐ निऔं, और तिउंलै बोलौ कि शाऊलै किणै कौरी बाटा दी प्रभु देखौ और प्रभुऐ एस आइलै बुशै लाई आ। तैबै दमिश्क इलाकै दी किणी हिम्मत्ती कौरीऐ यीशु रै नावां रौ परचार किऔ आ।
9	28	शाऊल तिऊं आइलै यरुशलेमा दी आज़ादी कौरीऐ आशदै-हाण्डदै लागौ।
9	29	और निडर हुइयौ प्रभु रै नावां रौ परचार कौरा थौ। युनानी बोली बोलणै वाल़ै यहुदिऊ आइलै बुशै और वाद-विवाद कौरा थौ। पर सै कौरा थै तेस झ़ांगणै री कोशिष।
9	30	पर ज़ेबी विश्वासी भाईऊ कै पौतौ लागौ, ता तिंउऐ सेऊ कैसरिया इलाकै दी आणौ और तिदरु भेज़ौ तरसुसा गांवा लै।
9	31	तैबै पुरै यहुदा परदेश, गलील परदेश और सामरीया इलाकै री कलिसिया कै च़ैन मिलौ और सै विश्वासा दी बौड़दै लागी। सै विश्वासी लोग प्रभु रै डौरा दी और पवित्र आत्मा हौसलै री वज़ाह कु बौड़दै लागै।
9	32	तैबै इणौ हुऔ कि पतरस एकी ज़ागाह कु दुजी ज़ागाह दी हांडियौ परचार कौरदै-कौरदै तिऊं पवित्र लोगु काऐ भी पौउंच़ौ ज़ुण लुद्दा गांवा दी रौआ थै।
9	33	तिऐ पतरसा कै एनियास नावां रौ बिमार आदमी भी मिलौ ज़ेथदी लकवै री बिमारी थी और आठ साला ओउलै बिस्तरै दी थौ पौड़ौ औन्दौ।
9	34	पतरसै तेसलै बोलौ, “ओ एनियास! यीशु मसीह ताऊं च़ांगौ कौरा आ। ‘उठ आपणौ बिस्तरौ चुंगिऔ ठीक कर।’ तैबै सेऊ फेटी खौड़ौ हुऔ।
9	35	लुद्दा गांवा और शारोन गांवा रै भौरी सारै रौइणै वाल़ै लोग तेस देखीयौ प्रभु यीशु माथै विश्वास कियौ।”
9	36	याफा गांवा दी तबीता मतलब दोरकास नावां री एक विश्वासी छ़ेउड़ी रौआ थी। सै भौरी भौलै-भौलै काम कौरा और गरीबु री मज़द कौरा थी।
9	37	सेज़ै बौगता दी ज़ेबी पतरस लुद्दा गांवा दी थौ, विश्वासी छ़ेउड़ी सै बिमार हुई और पोरु मौरी। तिंउऐ सै धोआइऔ माथलै कौमरै छ़ाड़ी।
9	38	लुद्दा गांउ याफा रै नज़दीक थौ च़ेलेउऐ शुणौ कि पतरस तिऐ आ, दुई आदमी छ़ाड़ियौ तेसकु औरज़ की, “कि आमु काऐ आशणा लै बेर नाईं पा।”
9	39	तैबै पतरस उठीयौ तिऊं आइलै च़ाल पौड़ौ, ज़ेबी सेऊ पौउंच़ौ ता तिंउऐ सेऊ तिऐ माथलै कौमरै दी निऔं। तैबै विधवा छ़ेउड़ी लेरीयौ पतरसा काऐ आशीयौ खौड़ी हुई और ज़ो जुड़कै दोरकासै तिऊं आइलै रौइऔ चाणै थै, तिऊं देखाउंदै लागी।
9	40	तैबै पतरसै सारै तिदरु बाइरै गाड़ै, और घुंडै टेकीऔ प्राथना कौरी, और मौड़ै भिलै देखीयौ बोलौ, “ओ तबीता उठ।” तैबै तिंआऐ आपणी आखी खोली। और पतरसा देखीयौ उठीयौ बोशी।
9	41	पतरसै हाथा पाकड़ीऔ सै उठाई, और पवित्र लोग और विधवा छ़ेउड़ीऊ औटाइयौ तिउंकै ज़िउंदी हुइयौ सौंभाल़ी।
9	42	इऐ बूश सारै याफा गांवा दी फौइली गोई। और भौरी लोगुऐ प्रभु यीशु माथै विश्वास किऔ।
9	43	और पतरस याफा गांवा दी च़ामड़ै रै कामा कौरणै वाल़ै शमौना रै घौरा दी भौरी दिना झ़ांऊ रौऔ।
10	1	कैसरिया इलाकै दी कुरनेलियुस नावां रौ एक आदमी थौ, ज़ुण इतालियानी नावां रै गुटा रौ आफसर थौ।
10	2	सेऊ भौगत थौ और आपणै सारै टौबरा आइलै परमेश्‍वरा कु डौरा थौ, और गरीब लोगु लै दाण दिआ थौ, और रोज़ परमेश्‍वरा कु प्राथना कौरा थौ।
10	3	एकी दिनै दुसकै चिजै पैहरै दी एक साफ दर्शण देखौ कि परमेश्‍वरा रौ एक दूत तेस काऐ भितै आशीयौ तेसलै बोलौ, “ओ कुरनेलियुस।”
10	4	कुरनेलिउसै सेऊ बौड़ै ध्याना कौरी देखौ और डौरीऔ बोलौ, “ओ प्रभु का बोलाई?” दूतै तेसलै बोलौ, “तेरी प्राथना और तैरै दैऔ औन्दौ दाण याद कौरना लै परमेश्‍वरा काऐ पौउंच़ी गौऐ।
10	5	आबै याफा गांवा दी आदमी भेज़ीयौ, शमौन ज़ासलै पतरस भी बोलाई आपु काऐ औटाऊ।
10	6	सेऊ च़ामड़ै चाणनै वाल़ै शमौना, रै काऐ आ रौ औन्दौ ज़ासरौ घौर समुन्दरा रै डिका काऐ आ।”
10	7	तैबै सेऊ दूत ज़ुणिऐ इऐ बुशै बोली थी तिदरु डैऔ तैबै कुरनेलियुसै आपणै दुई नुकुरु मांझ़िआ कु एक भौगत सिपाई आपु काऐ औटाऔ,
10	8	और तेस काऐ सारी बुशै बोलीयौ सेऊ याफा गांवा लै भेज़ौ।
10	9	दुजै दिनै ज़ेबी सै चिन आदमी ज़ो कुरनेलियुसै भेज़ै थै हांडदै-हांडदै इलाकै दी पौउंच़णै वाल़ै थै ता, सेज़ै बौगतै पतरस प्राथना कौरदै छ़ापरा माथै डैऔ।
10	10	तेसकै भूख लागी और सेऊ कुछ़ खाणौ च़ाहा थौ, पर ज़ेबी तिऐ खाणै री त्यारी कौरदै थै लागै औन्दै, ता पतरस बैहोश हुऔ।
10	11	तैबै तिणीऐ देखौ कि सौरग खुली गौ। और एक बौड़ी च़ादर च़ारिया कुणै कु लटकाइयौ धौतरी माथै आशदै लागी ऐन्दी।
10	12	ज़ेथदी धौतरी माथा रै सारै जानवर और किड़ै-मकौड़ै, और च़िड़ै-च़िटकोरु थै।
10	13	तेसकै एक इणी हाक शुणुई कि, “ओ पतरस उठ, झ़ांग और खा।”
10	14	पर पतरसै बोलौ, “नाईं प्रभु बिलकुल नाईं, कैलैकि मुंइऐ इबी झ़ांऊ कोई भी गान्दी और अशुद्ध च़ीज़ नाईं खाई।”
10	15	तैबै दुजी बारै तेसकै हाक शुणुई कि, “ज़ो कुछ़ परमेश्‍वरै शुद्ध कौरी गौ आ तेसलै तू अशुद्ध नाईं बोल।”
10	16	चिआ बारै इणौ हुऔ। तैबै सै च़ादर तिदरु तेबी सौरगा भिलै वापिस डेई।
10	17	ज़ेबी पतरस आपणै ज़िवा दी एज़ी बुशै सुंच़दै थौ लागौ औन्दौ, कि ज़ो दर्शण मुंइऐ देखौ आ तेसरौ मतलब का औलौ?, ता तेभी सै आदमी ज़ो कुरनेलियुसै थै भेज़ै औन्दै, शमौना रै घौरा लोड़ीयौ दारा काऐ खौड़ै हुऐ,
10	18	और हाका देइऔ पुछ़दै लागै कि, “का शमौन ज़ासलै पतरस बोलाई इदै आ पाउणौ?”
10	19	पतरस ता तेस दर्शणा रै बारै दी थौ सुंच़दै लागौ औन्दौ, तेभी पवित्र आत्मै तेसलै बोलौ, “देख चिन आदमी ताऊं लोड़दै ई लागै औन्दै।
10	20	आबै उठीयौ तौल़ै डेऊ, और निडर हुइयौ तिऊं आइलै डेऊ कैलैकि मुंइऐ ई सै भेज़ै औन्दै।”
10	21	तैबै पतरसै तिऊं काऐ डेइऔ बोलौ, “देखौ ज़ास लोड़दै तुमै लागै औन्दै ई, सेऊ हाऊं ऊ। तुमै कैलै ई आशै औन्दै?”
10	22	तिंउऐ बोलौ, “कुरनेलियुस आफसर ज़ुण धौर्मी और परमेश्‍वरा कु डौरनै वाल़ौ, और ज़ासरौ सारी यहुदी ज़ाती दी नाऊं आ, तिणीऐ परमेश्‍वरा रै पवित्र दूता री बुशै शुणी कि तुमु आपणै घौरा कै औटाइयौ तुमु कु परमेश्‍वरा रै वचन शुणा।”
10	23	तैबै तिणीऐ सै भितरै औटाऐ और तिउंरी सेवा की, दुजै दिनै पतरस तिऊं आइलै च़ाल पौड़ौ, और याफा इलाकै रै कुछ़ विश्वासी भाई भी तेस आइलै डेवे।
10	24	दुजै दिना बासीऐ सै कैसरिया इलाकै दी पौउंच़ै, और कुरनेलियुस आपणै रिश्तेदारु, और खानदानी रै लोगु ज़ागदै थौ लागौ औन्दौ।
10	25	ज़ैबै पतरस भितरै आशौ ता, कुरनेलियुस तेसकु मिलौ और तेसरै बांगणै माथै पौड़ीयौ तेसकै ढाल की।
10	26	पर पतरसै सेऊ खौड़ौ चुंगिऔ तेसलै बोलौ, “खौड़ौ ऊ। मुकै झुकियौ ढाल नाईं कर, हाऊं भी ता ताऊं ज़िणी आदमी ऊ।”
10	27	और तेस आइलै बुशै लाइंदै-लाइंदै भितरै डैऔ, और भौरी लोगु कौठै देखीयौ,
10	28	पतरसै तिउंलै बोलौ, “तुमै ज़ाणाई की दुजी ज़ाती दी मिलणौ और तिऊं रै काऐ डेउणौ आमु यहुदिऊ लै बुरौ आ, पर परमेश्‍वरै मुकै बोलौ आ, कि केज़ै भी आदमी लै गान्दौ या अशुद्ध नाईं बोलु।
10	29	एथीलै हाऊं ज़ेबी तुमुऐ औटाऔ ऊ तेबी ई बिण बोलै आशो ऊ। आबै हाऊं पुछ़ाऊ कि तुमुऐ हाऊं केज़ै कामा लै औटाऔ ऊ?”
10	30	कुरनेलियुसै बोलौ, “एज़ै बौगता दी च़ार दिन पैहलै हाऊं आपणै घौरा दी प्राथना कौरदै थौ लागौ औन्दौ। ता देखौ एक आदमी च़ौमकिलौ जुड़कै भिड़ीयौ, मुकाऐ आशीयौ खौड़ौ हुऔ
10	31	और बोलदै लागौ कि, ‘ओ कुरनेलियुस तेरी प्राथना शुणी गोई आ, और तेरी भेंट परमेश्‍वरा काऐ याद किऐ ई।
10	32	एथीलै याफा इलाकै दी कुछ़ आदमी भेज़ीयौ शमौन ज़ासलै पतरस बोलाई ओरु औटाऊ। सेऊ समुन्दरा रै डिका काऐ शमौना रै घौरा दी आ रौऔ औन्दौ, ज़ुण च़ामड़ै रौ काम कौरा आ, सेऊ तुमुकै परमेश्‍वरा री तौरफा कु खौबर शुणावा आ।’
10	33	तैबै मुंइऐ तेबी ई ताऊं काऐ आदमी भेज़ै ई और ताऐं आच़्छ़ौ किऔ कि तू आशो ई। आबै आमै सारै इदै परमेश्‍वरा काऐ ई, ज़ो कुछ़ परमेश्‍वरै ताउंकै बोलौ आ तेस शुणु।”
10	34	तैबै पतरसै बोलौ, “आबै मुकै पौतौ लागी गौ आ कि परमेश्‍वर कासी भी ऊंच़-नीच़ नाईं मानदौ।
10	35	बल्कि हर ज़ाती कु ज़ुण आदमी परमेश्‍वरा कु डौरा और भौलै काम कौरा, सेऊ तेसकै आच़्छ़ौ लागा।
10	36	ज़ेज़ौ वचन परमेश्‍वरै इस्राइलिऊ कै दैऔ आ, ज़ेबी तिणीऐ यीशु मसीह रै ज़ौरिऐ (ज़ुण सारेऊ रौ प्रभु आ) शान्ति री खौबर शुणाई,
10	37	सेज़ौ वचन तुमै ज़ाणाई, ज़ो यहुन्ना बपतिस्मौ रै परचारा बासिऐ गलील परदेशा कु शुरु हुइयौ यहुदिया परदेशा री भौरी ज़ागाह दी फैअली गौ आ।
10	38	परमेश्‍वरै किणै कौरीऐ यीशु मसीह रौ पवित्र आत्मा और शक्ति कौरीऐ अभिषेक कियौ आ। सेऊ भौलाई कौरा थौ और भौरी बिमार लोगु शैताना रै हाथा कु बौच़ावा थौ, कैलैकि परमेश्‍वर तेस आइलै थौ।
10	39	आमै तिऊं सारै कामा रै शाजत ई। ज़ो यीशुऐ यहुदिया रै परदेश और सारै यरुशलेम शहरा दी किऐ ई, पर यहुदी मुख्येउऐ सेऊ क्रुसा माथै टांगीऔ पोरु झ़ांगौ आ।
10	40	पर सेऊ परमेश्‍वरै चिजै दिनै ज़िउंदौ किऔ, और पौगड़ौ भी किऔ आ।
10	41	सारेऊ लोगुऐ सेऊ नाईं देखौ बल्कि तिऊं मांझ़िऐ ज़ुण परमेश्‍वरै पैहलै कु थै छ़ांटै औन्दै, मतलब आमु मांझ़िऐ ज़ुणिऐ तेसरै ज़िउंदै हुणै बासिऐ तेस आइलै रोटी खाई-पीई आ।
10	42	और तिणीऐ आमुलै हुकम दैऔ कि सारै लोगु लै परचार कौरौ और गवाही दैऔ, कि यीशु ई सेऊ आ ज़ो परमेश्‍वरै मौरै औन्दै और ज़िउंदै ऊ रौ फैसलै कौरणै वाल़ौ चाणौ आ।
10	43	तेसरी गवाही सारै पुराणै भविष्यवक्ता दिआई, कि ज़ुण भी तेस माथै विश्वास कौरालौ तेसलै यीशु रै नावां कौरी पापा री माफी मिला आ।”
10	44	पतरस इणी बुशै बोलदै थौ लागौ औन्दौ कि पवित्र आत्मा सारै वचन शुणनै वाल़ेऊ माथै आशौ।
10	45	और ज़ेती यहुदी विश्वासी लोग तेस आइलै थै आशै औन्दै सै सारै हैरान हुऐ कि दुजी ज़ाती रै लोगु माथै भी पवित्र आत्मा रौ दाण मिली गौ आ।
10	46	कैलैकि तिंउऐ सै ओरी-ओरी बोली बोलदै और परमेश्‍वरा री बौड़ाई कौरदै शुणै।
10	47	एथ माथै पतरसै बोलौ, “का कुण पाणी रोकी सौका आ कि तिउंलै बपतिस्मौ ना मिला ज़ासकै आमु ज़िणौ परमेश्‍वरा कु पवित्र आत्मा मिलौ आ?”
10	48	और पतरसै हुकम दैऔ कि तुमै यीशु मसीह रै नावां कौरी बपतिस्मौ निऔं। तैबै तिंउऐ तेसकु औरज़ कौरी कि आमु आइलै कुछ़ दिना झ़ांऊ औज़ौ रौऊ।
11	1	तैबै विश्वासी भाईउऐ और च़ेलेउऐ शुणौ ज़ुण यहुदिया परदेशा दी थै, कि दुजी ज़ाती रै लोगुऐ भी परमेश्‍वरा रौ वचन मानी गौ आ।
11	2	और पतरस ज़ेबी यरुशलेमा दी आशौ, ता यहुदी विश्वासी लोग तेसकु सवाल-ज़वाब कौरदै लागै,
11	3	कि “ताऐं दुजी ज़ाती रै लोगु आइलै ज़ुण बिणा खतना किऐ औन्दै ई कैलै खाऔ-पिऔ?”
11	4	तैबै पतरसै तिउंकै सारी बुशै ज़ो कुरनिलियुसा रै घौरा दी हुई थी शुरु कु शुणाई
11	5	कि हाऊं याफा इलाकै दी प्राथना कौरदै थौ लागौ औन्दौ, और मुंइऐ एक दर्शण देखौ कि सौरग खुली गौ। और एक बौड़ी च़ादर च़ारिया कुणै कु लटकाइयौ तौल़ै आशदै लागी ऐन्दी।
11	6	ज़ैबै मुंइऐ देखौ ता तिऐं च़ादरी दी सारै जानवर और किड़ै-मकौड़ै, और च़िड़ै-च़िटकोरु थै।
11	7	और मुंइऐ एक हाक भी शुणी, “ओ पतरस उठ, झ़ांग और खा।”
11	8	मुंइऐ बोलौ, “नाईं प्रभु, नाईं। कैलैकि कोई भी अशुद्ध और गान्दी च़ीज़ इबी झ़ांऊ नाईं खाई।”
11	9	दुजी बारै सौरगा कु हाक शुणुई कि, “ज़ो कुछ़ परमेश्‍वरै शुद्ध कौरी गौ आ तेसलै तू अशुद्ध नाईं बोल।”
11	10	चिआ बारै इणौ हुऔ। तैबै सै च़ादर तिदरु तेबी सौरगा भिलै वापिस डेई।
11	11	और देखौ, चिन आदमी तेभी मुकाऐ आशै ज़ो कैसरिया इलाकै कुरनेलियुसै मुकाऐ थै भेज़ै औन्दै।
11	12	तैबै पवित्र आत्मै मुलै तिऊं आइलै निडर हुइयौ डेउणा लै बोलौ, और सै छ़ौ भाई भी मुं आइलै च़ाल पौड़ै। और आमै तेस आदमी रै काऐ डेवे।
11	13	तिणीऐ आमुलै बोलौ, “कि एक दूत मुकाऐ आशौ और तिणीऐ मुलै बोलौ, कि याफा लै आपणै आदमी भेज़ीयौ शमौन ज़ासलै पतरस बोलाई तेस इदै आपणै घौरै औटाऊ।
11	14	सेऊ ताउंकै इणी बुशै बोला आ, ज़ेथ कौरी तू और तैरौ सारौ घौर छ़ुटकारौ पा आ।”
11	15	ज़ेबी हाऊं तिऊं आइलै बुशै लाइंदै लागौ, ता पवित्र आत्मा तिऊं माथै इणौ आशौ ज़िणौ शुरु दी आमु माथै आशौ आ।
11	16	तैबै मुकै परमेश्‍वरा री एज़ी बूश याद आशी। ज़ो तिणीऐ बोली थी, कि, “यहुन्नै ता पाणी रौ बपतिस्मौ दैऔ पर तुमुलै पवित्र आत्मा रौ बपतिस्मौ मिला आ।”
11	17	“एथीलै ज़ैबै परमेश्‍वरै तिउंलै भी सेज़ौ दाण दैऔ आ ज़ो आमुकै प्रभु यीशु मसीह माथै विश्वास कौरीयौ मिलौ थौ। ता हाऊं कुण थौ ज़ुण परमेश्‍वर रोकी सौका थौ?”
11	18	इणौ शुणियौ यहुदी विश्वासी च़ुटुक थाकै, और परमेश्‍वरा री बौड़ाई कौरदै लागै, “तैबै ता परमेश्‍वर दुजी ज़ातीऊ लै भी सौदा री ज़िन्दगी दिया ज़ैबै सै पापा री माफी मांगियौ यीशु माथै विश्वास कौरालै।”
11	19	भौरी लोग तेस सताव री वज़ाह कु ज़ो स्तिफनुसा री वज़ाह कु पौड़ै थै, वारै-पारै बिखरी गौऐ थै, सै परचार कौरदै-कौरदै फिनिकै परदेश, साइप्रस टापु और अन्ताकिया रै इलाकै दी पौउंच़ै। पर सै यहुदी लोगु रै अलावा ओरी कासी कै परमेश्‍वरा रै वचन नाईं शुणावा थै।
11	20	पर तिऊं मांझ़िऐ कुछ़ विश्वासी साइप्रस टापु और कुछ़ कुरेनी रै रौइणै वाल़ै थै, ज़ुण अन्ताकिया दी आशीयौ दुजी ज़ातिऊ कै भी प्रभु रौ वचना शुणाउंदै लागै।
11	21	प्रभु री शक्ति तिऊं माथै थी, भौरी दुजी ज़ाती रै लोग विश्वास कौरीयौ प्रभु भिलै मुड़ै।
11	22	ज़ैबै तिंउरै बारै दी यरुशलेमा शैहरा री कलिसिया दी पौतौ लागौ, ता तिंउऐ बरनबास अन्ताकिया इलाकै लै भेज़ौ।
11	23	बरनबास तिऐ पौउंच़िऔ, और परमेश्‍वरा री बौड़ी दया देखीयौ खुश हुऔ, और तिंउरै विश्वास बौड़ाउणा लै बोलौ, “कि तना-मौना कौरी प्रभु कु च़िपकै रौऔ।”
11	24	बरनबास एक भौलौ आदमी थौ, सेऊ पवित्र आत्मा और विश्वासा कौरी भरपूर थौ। ओर भौरी लोगुऐ प्रभु यीशु माथै विश्वास कियौ।
11	25	तैबै बरनबासै अन्ताकिया इलाकै छ़ाड़ीयौ शाऊला लोड़दै तरसुसा गांवा लै च़ाल पौड़ौ।
11	26	ज़ैबै सेऊ तेसकु मिलौ ता तिणीऐ सेऊ आपु आइलै अन्ताकिया इलाकै लै आणौ। तैबै पौलुस ओर बरनाबास एकी साला झ़ांऊ कलिसिया रै लोगु आइलै मिलदै और भौरी लोगु कै प्रभु यीशु री खुश-खौबरी शुणाउंदै थाकै लागी। और च़ेलै सौभी कु पैहलै अन्ताकिया इलाकै दी “मसीह” बौणै।
11	27	सेज़ै बौगतै कुछ़ विश्वासी ज़ुण भविष्यवक्ता थै यरुशलेम शहरा कु अन्ताकिया इलाकै दी आशै।
11	28	तिऊं मांझ़िया कु अगबुस नावां एकी भविष्यवक्तै खौड़ी हुइयौ पवित्र आत्मा रै ज़ौरिऐ बोलौ, “कि सारी धौतरी दी काल़ पौड़ा। और सेऊ काल़ क्लौदियुस राज़ै रै बौगता दी पौड़ौ।
11	29	तैबै च़ेलेउऐ फैसलौ कियौ कि आमै आपणी-आपणी कौमाई कु कुछ़ पैसै कौठै कौरीयौ यहुदिया परदेशा दी रौइणै वाल़ै विश्वासी भाईऊ लै कुछ़ मज़द भेज़ु लै।
11	30	तिंउऐ तिणी कियौ। बरनबास और शाऊला रै हाथा दी यहुदी स्याणेऊ लै कुछ़ पैसै भेज़ै।”
12	1	सेज़ै बौगतै हेरोदेस राज़ै कलिसिया रै कुछ़ लोगु सताउणा लै ज़ेला दी पाऐ ई।
12	2	तिणीऐ यहुन्ना च़ेलै रौ भाई याकूब तलवारी कौरी झ़ौंगाऔ आ।
12	3	ज़ैबै तिणीऐ देखौ कि यहुदी लोग एसकु खुश हुआई तैबै तिणीऐ पतरस भी। सेज़ौ बौगत अण संज़ेड़ै री रोटी रै साज़ै रै दीन थै।
12	4	हेरोदेसै पतरस पाकड़ीयौ ज़ेला दी पाऔ, और च़ार-च़ार सिपाई च़ार पहरा दी च़ोउकीदारी दी छ़ाड़ै। एथीलै ताकी फसह रै साज़ै बासिऐ तेस फैसलै कौरना लै लोगु काऐ आणा।
12	5	पतरस भौरी दिना झ़ाऊं ज़ेला दी बन्द थौ। पर सारी कलिसिया तेसलै ज़िवा लाइयौ परमेश्‍वरा कु प्राथना कौरदै थी लागी ऐन्दी।
12	6	ज़ेबी हेरोदेस तेस फैसलै कौरना लै लोगु काऐ आणनै वाल़ौ थौ, सेज़ी राची पतरस दुई ज़ंज़ीरा दी बानौ औन्दौ दुई सिपाइउ रै बिच़ा दी थौ सुतौ औन्दौ। और सिपाई दारा काऐ च़ोअकीदारी कौरदै थै लागै औन्दै।
12	7	तैबै खरकच़ार परमेश्‍वरा रौ एक दूत तेस काऐ आशीयौ खौड़ी हुऔ, तिऐ ज़ेला री कोठरी दी प्याशौ च़ौमकौ, और सौरगदूतै पतरसा री पाशुड़ी दी लाइयौ सेऊ उज़ीयाऔ और बोलौ, “फेटी उठ।” तैबै तेसरै हाथा कु ज़ंज़ीरै खुलीयौ धौनी छ़ुटी।
12	8	तैबै सौरगदूतै तेसलै बोलौ कि, “गाची बान, और आपणै बूट ला।” पतरसै तिणी कियौ। तौंइऐ सौरगदूतै तेसलै बोलौ, “आपणै जुड़कै भिड़ीयौ मुं पिछ़ु हांड।”
12	9	सेऊ तिदरु निकल़ियौ तेस पिछ़ु च़ाल पौड़ौ। पर इणौ नाईं ज़ाणा थौ कि ज़ो कुछ़ परमेश्‍वरा रौ दूत कौरदै आ लागौ औन्दौ सेऊ सौच़्च़ आ, पर सेऊ सौमझ़ौ कि हाऊं सुइणै देखदै लागौ औन्दौ।
12	10	तैबै सै पैहलै और दुजै पैहरै कु निकल़ियौ तेस लोऐ रै बौड़ै दारा काऐ पौउंच़ै। ज़ो इलाकै री तौरफा दी आ। सेऊ बौड़ौ दार तिऊं कालै आपु खुली गौ, और सै तिदरु निकल़ियौ एकी गल़ी दी डै और तेबी ई परमेश्‍वरा रौ दूत तेस छ़ाड़ियौ तिदरु पोरु डैऔ।
12	11	तैबै पतरसा कै होश आशी और तिणीऐ बोलौ “आबै मुंइऐ सौच़्च़ ज़ाणी गौ कि परमेश्‍वरै आपणौ दूत भेज़ीयौ हाऊं हेरोदेसा रै हाथा कु छ़ुड़ाई ऐरौ ऊ, और यहुदी मुख्यै री सारी सोच़ा माथै पाणी फेरी गौ आ।”
12	12	पतरसै इणौ ज़ाणीयौ कि परमेश्‍वरै हाऊं छ़ुड़ाऔ ऊ, यहुन्ना (ज़ासलै मरकुस भी बोला थै) री आमा मरियमा रै काऐ आशौ तिऐ भौरी विश्वासी कौट्ठै हुइयौ प्राथना कौरदै थै लागै औन्दै।
12	13	ज़ैबै तिणीऐ बौड़ै दारा री खिड़की खटखटाई, ता रुदे नावां री छ़ेउड़ी देखदै आशी।
12	14	तिंआइऐ पतरसा री वाच़ रवाई ओर खुशी कौरीऐ दार नाईं खोलौ, पर फेट मारीयौ भितरै डेई और बोलौ, कि पतरस दारा काऐ खौड़ौ आ।
12	15	तिंउऐ तिंआलै बोलौ, “तू पागल हुई गोई” पर तिंआऐ हिम्मत्ती कौरीयौ बोलौ कि पतरस ई आ। तैबै तिंउऐ बोलौ, “पतरसा रौ दूत औणौ आ।”
12	16	पर पतरस दारा खटखटाउंदै थाकौ लागी: तैबै तिंउऐ खिड़की खोली और पतरसा देखीयौ हैरान हुऐ।
12	17	तैबै तिणीऐ साना कौरी तिउंलै बोलौ च़ुटुक थाकौ। और बोलौ कि परमेश्‍वरै किणै कौरी सेऊ ज़ेला कु बाइरै गाड़ौ आ। तौंइऐ बोलौ, “याकूब और भाईऊ कै इऐं बूश बोलेऊ।” आपु डैऔ तिदरु निकल़ियौ दुजी ज़ागाह लै।
12	18	दोअती ज़ेला रै सिपाइऊ मांझ़िऐ खलबली मच़ी गोई कि पतरसा रौ का हुऔ।
12	19	ज़ैबै हेरोदेसै पतरसा लोड़णै रौ हुकम दैऔ ता तेसकै सेऊ नाईं मिलौ, तैबै हेरोदेसै च़ोअकीदारु री ज़ांच़ कौरी और हुकम दैऔ कि तिऊं पोरु झ़ांगौ। हेरोदेस यहुदिया परदेशा छ़ाड़ियौ कैसरिया इलाकै थोड़ै बौगता लै डेइयौ रौउंदै लागौ।
12	20	हेरोदेस सूर और सैदा रै रौइणै वाल़ै लोगु लै भौरी थौ रोशु औन्दौ। एथीलै सै कौट्ठै हुइयौ हेरोदेसा काऐ आशै, और बलास्तुस ज़ुण राज़ै रौ खास आदमी थौ तेस मौनाइयौ मेल-मिलाप कौरणौ च़ाऔ, कैलैकि राज़ै रै देशा कु तिंउरै देशा रौ पालण-पोषण हुआ थौ।
12	21	और सेज़ै दिनै ज़ेबी हेरोदेसै तिऐ रौइणै वाल़ै लोगु कु मिलणै रौ थौ गाड़ौ औन्दौ, हेरोदेसै राज़ै रै जुड़कै भिड़ीयौ राज़गादी माथै बोशौ और तिउंलै भाषण दैंदै लागौ।
12	22	तैबै लोग हाकै मारीयौ बोलदै लागै, “इऐ ता आदमी री नाईं, बल्कि ईश्वरा री बुशै ई।”
12	23	तेभी ई परमेश्‍वरा रै एकी दूतै हेरोदेसा लै सौज़ा, कैलैकि तिणीऐ परमेश्‍वरा री बौड़ाई नाईं की। सेऊ किड़ै लागीयौ मौरौ।
12	24	पर परमेश्‍वरा रौ वचन लगातार फैलदै लागौ और भौरी विश्वासी लोग बौड़दै लागै।
12	25	ज़ैबै बरनबास और शाऊलै आपणी सेवा पुरी की तैबै सै यरुशलेम शहरा कु वापिस डेवै और तिंउऐ यहुन्ना ज़ासलै मरकुस भी बोलाई, आपु आइलै नियौं।
13	1	अन्ताकिया इलाकै री कलिसिया दी कई भविष्यवक्ता और परचार कौरणै वाल़ै थै। ज़िणौ की बरनबास और शमौन ज़ुण काल़ौ थौ, और लुकियुस कुरेनी, और च़ोथै हिस्सै रौ राज़ौ हेरोदेसा रौ भाई मनाहेम, और शाऊल।
13	2	ज़ेबी सै ब्रौता छ़ाड़ियौ प्रभु री आराधना कौरदै थै लागै औन्दै, ता पवित्र आत्मै बोलौ कि “मुकालै बरनबास और शाऊल अलग कौरौ ज़ेज़ी सेवा लै मुंइऐ इऐ चुने ई।”
13	3	तैबै तिंउऐ ब्रौत और प्राथना कौरी और बरनबास और शाऊल परमेश्‍वरा रै सेवा रै कामा लै भेज़ै।
13	4	तैबै बरनाबास और शाऊल पवित्र आत्मा रै भेज़ै औन्दै अन्ताकिया इलाकै कु सिलुकिया नावां री ज़ागाह लै डेवै। तिदरु पाणी री बौड़ी किश्ती दी साइप्रस टापु लै डेवै।
13	5	तिऐ सलमीस नावां री ज़ागाह दी पौउंच़िऔ, तिंउऐ परमेश्‍वरा रौ वचन यहुदिऊ री आराधनालय दी शुणाऔ। यहुन्ना भी तिउंरी मज़द कौरा थौ।
13	6	सै तेस टापु सारै गाँवा दी डेइयौ पाफुस नावां री ज़ागाह झ़ांऊ पौउंच़ै। तिऐ तिउंकै बार-यीशु नावां रौ एक यहुदी आदमी मिलौ, ज़ुण ज़ादु-टोनौ, और हुणै वाल़ी झ़ुठी बुशै बोला थौ।
13	7	सेऊ सिरगियुस पौलुसा नावां रौ आफसरा आइलै थौ, सेऊ बुद्धिमान आदमी थौ। सिरगियुस पौलुसै बरनबास और शाऊल आपु काऐ औटाऐ कैलैकि सेऊ परमेश्‍वरा रौ वचन शुणनौ च़ाहा थौ।
13	8	पर इलीमास नावां रै ज़ादु-टोन्है कौरणै वाल़ै, (एऊ बार-यीशु रौ असली नाऊं थौ) तिऊंरौ विरोध कौरीयौ अफसर यीशु माथै विश्वास कौरणै कु रोकणौ च़ाऔ।
13	9	तैबै शाऊलै ज़ासरौ नाऊं पौलुस भी आ, पवित्र आत्मा कौरी भौरुइऔ इलीमास ज़ादु-टोणै कौरणै वाल़ै भिलै बौड़ै ध्याना कौरी देखौ और बोलौ,
13	10	“ओ सारी बुराई और च़ालाकी कौरी भरुऔन्दै शैताना रै छ़ोहरु, आच़्छ़ै कामा रौ दुश्मना, का तू परमेश्‍वरा री सिधी बाट दारखी कौरणौ नाईं छ़ाड़दौ?
13	11	आबै देख, प्रभु ताउंलै सौज़ा दैणै वाल़ौ आ। और तू कुछ़ बौगता झ़ांऊ शेड़ौ रौआ ई और सुरज नाईं देखदौ।” तेभी तेसरी आखी दी धुंधलौ और न्यारौ छ़ाई गौ, और सेऊ ओरु-पोरु तोपींदै लागौ ताकी कोई तेसरौ हाथ पाकड़ीयौ हण्डावा।
13	12	तैबै आफसरै ज़ो कुछ़ तिऐ हुऔ थौ तेस देखीयौ और प्रभु रै वचना शुणियौ हैरानी कौरीऐ प्रभु यीशु माथै विश्वास कियौ।
13	13	पौलुस ओर तेसरै साथी पाफुसा इलाकै कु ज़हाज़ कौरीऐ पंफूलिया इलाकै रै पिरगा गाँवा दी आशै। और यहुन्ना (मरकुस) तिऊं छ़ाड़ियौ यरुशलेमा लै वापिस आशौ।
13	14	पिरगा कु औगांऊ बौड़ियौ सै पिसदिया रै नज़दीक अन्ताकिया इलाकै दी पौउंच़ै। और आरामा रै दिना दी आराधनालय दी डेइयौ बोशी गौऐ।
13	15	मुसा रै नियम और पुराणै भविष्यवक्ता री किताबी कु पौड़नै बासिऐ आराधनालय रै मुख्यै लोगुऐ तिउंलै बोलौ, “ओ भाईओ, अगर तुमारै ज़िवा दी कुछ़ बूश आ लोगु कै बोलणै लै ता बोलौ।”
13	16	तैबै पौलुसै खौड़ै हुइयौ और हाथा हिलाइयौ बोलौ, “ओ इस्राइली लोगुओ, और परमेश्‍वरा कु डौरनै वाल़े दुजी ज़ाती रै लोगुओ, शुणौ,
13	17	इऊं इस्राइली लोगु रै परमेश्‍वरै आमारै नान-बुड़ु च़ुनी गौऐ, और ज़ेबी इऐ मिस्र देशा दी परदेशी हुइयौ रौआ थै, ता सै बौड़ाऐ। और आपणी शक्ति कौरीऐ सै तिदरु आज़ाद किऐ।
13	18	हालांकी सै परमेश्‍वरा री बुशै भी नाईं माना थै, तैबै भी सेऊ कम सै कम चालिस साला झ़ांऊ शुनशान ज़ागाह दी तिऊं री देखभाल़ कौरदै थाकौ लागी,	WRONG ALIGNMENT
13	19	और कनान देशा री सात ज़ाती झ़ांगीयौ इस्राइली लोग तिऐ साड़ै च़ार शौ साला झ़ांऊ बौसाल़ै।
13	20	तेथ बासिऐ शमुएल भविष्यवक्ता झ़ांऊ परमेश्‍वरै यहुदी लोगु मांझ़िऐ फैसलै कौरणै वाल़ै छ़ाड़ै।
13	21	ज़ेबी शमुएल तिउंरौ मुख्यौ थौ तेबी तिंउऐ एक राज़ौ मांगौ। तैबै परमेश्‍वरै बिन्यामिना रै वंशा कु चालिस साला झ़ांऊ एक आदमी, मतलब कीशा रौ छ़ोहरु शाऊल तिऊं माथै राज़ौ चाणौ।
13	22	तैबै सेऊ अलग कौरीयौ दाऊद राज़ौ चाणौ। ज़ेथरै बारै दी तिणीऐ गवाही देई, कि मुकै एक आदमी, यिशै रौ छ़ोहरु दाऊद, मैरै ज़िवा ज़िणौ मिली गौ आ। एऊ मेरी सारी मौरज़ी पुरी कौरा आ।
13	23	तेसी रै वंशा कु परमेश्‍वरै आपणौ वायदौ कियौ औन्दौ इस्राइला कै एक छ़ुटकारै दैणै वाल़ौ, मतलब यीशु भेज़ौ आ।
13	24	ज़ासरै आशणै कु पैहलै यहुन्नै सारै इस्राइलिऊ मांझ़िऐ मन बौदुल़णै रै बपतिस्मौ रै बारै दी परचार कियौ।
13	25	ज़ेबी यहुन्ना आपणी सेवा पुरी कौरणै वाल़ौ थौ, ता तिणीऐ लोगु लै बोलौ कि तुमै मुं का सौमझ़ा ई? हाऊं मसीहा नाईं ऊ, पर देखौ मुं बासिऐ एक आशणै वाल़ौ आ, ज़ासरै हाऊं बुटा खोलणै रै लायक भी नाईं।”
13	26	“अब्राहमा री सन्तान, ओ मैरै भाईओ, तुमै ज़ुण दुजी ज़ाती रै परमेश्‍वरा कु डौराई। तुमुकै इऐ छ़ुटकारै री खौबर भेज़ी औन्दी।
13	27	यरुशलेमा दी रौइणै वाल़ै और तिंउरै स्याणेउऐ ना यीशु रवावौ और ना पुराणै भविष्यवक्ता री बुशै सौमझ़ी, ज़ो हर आरामा वाल़ै दिना दी पौड़ा ई, एथीलै सेऊ आरोपी चाणीऔ सै बुशै पुरी की।
13	28	तिंउऐ झ़ांगणै लायक तेसदी कोई गलती नाईं देखी, तैबै भी पिलातुसा कु ज़ुण रोमी सरकारा रौ आफसर थौ औरज़ कौरी की एस पोरु झ़ांगौ।
13	29	ज़ैबै तिंउऐ यीशु रै बारै दी लिखी ऐन्दी सारी बुशै पुरी की, ता सेऊ क्रुसा माथै कु धौनी उतारीयौ ओडाच़ी दी छ़ाड़ौ।
13	30	पर परमेश्‍वरै सेऊ मौरै औन्दै मांझ़िया कु ज़िउंदौ कियौ,
13	31	और यीशु तिउंकै ज़ुण तेस आइलै गलीला परदेशा कु यरुशलेम शहरा लै आशै थै, भौरी दिना झ़ांऊ आपणै च़ेलेऊ कै दिशौ। लोगु मांझ़िऐ आबै सै ई गवाह ई।
13	32	आमै तुमुकै तेस वायदै रै बारै दी ज़ो नान-बुड़ु कु कियौ थौ, एज़ी खुश-खुशी री खौबरी शुणाई,
13	33	कि परमेश्‍वरै यीशु मौउता कु ज़िउंदौ कौरीयौ, सेज़ौ वायदौ आमारै लोल़डेऊ लै पुरौ कियौ आ। ज़िणौ भजन संहिता री किताबी दी दुजै पाठा दी आ लिखौ औन्दौ कि ‘तू मैरौ छ़ोहरु ई।’ आज़ मुंइऐ ताऊं लै जनम दैऔ आ।
13	34	और तेसरै इणै मौरणै बासिऐ ज़िउंदै हुणै रै बारै दी भी, कि सेऊ केभी ना शौड़दौ, परमेश्‍वरै इणौ बोलौ, हाऊं दाऊदा माथा री पवित्र और केबी ना खातम हुणै वाल़ी आशीष तुमु माथै कौराऊ।
13	35	एथीलै दाऊदै एक औज़ौ भजना दी भी बोलौ, ‘कि तू आपणै पवित्र आदमी शड़नै नाईं दैंदौ।’
13	36	कैलैकि दाऊद ता परमेश्‍वरा री मौरज़ी कौरीऐ आपणै बौगता दी सेवा कौरीयौ सौदा लै मौरी गौ, और आपणै नान-बुड़ु मांझ़िऐ मिली गौ, और शौड़ी भी गौऔ। एथीई कौरी आमै ज़ाणी की दाऊदै इऐ बूश आपणै बारै दी नाईं बोलौ।
13	37	पर दाऊदै यीशु रै बारै दी बोलौ आ, ज़ो परमेश्‍वरै ज़िउंदौ कियौ आ सेऊ नाईं शौड़ौ।
13	38	एथीलै, ‘ओ भाईओ, तुमै सौमझ़ौ कि यीशु रै ज़ौरिऐ पापा कु माफी पाइणै री खुश-खुशी री खौबरी तुमुलै देई ऐन्दी।’
13	39	और ज़ेज़ी बुशा दी तुमै मुसा रै नियमा रै ज़ौरिऐ बेकसूर नाईं बौणा थै, तिऊं सौभी दी हरेक विश्वास कौरणै वाल़ौ यीशु रै ज़ौरिऐ बेकसूर बौणा आ।”
13	40	एथीलै खौबरदार रौएऊ, इणौ ना च़ांई हुऔ कि ज़ो पुराणै भविष्यवक्ता री किताबी दी लिखौ औन्दौ, सेऊ तुमु माथै पौड़ा: (घौटा)
13	41	ओ “बुराई कौरणै वाल़ेउओ, देखौ, और हैरान हुऔ, और मौरौ। कैलैकि हाऊं तुमारै दिना दी एक काम कौराऊ, इणौ काम कि अगर कुण तुमु मांझ़िया कु तेसरी बुशै भी ला लौ, ता तुमै केभी विश्वास ना कौरा।”
13	42	तैबै पौलुस और बरनबास आराधनालय कु बाइरै आशणै बासिऐ लोग तिऊंकु औरज़ कौरदै लागै कि दुजै आरामा वाल़ै दिना दी इऐ बुशै आमुकै औज़ौ शुणाएऊ।
13	43	ज़ैबै आराधनालय रै लोग उठी गौऐ ता यहुदी और यहुदी गुटा रै आशै औन्दै भौगत मांझ़िया कु भौरी लोग पौलुस और बरनबासा पिछ़ु डेई गौऐ। और तिंउऐ सै लोग सौमझ़ाऐ कि परमेश्‍वरा री दया दी सौदा बौणी रौएऊ।
13	44	दुजै आरामा रै दिना दी इलाकै रै सारै लोग परमेश्‍वरा रै वचन शुणना लै दोअती कौट्ठै हुई गौऐ।
13	45	पर यहुदी मुख्यै लोग भीड़ा रै लोगु देखीयौ रोशा कौरीऐ भौरुई गौऐ, और पौलुसा री बुराई कौरदै लागै।
13	46	तैबै पौलुस और बरनबासै बिण डौरी तिउंलै बोलौ, “ज़ुरुरी थौ कि पेहलै परमेश्‍वरा रौ वचन तुमुकै शुणाइया। अगर तुमै नाईं शुणदै और आपणौ ज़िऊ सौदा री ज़िन्दगी रै लायक नाईं सौमझ़दै, ता आमै दुजी ज़ाती रै लोगु भिलै मुड़ी (और तिउंकै परमेश्‍वरा रौ वचन शुणाई)।”
13	47	कैलैकि प्रभुऐ आमुकै इणौ हुकम दैऔ आ “मुंइऐ तुमै दुजी ज़ाती लै प्याशै चाणेई, ताकी दुनिया रै कुणै-कुणै झ़ांऊ सौभी लोगु रौ छ़ुटकारौ औलौ।”
13	48	इणै शुणियौ दुजी ज़ाती रै लोग खुश हुऐ, और परमेश्‍वरा रै वचना री बौड़ाई कौरदै लागै। ज़ेती लोग सौदा री ज़िन्दगी पाइणै वाल़ै थै, तिऊं सौभीऐ तेभी विश्वास कियौ।
13	49	तैबै परमेश्‍वरा रौ वचन सारै देशा दी फैलदै लागौ।
13	50	पर यहुदी लोगु रै मुख्यै उंच़ी ज़ाती री भौगत छ़ेउड़ी और इलाकै रै कुछ़ स्याणै लोग आपणै वंशा किऐ, तिऊंकु पौलुस और बरनबासा रौ विरोध कौराइयौ सै आपणै इलाकै कु बाइरै गौड़ाऐ।
13	51	तैबै पौलुसै और बरनबासै तिऊं काऐ आपणी चैपली री धूड़ झ़ाड़ीयौ इणौ देखाऔ कि परमेश्‍वरै सै आपणी नौज़री कु दूर कौरी गौऐ और तिदरु निकल़ियौ इकुनियुमा गाँवा लै डेवै।	WRONG ALIGNMENT
13	52	च़ेलै खुशी कौरीऐ और पवित्र आत्मा कौरी भौरिंदै थाकै लागी।
14	1	इकुनियुमा रै गाँवा दी इणौ हुऔ कि पौलुसा और बरनबासै आराधनालय दी डेइयौ इणौ परचार कियौ कि यहुदी और दुजी ज़ाती रै लोगु मांझ़िया कु भौरी लोगुऐ विश्वास कियौ।
14	2	पर ज़ुणी यहुदिउऐ विश्वास नाईं कियौ तिंउऐ सै दुजी ज़ाती रै लोग आपणै वंशा दी किऐ और तिंउरै ज़िवा दी विश्वासी भाईऊ रै खिलाफ दुश्मनी पैदी की।
14	3	पौलुस और बरनबास भौरी दिना झ़ांऊ तिऐ रौऐ और प्रभु माथै विश्वास छ़ाड़ियौ हिम्मत्ती कौरीऐ वचन शुणावा थै। तिंउरै ज़ौरिऐ प्रभु भौरी हैरानी वाल़ै काम कौरा थौ, और तिंउऐ इणौ साबित किऔ कि तिउंरी खौबर ज़ो बौड़ी दया रै बारै दी आ सौच़्च़ौ आ।
14	4	पर इलाकै रै लोगु मांझ़िऐ फूट पौड़ी गोई थी, तिऊं मांझ़िऐ कुछ़ लोग यहुदिऊ आइलै और कुछ़ प्रेरित पौलुस और बरनबासा आइलै हुई गौऐ थै।
14	5	तैबै दुजी ज़ाती रै लोग और यहुदी लोग, तिऊंरौ विरोध और तिऊं ढोल़ियाउणा लै आपणै स्याणेऊ आइलै तिऊं पिछ़ु दौड़ै।
14	6	पर पौलुस और बरनबासा कै इणौ पौतौ लागौ और सै तिदरु लुकाउनिया परदेशा रै लुस्त्रा और दिरबै इलाकै दी और नज़दीका रै परदेशा लै भागै।
14	7	और तिऐ खुश-खुशी री खौबरी शुणाउंदै लागै।
14	8	लुस्त्रा दी एक आदमी थौ बोशौ औन्दौ, सेऊ बांगणै रौ अपंग थौ और ज़नमा कु लौंगड़ौ थौ सेऊ केबी भी ना हांडौ थौ।
14	9	सेऊ पौलुसा री बुशै शुणदै थौ लागौ औन्दौ। पौलुसै तेस भिलै बौड़ै ध्याना कौरी देखौ कि तेसकै च़ांगै हुणै रौ विश्वास आ,
14	10	और हाकै मारीयौ बोलौ, “आपणै बांगणै रै टेका दी सिधौ खौड़ौ ऊ।” तैबै सेऊ उछ़ल़ीऔ उठौ और हांडदै-फिरदै लागौ।
14	11	लोगुऐ पौलुसा रै इणै कामा देखीयौ लुकाउनिया री बोली दी हाकै मारीयौ बोलौ, “आज़ परमेश्‍वर आदमी रै रुपा दी आमु मांझ़िऐ आशौ आ।”
14	12	तिंउऐ बरनबासा लै “ज्यूस” बोलौ, ज़ो युनानी रै देवा रौ नाऊं थौ, और पौलुसा लै “हिरमेस” बोलौ कैलैकि सेऊ भौरी बुशै लाइणै रौ मुख्यै थौ।
14	13	“ज्युसा” रै तेस परमेश्‍वरा रै घौरा रौ माली (पुज़ारी) ज़ो तिंउरै शहरा रै सामनै थौ, पशु और फुला री माल़ा दारा काऐ आणियौ लोगु आइलै बौल़ी कौरणै च़ाहा थौ।
14	14	पर ज़ैबै पौलुस और बरनबासै ज़ो प्रेरित थै इणौ शुणौ ता तिंउऐ भौरी दु:खी हुइयौ आपणै जुड़कै च़िरै, आपु पौड़ै लोगु भिलै और हाकै मारीयौ बोलदै लागै,
14	15	“ओ लोगुओ, तुमै का कौरा ई, इणौ पा? आमै भी ता तुमु बाशीऐ दु:ख-सुख भोगणै वाल़ै आदमी ई, और तुमुकै परमेश्‍वरा री खुशी री खौबरी शुणाई, ताकी तुमै इऊं फुकौ री च़िज़ा कु अलग हुइयौ ज़िउंदै परमेश्‍वरा भिलै आशा, ज़ुणिऐ सौरग, धौतरी और समुन्दर और ज़ो कुछ़ तिणीऐ चाणौ।
14	16	तिणीऐ बितै बौगता दी सारी ज़ाती रै लोग आपणी-आपणी बाटा दी हांडणै दै।
14	17	तैबै भी परमेश्‍वरै आपणै बारै दी सौदा भौलाई कौरणै रै ज़ौरिऐ सबूत दैऔ। सौरगा कु पाणी और फसला रै बौगता दी भरपुर फसल देइयौ तुमुलै खाणौ और तुमारै ज़िऊ खुशी कौरी भौरदै थाकै लागी।
14	18	इणै बोलीयौ तिंउऐ लोग बौड़ी मुश्कल़ा कौरीऐ रोकै ताकी लोग तिउंलै बौल़ी ना कौरा।
14	19	पर कुछ़ यहुदिउऐ अन्ताकिया और इकुनियुम इलाकै कु आशीयौ भीड़ा रै लोग आपणै वंशा दी कौरीयौ, पौलुसा ढोल़ियाउंदै लागै, और मौरौ औन्दौ ज़ाणीयौ सेऊ इलाकै कु घीशियौ बाइरै गाड़ौ।
14	20	पर ज़ैबै च़ेलै तेसरै च़ारौ तौरफा दी खौड़ै हुऐ ता पौलुस उठीयौ इलाकै दी डैऔ, और दुजै दिनै बरनबासा आइलै दिरबै गांवा लै डैऔ।”
14	21	तेस इलाकै दी पौलुस और बरनाबास परमेश्‍वरा रै नावां री खुशी री खौबरी शुणाइयौ, और भौरी च़ेलै चाणियौ, तिदरु लुस्त्रा, इकुनियुम और अन्ताकिया लै डेवै,
14	22	हर गांवा दी च़ेलेऊ रै ज़िऊ विश्वासा दी मज़बूत कौरदै और इणौ परचार कौरा थै कि विश्वासा दी बौणी रौएऊ छ़ाड़ेऊ नाईं। “कैलैकि आमुऐ बौड़ै दु:ख उठाइयौ परमेश्‍वरा रै राज़ा दी जा डेउणौ।”
14	23	तैबै तिंउऐ हरेक कलिसिया दी तिऊं कालै मुख्यै चाणै, और ब्रौता छ़ाड़ियौ तिउंलै प्राथना कौरीयौ सै प्रभु रै हाथा दी सौंभाल़ै, ज़ास माथै तिंउऐ विश्वास कियौ थौ।
14	24	तैबै पौलुस और बरनबास पिसिदिया परदेशा बाटीऐ डेइयौ पंफूलिया परदेशा दी पौउंच़ै
14	25	तैबै पिरगा इलाकै दी वचन शुणाइयौ अतलिया गांवा दी आशै,
14	26	तिदरु सै किश्ती दी बोशियौ अन्ताकिया लै वापिस डेवै, ज़िदरु सै एज़ै कामा लै ज़ो तिंउऐ पुरौ कियौ आ, परमेश्‍वरा री बौड़ी दया कौरी भेज़ै थै।
14	27	अन्ताकिया दी पौउंच़ियौ तिंउऐ कलिसिया कौट्ठै की और तिऊं लोगु काऐ बोलौ, कि परमेश्‍वरै तिऊं आइलै रौइयौ किणै बौड़ै-बौड़ै काम किएई, और परमेश्‍वरै दुजी ज़ाती रै लोगु लै प्रभु यीशु माथै विश्वास कौरना लै मज़द कौरी।
14	28	तैबै पौलुस और बरनबास तिऐ च़ेलेऊ आइलै भौरी दिना दी रौऐ।
15	1	तैबै कुछ़ विश्वासी लोग यहुदिया कु अन्ताकिया इलाकै दी आशीयौ भाईऊ कै शिखाउंदै लागै “कि अगर मुसा रै रिवाज़ा ज़िणौ तुमारौ खतनौ नाईं औलौ ता तुमुलै छ़ुटकारौ नाईं मिलदी।”
15	2	एज़ी बुशा माथै पौलुस और बरनबासा रौ तिऊं आइलै भौरी झ़ौगड़ौ और बैहंसबाज़ी हुई, तैबै तिंउऐ इणौ फैसलौ कियौ कि आमु मांझ़िया कु कुछ़ मुख्यै लोग यरुशलेमा रै प्रेरित स्याणेऊ काऐ डेवा।
15	3	तैबै कलिसिया रै लोगुऐ सै आधी बाटा झ़ांऊ छ़ाड़ै। तिदरु सै फिनके और सामरीया परदेशा बाटीऐ दुजी ज़ाती रै लोगु कै मन बौदुल़णै रै बारै दी खुश खौबरी शुणाई-शुणाइयौ डेवै, सारै विश्वासी भौरी खुश हुऐ।
15	4	ज़ैबै सै यरुशलेमा दी पौउंच़ै ता तिदलै सारी कलिसिया, च़ेलै और कलिसिया रै मुख्यै लोग तिऊंकु खुशी कौरी मिलै, पौलुस और बरनाबासै तिउंकै बोलौ कि परमेश्‍वरै तिऊं आइलै केती बौड़ै-बौड़ै काम किऐ ई।
15	5	पर फरीसीउ रै गुटा मांझ़िया कु ज़ुणिऐ विश्वास कियौ थौ, तिऊं मांझ़िऐ कु कुछ़ लोगुऐ उठीयौ बोलौ, “दुजी ज़ाती रै लोगु कै खतना कौरणै री और मुसा रै नियम मानणै रौ हुकम दैणौ च़ांई।”
15	6	एज़ी बुशा माथै विच़ार कौरना लै प्रेरित और स्याणै लोग कौट्ठै हुऐ।
15	7	तैबै भौरी बुशु बासिऐ पतरसै खौड़ै हुइयौ तिउंलै बोलौ, “ओ भाईओ तुमै ज़ाणाई कि भौरी बौगत पैहलै ओउलै परमेश्‍वरै हाऊं चुनो ऊ, ताकी दुजी ज़ाती रै लोग मुकु परमेश्‍वरा री खौबर शुणियौ विश्वास कौरा।
15	8	ज़िऊ पौरखणै वाल़ै परमेश्‍वरै तिउंकै भी आमु ज़िणी पवित्र आत्मा देइयौ इणौ देखाऔ कि परमेश्‍वरै तिउंकै आपणै लोगु ज़िणै अपणाई गौऐ।
15	9	और विश्वासा री वज़ाह कु तिंउरै ज़िऊ शुद्ध कौरीयौ आमु और तिऊंदी कोई भी फर्क नाईं छ़ाड़ौ।
15	10	आबै तुमै कैलै पौरखा ई परमेश्‍वर, कि च़ेलेऊ रै औट्ठै माथै एती भार छ़ाड़ौ, ज़ास ना आमारै नान-बुड़ै च़ुंगी सौका थै, और ना आमै च़ुंगी सौकदै?
15	11	बल्कि आमारौ ता इणौ विश्वास आ कि ज़िणौ, प्रभु यीशु री बौड़ी दया कौरीऐ आमारौ छ़ुटकारौ हुआ आ, तिणी तिउंरौ भी छ़ुटकारौ हुआ आ। मुसा रै नियना कौरी नाईं।”
15	12	तैबै सारी खुंबल़ी रै लोग च़ुटुकच़ार पौलुस और बरनबासा री शुणदै लागै, कि परमेश्‍वरै दुजी ज़ातीऊ मांझ़िऐ तिंउरै ज़ौरिऐ किणै बौड़ै-बौड़ै और नोखै-नोखै काम किऐ ई।
15	13	ज़ैबै सै च़ुटुक थाकै ता याकुबै बोलौ, “ओ भाईओ मेरी शुणौ।
15	14	शमौन पतरसै सौमझ़ाऐ, कि सारेऊ कु पैहलै परमेश्‍वरै दुजी ज़ाती रै लोगु माथै किणी दया की आ कि तिऊं मांझ़िया कु कई लोग आपु कालै चुने ई।”
15	15	इऐ बुशै तिणी सी, ज़िणौ भौरी पैहलै भविष्यवक्ता री किताबी दी आ लिखौ औन्दौ,
15	16	“एथ बासिऐ हाऊं तौंइऐ आशीयौ दाऊदा रौ डेरौ ज़ो तेसरै दुष्मनुऐ खातम कौरी गौ थौ, तेस दुबारौ चाणाऊ,
15	17	एथीलै ताकी बौच़ै औन्दै सारै लोग मतलब दुजी ज़ाती रै लोग ज़ो मैरै ई सै प्रभु लोड़ा,
15	18	एऊ सेज़ौ प्रभु बोला आ ज़ुण धौतरी रै पैहला कु इऊं बुशु री खुशी री खौबर पौउंच़ावा आ।”
15	19	एथीलै मैरौ विच़ार इणौ आ कि दुजी ज़ाती मांझ़िया कु ज़ुण लोग परमेश्‍वरा भिलै मुड़ा ई, आमुऐ सै यहुदी नियम और रीती-रिवाज़ मानणा लै मज़बूर नाईं च़ांई कौरणै।
15	20	बल्कि तिऊं लै इणौ च़ांई लिखीयौ भेज़णौ कि, सै मूर्ती लै च़ड़ाऔ औन्दौ खाणौ नाईं खा, और गान्दै काम ना कौरा, ना गौल़ै कौरी फैंच़ै औन्दै पशु रौ मांस और ना पौल़ाच़ खा।
15	21	कैलैकि पुराणै बौगता कु मुसा रै नियमा रौ परचार कौरणै वाल़ै भौरी इलाकै दी हुआ थै। और हर आरामा वाल़ै दिना दी आराधनालय दी भी परचार हुआ थौ।
15	22	एज़ी बूश यरुशलेम शहरा री सारी कलिसिया रै लोगु कै, च़ेलेऊ और स्याणेऊ कै आच़्छ़ी लागी कि आपु मांझ़िया कु कुछ़ लोगु छ़ांटा, तिंउऐ यहुदा ज़ासलै बरसब्बा बोला थै, और सिलास ज़ुण भाईऊ मांझ़िऐ सारेऊ कु इज़्ज़तमान थौ, छ़ांटै और पौलुस, बरनबासा आइलै अन्ताकिया री कलिसिया लै भेज़ै।
15	23	तिंउऐ तिउंकै लिखीयौ एक चिट्ठी भेज़ी ज़ेथदी इणौ थौ लिखौ औन्दौ कि। “अन्ताकिया, सीरिया और किलकिया दी रौइणै वाल़ै भाईऊ लै ज़ुण दुजी ज़ाती कु ई, प्रेरित और स्याणेउ रौ तुमुलै ढाल।
15	24	आमुऐ शुणौ कि आमु मांझ़िया कु कुछ़ लोगुऐ तुमु काऐ आशीयौ, तुमै आपणी बुशु कौरी डौराई गौऐ। और तुमारै ज़िऊ विश्वासा दी कमज़ोर हुई गौऐ, पर आमुऐ तिउंलै हुकम नाईं दैऔ थौ।”
15	25	एथीलै आमुऐ एक मन हुइयौ ठीक सौमझ़ौ कि आपणै चुनै औन्दै आदमी प्यारै पौलुस और बरनबासा आइलै तुमु काऐ भेज़ु।
15	26	इऐ इणै आदमी ई ज़ुणीऐ आपणी ज़ान प्रभु यीशु मसीह री ताइंऐ मुश्कल़ा दी पाई आ।
15	27	एथीलै आमुऐ यहुदा और सिलास तुमु काऐ भेज़ै ई, ज़ुण आपु ई तुमु काऐ इऊं बुशु शुणावा ई।
15	28	पवित्र आत्मा और आमुकै एज़ी बूश ठीक लागी कि, ज़ुरुरी बुशा रै अलावा ओर कोई बुशा रौ भार तुमु माथै ना पाऊ।
15	29	कि तुमै मूर्ती लै भैंट च़ड़ाऔ औन्दौ खाणौ नाईं खाएऊ, और गान्दै काम ना कौरेऊ, ना गौल़ै कौरी फैंच़ै औन्दै पशु रौ मांस और ना पौल़ाच़ खाएऊ। इऊं च़िज़ा कु दूर रौआ लै ता तुमारौ भौलौ हुआ आ। आच़्छ़ा तैबै।
15	30	तैबै सै तिदरु डेइयौ अन्ताकिया इलाकै दी पौउंच़ै, और खुंबल़ी कौट्ठै कौरीयौ सै चिट्ठी तिउंकै देई।
15	31	सै तिऐं चिट्ठी पौड़ीयौ तिऐं शिक्षा री बुशै कु भौरी खुश हुऐ।
15	32	यहुदै और सिलासै भी ज़ो आपु भविष्यवक्ता थै, भौरी बुशु कौरीऐ विश्वासी भाईऊ लै शिक्षा देइयौ तिऊंरौ ज़िऊ मज़बूत कियौ।
15	33	सै कुछ़ दिना झ़ांऊ तिऐ रौइयौ, विश्वासी भाईऊ कु शान्ति री आशीषा कौरीऐ तिदरु आपणी ज़ागाह लै डेवै ज़िदरू सै भेज़ै औन्दै थै।
15	34	पर सिलासा कै तिऐ रौउणौ आच़्छ़ौ लागौ
15	35	पर पौलुस और बरनबास रौऐ अन्ताकिया दी, और ओरी भौरी लोगु आइलै प्रभु यीशु रै वचना री शिक्षा दैंदै और खुश खौबरी शुणाउंदै थाकै लागी।
15	36	कुछ़ दिना बासिऐ पौलुसै बरनबासा लै बोलौ, “ज़ेज़ै-ज़ेज़ै इलाकै आमुऐ प्रभु यीशु रौ वचन शुणाऔ थौ, च़ाल, तौंइऐ तिऊं काऐ डेइयौ तिऊं देखुलै कि विश्वासी भाई किणे ई?”
15	37	तैबै बरनबासै यहुन्ना ज़ासलै मरकुस भी बोलाई आपु आइलै निणै रै बारै दी सुंच़ौ।
15	38	पर पौलुसै सेऊ साथा दी निणौ ठीक नाईं सौमझ़ौ, कैलैकि मरकुस पंफूलिया इलाकै दी तिऊंकु अलग हुई गौ थौ, और कामा दी तिऊं आइलै नाईं डैऔ।
15	39	और लोग इणौ लागै बोलदै कि इऐ दुई गौऐ अलग हुई। और बरनबासै मरकुस नींई औ किश्ती दी साइप्रस टापु लै डैऔ।
15	40	और पौलुसै चुनौ सिलास आपु आइलै, विश्वासी भाईउऐ सेऊ प्रभु री बौड़ी दया दी सौंभाल़ौ तैबै सै अन्ताकिया लै डेई गौऐ।
15	41	और सै कलिसिया रै लोगु विश्वासा दी मज़बूत कौरीयौ सीरिया और किलकिया बाटीऐ डेवै।
16	1	तैबै सेऊ दिरबै और लुस्त्रा इलाकै दी भी डैऔ। तिऐ तीमुथियुस नावां रौ एक च़ेलौ थौ, सेऊ कास यहुदी विश्वासी छ़ेउड़ी रौ छ़ोहरु थौ, पर तेसरौ बाब थौ युनानी देशा रौ।
16	2	सेऊ लुस्त्रा और इकुनियुमा इलाकै रै विश्वासी भाईऊ मांझ़िऐ सारेऊ कु भौलौ और आच़्छ़ौ आदमी थौ।
16	3	पौलुस तेस आपु आइलै निणौ च़ाहा थौ। और ज़ो यहुदी लोग सेज़ी ज़ागाह दी थै तिंउरी वज़ाह कु पौलुसै तीमुथियुसा रौ खतनौ कियौ, कैलैकि सै सारै ज़ाणा थै कि तेसरौ बाब युनानी देशा रौ थौ।
16	4	तैबै पौलुस और तेसरै साथी तिदरु इलाकै-इलाकै दी डेइयौ विश्वासिउ कै तिऊं बिधी शिखाउंदै लागै ज़ो बिधी यरुशलेमा रै च़ेलेउऐ और स्याणेउऐ चाणी थी।
16	5	इणै कौरीऐ कलिसिया विश्वासा दी बौड़दै लागी और हर दिना दी गिनती दी भी भौरी बौड़ी।
16	6	सै फ्रूगिया और गलातिया परदेशा बाटीऐ डै, कैलैकि पवित्र आत्मै तिउंलै आसिया रै इलाकै दी वचन शुणाउणा लै नाईं थी कौरी ऐन्दी।
16	7	ज़ैबै सै मुसिया परदेशा दी पौउंच़ै, ता सै बितूनिया परदेशा लै डेऊणौ च़ाहा थै। पर पवित्र आत्मै सै डेउणै नाईं दै।
16	8	तैबै सै मुसिया कु त्रोआसा दी आशै।
16	9	तिऐ पौलुसै राची एक दर्शण देखौ, कि एक मकिदुनीया इलाकै रौ आदमी खौड़ौ हुइयौ तेसलै औरज़ कौरीऔ बोलदै लागौ औन्दौ, कि “वारै मकिदुनीया दी आशीयौ आमारी मज़द कर।”
16	10	तेस दर्शण देखणै बासिऐ तेबी आमुऐ मकिदुनीया इलाकै लै डेउणै रौ फैसलौ कियौ, इणौ ज़ाणीयौ कि परमेश्‍वरै आमै तिउंकै खुशी री खौबरी शुणाउणा लै औटाऐ ई।
16	11	एथीलै त्रोआसा कु आमै पाणी री किश्ती दी सुमात्राके टापु और दुजै दिनै नियापुलिसा इलाकै दी आशै।
16	12	तिदरु आमै फिलिप्पी दी पौउंच़ै, ज़ो मकिदुनीया परदेशा रौ इलाकौ आ, और रोमियो री बस्ती आ। आमै तेस इलाकै दी कुछ़ दिना झ़ांऊ रौऐ।
16	13	आरामा रै दिना दी आमै इलाकै कु बाइरै नौईं काऐ इणौ सौमझ़ियौ डेवै थै, कि तिऐ प्राथना कौरणै री ज़ागाह मिला ली, पर तिऐ थी कुछ़ छ़ेउड़ी कौठै हुई ऐन्दी, आमै तिऊं काऐ बोशियौ बुशै लाइंदै लागै।
16	14	तिऐ एक लुदिया नावां री छ़ेउड़ी थी, ज़ुण परमेश्‍वरा री भगतण थी, ज़ो थुआथीरा री एक बेंगणी रौंगा रै जुड़कै बेच़णै वाल़ी थी, सै थी तिउंरी बुशु शुणदै लागी ऐन्दी। परमेश्‍वरै तिंआरौ ज़िऊ खोलौ ताकी सै पौलुसा री बुशै ध्याना कौरी शुणा।	WRONG ALIGNMENT
16	15	ज़ैबै तिंआऐ सित टौबरुऐ बपतिस्मौ निऔं, तैबै तिंआऐ आमुकु औरज़ कौरी कि, “अगर तुमै मुं प्रभु री आच़्छ़ी विश्वासी माना ई ता मेरी भिलै च़ालौ और तिऐ रौएऊ,” और तिंआऐ आमै मौनाइयौ आपणै घौरै निऐं।
16	16	तैबै इणौ हुऔ ज़ैबै आमै प्राथना कौरणै री ज़ागाह लै थै लागै औन्दै डेउंदै, तैबै आमुकै एक दासी मिली ज़ासदी भविष्य बोलणै वाल़ी आत्मा थी। सै लोगु रौ भविष्य बोलीयौ आपणै मालिकु लै भौरी कुछ़ कमाइयौ आणा थी।
16	17	सै आमु और पौलुसा पिछ़ु इणै बोलीयौ आशदै लागी कि, “इऐ आदमी परमप्रधान परमेश्‍वरा रै दास ई, ज़ो आमुकै छ़ुटकारै री खुश खौबरी शुणावा ई।”
16	18	सै भौरी दिना झ़ांऊ इणौ थाकी कौरदै लागी। इणौ रोज़ शुणी-शुणियौ पौलुस दुखी हुऔ, और पिछ़ाऊं फिरीयौ पौलुसै तिऐं बुरी आत्मा लै बोलौ, “हाऊं ताऊं लै यीशु मसीह रै नावां कौरी हुकम दिआऊ कि इऐं छ़ेउड़ी कु बाइरै निकुल़।” और सै तियांकु तेभी निकल़ी गोई।
16	19	ज़ैबै तियांरै मालिकुऐ देखौ कि आमारौ कौमाई री आश खातम हुई गोई तैबै तिंउऐ पौलुस और सिलास पाकड़ै और झ़ीड़ी-झ़ीड़ीयौ परधानु और अधिकारिऊ काऐ आणै।
16	20	तिंउऐ सै सौज़ा देणै वाल़ै अफसरा काऐ आणै, और बोलौ, “इऐ यहुदी ई और आमारै इलाकै दी आशीयौ गड़बड़ी फैलाउंदै ई लागै औन्दै।
16	21	इऐ इणै रिवाज़ा और बुशै ई लागै औन्दै शिखाउंदै ज़ो आमु रोमी लोगु लै मानणी और अपणाउणी ठीक नाईं आसती।”
16	22	तैबै भिड़ा रै लोग भी पौलुस और सिलासा रै खिलाफा दी खौड़ै हुऐ, और आफसरुऐ तिंउरै जुड़कै च़िरै और तिऊंदी बैंत लाइणै रौ हुकम दैऔ।
16	23	भौरी बैंत लौआइयौ सै ज़ेला दी पाऐ और ज़ेलरा लै हुकम दैऔ कि तिउंरी च़ोउकीदारी कौरा।
16	24	ज़ेलरै हुकम मानियौ सै ज़ेला रै भितलै कौमरै दी निऐं और तिंउरै बांगणै काठा दी शांगल़ी दी बानै।
16	25	आधी राचीऐ पौलुस और सिलास प्राथना कौरदै और परमेश्‍वरा रै भजन गाइंदै थै लागै औन्दै, ओर कैदी थै लागै औन्दै तिउंरी शुणदै।
16	26	तेभी एकदम एक बौड़ौ भुईंच़ल़ आशौ और ज़ेला री पौई हिली गोई। तेभी ज़ेला रै सारै दार खुली गौऐ, और कैदीऊ री बेड़ी (शांगल़ी) भी खुली गोई।
16	27	ज़ेलर उठौ, और ज़ेला रै सारै दार खुलै देखीयौ सुंच़ौ कि सारै कैदी भागी गौऐ, ता तिणीऐ आपणी तलवार झ़ीड़ी और आपु दी लाइयौ मौरणौ च़ाहा थौ।
16	28	पर पौलुसै ज़ोरै हाका देइयौ बोलौ, “(नाईं डौर) आपणौ नुकसान नाईं कर कैलैकि आमै सारै इदै ई।”
16	29	तैबै ज़ेलरै दिवौ औणाऔ और भितरै डैऔ, तैबै कांबी-कांबीयौ पौलुस और सिलासा रै बांगणै माथै पौड़ौ।
16	30	और तिऊं बाइरै नीईंयौ तिउंलै बोलौ, “ओ महान गुरुओ, छ़ुटकारै पाइणा लै हाऊं का कौरुलै?”
16	31	तिंउऐ बोलौ, “प्रभु यीशु मसीह माथै विश्वास कर तैबै तू और तैरौ घौर छ़ुटकारौ पा ई।”
16	32	तैबै पौलुस और सिलासै तेसकै और तेसरै टौबरा कै प्रभु रौ वचन शुणाऔ।
16	33	राची तेभी ई ज़ेलरै सै तिदरु निंऐ तिंउरै ज़खम धोऐ, तिणीऐ आपणै पुरै टौबरा आइलै तेभी ई बपतिस्मौ निऔं।
16	34	और ज़ेलरै सै आपणै घौरै निऐं, तिउंलै रोटी देई, तैबै सारै टौबरुऐ परमेश्‍वरा माथै विश्वास कौरीयौ खुशी मौनाई।
16	35	आगली दोउती आफसरुऐ ज़ेलरै कै चिट्ठी भेज़ी कि तिऊं आदमी ज़ेला कु ओरु छ़ाड़ौ।
16	36	सिपाइऐ इऐ बुशै पौलुसा कै बोली, कि “आफसरै तुमु ज़ेला कु छ़ाड़नै रौ हुकम देई गौ आ। एथीलै आबै निकल़ियौ शान्ति कौरीऐ डैऔ।”
16	37	पर पौलुसै बोलौ, “तिऊं आदमीउऐ आमै बिण गौलती रै लोगु मांझ़िऐ पिटे ई और ज़ेला दी पाऐ ई हालांकी आमै रोमी ई। आबै का आमु इदरु च़ुटुकच़ार गाड़ाई? इणौ नाईं पर आबै सै आपु आशीयौ आमु इदरु बाइरै निआं लै।”
16	38	सिपाइउऐ इऐ बुशै अफसरु काऐ बोली, और सै इणौ शुणियौ कि पौलुस और सिलास रोमी ई ता सै भौरी डौरै,
16	39	और आशीयौ तिऊंकु माफी मांगी, और बाइरै नीईंयौ तिऊंकु औरज़ कौरी कि एस इलाकै कु पोरु डैऔ।
16	40	तैबै पौलुस और सिलास ज़ेला कु निकल़ियौ लुदिया रै घौरै डेवै, और विश्वासी भाईऊ कु मिलियौ तिउंकै शान्ति मिली, और सै तिदरु डेवै।
17	1	तैबै पौलुस और सिलास अम्फिपुलिस और अपुल्लोनिया रै इलाकै बाटीऐ थिस्सलुनीके गाँवा दी आशै ज़िऐ यहुदिऊ री एक आराधनालय थी।
17	2	पौलुस आपणी रीती ज़िणौ तिऊं काऐ डैऔ और, तिऊं आइलै चिन आरामा वाल़ै दिना दी पवित्रशास्त्रा कु वाद-विवाद कौरदै थाकौ लागी।
17	3	और तेथरौ मतलब तिऊं काऐ साफ-साफ सौमझ़ावा थौ, कि मसीह रौ दु:ख उठाउणौ, और मौरै औन्दै मांझ़िया कु ज़िउंदौ हुणौ, ज़ुरुरी थौ। “और एऊ यीशु ज़ासरी हाऊं तुमु काऐ बुशै शुणावा ऊ, मसीह आ।”
17	4	तिऊं मांझ़िया कु केतरै यहुदिऊ, और भौगत दुजी ज़ातीऊ मांझिया कु कई लोगुऐ, और भौरी मुख्यै छ़ेउड़ीउऐ, विश्वास कौरी गौ और पौलुस और सिलासा आइलै मिली गौऐ।
17	5	पर यहुदी गौऐ तिऊंकु च़िड़ी, तिंउऐ बज़ारा कु कुछ़ बुरै लोग कौट्ठै किऐ और भीड़ कौट्ठै कौरीयौ इलाकै दी तिंउरै खिलाफ शोर-शराबौ मच़ाउंदै लागै, और यासोना रै घौरा दी हामलै कौरीयौ पौलुस और सिलास बाइरै गाड़दै लागै।
17	6	पर ज़ैबै तिउंकै पौलुस और सिलास तिऐ नाईं मिलै, ता तिंउऐ यासोन और कुछ़ विश्वासी भाई इलाकै रै मुख्यै लोगु काऐ झिड़ियौ निऐं, और हाकै मारीयौ बोलदै लागै कि “इऐ लोग ज़ुणिऐ सण्सारा रै हर ज़ागाह दी उल़टौ-पुल़टौ कौरी गौ आ, इदै भी आशी गौऐ ई।	WRONG ALIGNMENT
17	7	यासोनै सै आपणै घौरा कै थै छ़ाड़ै औन्दै। इऐ सारै इणौ बोलाई कि यीशु राज़ौ आ, और कैसर राज़ै रै हुकमा रौ विरोध कौरा ई।”
17	8	तिंउऐ लोग और इलाकै रै मुख्यै लोग इणै बोलीयौ तिंउरै खिलाफ भड़काऐ।
17	9	एथीलै तिंउऐ यासोन और बाकी लोगु री ज़मानत नीईंयौ सै तिदरु डेउणै दै।
17	10	विश्वासी भाईउऐ तेबी राची-राच पौलुस और सिलास बिरीया गांव लै भेज़ै, तिऐ पौउंच़ियौ सै यहुदिऊ री आराधनालय दी डेवै।
17	11	इऐ लोग ज़ो थिस्सलुनीके शहरा रै यहुदी लोगु कु भौलै थै, और इउंऐ बड़ी खुशी कौरीऐ प्रभु रौ वचन अपणाऔ, और हर दिना दी पवित्रशास्त्रा दी देखा थै कि इऐ बुशै इणी आसती कि नाईं।
17	12	एथीलै तिऊं मांझ़िया कु भौरी लोगुऐ, और दुजी ज़ाती री मुख्यै छ़ेउड़ीऊ मांझ़िया कु और मौरदु मांझ़िया कु भौरी लोगुऐ विश्वास कियौ।
17	13	पर ज़ैबै थिस्सलुनीके रै यहुदिऊ कै पौतौ लागौ कि पौलुस बिरीया गांवा दी भी परमेश्‍वरा रौ वचन शुणाउंदै आ लागौ औन्दौ ता सै तिऐ आशीयौ भी लोगु भड़काउंदै और विरोध कौरदै लागै।
17	14	तैबै विश्वासी भाईउऐ तेबी पौलुस तिदरु समुन्दरा रै डिका झ़ांऊ भेज़ौ। सिलास और तीमुथियुस छ़ाड़ै तिऐ आपु काऐ।
17	15	ज़ुण पौलुसा रै साथी थै तिंउऐ सेऊ एथेंस शहरा झ़ांऊ निऔं। तिऐ पौलुसै तिउंलै हुकम दैऔ कि सिलास और तीमुथियुसा लै बोलेऊ कि सै मुकाऐ ज़ल्दी कु ज़ल्दी आशा, इणै शुणियौ सै तिदरु वापस आशै।
17	16	ज़ेबी पौलुस एथेंस शहरा दी सिलास और तीमुथियुसा ज़ागदै थौ लागौ औन्दौ, तिऐ तेस इलाकै दी भौरी मूर्ती देखीयौ पौलुसा आत्मा दी भौरी दुखी हुऔ।
17	17	एथीलै पौलुस आराधनालय दी यहुदिऊ और भौगत लोगु आइलै, और बाटा दी ज़ुण भी लोग पौलुसा कै मिला थै तिऊं आइलै रोज़ वाद-विवाद कौरा थौ।
17	18	तैबै इपीकूरी और स्तोईकी ज्ञानी लोग भी तेसकु स्वाल-ज़वाब कौरदै लागै। कुछ़ लोग लागै बोलदै “एऊ बुशुवारौ का शुणाउणौ च़ाहा सा?” पर कुछ़ लोगुऐ बोलौ, “एऊ दुजै देवा रौ परचार कौरणै वाल़ौ ज़ाणिया आ”, कैलैकि पौलुस यीशु रौ और यीशु रै ज़िउंदै हुणै रौ परचार कौरा थौ।
17	19	तिंउऐ पौलुस आपु आइलै अरियुपगुसा नावां रै आराधनालय दी नियौं। और तिऐ तेसकु पुछ़ौ, “कि आमुकै बोल ज़ो तू नौईं शिक्षा दियाई इऐ कासरै बारै दी आ?
17	20	कैलैकि तू आमुकै नोखी बुशै शुणावा ई एथीलै आमै ज़ाणनौ च़ांई कि एथरौ मतलब का सा”।
17	21	(कैलैकि भौरी एथेंसा रै लोग और परदेशी ज़ो इदै रौआ ई सै नौईं-नौईं बुशै बोलणै और शुणनै दी आपणौ भौगत नाईं बितावा थै।)
17	22	तैबै पौलुसै अरियुपगुस नावां रै आराधनालय रै बिच़ा दी खौड़ै हुइयौ बोलौ, “ओ एथेंसा रै लोगुओ, हाऊं देखाऊ कि हर बुशा दी तुमै दैऔ बौड़ै मानणै वाल़ै ई।
17	23	कैलैकि मुंइऐ आण्डदी बारै तुमारै पुज़णै री ज़ागाह देखी, ता मुंइऐ एक इणी बेदी भी देखी ज़ेथदी इणौ थौ लिखौ औन्दौ कि, ‘अणज़ाणै ईश्वरा लै।’ एथीलै ज़ासरी तुमै बिण ज़ाणै आराधना कौरा ई हाऊं तुमुकै तेसरै बारै दी खुशी री खौबरी शुणावा ऊ।
17	24	ज़ुणी परमेश्‍वरै धौतरी और धौतरी री सारी च़िज़ै चाणी ई, सेऊ सौरगा रौ मालिक हुइयौ, हाथा रै चाणै औन्दै परमेश्‍वरा रै घौरा दी नाईं रौइंदौ।
17	25	ना केज़ी च़िज़ा री ज़ुरता री वज़ाह कु आदमी री मज़दा री ज़ुरत, कैलैकि सेऊ आपु सारेऊ कै ज़िन्दगी और सांस और सब कुछ़ दिया आ।
17	26	तिणीऐ एकी आदमी कु सारी ज़ाती धौतरी माथै रौइणा लै चाणी आ। और तिणीऐ तिऊंरौ भौगत फिक्स, और रौइणै री ज़ागाह री भी मेंड लाई ऐन्दी,
17	27	ताकी सै परमेश्‍वर लोड़ा, और सेऊ तिउंकै लोड़ीयौ मिला, तैबै भी सेऊ आमु मांझ़िया कु कासी कु भी दूर नाईं आसतौ।
17	28	कैलैकि आमै तेसी दी ज़िउंदै, च़ालदै-फिरदै और खौड़ै रौई ई। ज़िणौ कि तुमारै कुछ़ आपणै कवीउऐ भी बोलौ आ कि, ‘आमै ता आपु भी तेसी री सन्तान ई।’
17	29	एथीलै परमेश्‍वरा री सन्तान हुइयौ आमुऐ इणौ नाईं सौमझ़णौ च़ांई कि परमेश्‍वर सुनै, रुपै और पात्थरा ज़िणौ नाईं आ, ज़ो लोगु रै सोच़ा कौरी और कारीगरी कौरीऐ हुआई चाणै औन्दै।
17	30	एथीलै परमेश्‍वरै लोगु री ना सौमझ़ा रै भौगता माथै ध्यान नाईं दैऔ, पर आबै हर ज़ागाह दी सारै लोगु लै मन बौदुल़णै रौ हुकम दिया आ।
17	31	कैलैकि तिणीऐ एक भौगत आ पाकौ कियौ औन्दौ, ज़ेथदी सेऊ एक आदमी कौरीऐ धौर्मा कौरी धौतरी रौ फैसलौ कौरा आ, ज़ो तिणीऐ पाकौ कियौ औन्दौ, और तिणीऐ सेऊ मौरै औन्दै मांझिया कु ज़िउंदौ कौरीयौ एज़ी बूश सारेऊ काऐ साबित कौरी गोई।”
17	32	मौरै औन्दै कु ज़िउंदै हुणै री बुशै शुणियौ कुछ़ लोग ता मज़ाक कौरदै लागै, और कुछ़ लोगुऐ बोलौ, कि “एज़ी बुशै आमै ताऊं कु दुजी बारै शुणी ई।”
17	33	एथ माथै पौलुस तिऊं मांझिया कु उठीयौ निकल़ी गौ।
17	34	पर तिऊं मांझ़िया कु कुछ़ लोग तेस आइलै मिली गौऐ, और प्रभु यीशु माथै विश्वास कियौ। ज़ेथ मांझ़िऐ दियुनुसियुस अरियुपगुसा रै गुटा रौ थौ, और दमरिस नावां री एक छ़ेउड़ी थी, और तिऊं आइलै ओर भी कुछ़ लोग थै।
18	1	तेथ बासिऐ पौलुस एथेंस शहरा छ़ाड़ियौ कुरिन्थुस शहरा दी आशौ।
18	2	तिऐ तेसकै अक्विला नावां रौ एक यहुदी मिलौ, ज़ासरौ जनम पुन्तुसा इलाकै दी हुऔ थौ। सेऊ आपणी छ़ेउड़ी प्रिस्किला आइलै इटली देशा कु कुछ़ भौगत पैहलै ई आशौ थौ, कैलैकि क्लौदियुस रोमी आफसरै सारै यहुदिऊ लै रोम देश छ़ाड़नै रौ हुकम देई गौ थौ, एथीलै पौलुस तिंउरै काऐ डैऔ।
18	3	कैलैकि पौलुस और अक्विला रौ एक ज़िणौ काम थौ, एथीलै सेऊ इऊं आइलै रौऔ, और सै कामा कौरदै लागै। तिऊंरौ काम ताम्बु चाणनै रौ थौ।
18	4	पौलुस हर आरामा वाल़ै दिना दी आराधनालय दी डेइयौ सवाल-ज़वाब कौरीयौ यहुदिऊ और दुजी ज़ातिऊ भी प्रभु यीशु माथै विश्वास कौरना लै सौमझ़ावा थौ।
18	5	ज़ेबी सिलास और तीमुथियुस मकिदुनीया इलाकै कु वापिस आशै, ता पौलुसै ताम्बु चाणनै रौ काम पोरु छ़ाड़ौ, और पौलुस वचन शुणाउंदै और यहुदिऊ कै गवाही दैंदै थाकौ लागी कि यीशु ई मसीह आ।
18	6	पर ज़ैबै यहुदी लोग पौलुसा रौ विरोध और बेइज़्ज़ती कौरदै लागै, ता पौलुसै आपणै जुड़कै झाड़ै और तिउंलै बोलौ, “तुमारौ लोऊ तुमारै औट्ठै माथै च़ांई पौड़ौ! हाऊं निर्दोष ऊ। आबै हाऊं दुजी ज़ाती रै लोगु काऐ डियाऊ और परमेश्‍वरा री खौबर तिउंकै शुणावा ऊ।”
18	7	आराधनालय कु सेऊ तितुस यूस्तुस नावां रै परमेश्‍वरा रै एकी भौगता रै घौरै आशौ दुजी ज़ाती रै लोगु शिक्षा दैंदै आशौ, ज़ासरौ घौर आराधनालय काऐ थौ।
18	8	तैबै आराधनालय रौ मुख्यै क्रिसपुसै आपणै सारै टौबरु आइलै प्रभु माथै विश्वास कियौ। और भौरी कुरीन्थयु रै लोगुऐ शुणियौ विश्वास कियौ और बपतिस्मौ नियौं।
18	9	प्रभुऐ एकी राचीऐ पौलुसा कै दर्शण देइयौ बोलौ, “डौरै नाईं बोलदै थाक लागी च़ुटुक ना थाक।
18	10	कैलैकि हाऊं ताऊं आइलै ऊ, और कोई ताऊं माथै हामलै कौरीयौ ताउंलै नुकसान नाईं पौउंच़ाउंदौ कैलैकि एज़ै इलाकै रै भौरी लोग मुं माथै विश्वास कौरा ई।”
18	11	एथीलै पौलुस तिऊं मांझ़िऐ तिउंकै परमेश्‍वरा रौ वचन शिखाउंदै देउड़ी साला झ़ांऊ रौऔ।
18	12	ज़ेबी गल्लियो अखाया परदेशा रौ आफसर थौ, ता यहुदी लोगुऐ कौट्ठै हुईयौ पौलुसा माथै हामलौ कियौ, और तेस फैसलै कौरणै री ज़ागाह दी आणियौ बोलदै लागै,
18	13	“एऊ लोगु कै सौमझ़ावा की परमेश्‍वरा री आराधना इणी च़ांई कौरणी, ज़ो नियमा रै खिलाफ आ।”
18	14	ज़ेबी पौलुस बोलणै वाल़ौ थौ, ता गल्लियो आफसरै यहुदिऊ लै बोलौ, “ओ यहुदिउओ, अगर इऐ बुरी और गलत बूश हुआ थी, ता हाऊं ज़ुरूर तुमारी शुणा थौ।
18	15	पर अगर इयौ झ़ौगड़ौ सिरफ बोलीयौ, नावां रौ, और तुमारै नियमा रै बारै दी आ ता, तुमै ज़ाणौ। कैलैकि हाऊं इऊं बुशु रौ फैसलै कौरणै वाल़ौ नाईं बौणनौ च़ाहंदौ।”
18	16	और तिणीऐ सै तिदरु पोरु गाड़ाई गौऐ।
18	17	तैबै भीड़ा रै लोगुऐ आराधनालय रौ मुख्यै सोस्थिनेस फैसलै कौरणै री ज़ागाह दी पिटौ। पर गल्लियो आफसरै इऊं बुशु री कोई फिकर नाईं की।
18	18	पौलुस भौरी दिना झ़ांऊ कुरिन्थुस शहरा दी रौऔ, तैबै विश्वासी भाईऊ कु मिलियौ किंफ्रिया दी एथीलै मूंड कुंडाऔ, कैलैकि तिणीऐ मन्नत थी मांगी ऐन्दी, और किश्ती दी सीरिया इलाकै लै डैऔ तेस आइलै साथा दी प्रिस्किला और अक्विला थै।
18	19	तिणीऐ इफिसुस शहरा दी पौउंच़िऔ सै छ़ाड़ै तिऐ, आपु लागौ आराधनालय दी डेइयौ यहुदिऊ आइलै सवाल ज़वाब कौरदै।
18	20	ज़ैबै लोगुऐ तिंउऐ तेसकु औरज़ कौरी कि, “आमु आइलै कुछ़ दिना दी औज़ौ रौऊ।” ता तिणीऐ नाईं मानौ।
18	21	पर इणै बोलीयौ तिदरु डैऔ कि, “अगर परमेश्‍वर च़ाहा लौ ता हाऊं तुमु काऐ दुबारौ आशाऊ।” तैबै सेऊ इफिसुसा कु किश्ती दी बोशियौ डैऔ।
18	22	और कैसरिया इलाकै दी पौउंच़ियौ (यरुशलेम शहरा लै डैऔ) और कलिसिया रै लोगु कु मिलियौ अन्ताकिया इलाकै लै डैऔ।
18	23	तैबै कुछ़ दिना दी तिऐ रौइयौ तिदरु निकल़ियौ गलातिया और फ्रूगिया परदेशा दी सारै च़ेलै विश्वासा दी पाकै कौरदै थाकौ लागी।
18	24	अपुल्लोस नावां रौ एक यहुदी ज़ासरौ जनम सिकन्दरिया शहरा दी हुऔ थौ, ज़ो ज्ञानी आदमी थौ और पवित्रशास्त्र आच़्छ़ा कौरी ज़ाणा थौ, सेऊ इफिसुसा दी आशौ।
18	25	तिणीऐ प्रभु री बाटा री शिक्षा थी पाई ऐन्दी, और ज़िवा लाइयौ यीशु रै बारै दी ठीक-ठीक शुणावा और शिखावा थौ, पर सेऊ सिरफ यहुन्ना रै बपतिस्मौ री बूश ज़ाणा थौ।
18	26	अपुल्लोस आराधनालय दी निडर हुइयौ बोलदै लागौ। पर ज़ेबी प्रिस्किल्लै और अक्विलै तेसरी बुशै शुणी ता तिंउऐ सेऊ आपणी भिलै नियौं और परमेश्‍वरा री बाट तेसकै औज़ौ भी ठीक-ठीक सौमझ़ा ई।
18	27	ज़ेबी तिणीऐ सुंच़ी गौ कि पारभिलै डेइयौ अखाया इलाकै लै डेउणौ, ता विश्वासी भाईउऐ तेसकै हिम्मत देइयौ च़ेलेऊ लै लिखौ कि सै तेसकु आच़्छ़ा कौरी मिला। और तिणीऐ तिऐ डेइयौ तिऊं लोगु री भौरी मज़द की ज़ुणिऐ बौड़ी दया री वज़ाह कु विश्वास कियौ थौ।
18	28	कैलैकि सेऊ पवित्रशास्त्रा कु गवाही देइ देइयौ कि यीशु ई मसीहा आ, बड़ी हिम्मत्ती कौरी यहुदिऊ कै सारेऊ रै सामनै थौ लागौ औन्दौ ज़वाब दैंदै।
19	1	ज़ेबी अपुल्लोस कुरिन्थुस शहरा दी थौ ता पौलुस माथलै सारै परदेशा बाटीऐ इफिसुसा दी आशौ। तिऐ तेसकै कुछ़ च़ेलै मिलै।
19	2	तिणीऐ तिउंलै बोलौ, “का तुमुऐ विश्वास कौरदी बारै पवित्र आत्मा पाऔ आ?” तिंउऐ तेसलै बोलौ, “आमुऐ ता पवित्र आत्मा री बुशै भी नाईं शुणी।”
19	3	पौलुसै तिउंलै बोलौ, “तैबै तुमुऐ कासरौ बपतिस्मौ नियौं आ?” तिंउऐ बोलौ, “यहुन्ना रौ बपतिस्मौ।”
19	4	पौलुसै तिउंलै बोलौ, “यहुन्नै ता इणै बोलीयौ ना बौदुल़णै रौ बपतिस्मौ दैऔ, कि ज़ो मुं बासिऐ आशणै वाल़ौ आ, मतलब यीशु माथै विश्वास कौरेऊ।”
19	5	इणौ शुणियौ तिंउऐ प्रभु यीशु रै नावां दी बपतिस्मौ नियौं।
19	6	ज़ैबै पौलुसै तिऊं माथै हाथ छ़ाड़ै ता पवित्र आत्मा तिऊंदी आशौ और सै अलग-अलग बोली बोलदै और भविष्यवाणी कौरदै लागै।
19	7	इऐ सारै लगभग बारह आदमी थै।
19	8	तैबै पौलुस आराधनालय दी डेइयौ चिन मिहनै झ़ांऊ बिण डौरै थाकौ बोलदै लागी, और परमेश्‍वरा रै राज़ा रै बारै दी बुशै लाइंदै और सौमझ़ाउंदै थाकौ लागी।
19	9	ज़ैबै कुछ़ लोगुऐ काट्ठै हुइयौ तेसरी नाईं मानी पर लोगु मांझ़िऐ एस गुटा रै बारै दी बुरौ बोलदै लागै ता, तिणीऐ सै पोरु छ़ाड़ै, और च़ेलै अलग किऐ, और हर दिनै तिऊं आइलै तुरत्रुसा री पाठशाला दी स्वाल-ज़वाब कौरा थौ।
19	10	दुई साला झ़ांऊ इणी थाकौ हुंदै लागी, इदरा झ़ांऊ कि आसिया परदेशा दी रौइणै वाल़ै का यहुदी, का दुजी ज़ातिऊ, सारेउऐ प्रभु रौ वचन शुणौ।
19	11	परमेश्‍वर पौलुसा रै ज़ौरिऐ शक्ति वाल़ै नोखै काम देखावा थौ।
19	12	इदरा झ़ांऊ कि साफै और जुड़कै लोग तेसदी छ़ुआइंयौ बिमारु माथै छ़ाड़ा थै और तिउंरी बिमारी ठीक हुआ थी और बुरी आत्मा भी तिऊंकु पोरु भागा थी।
19	13	पर कुछ़ यहुदी लोग ज़ुण ज़ादु टुणै कौरा थै, सै इणौ लागै कौरदै ज़ासदी बुरी आत्मा हुआ थी तिऊं माथै प्रभु यीशु रै नावां कौरी फुकरा थै और बोला, थै कि ज़ेथरौ परचार पौलुस कौरा, हाऊं तुमुकै तेसी रै नावां कौरी बाइरै आशणै रौ हुकम दिआऊ।
19	14	सिक्कवा नावां रै एक यहुदी बौड़ै याजकु रै सात छ़ोहरु थै ज़ुण इणौ कौरा थै।
19	15	पर बुरी आत्मै तिउंलै ज़वाब दैऔ कि, “यीशु हाऊं ज़ाणाऊ और पौलुस भी रवावा, पर तुमै कुण ई?”
19	16	तैबै सेऊ आदमी ज़ासदी बुरी आत्मा थी तिऊं भिलै पौड़ौ और सै आपणै वंशा दी किऐ और इणै झिड़ै-पोथै कि सै तेस घौरा कु नांगै और घायल हुइयौ भागै।
19	17	इऐ बुशै इफिसुस शहरा दी रौइणै वाल़ै सारै यहुदी और दुजी ज़ातिऊ कै भी पौतौ लागी, और सै भौरी डौरी गौऐ। और प्रभु यीशु रै नावां री बौड़ाई हुंदै लागी।
19	18	ज़ुणिऐ विश्वास कियौ थौ तिऊं मांझ़िया कु भौरी लोगुऐ आशीयौ आपणै बुरै काम मानी गौऐ।
19	19	ज़ादु कौरणै वाल़ेऊ मांझ़िया कु भौरीउऐ आपणी-आपणी पोथी जौन्त्री कौट्ठै कौरीयौ सारेऊ काऐ ज़ाल़ी, ज़ैबै तिंउरै तेथरै पैसै ज़ोड़ै ता पचास हज़ार च़ांदी रै सिकेऊ रै बराबर निकल़ौ।
19	20	इणै कौरी प्रभु रौ वचन शक्ति कौरीऐ फैलदै लागौ और काम कौरदै लागौ।
19	21	ज़ैबै इऐ बुशै हुई गोई ता पौलुसै आत्मा दी सुंच़ी गौ कि मकिदुनीया और अखाया बाटीऐ यरुशलेमा लै डेऊ, और बोलौ, “यरुशलेम शहरा दी डेइयौ मुंइऐ रोम देखणौ भी ज़ुरुरी आ।”
19	22	एथीलै आपणी सेवा कौरणै वाल़ेऊ मांझ़िया कु तीमुथियुस और इरास्तुस मकिदुनीया इलाकै दी आपु कु औगाड़िऐ भेज़ीयौ आपु कुछ़ दिना झ़ांऊ आसिया परदेशा रै इफिसुसा दी रौई गौ।
19	23	सेज़ै बौगतै एज़ै पंथा (ज़ो प्रभु री बाटा दी हाण्डणै वाल़ै थै) रै बारै दी बौड़ौ शोर-शराबौ हुऔ।
19	24	कैलैकि देमेत्रियुस नावां रौ एक सुनार अरतिमिसा देवी रौ च़ांदी रौ मन्दिर चौणाइयौ कारीगरु कै भौरी काम दिलावा थौ।
19	25	तिणीऐ सै और इणै काम कौरणै वाल़ै कारीगर कौट्ठै कौरीयौ बोलौ, “ओ भाईओ, तुमै ज़ाणाई कि एस काम कौरना लै आमुलै केती पैसै मिला ई।
19	26	तुमै देखा और शुणाई कि सिरफ इफिसुसा शहरा दी नाईं, बल्कि सारै आसिया रै सारै गांवा दी इणै बोलीयौ पौलुसै सौमझ़ाऐ और बहकाऐ कि ज़ो हाथा री कारिगरी आ सेऊ ईश्वर नाईं आ।
19	27	एथ कौरी आबै सिरफ एथरौ डौर नाईं भी नाईं कि आमारौ एऊ काम खातम हुआ पर एऊ भी कि बौड़ी देवी अरतिमिसा रौ मन्दिर भी बेकार सौमझ़िणौ। ज़ास सारै आसिया रै लोग और धौतरी रै लोग पुज़ा आ, एथरौ मन्दिर भी पोरु ढाल़णौ।”
19	28	सै इणै शुणियौ रोशा कौरी भौरुई गौऐ और हाकै मारीयौ बोलदै लागै कि, “इफिसिउ री देबी अरतिमिस, बौड़ी महान आ!”
19	29	और सारै इलाकै दी शोर-शराबौ हुई गौ, और लोगुऐ मकिदुनीया रै गयुस और अरिस्तर्खुस ज़ो पौलुसा रै साथी थै, पाकड़ै और घीशियौ रंगशाला दी आणै।
19	30	ज़ैबै पौलुसै तिऊं काऐ भितरै डेउणौ च़ाऔ ता च़ेलेउऐ सेऊ डेउणै नाईं दैऔ।
19	31	आसिया रै आफसरु मांझ़िया कु भी कई गोष्टणुऐ तेसलै खुशी री खौबर भेज़ीयौ औरज़ कौरी की रंगशाला दी डेउणै रौ खौतरौ ना निऐं।
19	32	तिऐ कोई दिया थौ ओर हाकै कोई दिया थौ ओर हाकै कैलैकि खुंबल़ी दी बौड़ी गड़बड़ी थी औन्दै लागी ऐन्दी, और भौरी लोगु कै ता इणौ पौतौ भी नाईं थौ कि आमै कौट्ठै कैलै ई हुऐ औन्दै।
19	33	तैबै तिंउऐ सिकन्दर ज़ो यहुदिउऐ खौड़ौ थौ कियौ औन्दौ, भिड़ा मांझ़िया कु औगाड़िऐ बौड़ाऔ। सिकन्दर बौच़णा लै हाथा कौरी साना देइयौ भिड़ा रै लोगु काऐ ज़वाब दैणौ च़ाहा थौ।
19	34	पर ज़ैबै तिउंकै पौतौ लागौ कि इयौ यहुदी आ और मुर्तिऊ री पुज़ा नाईं कौरदौ, ता सारै कौट्ठै हुइयौ हाकै मारदै लागै कम सै कम दुई घंटै झ़ांऊ, “इफिसियों री देबी अरतिमिस महान आ।”
19	35	तैबै इलाकै रै मुख्यै, लोग शांत किऐ और बोलौ, “ओ इफिसुसा रै लोगुओ, सब ज़ाणाई कि इफिसुस इलाकौ महान देवी अरतिमिस और आसमाना कु छ़ुटी ऐन्दी मूर्तीऊ री ज़ागाह आ।
19	36	एथीलै इऐ खातम नाईं हुई सौकदी आच़्छ़ौ आ कि च़ुटुक थाकौ और बिण सुंच़ै कुछ़ ना कौरौ।
19	37	कैलैकि तुमुऐ इऐ आदमी आणेई ज़ो ना ता मन्दिर लुटणै वाल़ेई और ना आमारी देवी री बुराई कौरदै।”
19	38	“एथीलै अगर देमेत्रियुस और तेसरै साथी कारीगरु कै कासकु शिकायत आ ता कचैहरी खुली ऐन्दी आ और फैसलै कौरणै वाल़ै भी आसती। तिऐ एकी दुजै माथै आरोप लाएऊ।
19	39	पर अगर तुमै केज़ी ओर बुशै पुछ़णी च़ाहा ई ता तेथरौ फैसलौ आमारी खुंबल़ी दी हुणौ आ।
19	40	कैलैकि आज़कै झ़ौगड़ै रौ इलज़ाम आमु माथै लागणै रौ डौर आ, कैलैकि एथरौ कोई कारण नाईं आसतौ, और आमै इऐं भीड़ कौट्ठै हुणै रौ कोई ज़वाब नाईं देई सौकदै।”
19	41	इणै बोलीयौ तिणीऐ खुंबल़ी बन्द की।
20	1	ज़ैबै झ़ौगड़ौ शान्त हुऔ तैबै पौलुसै च़ेलै औटाइयौ सौमझ़ाऐ, और तिऊंकु मिलियौ मकिदुनीया परदेशा लै डैऔ।
20	2	सेज़ै सारै परदेशा बाटीऐ डेइयौ और च़ेलेऊ कै भौरी हिम्मत देइयौ युनान परदेशा दी डैऔ।
20	3	ज़ैबै चिया मिहनै बासिऐ सेऊ तिदरु किश्ती दी सीरिया परदेशा लै डेउणै वाल़ौ थौ, ता तिणीऐ शुणौ कि यहुदी तेस झ़ांगणै री ताकी दी रौऐ औन्दै, एथीलै तिणीऐ मकिदुनीया बाटीऐ वापिस डेउणै रै बारै दी सुंच़ौ।
20	4	बिरीया रौ पुरूर्सा रौ छ़ोहरु सोपत्रुस, थिस्सलुनीकिया शहरा रै अरिस्तर्खुस, सिकुनदुस, दिरबै इलाकै रौ गयुस, तीमुथियुस और आसिया परदेशा रै तुखिकुस त्रुफिमुस तेस आइलै थै
20	5	पर इऐ साथी आमुकु औगाड़िऐ डेई गौऐ थै, और त्रोआसा दी आमु ज़ागदै थै लागै औन्दै।
20	6	बिणा संज़ेड़ै री रोटी रै साज़ै बासिऐ आमै फिलिप्पी कु किश्ती दी निकल़ै और पांज़ दिना दी तिऊं काऐ त्रोआसा दी पौउंच़ै और सात दिना झ़ांऊ तिऐ रौऐ।
20	7	सप्ताह रै पैहलै दिनै ज़ेबी सै प्रभु भोज़ा लै कौट्ठै हुऐ, ता पौलुसै ज़ुण दुजै दिनै डेउणै वाल़ौ थौ, तिणीऐ तिऊं आइलै बुशै लाई। और आधी राची झ़ांऊ तिऊं आइलै बुशै लाई।
20	8	ज़ेज़ै माथलै कौमरै दी आमै कौट्ठै थै, तेथदी भौरी लम्प थै ज़ौल़दै लागै औन्दै।
20	9	और यूतुखुस नावां रौ एक ज़वान खिड़की माथै थौ बोशियौ गहरी निजा दी थौ लागौ औन्दौ डुल़ दै। ज़ैबै पौलुस काफी देरा झ़ांऊ थौ लागौ औन्दौ बुशु लाइंदै, ता सेऊ ज़वान निजा दी डुल़ीयौ चिजी मज़ली कु तौल़ै लोटौ, और कुछ़ विश्वासिउऐ तौल़ै डेइयौ सेऊ च़ुंगौ, पर सेऊ मौरी गौ थौ।
20	10	पर पौलुस तेस काऐ आशीयौ तेसदी चिंबड़ौ और तेसकु गौल़ै मिलियौ बोलौ, “घौबराऔ नाईं कैलैकि एऊ इबी भी ज़िउंदौ आ।”
20	11	तैबै दुजी बारै माथलै कौमरै दी डेइयौ प्रभु भोज़ा री रीती पुरी की और काफी बौगता झ़ांऊ तिऊं आइलै बुशै लाई कि दोउत हुई गोई थी। तैबै सेऊ तिदरु डेई गौ।
20	12	तिंउऐ सेऊ ज़वान ज़िउंदौ आणौ और भौरी शान्ति पाई।
20	13	आमै पैहली किश्ती दी च़ौड़ीयौ अस्सुस गांवा लै इणै विच़ारा कौरी च़ाल पौड़ै कि तिदरु आमै पौलुस भी नींई आपु आइलै, पर सेऊ पैदल डेउणौ च़ाहा थौ एथीलै तिणीऐ इणौ इन्तज़ाम कियौ थौ।
20	14	ज़ैबै सेऊ अस्सुसा दी आमुकै मिलौ तैबै आमुऐ सेऊ आपु आइलै किश्ती दी च़ौड़ाइयौ मिलेतुसा इलाकै दी आणौ।
20	15	तिदरु किश्ती दी आमै दुजै दिनै खियुसा इलाकै काऐ पौउंच़ै, आगलै दिनै आमै समुन्दरा पारभिलै सामोसा इलाकै दी आशै, तैबै दुजै दिनै मिलेतुस इलाकै दी पौउंच़ै।
20	16	पौलुसै इणौ सुंच़ौ कि आमै इफिसुसा बाटीऐ डेई ताकी आमुकै आसिया परदेशा दी बौगत ना लागा कैलैकि सेऊ ज़ल्दी थौ कि अगर हुई सौका ता सेऊ पिन्तेकुस्ता रै साज़ै दी यरुशलेमा दी रौआ।
20	17	तिणीऐ मिलेतुसा कु इफिसुसा लै खुशी री खौबर भेज़ी और कलिसिया रै स्याणै औटाऐ।
20	18	ज़ेबी सै तेस काऐ आशै तिणीऐ तिउंलै बोलौ, “तुमै ज़ाणाई कि पैहलै दिना दी ज़ेबी हाऊं आसिया परदेशा दी आशौ, ता हाऊं तुमु आइलै इबी झ़ाऊं हर बौगतै किणौ रौऔ ऊ
20	19	मतलब निउलै हुइयौ लेरी-लेरीयौ और सताव दी ज़ो यहुदिऊ ऐ मुं माथै किएई, हाऊं प्रभु री सेवा कौरदै थाकौ लागी।”
20	20	और ज़ो-ज़ो बुशै तुमारै फाइदै री थी, तिऊं बोलणा लै और लोगु कै घौरा-घौरा कै शिखाउणा लै हाऊं केबी ना शरमुऔ,
20	21	बल्कि यहुदिऊ और दुजी ज़ातीऊ काऐ गवाही देई कि परमेश्‍वरा भिलै मन बदुल़णौ और आमारै प्रभु यीशु मसीह माथै विश्वास कौरणौ च़ांई।
20	22	आबै देखौ हाऊं आत्मा दी अगुवाई पाइयौ यरुशलेमा लै डिआऊ, और नाईं ज़ाणदौ कि तिऐ मुं आइलै का-का बिता।
20	23	सिरफ एती कि पवित्र आत्मा हर इलाकै दी गवाही देई-देइयौ मुलै बोला, कि बानण और दु:ख ताउंलै तैयार ई।
20	24	पर हाऊं आपणै प्राण कुछ़ ना सौमझ़दौ, कि तिऊं प्यारै ज़ाणु, पर एती कि हाऊं आपणी दौड़ और तिऐं सेवा पुरी कौरु, ज़ो मुकै परमेश्‍वरा री बौड़ी दया री खुशी री खौबरी माथै गवाही दैणा लै प्रभु यीशु मसीह कु मिली आ।
20	25	और देखौ हाऊं ज़ाणाऊ कि तुमै सारै ज़ास मांझ़िऐ मुंइऐ परमेश्‍वरा रै राज़ा रौ परचार कियौ आ, मैरौ मुं दुजी बारै नाईं देखा लै।
20	26	एथीलै आज़कै दिनै हाऊं तुमुकै गवाही देइयौ बोलाऊ, कि अगर तुमु मांझ़िया कु कुण बिणा यीशु माथै विश्वास कौरीयौ मौरा लौ ता सै मेरी गौलती नाईं आ।
20	27	कैलैकि हाऊं परमेश्‍वरा री सारी इच़्छ़ा तुमु काऐ बोलणा लै नाईं शरमुऔ।
20	28	एथीलै आपणी और आपणै शाल़ा री च़ोकसी कौरौ, ज़ेथ कौरी पवित्र आत्मै तुमै मुख्यै चाणेई, ताकी तुमै परमेश्‍वरा री तिऐं कलिसिया री देखभाल़ कौरा ज़ो तिणीऐ आपणै लोऊ कौरी खरीदै ई।
20	29	हाऊं ज़ाणाऊ कि मैरै डेउणै बासिऐ झ़ुठै शिक्षा दैणै वाल़ै तुमु मांझ़िऐ आशणेई ज़ुणिऐ कलिसिया दी भौरी नुकसान कौरणौ आ। सै खाणै वाल़ै शाल़टेऊ ज़िणै हुणेई ज़ुण भेरीऊ खाइयौ खातम कौरा ई।	WRONG ALIGNMENT
20	30	तुमु मांझ़िऐ भी इणै-इणै आदमी उठाणै ई, ज़ो च़ेलेऊ आपु पिछ़ु झीड़ना लै दारखी-बांगी बुशै बोलाई।
20	31	एथीलै उज़ीई रौएऊ, और याद कौरौ कि मुंइऐ चिन साला झ़ांऊ दिन राच लेरी-लेरीयौ हर एक खौबरदार कौरणौ नाईं छ़ाड़ौ।
20	32	और आबै हाऊं तुमु परमेश्‍वरा कै और तेसरी बौड़ी दया रै वचना कै सौंभाल़ा ऊ। ज़ो तुमु बौड़ाई सौका और सारै पवित्र किऐ औन्दै लोगु मांझ़िऐ तुमारी गवाही देइयौ तुमारौ हक्क्क देई सौका।
20	33	मुंइऐ कासी रै च़ांदी, सुनै और जुड़केऊ रौ लाल़च़ नाईं कियौ।
20	34	तुमै आपु ज़ाणाई कि सेज़ै हाथुऐ मेरी और मैरै साथीऊ री ज़ुरत पुरी की आ।
20	35	मुंइऐ तुमुकै सब कुछ़ कौरीयौ देखाऔ आ, इणै कौरीऐ मैहनत कौरीयौ गरीबु सौंभाल़ेऊ, और प्रभु यीशु रै वचन याद कौरणै ज़ुरुरी ई, ज़ो तिणीऐ आपु बोलेई “कि निणै कु दैणौ भौलौ आ।”
20	36	इणै बोलीयौ तिणीऐ घुण्डै झुकाऐ और तिऊं आइलै प्राथना कौरी,
20	37	तैबै सै सारै भौरी लेरै और पौलुसा रै गौल़ै मिलै और तेस खोबीयाऊंदै लागै।
20	38	सै एज़ी बुशा कु ज़ादै दुखी थै ज़ो तिणीऐ बोली थी, कि आबै दुजी बारै तुमै मैरौ मूंह नाईं देखदै। तैबै तिंउऐ सेऊ किश्ती झ़ांऊ पौउंच़ाऔ।
21	1	ज़ैबै आमै तिऊं छ़ाड़ियौ किश्ती दी च़ौड़ै ता, सिधी बाटा दी कोसा टापु दी आशै, और दुजै दिनै रुदुसा टापु दी तिदरु डै पतरा टापु लै।
21	2	तिऐ एक किश्ती फिनके परदेशा लै डेउणै वाल़ी मिली, और आमै तेथदी च़ौड़ीयौ च़ाल पौड़ै।
21	3	ज़ैबै साइप्रस दिशौ ता, आमुऐ सेऊ उल़टी भिलै छ़ाड़ौ, और सीरिया परदेशा लै डेइयौ सूरा देशा दी डेवै। कैलैकि तिऐ किश्ती कु समान उतारणौ थौ।
21	4	च़ेलेऊ कु मिलियौ आमै तिऐ सात दिना झ़ांऊ रौऐ, तिंउऐ पवित्र आत्मा कु शिखीयौ पौलुसा कु औरज़ कौरी कि यरुशलेम शहरा लै नाईं डैऔ।
21	5	सात दिना बासीऐ ज़ेबी तिदरु आमारै डेउणै रौ बौगत आशौ, ता आमै तिदरु डेई गौऐ। और सारेउऐ, छ़ेउड़ी और छ़ोहरुऐ आमै इलाकै कु बाइरै झ़ांऊ पौउंच़ाऐ। और आमुऐ ढिका काऐ धौनी झुकियौ प्राथना की।
21	6	तैबै एकी दुजै कु मिलणै बासिऐ, आमै किश्ती दी च़ौड़ै, और सै डेवे आपणै-आपणै घौरै।
21	7	तैबै आमै सूर देशा कु किश्ती रौ सफर पुरौ कौरीयौ पतुलिमयिसा इलाकै दी पौउंच़ै और विश्वासी भाईऊ कु मिलियौ तिऊं आइलै एकी दिना दी रौऐ।
21	8	दुजै दिनै आमै तिदरु डेइयौ कैसरिया परदेशा दी आशै, और फिलीपुस परचार कौरणै वाल़ै रै घौरा कै ज़ो प्रेरितुऐ खास कौरी विधवा छ़ेउड़ीऊ री सेवा लै थै छ़ांटै औन्दै तिऊं साता मांझ़िया कु एक थौ डेइयौ तेसरै काऐ रौऐ।	WRONG ALIGNMENT
21	9	तेसरी च़ार बिण ब्याई छ़ोटुड़ी थी, ज़ुण भविष्यवाणी कौरा थी।
21	10	ज़ैबै आमै भौरी दिना झ़ांऊ तिऐ रौऐ, ता अगबुस नावां रौ एक भविष्यवक्ता यहुदिया परदेशा कु आशौ।
21	11	तिणीऐ आमु काऐ आशीयौ पौलुसा रौ गाचौ नियौं और आपणै हाथ-बांगणै बानियौ बोलौ, “पवित्र आत्मा इणौ बोला आ, कि ज़ास आदमी रौ इयौ गाचौ आ तेस यरुशलेमा दी यहुदी इणौ बाना ई और दुजी ज़ातीऊ रै हाथा दी सौंभाल़ा ई।”
21	12	ज़ेबी आमुऐ इऐ बुशै शुणी ता आमै और तिदलै लोगुऐ पौलुसा कु औरज़ कौरी कि यरुशलेमा लै नाईं डेवे।
21	13	पर पौलुसै ज़वाब दैऔ, तुमै लेरी-लेरीयौ मैरौ ज़िऊ कैलै चोड़ाई? हाऊं ता प्रभु यीशु रै नावां री ताइंऐ यरुशलेमा दी बानिणा लै नाईं बल्कि मौरणा लै भी तयार ऊ।
21	14	ज़ैबै तिणीऐ नाईं मानौ ता आमै इणै बोलीयौ च़ुटुक थाकी गौऐ कि प्रभु री मौरज़ी पुरी हुआ।
21	15	कुछ़ दिना बासिऐ आमुऐ तयारी की और यरुशलेमा लै च़ाल पौड़ै।
21	16	कैसरिया परदेशा कु भी कुछ़ च़ेलै आमु आइलै च़ाल पौड़ै और आमै मनासौन नावां रै साइप्रसा रै पैहलै च़ेलै रै काऐ निऐं और आमै तेसरै काऐ थाकै।
21	17	ज़ेबी आमै यरुशलेमा दी पौउंच़ै ता विश्वासी भाई बड़ी खुशी कौरीऐ आमुकु मिलै।
21	18	दुजै दिनै पौलुसै आमै याकुबा काऐ निऐं, ज़िऐ सारै स्याणै कौट्ठै थै।
21	19	तैबै तिणीऐ तिउंकै ढाल कौरीयौ ज़ो-ज़ो काम परमेश्‍वरै तेसरी सेवा कौरीऐ दुजी ज़ाती मांझ़िऐ किऐ थै सै सारै बारी-बारीऐ बोलै।
21	20	तिंउऐ इणै शुणियौ परमेश्‍वरा री बौड़ाई की ई, तैबै तेसलै बोलौ, ओ भाई तू ता ज़ाणाई कि यहुदिऊ मांझ़िया कु कई हज़ारुऐ विश्वास कियौ आ, और मुसा रै सारै नियम आच़्छ़ा कौरी माना ई।
21	21	यहुदी विश्वासिउ कै तैरै बारै दी बोलौ आ औन्दौ कि तू दुजी ज़ाती दी रौइणै वाल़ै यहुदिऊ कै मुसा रै नियम नाईं मानणै रै बारै दी शिखावा ई और बोलाई कि ना आपणै लोल़डेऊ रौ खतना कौराऔ, और ना यहुदी रिवाज़ मानौ।
21	22	तैबै का कौरुलै लोग ज़ुरुरी शुणाई कि तू आशौ औन्दौ ई।
21	23	एथीलै ज़ो आमै ताउंकै बोली ई तेस कर, आमुकै इदै च़ार आदमी ई ज़ुणिऐ परमेश्‍वरा कु मन्नत मांगी ऐन्दी।
21	24	तिऊं नीईंयौ तिऊं आइलै आपु भी शुद्ध हुणै री विधी पुरी कर। और तिउंकै खौरच़ौ दै ताकी सै आपणै बाल़ कौटावा, तैबै सारै ज़ाणाई कि ज़ो बुशै तिउंकै तैरै बारै दी बोली ऐन्दी तिऊंदी कोई सौच़्च़ाई नाईं आ पर तू आपु भी कानून मानियौ तिऊं ज़िणौ हाण्डा ई।
21	25	पर तिऊं दुजी ज़ाती रै बारै दी ज़ुणिऐ विश्वास कियौ आ आमुऐ इणौ फैसलौ कौरीयौ लिखौ आ कि सै मूर्तीऊ काऐ बौल़ी कौरै औन्दै मांस और लोऊ कु, और गौल़ै फैंच़ै औन्दै मांसा कु, और गान्दै कामा कु दूर रौआ।
21	26	दुजै दिनै पौलुस तिऊं लोगु नीईंयौ और आपु तिऊं आइलै शुद्ध हुइयौ परमेश्‍वरा रै घौरा दी डैऔ। और तिऐ बोली गौ कि शुद्ध हुणै रै दिना ई मतलब तिऊं मांझ़िया कु हर एकी लै बौल़ी च़ौड़ाउणै रै दीन केबी झ़ांऊ पुरै हुआई।
21	27	ज़ेबी सै सात दिन पुरै हुणै वाल़ै थै, तैबै आसिया परदेशा रै यहुदिऊ ऐ पौलुस परमेश्‍वरा रै घौरा दी देखीयौ सारै लोग च़ितल़ाऐ और हाकै देइयौ सेऊ पाकड़ी गौ।
21	28	ओ इस्राइलिऊ ओ आमारी मज़द कौरौ एऊ सेज़ौ आदमी आ ज़ो लोगु और नियमा रै और इऐं ज़ागाह रै विरोधा ई सारी ज़ागाह दी सारै लोगु कै शिखावा आ, इदरा झ़ांऊ कि दुजी ज़ाती भी परमेश्‍वरा रै घौरा दी आणियौ तिणिऐ इऐ पवित्र ज़ागाह गांदी कौरी आ।
21	29	तिंउऐ इणौ एथीलै बोलौ थौ कैलैकि एथकु पैहलै इफिसुसा रै लोग त्रुफिमुस पौलुसा आइलै इलाकै दी देखौ थौ, और सै सौमझ़ै कि पौलुसै सेऊ परमेश्‍वरा रै घौरा दी आणौ आ।
21	30	तैबै सारै इलाकै दी हालौ पोड़ी गौ और लोग फेटा मारीयौ कौट्ठै हुऐ और पौलुस पाकड़ीयौ परमेश्‍वरा रै घौरा कु बाइरै घीशियौ आणौ, आपु किऐ फेटी दार बन्द।
21	31	ज़ैबै सै तेस झ़ांगणौ च़ाहा थै ता तिंउरै मुख्यै कै खौबर पौउंच़ी कि सारै यरुशलेमा दी हालौ पौड़ी गौ आ।
21	32	तैबै सेऊ फेटी सिपाइउ और सुबेदार नीईंयौ तिऊं काऐ तौल़ै फेटै मारीयौ आशौ, और भिड़ा रै लोगुऐ सिपाइउ रौ मुख्यौ और सिपाइउ देखीयौ पौलुस पिटणौ छ़ाड़ी गौ।
21	33	तैबै मुख्यै पौलुसा काऐ आशीयौ सेऊ पाकड़ौ और दुई शांगल़ी कौरी बानणै रौ हुकम देइयौ पुछ़दै लागौ कि इयौ कुण आ और इणीऐ का कियौ आ?
21	34	पर भिड़ा मांझ़िया कु कुण कुछ़ बोलदै लागै और कुण कुछ़, ज़ैबै हालै री वज़ाह कु तेसकै सौच़्च़ाई पौतौ नाईं लागी, तैबै तिणीऐ एखुलै दी निणै रौ हुकम दैऔ।
21	35	ज़ैबै सेऊ पैड़ीऊ दी पौउंच़ौ ता इणौ हुऔ कि भीड़ा रै दबाव री वज़ाह कु फौज़ीउऐ सेऊ च़ुंगीयौ पा निणौ पौड़ौ।
21	36	कैलैकि लोगु री भीड़ हालौ पाइंदै लागी कि एस पोरु झ़ांगौ।
21	37	ज़ैबै सै पौलुस एखुलै दी निणै वाल़ै थै ता तिणीऐ पलटना रै मुख्यै लै बोलौ कि का मुलै इज़ाज़त आसती आ कि हाऊं तुमुकै कुछ़ बोलु, तिणिऐ बोलौ, का तू युनानी बोली ज़ाणाई?
21	38	का तू सेज़ौ मिस्र देशा रौ नाईं ज़ुणीऐ पैहलै बानिऔ हथियार वाल़ै च़ार हज़ार लोग ज़ांगल़ा दी निऐं?
21	39	पौलुसै बोलौ, नाईं हाऊं ता यहुदी लोगु किलकिया परदेशा रै ज़ानै-मानै तरसूस इलाकै रौ रौइणै वाल़ौ ऊ। हाऊं ताऊं कु औरज़ कौराऊ कि मुं लोगु आइलै बुशै लाइणै दै।
21	40	ज़ैबै तिणिऐ हुकम दैऔ ता पौलुसै पैड़ीऊ दी खौड़ी हुइयौ लोगु कै हाथा कौरी च़ुटुक रौइणै रौ इशारौ कियौ ज़ैबै सै च़ुटुक रौई गौऐ ता सेऊ इब्रानी बोली दी बुशै लाइंदै लागौ।
22	1	“ओ भाईओ और स्याणेउओ मैरौ ज़वाब शुणौ, ज़ो हाऊं आबै तुमु काऐ बोलाऊ।”
22	2	सै इणै शुणियौ कि एऊ आमु आइलै इब्रानी बोली दी पा बोला आ, सै औज़ौ च़ुटुक थाकै। तैबै तिणीऐ बोलौ
22	3	“हाऊं ता यहुदी आदमी ऊ, ज़ो किलकिया परदेशा रै तरसुसा इलाकै दी पैदौ हुऔ ऊ। पर एज़ै इलाकै दी गमलीएला रै बांगणेऊ काऐ बोशियौ पौड़ौ ऊ, और नाना बुड़ु रै नियम कानून आच़्छ़ा कौरी शिखे ई। और परमेश्‍वरा लै इणौ जोशिलौ थौ ज़िणै आज़ तुमै ई।
22	4	मुंइऐ मौरद का छ़ेउड़ी दुइया बानी-बानियौ ज़ेला दी पाऐ, और एज़ै पंथा रै लोग इणै सताऐ कि कुछ़ ता पोरु भी झ़ौंगाऐ।
22	5	एज़ी बुशा रै शाजत परधान याजक और बौड़ी खुम्बल़ी रै सारै स्याणै ई, कि तिऊंकु हाऊं यहुदी भाईऊ रै नावां री चिट्ठी नीईंयौ दमिश्का इलाकै लै थौ लागौ औन्दौ डेउंदै, कि ज़ो तिऐ औलै तिऊं भी सौज़ा दैणा लै बानियौ यरुशलेमा लै आणु।”
22	6	ज़ेबी हाऊं हांडदै-हांडदै दमिश्का रै नज़दीक पौउंच़ौ, ता इणौ हुऔ कि खौरै दुसै रै बौगतै देख-देखदु एक बौड़ौ प्याशौ सौरगा कु मुं फिदिआलै च़ौमकौ।
22	7	और हाऊं ज़मीना माथै धौनी लोटौ, और इणौ बोलदै शुणौ, “ओ शाऊल ओ शाऊल तू मुं कैलै सतावा ई?
22	8	मुंइऐ ज़वाब दैऔ, ‘ओ प्रभु तू कुण ई?’ तिणीऐ मुलै बोलौ, ‘हाऊं यीशु नासरी ऊ ज़ास तू सतावा ई।’
22	9	मैरै साथा रै लोगुऐ प्याशौ ता देखौ पर ज़ो मुं आइलै बुशै लाइंदै थौ लागौ औन्दौ तेसरौ बोलणौ नाईं सौमझ़ौ।
22	10	तैबै मुंइऐ बोलौ, ‘ओ प्रभु आ हाऊं का कौरु?’ प्रभुऐ मुलै बोलौ, ‘उठीयौ दमिश्का लै डेऊ और ज़ो कुछ़ तैरै कौरणै रौ औलौ तिऐ ताउंकै सब बोलणौ आ।’
22	11	तैबै तेस बौड़ै प्याशै री वज़ाह कु मुकै कुछ़ ना दिशौ हाऊं आपणै साथीऊ रै हाथा पाकड़ीयौ दमिश्का इलाकै लै आशौ।”
22	12	“तैबै हनन्याह नावां रौ एक नियम कानूना री वज़ाह कु भौगत, ज़ो तिऐ रौइणै वाल़ै यहुदिऊ मांझ़िया कु ज़ानौ-मानौ थौ, मुकाऐ आशौ,
22	13	और खौड़ै हुइयौ मुलै बोलौ, ‘ओ भाई शाऊल आबै देखदै लाग।’ तेबी मेरी आखी खुली गोई और मुंइऐ सेऊ देखौ।
22	14	तैबै तिणीऐ बोलौ, ‘आमारै नाना-बुड़ु रै परमेश्‍वरै तू एथीलै छ़ांटो ई ताकी तू तेसरी इच़्छ़ा ज़ाणा, और तेस धौर्मी, मसीहा, देखा और तेसरै मुंआ कु बुशै शुणा।’
22	15	कैलैकि तू तेसरी तरफा कु सारै लोगु मांझ़िऐ इऊं बुशु रौ गवाह हुणौ ई, ज़ो ताऐं देखी और शुणी ई।
22	16	आबै बेर कैलै पा ई उठ बपतिस्मौ निऊं, और तेसरौ नाऊं नीईंयौ आपणै पाप कु माफी पा।”
22	17	“ज़ैबै हाऊं तौंइऐ यरुशलेमा दी आशीयौ परमेश्‍वरा रै घौरा दी प्राथना कौरदै थौ लागौ औन्दौ तैबै हाऊं बेहोश हुऔ,
22	18	और मुंइऐ प्रभु देखौ कि सेऊ मुलै बोला आ, ‘फेटी यरुशलेमा कु ज़ल्दी निकुल़। कैलैकि ज़ुण लोग इदै ई सै मैरै बारै दी तेरी गवाही नाईं मानदै।’
22	19	मुंइऐ बोलौ, ‘ओ प्रभु सै ता आपु ज़ाणाई कि हाऊं, ताऊं माथै विश्वास कौरणै वाल़ेऊ ज़ेला दी पा थौ, और ज़ागाह-ज़ागाह दी आराधनालय दी पिटावा थौ।’
22	20	ज़ेबी तैरै गवाह स्तिफनुसा रौ लोऊ थौ बहाउणै लाऔ औन्दौ तेबी हाऊं भी तिऐ खौड़ौ थौ और तिऊं आइलै शामिल थौ। हाऊं झ़ांगणै वाल़ेऊ रै जुड़कै ज़ागदै थौ लागौ औन्दौ।”
22	21	और प्रभुऐ मुलै बोलौ, “डेऊ कैलैकि हाऊं ताऊं दुजी ज़ातीऊ काऐ दूर-दूर भेज़ाऊ।”
22	22	लोगुऐ एज़ी बुशा झ़ांऊ पौलुसा री शुणदै थाकै लागी, तैबै ज़ोरै च़िलांदै लागै कि, “इणै आदमी रौ खातमौ कौरौ, एसरौ ज़िउंदौ रौइणौ ठीक नाईं आसतौ!”
22	23	ज़ेबी सै च़िलांदै और जुड़कै शोटदै और धुला उड़ाइयौ भौरी रोश थै लागै औन्दै देखाउंदै।
22	24	तैबै सिपाइउ रै मुख्यै बोलौ, “एस मैहला दी आणौ, और कोड़ै लाइयौ पौरखौ, ताकी मुकै पौतौ लागा कि लोग केज़ै कारण एसरै विरोधा दी इणौ च़िलांदै लागै औन्दै।”
22	25	तैबै तिंउऐ सेऊ तसमै कौरी बानौ ता पौलुसै तेसलै बोलौ ज़ो तेस काऐ खौड़ौ थौ, “का एऊ ठीक आ कि तुमै एक रोमी आदमी दी कोड़ै लाऔ और सै भी बिण गलतिऐ?”
22	26	सिपाइउऐ मुख्यै काऐ डेइयौ बोलौ, “तू इणौ का कौरा ई? एऊ ता रोमी आदमी आ।”
22	27	तैबै सिपाइऊ रै मुख्यै तेस काऐ डेइयौ बोलौ, “मुकै बोल, का तू रोमी ई?” तिणीऐ बोलौ, “ओ।”
22	28	इणै शुणियौ सिपाई रै मुख्यै बोलौ, “मुंइऐ रोमी बौणना लै भौरी पैसै देई।” पौलुसै बोलौ, “हाऊं ता ज़नमा कु रोमीऊ।”
22	29	तैबै ज़ो लोग तेस पौरखणै वाल़ै थै सै तेस काऐ कु पोरु हुऐ। और मुख्यै भी इणै ज़ाणीयौ कि एऊ रोमी आ और मुंइऐ एऊ बानौ औन्दौ, डौरी गौऔ।
22	30	दुजै दिनै तिणीऐ ठीक-ठीक पौतौ कियौ कि यहुदी एस माथै आरोप कैलै ला ई, तेसरै बन्धन खोली गौऐ। और बौड़ै याजकु और सारी खुंबल़ी कौट्ठै हुणै रौ हुकम दैऔ, और पौलुस तौल़ भिलै नीईंयौ तिऊं काऐ खौड़ी कियौ।
23	1	पौलुसै बौड़ी खुंबल़ी भिलै ध्याना कौरी देखौ और बोलौ, “ओ भाईओ, मुंइऐ आज़ झ़ांऊ परमेश्‍वरा लै बिल्कुल सौच़्च़ै ज़िवा कौरी ज़िन्दगी बिताई आ।”
23	2	इणै शुणियौ हनन्याह परधान याजकै तिउंलै ज़ुण तिऐ खौड़ै थै, तेसरै मुंआ दी थापै लाइणै रौ हुकम दैऔ।
23	3	तैबै पौलुसै तेसलै बोलौ, “ ओ कौपटी, परमेश्‍वर ताऊं झ़ांगा सा। तू नियमा कौरी मैरै फैसलै कौरना लै ई बोशौ औन्दौ, तैबै का नियमा रै खिलाफ मुं पिटणै रौ हुकम दिआई?”
23	4	ज़ो तिऐ खौड़ै थै तिंउऐ बोलौ, “का तू परमेश्‍वरा रै परधान याजका लै बुरौ-भौलौ बोलाई?”
23	5	पौलुसै बोलौ, “ओ भाईओ हाऊं नाईं ज़ाणदौ कि एऊ परधान याजक आ। कैलैकि पवित्रशास्त्रा दी लिखौ औन्दौ आ कि, ‘आपणै लोगु रै परधाना लै बुरौ नाईं बोल।’ ”
23	6	तैबै पौलुसै इणै ज़ाणीयौ कि तिऐ सदुकिऊ और कुछ़ फरीसी ई, ता बौड़ी खुंबल़ी दी हाकै देइयौ बोलौ, “ओ भाईउओ हाऊं फरीसी और फरीसीउ रै वंशा रौ ऊ, मैरौ केस आ च़ालौ औन्दौ, कैलैकि हाऊं विश्वास कौराऊ कि परमेश्‍वर मौरै औन्दै लोगु ज़िउंदौ कौरा आ।”
23	7	ज़ैबै तिणीऐ एज़ी बूश बोली ता फरीसीउ और सदुकिऊ मांझ़िऐ झ़ौगड़ौ हुंदै लागौ। और खुंबल़ी दी फूट पौड़ी गोई।
23	8	कैलैकि सदुकी लोगु रौ ता इणौ विश्वास आ, कि ना दुजी बारै ज़िउंदै हुंदै, ना सौरगदूत, ना ई आत्मा। पर फरीसी इऊं सारेऊ माना ई।
23	9	तैबै बौड़ौ हालौ हुऔ और कुछ़ शास्त्री ज़ो फरीसी थै, खौड़ै हुऐ और इणै बोलीयौ बैंहस कौरदै लागै, “आमै एस आदमी दी कोई भी बुराई नाईं देखदै, और अगर कोई सौरगदूत या आत्मा एस आइलै बुशै लाई ता का हुऔ?”
23	10	ज़ैबै भौरी झ़ौगड़ौ हुऔ, ता सिपाइऊ रौ मुख्यै डौरी गौ, कि इउंऐ एसरै टुकड़ै-टुकड़ै ना च़ांई किऐ, एथीलै तिणीऐ सिपाइऊ लै हुकम दैऔ कि तौल़ भिलै डेइयौ तिऊं मांझ़िया कु पौलुस ज़ौबरीयै गाड़ीयौ मैहला दी नियां।
23	11	सेज़ी राची प्रभु यीशुऐ पौलुसा काऐ खौड़ै हुइयौ बोलौ, “ओ पौलुस, हिम्मत छ़ाड़। कैलैकि ज़िणी ताऐं यरुशलेमा दी मेरी गवाही देई आ तिणी ई ताऐं रोमा दी भी गवाही देणी आ।”
23	12	ज़ैबै दुसौ हुऔ ता कुछ़ लोगुऐ खुंबल़ी चाणी और कसम खाई कि ज़ेबी झ़ांऊ आमै पौलुस पोरु ना झ़ांगुलै, तेबी झ़ांऊ आमै कुछ़ ना खांदै पिंदै।
23	13	खुंबल़ी चाणनै वाल़ै चालिसा कु ज़ादै आदमी थै।
23	14	तिंउऐ बौड़ै याजकु और स्याणेऊ काऐ डेइयौ बोलौ, “आमुऐ आबै इणी कसम खाई गोई आ कि, ज़ेबी झ़ांऊ आमै पौलुस पोरु ना झ़ांगुलै, तेबी झ़ांऊ आमै कुछ़ ना खांदै पिंदै।
23	15	एथीलै आबै बौड़ी खुंबल़ी और सिपाइऊ रै मुख्यै सौमझ़ाऔ कि पौलुस तुमु काऐ आणा, ताकी ज़ाणा कि तुमै तेस औज़ौ भी आच़्छ़ा कौरी पौरखणौ च़ाहा ई। और आमै तेसरै पौउंच़णै कु पैहलै तेस झ़ांगणा लै तैयार रौई ई।
23	16	पर पौलुसा रै भांज़ै शुणौ कि इऐ पौलुस झ़ांगणै री ताकी दी, ता तिणीऐ पौलुसा कै मैहला दी डेइयौ इऐ खौबर देई।
23	17	तैबै पौलुसै एक सिपाई औटाऔ और तेसलै बोलौ, एस ज़वान सिपाइऊ रै मुख्यै काऐ नियौं, इयौ तेसलै कुछ़ बोलणौ च़ाहा सा।”
23	18	एथीलै सुबेदारुऐ सेऊ मुख्यै काऐ नीईंयौ बोलौ, “कैदी पौलुसै हाऊं औटाऔ और मुकु औरज़ कौरी कि एऊ ज़वान मुख्यै लै कुछ़ बोलणौ च़ाहा सा एथीलै एस तेस काऐ निऊं।”
23	19	सिपाइऊ रै मुख्यै सेऊ हाथा कु पाकड़ीयौ एखुलै दी नियौं और तेसकु पुछ़ौ, “तू मुं आइलै का बोलणौ च़ाहा ई?”
23	20	तिणीऐ बोलौ यहुदिउऐ खुंबल़ी चाणी ऐन्दी कि ताऊं कु औरज़ कौरा कि कालै पौलुस बौड़ी खुंबल़ी दी आणा, ताकी ज़ाणिया कि सै तेस आच़्छ़ा कौरी पौरखणौ च़ाहा ई।
23	21	पर छ़ौंअटी तिउंरी ना मानेऊ कैलैकि तिऊं मांझ़िया कु चालिसा कु ज़ादै लोग तेस झ़ांगणै री ताकी दी, ज़ुणिऐ इणी कसम आ खाई ऐन्दी कि ज़ेबी झ़ांऊ सै पौलुस पोरु ना झ़ांगा लै, तेबी झ़ांऊ सै कुछ़ खांदै ना पिंदै। और आबै सै तैयार ई और तैरौ हुकम पौखदै ई लागै औन्दै।
23	22	तैबै मुख्यै तेस ज़वाना लै हुकम दैऔ और भेज़ौ, “कि कासी कै ना बोलै कि ताऐं इऐ बूश मुं काऐ बोली आ।”
23	23	तैबै तिणी मुख्यै दुई सिपाई औटाइयौ बोलौ, “दुई शौ सिपाई, सत्तर घोड़ै रै सवार, और शौ बौरछ़ै वाल़ै राची तकरीबन नौ बाज़ै कैसरिया परदेशा लै डेउणा लै तैयार कौरौ।
23	24	और पौलुस निणा लै घोड़ै तैयार छ़ाड़ौ, कि तेस फैलिक्स आफसरा काऐ सही सलामत पौउंच़ावा।”
23	25	मुख्यै इणी चिट्ठी भी लिखी
23	26	“महामहिम फैलिक्स आफसरा लै क्लौदियुस लूसियासा री ढाल।
23	27	एऊ आदमी यहुदिउऐ पाकड़ियौ झ़ांगणौ च़ाऔ, पर ज़ेबी मुकै पौतौ लागौ कि एऊ रोमी आ, ता सिपाइऊ नीईंयौ एऊ छ़ुड़ाऔ।
23	28	हाऊं ज़ाणनौ च़ाहा थौ कि सै तेस माथै केज़ै कारण आरोप ला ई, एथीलै सेऊ तिउंरी बौड़ी खुंबल़ी दी नियौं।
23	29	तैबै मुकै पौतौ लागी गौ कि तिंउऐ आपणै नियमा रै कई स्वाल पुछ़ीयौ तेस माथै आरोप लाऐ, पर एसदी इणी कोई भी गलती नाईं कि एसलै मौउता री या एस ज़ेला दी पाइणै री सौज़ा मिला।
23	30	तैबै मुकै इणौ बोलौ कि सै एस झ़ांगणै री ताकी दी ई, तैबै मुंइऐ तेबी सेऊ ताऊं काऐ भेज़ौ। और एस माथै आरोप लाइणै वाल़ेऊ लै हुकम दैऔ कि सै तिऊं आरोप ताऊं काऐ बोला।”
23	31	और ज़िणौ सिपाइऊ लै हुकम थौ दैऔ औन्दौ तिंउऐ तिणी ई सेऊ राची-राच अन्तिपत्रिसा दी निऔं।
23	32	दुजै दिनै पौलुसा आइलै घोड़ै वाल़ै लोग भेज़ै और आपु आशै वापिस।
23	33	तिंउऐ कैसरिया दी पौउंच़ियौ आफसरा कै चिट्ठी देई। और पौलुस भी किऔ तेस काऐ खौड़ौ।
23	34	आफसरै चिट्ठी पौड़ीयौ पुछ़ौ, “एऊ केज़ै परदेशा रौ आ?”
23	35	और ज़ेबी तेसकै पौतौ लागौ कि किलकिया परदेशा रौ आ ता तेसलै बोलौ, “ज़ेबी तैरै विरोधी भी आशालै ता हाऊं तेरी मज़द कौराऊ।” और तिणीऐ पौलुस हेरोदेसा रै मैहला दी सही-सलामत छ़ाड़नै रौ हुकम दैऔ।
24	1	पांज़ दिना बासिऐ हनन्याह परधान याजकै कई स्याणै और तिरतुल्लुस नावां रौ बकील आपु आइलै कैसरिया इलाकै दी आणै। तिंउऐ आफसरा काऐ पौलुसा माथै आरोप लाऐ।
24	2	ज़ेबी पौलुस औटाऔ ता तिरतुल्लुस तेस माथै आरोप लाइयौ बोलदै लागौ कि: “ओ महामहिम फेलिक्स, तेरी वज़ाह कु आमारै देशा दी शान्ति औआ आ। और तैरै इन्तज़ाम कौरी एज़ी ज़ाती लै कई बुराई सुधरा ई।
24	3	एज़ी बूश आमै हर ज़ागाह दी हर तरिकै कौरी धन्यबाद कौरीयौ मानी।
24	4	एथीलै हाऊं तुमारौ ज़ादौ बौगत नाईं निणौ च़ाहंदौ, हाऊं ताऊं कु औरज़ कौराऊ छ़ौंअटी आमारी एक-दुई बुशै शुण।
24	5	कैलैकि एऊ दुनिया रै सारै यहुदी मांझ़िऐ हालौ मौच़ावा आ, और नासरीउ रै पंथा रौ मुख्यौ आ।
24	6	तिणीऐ परमेश्‍वरा रौ घौर भी अशुद्ध कौरणौ च़ाऔ, पर आमुऐ सेऊ पाकड़ी गौ आमुऐ तेसलै आपणै नियमा कौरी सौज़ा दैणी थी।
24	7	पर सिपाई रै मुख्यै लूसियासै सेऊ ज़ौबरीयै आमारै हाथा कु छ़ुड़ाऔ,
24	8	और एस माथै आरोप लाइणै वाल़ेऊ लै ताऊं काऐ आशणै रौ हुकम दैऔ। इऊं सारी बुशै ज़ेथरै बारै दी आमै एस माथै आरोप लाई, तुमुकै आपु एस पौरखियौ सौच़्च़ाई रौ पौतौ लागा।”
24	9	यहुदिउऐ भी तेसरौ साथ देइयौ बोलौ, ओ इऐ बुशै सौच़्च़ी ई।
24	10	“ज़ैबै आफसरै पौलुसा लै बोलणै रौ इशारौ कियौ ता पौलुसै बोलौ, ज़ैबै मुकै इणौ पौतौ लागौ कि तुमै भौरी साला ओउलै एज़ी ज़ाती रै लोगु रौ फैसलै कौरदै लागै औन्दै एथीलै आबै हाऊं खुश हुइयौ आपणै ब्यान दिआऊ।
24	11	तू आपु ज़ाणी सौका ई कि ज़ेबी कु हाऊं यरुशलेमा दी परमेश्‍वरा रै घौरा दी आराधना कौरदै आशो ऊ ता मुं इदै बाराह दिना कु ज़ादौ बौगत भी ना हुऔ।
24	12	तिंउऐ हाऊं ना परमेश्‍वरा रै घौरा दी, ना आराधनालय दी और ना इलाकै दी कासी आइलै बुशेऊ लाइंदै और हालै मच़ाउंदै देखौ।
24	13	और ना ता इउंकै इऊं बुशु रौ ज़ेथरौ आबै इऐ मुं माथै आरोप ला ई, ना ताऊं काऐ सौच़्च़ साबित कौरी सौकदै।
24	14	पर हाऊं ताऊं काऐ एज़ी बूश माना ऊ, कि ज़ेज़ै पंथा लै इऐ बेकार पंथ बोलाई, तेथी कौरी हाऊं आपणै नाना-बुड़ु रै परमेश्‍वरा री आराधना कौराऊ। और ज़ेज़ी बुशै नियम-कानूना दी और भविष्यवक्ताऊ री किताबी दी लिखी ऐन्दी तिऊं सारेऊ माथै विश्वास कौराऊ।
24	15	और परमेश्‍वरा कु आश छ़ाड़ाऊ ज़ो सै आपु भी छ़ाड़ाई, कि परमेश्‍वर धौर्मी और अधर्मी दुइया ज़िउंदै कौरा आ।
24	16	एथीलै हाऊं भी परमेश्‍वर और आदमी काऐ आपणौ मन साफ बेकसूर छ़ाड़नै री कोशिष कौराऊ।
24	17	भौरी साला बासिऐ हाऊं आपणै लोगु कै दाण पौउंच़ाउंदौ, और भैंटा च़ौड़ाउंदै यरुशलेमा दी आशौ थौ।
24	18	तेभी ई तिंउऐ हाऊं परमेश्‍वरा रै घौरा दी, शुद्ध हुइयौ, एखुली और बिण हालै मच़ाइयौ, भैंटा च़ड़ाउंदै देखौ, पर तिऐ आसिया रै कुछ़ यहुदी थै। पर इणौ ठीक थौ कि,
24	19	अगर तिउंकै मैरै विरोधा दी कुछ़ बूश थी ता इदै तुमु काऐ आशीयौ मुं माथै आरोप ला थै।
24	20	या सै आपु बोलालै, कि ज़ेबी हाऊं बौड़ी खुंबल़ी मांझ़िऐ खौड़ौ थौ ता तिंउऐ मुंदी केज़ी गलती देखी आ?
24	21	इऐं एकी बुशा छ़ाड़ियौ ज़ो मुंइऐ तिऊं मांझ़िऐ खौड़ै हुइयौ हाकै देइयौ बोलौ थी, मौरै औन्दै रै ज़िउंदै हुणै रै बारै दी आज़ मैरौ तुमु आइलै केस हुंदै लागौ औन्दौ।”
24	22	फेलिक्सै ज़ो एज़ै पंथा री बुशु आच़्छ़ा कौरी ज़ाणा थौ, सै इणै बोलीयौ टाल़ी गोई, “ज़ेबी सिपाइऊ रौ मुख्यै लुसियास आशा लौ, ता तुमारी बुशु रौ फैसलौ कौराऊ।”
24	23	और सिपाई लै हुकम दैऔ कि पौलुसा लै थोड़ी छ़ूट देइयौ तेसरी रखवाल़ी कौरेऊ, पर तेसरै गोष्टणा मांझ़िया कु कासी भी तेसरी सेवा कौरणै कु नाईं रोकेऊ।
24	24	“कुछ़ दिना बासिऐ फेलिक्स आफसरै आपणी छ़ेउड़ी द्रुसिल्ला, ज़ो यहुदी थी, साथा दी कैसरिया इलाकै दी आणी और पौलुस औटाइयौ तेस विश्वासा रै बारै दी ज़ो मसीह यीशु माथै आ, तेसकु शुणौ।
24	25	ज़ेबी सेऊ धार्मिक, सौबर और आशणे वाल़ै फैसलै रै बारै बुशै लाइंदै थौ लागौ औन्दौ, ता फेलिक्सै डौरी-डौरीयौ ज़वाब दैऔ, इबी तू डेऊ ज़ेबी मुकै बौगत औलौ तेबी ताऊं हाऊं औज़ौ औटावा ऊ।”
24	26	तेसकै पौलुसा कु कुछ़ पैसै निणै री आश थी, एथीलै सेऊ घौड़ी-घौड़ीऐ तेस औटाइयौ तेस आइलै बुशै ला थौ।
24	27	पर ज़ेबी दुई सालै बिती गोई ता पुरकियुस फेस्तुस, फेलिक्सा री ज़ागाह दी आफसर बौणौ। और फेलिक्सै यहुदिऊ खुश कौरना लै पौलुस कैदा दी छ़ाड़ौ।
25	1	फेस्तुस सेज़ै परदेशा दी पौउंच़णै कु चिया दिना बासिऐ कैसरिया कु यरुशलेमा लै डैऔ।
25	2	तैबै बौड़ै याजकु और यहुदिऊ रै मुख्यै लोगुऐ तेस काऐ पौलुसा रौ विरोध कियौ।
25	3	और तेसकु औरज़ कौरीयौ तेसकु इणौ च़ाऔ कि सेऊ पौलुस यरुशलेमा कु औटावा। कैलैकि सै तेस बाटा दी झ़ांगणै री ताकी दी थै।
25	4	फेस्तुसै ज़वाब दैऔ, “पौलुस कैसरिया रै कैदा दी आ, और हाऊं आपु ज़ल्दी तिऐ डेआऊ।”
25	5	तौंइऐ बोलौ, “तुमु मांझ़िऐ कु ज़ुण स्याणै ई सै मुं आइलै आशौ, और अगर तिणी आदमी कुछ़ गलत कियौ ता तेस माथै आरोप लाऔ।”
25	6	तिऊं आइलै सेऊ आठ-दस दिना दी रौइयौ कैसरिया लै डैऔ। और दुजै दिनै राज़गादी माथै बोशियौ हुकम दैऔ कि पौलुस इदै आणौ।
25	7	ज़ेबी सेऊ आशौ ता ज़ो यहुदी मुख्यै यरुशलेमा कु थै आशै औन्दै, तिंउऐ नज़दीक खौड़ै हुइयौ तेस माथै बुरै-बुरै आरोप लाऐ, ज़ेथरै सै सबूत भी नाईं देई बौल़ा थै।
25	8	पर पौलुसै ज़वाब दैऔ, “मुंइऐ नां ता यहुदिऊ रै नियमा रै, ना परमेश्‍वरा रै घौरा रै और ना कैसर राज़ै रै विरोधा दी कुछ़ बुरौ कियौ।”
25	9	तैबै फेस्तुसै यहुदी मुख्यै खुश कौरना लै, पौलुसा कु पुछ़ौ, “का तू च़ाहा ई यरुशलेमा लै डेउणौ। और तिऐ मुकाऐ तैरौ फैसलौ कौरा?”
25	10	पौलुसै बोलौ, “हाऊं कैसर रै फैसलै कौरणै री ज़ागाह दी खौड़ौ ऊ। मैरै केसा रौ फैसलौ इदै च़ांई हुऔ। ज़िणौ तू आच़्छ़ा कौरी ज़ाणाई कि मुंइऐ यहुदिऊ रै खिलाफ कोई गुनाह नाईं कियौ।
25	11	अगर हाऊं आरोपी ऊ और झ़ांगणै लायक कोई काम कियौ आ, ता हाऊं मौरणै कु नाईं मुकुरदौ। पर ज़ेज़ी बुशा रौ यहुदी मुख्यै मुं माथै आरोप लाइंदै ई लागौ औन्दै, अगर तिऊं मांझ़िया कु कोई भी बूश सौच़्च़ नाईं निकल़ा ली, ता कासी कै मुं माथै कोई हक्क्क नाईं कि सै मुं तिंउरै हाथा दी सौंभाल़ा। हाऊं कैसरा कु औरज़ कौराऊ सेऊ मैरौ फैसलौ कौरा।”
25	12	तैबै फेस्तुसै आपणी खुंबल़ी दी चौपड़ुइयौ ज़वाब दैऔ, “ताऐं बोलौ आ कि तैरौ फैसलौ कैसर ई कौरा ता, तू कैसरा काऐ डेउणौ ई।”
25	13	कुछ़ दिना बासिऐ अग्रिप्पा राज़ौ और तेसरी छ़ोटी बौइण बिरनीके कैसरिया दी आशीयौ फेस्तुसा कु मिलै।
25	14	तिऊं भौरी दिना दी तिऐ रौइणै बासिऐ फेस्तुसै पौलुसा रै बारै दी राज़ेऊ कै बोलौ “एक आदमी आ ज़ो फेलिक्सै कैदी चाणीऔ आ छ़ाड़ौ औन्दौ।
25	15	ज़ेबी हाऊं यरुशलेमा दी थौ ता बौड़ै याजक और यहुदिऊ रै स्याणेउऐ तेस माथै भौरी आरोप लाऐ, और औरज़ कौरी कि तेसलै सौज़ा दैऔ।
25	16	पर मुंइऐ तिउंलै ज़वाब दैऔ कि रोमीऊ रौ इणौ रिवाज़ा नाईं आसतौ कि कासी भी सौज़ा दैणा लै भेज़ा। ज़ेबी झ़ांऊ आरोप लाइणै वाल़ेऊ कै सामनै खौड़ै हुइयौ आपु बौच़णा लै ज़वाब दैणै रौ मौकौ ना मिला।”
25	17	तैबै ज़ेबी यहुदी मुख्यै मुं आइलै कैसरिया दी आशै, ता मुंइऐ कुछ़ ना ज़ागौ, पर तेभी राज़गादी माथै बोशियौ पौलुस कचैहरी दी आणनै रौ हुकम दैऔ।
25	18	ज़ेबी तेसरै दुश्मना खौड़ै हुऐ ता तिंउऐ तेस माथै इणै गुनाहा रौ आरोप नाईं लाऔ ज़िणौ हाऊं सुंच़ा थौ।
25	19	पर सै आपणै धौर्मा रै, और यीशु नावां रै कास आदमी रै बारै दी, ज़ो मौरी गौ थौ, और पौलुस तेसलै ज़िउंदौ बोला थौ, झ़ौगड़ौ कौरा थै।
25	20	मुकै सौमझ़ी दी ना आशौ कि हाऊं एज़ी बुशु रौ पौतौ किणौ लाउलै? एथीलै मुंइऐ पौलुसा कु पुछ़ौ, “का तू यरुशलेमा लै डिआई कि तिऐ इऊं बुशु रौ फैसलौ हुआ?”
25	21	“पर ज़ैबै पौलुसै औरज़ कौरी कि तेसरै केसा रौ फैसलौ सारेऊ कु बौड़ै राज़ै काऐ हुआ, ता मुंइऐ हुकम दैऔ कि ज़ेबी झ़ांऊ एस कैसर राज़ै काऐ ना भेज़ु तेबी झ़ांऊ कैदा दी छ़ाड़ु।”
25	22	तैबै अग्रिप्पै फेस्तुसा लै बोलौ, “हाऊं भी तेस आदमी री शुणनी च़ाहा ऊ।” तिणीऐ बोलौ, “तू कालै शुणाई।”
25	23	और दुजै दिनै ज़ेबी अग्रिप्पा बिरनीके बड़ी धूम-धामा कौरी आशौ, और सिपाइऊ रै मुख्यै और इलाकै रै ज़ानै-मानै लोगु आइलै दरबारा दी पौउंच़ौ। तैबै फेस्तुसै हुकम दैऔ कि पौलुस ओरु आणौ।
25	24	फेस्तुसै बोलौ, “ओ राज़ौ अग्रिप्पा और ओ सारै लोगुओ ज़ो इदै आमु आइलै ई, तुमै एस आदमी देखा ई, ज़ासरै बारै दी भौरी सारै यहुदिउऐ यरुशलेमा दी और इदै भी हाकै देई-देइयौ मुकु औरज़ कौरी कि एस पोरु झ़ांगौ।
25	25	पर मुंइऐ ज़ाणी ऐरौ कि इणीऐ इणौ कुछ़ भी ना किऔ कि एस पोरु झ़ांगा। ज़ैबै कि इणीऐ आपु सारेऊ कु बौड़ै राज़ै री औरज़ कौरी आ, ता मुंइऐ सेऊ रोमी शहरा लै भेज़णै रौ फैसलौ कियौ आ।”
25	26	तैबै भी मुकै एसरै बारै दी बौड़ै राज़ै लै लिखणा लै कोई पाकी बूश नाईं आसती। एथीलै मुंइऐ एऊ तुमु काऐ और खास कौरीऐ “ओ राज़ौ अग्रिप्पा, तुमु काऐ आणौ आ। ताकी पौरखणै बासिऐ मुकै कुछ़ लिखणा लै मिला।
25	27	कैलैकि कैदी भेज़णौ और ज़ो आरोप तेस माथै लागै ई, तिऊं नाईं बोलणौ मुकै आच़्छ़ौ नाईं लागदौ।”
26	1	अग्रिप्पै पौलुसा लै बोलौ, “ताउंकै आपणै बारै दी बोलणै री इज़ाज़त आ।” तैबै पौलुसै आपणौ हाथ कौरी च़ुटुक थाकणै रै इशारै कौरीऔ बोलदै लागौ,
26	2	“ओ राज़ौ अग्रिप्पा ज़ेती बुशु रौ यहुदी मुख्यै मुं माथै आरोप ला ई, आज़ ताऊं काऐ हाऊं तिऊंरौ ज़वाब दैणा लै आपुलै खुशी माना ऊ,
26	3	खास कौरीऐ एथीलै कि तू यहुदिऊ रै सारै रीती-रिवाज़ा और विवाद ज़ाणाई। एथीलै हाऊं ताऊं कु औरज़ कौराऊ कि तू मेरी बुशै ध्याना कौरी शुणा।”
26	4	“मैरौ च़ाल-च़लण लोल़डी ओउलै कु आपणै लोगु मांझ़िऐ और यरुशलेमा दी ज़िणौ थौ, सै सारै यहुदी ज़ाणाई।
26	5	अगर सै मेरी गवाही दैणी च़ाहा लै, ता लोल़डी ओउलै कु मुं ज़ाणाई कि फरीसी हुइयौ आपणै धौर्मा रै सारेऊ कु काठै नियमा माथै च़ालोऊ।”
26	6	आबै तेस वायदै रै आशी री वज़ाह कु ज़ो परमेश्‍वरै आमारै नान-बुड़ु आइलै कियौ थौ, मुं माथै केस च़ालदै लागौ औन्दौ।
26	7	सेज़ै वायदै रै पुरै हुणै री आश छ़ाड़ियौ, आमारै बाराह गोत्रै आपणै सारै ज़िवा कौरीऐ राच-दीन परमेश्‍वरा री आराधना की ई आ। ओ राज़ौ, एज़ी आश छ़ाड़नै री बारै दी यहुदी मुं माथै आरोप ला ई।
26	8	ज़ैबै कि परमेश्‍वर मौरै औन्दै भी ज़िउंदै कौरा आ, ता तुमै इऐं बूश विश्वासा रै लायक कैलै ना सौमझ़दै?
26	9	मुंइऐ भी सौमझ़ौ थौ कि यीशु नासरी रै नावां रै विरोधा दी मुंइऐ भौरी कुछ़ कौरणौ च़ांई।
26	10	मुंइऐ यरुशलेमा दी इणौ औ कियौ। और बौड़ै याजकु कु हक्क्क पाइयौ भौरी पवित्र लोग कैदा दी पाऐ, और ज़ेबी तिऊं झ़ांगा थै तेबी हाऊं भी तिंउरै विरोधा दी राज़ी औआ थौ।
26	11	हर आराधनालय दी हाऊं तिऊं सतावा थौ और यीशु री बुराई कौरावा थौ, और इणौ रोशा कौरी पागल हुई गौ थौ कि दुजै इलाकै दी डेइयौ भी तिऊं सतावा थौ।
26	12	इणै कौरी ज़ेबी हाऊं बौड़ै याजकु कु हक्क्क और हुकम पाइयौ दमिश्का लै थौ लागौ औन्दौ डेउंदै।
26	13	ता ओ राज़ौ, बाटा दी दुसकै बौगतै मुंइऐ सौरगा कु सुरजा रै प्याशै कु भी बौड़ियौ एक प्याशौ, आपणै और आपु आइलै साथा रै लोगु फिदीआलै च़मकदै देखौ।
26	14	ज़ेबी आमै सारै धौनी लोटी गौऐ, ता मुंइऐ इब्रानी बोली दी मुं आइलै इणौ बोलदै एक बूश शुणी, “ओ शाऊल ओ शाऊल तू मुं कैलै सतावा ई? पोइनै माथै लात लाइणी ताउंलै कठिण आ।”
26	15	मुंइऐ बोलौ, “ओ प्रभु तू कुण ई?” प्रभुऐ बोलौ, “हाऊं यीशु ऊ ज़ास तू सतावा ई।
26	16	पर तू उठ, आपणै बांगणै माथै खौड़ौ ऊ। कैलैकि मुंइऐ ताउंकै एथीलै दर्शण दैऔ आ कि ताऊं इऊं बुशु रौ गवाह और च़ेलौ चाणु, ज़ो ताऐं देखी ई, और तिउंलै भी ज़ेथलै हाऊं ताउंलै दर्शण दिआऊ।
26	17	और हाऊं ताऊं तैरै लोगु और दुजी ज़ाती रै लोगु कु बौच़ावा ऊ। ज़ास काऐ ताऊं हाऊं आबै एथीलै भेज़ाऊ
26	18	ताकी तू तिउंरी आखी खोला कि सै न्यारै कु प्याशै भिलै, और शैताना रै हक्क्का कु परमेश्‍वरा भिलै मुड़ा। तैबै पापा री माफी और तिऊं लोगु आइलै ज़ुण मुं माथै विश्वास कौरीयौ पवित्र हुऐ ई, राज़ कौरा।”
26	19	“एथीलै ओ राज़ौ अग्रिप्पा, मुंइऐ सौरगा रै दर्शणा री बूश नाईं टाल़ी,
26	20	पर पैहलै दमिश्का रै, तैबै यरुशलेमा रै, तैबै यहुदिया रै सारै देशा दी रौइणै वाल़ेऊ, और दुजी ज़ातीऊ कै परचार कौरदै थाकौ लागी, कि मन बौदल़ौ और परमेश्‍वरा भिलै फीरीयौ मन बौदुल़णै लायक काम कौरौ।
26	21	इऊं बुशु री वज़ाह कु यहुदी मुं परमेश्‍वरा रै घौरा दी पाकड़ियौ झ़ांगणै री कोशिष कौरा थै।
26	22	पर परमेश्‍वरा री मज़दा कौरीऐ हाऊं आज़ झ़ांऊ ज़िउंदौ ऊ, और छ़ोटै-बौड़ै सारेऊ काऐ गवाही शुणावा ऊ। और इऊं बुशै छ़ाड़ियौ ओर कुछ़ ना बोलदौ ज़ो भविष्यवक्तुऐ और मुसै भी बोली कि हुणै वाल़ी ई,
26	23	कि मसीह इऐ दु:ख जा ई उठाउणै और सेऊ सौभी कु पैहलै मौरै औन्दै मांझ़िया कु ज़िउंदै हुइयौ, आमारै लोगु और दुजी ज़ाती रै लोगु काऐ प्याशै रौ परचार कौरा ई।”
26	24	ज़ेबी सेऊ इणै कौरी ज़वाब दैंदै थौ लागौ औन्दौ, तैबै फेस्तुसै हाकै देइयौ बोलौ, “ओ पौलुस तू पागल ई। और भौरी शिखीयौ तू पागल बौणी गोई।”
26	25	पर पौलुसै बोलौ, “ओ महामहिम फेस्तुस, हाऊं पागल नाईं ऊ बल्कि सौच़्च़ाई और औकला री बूश बोलाऊ।
26	26	राज़ौ भी ज़ास काऐ हाऊं बिण डौरै ऊ लागौ औन्दौ बोलदै, इऊं बुशु ज़ाणा। और मुकै विश्वास आ कि इऊं बुशु मांझ़िया कु कोई भी तिऊंकु छ़िपी ऐन्दी नाईं, कैलैकि इऐ घटणा केज़ै कुणे दी नाईं हुई।
26	27	ओ राज़ौ अग्रिप्पा, का तू भविष्यवक्ताऊ रौ विश्वास कौरा ई? ओ हाऊं ज़ाणाऊ कि तू विश्वास कौरा ई।”
26	28	तैबै अग्रिप्पै पौलुसा लै बोलौ, “तू थोड़ौ सौमझ़ाइयौ मुं मसीह चाणनौ च़ाहा ई?”
26	29	पौलुसै बोलौ, “परमेश्‍वरा कु मेरी प्राथना सा कि का थोड़ौ का भौरी, सिरफ तू ई नाईं ज़ेती लोग आज़ मेरी शुणाई, इऊं बानणा छ़ाड़ियौ सै मुं बाशीऐ बौणा।”
26	30	तैबै राज़ौ और आफसर और बिरनीके और तिऊं आइलै बोशै औन्दै उठीयौ खौड़ी हुऐ, और तिदरु पोरु डेवै।
26	31	और ज़िणी सै बाइरै थै डेउंदै लागै औन्दै ता आपु मांझ़िऐ चौपड़िंदै लागै, “एऊ आदमी इणौ ता कुछ़ भी ना कौरदौ, ज़ो मौउता री सौज़ा और कैदा दी पाइणै लायक औलौ।”
26	32	अग्रिप्पै फेस्तुसा लै बोलौ, “अगर एऊ आदमी कैसरा राज़ै कु औरज़ नाईं कौरा थौ ता आज़ाद हुई सौका थौ।”
27	1	ज़ैबै फिस्तुस आफसरै इणौ पाकौ कियौ कि आमै बौड़ी किशती दी इटली देशा लै डेई, ता तिंउऐ पौलुस और कुछ़ ओर कैदी भी यूलियुस नाऊं औगस्तुस राज़ै री फौज़ा रै सिपाई रै हाथा दी सौंभाल़ी गौऐ।
27	2	अद्रमुतियुमा शहरा रै एकी किश्ती दी ज़ो आसिया इलाकै रै ढिका काऐ डेउणा लै तैयार थी। तेथदी आमै बोशै और च़ाल पौड़ै, अरिस्तर्खुस नाऊं थिस्सलुनीके रौ एक मकिदुनी भी आमु आइलै थौ।
27	3	दुजै दिनै आमै सैदा इलाकै दी रुकै, और यूलियुसै पौलुसा माथै दया कौरीयौ सेऊ तेसरै गोष्टणु काऐ डेउणै दैऔ, कि तेसकै ज़ो च़ांई तेस दिया।
27	4	तिदरु आमुऐ तौंइऐ सफर शुरु कियौ तैबै आमै किश्ती दी बोशियौ साइप्रस टापु रै ओला दी च़ालै, कैलैकि बागुर थौ भौरी लागौ औन्दौ।
27	5	किलकिया और पंफूलिया शहरा रै नज़दीक समुन्दरा बाटीऐ लुसीया परदेशा रै मुरा शहरा दी डेवै।
27	6	तिऐ सिपाई कै इटली देशा लै डेउणै वाल़ी सिकन्दरिया शहरा री एक किश्ती मिली, और तिणीऐ आमै तिदरा दी बोशाल़ै।
27	7	ज़ैबै आमै भौरी दिना झ़ांऊ सुल-सुलै हाण्डीयौ बौड़ी मुश्कल़ा कौरी कनिदुसा शहरा काऐ पौउंच़ै, ता बागुर आमु औगांऊ बौड़णै नाईं दिया थौ, एथीलै आमै सलमोनै रै सामनै क्रेतै टापु रै ओला दी च़ालै।
27	8	तेथरै डिका बाटीऐ मुश्कल़ा कौरी डेइयौ “शुभलंगरबारी” नावां री एक ज़ागाह दी पौउंच़ै, तिदरु लसवा इलाकौ नज़दीक थौ।
27	9	ज़ैबै भौरी दिन बिती गौऐ और पाणी रै सफरा दी मुश्कल़ एथीलै हुआ थी कि ब्रौता रै दीन बिती गौऐ थै। पौलुसै सै सारै इणै बोलीयौ सौमझ़ाऐ,
27	10	“ओ भाईओ, मुकै इणौ ज़ाणिया कि एस सफरा दी मुश्कल़ और भौरी नुकसान, हुणै वाल़ौ आ, ना सिरफ समान और किश्ती रौ बल्कि आमारै प्राणा रौ भी।”
27	11	पर सिपाइऐ पौलुसा कु बौड़ियौ किश्ती च़लाउणै वाल़ै और मुख्यै री बूश ज़ादी मानी।
27	12	सै ज़ागाह शेल़ै काटणा लै ठीक नाईं थी, एथीलै सारेउऐ सुंच़ौ कि तिदरु किश्ती किणै कौरीऐ फीनिक्सा दी पौउंच़ा ताकी तिऐ शेल़ै कु बौच़ा। इऐ क्रेतै टापु रै डिका री एक ज़ागाह सा ज़ेथरै दार च़ारौ तरफा दी खुला ई।
27	13	ज़ैबै थोड़ी-थोड़ी बागुर लागदै लागी, तिंउऐ इणै सुंच़ियौ कि आमारौ मतलब पुरौ हुई गौ आ, ता लांगर च़ुंगी और डिका डिका दी क्रेतै टापु रै डिका बाटीऐ डेउंदै लागै।
27	14	पर कुछ़ बौगता बासिऐ धौनी कु भौरी बागुर च़ाली, ज़ेथलै यूरकुलीन बोलाई।
27	15	ज़ैबै बागुर किश्ती दी लागी ता किश्ती खौड़ी नाईं टेकी बौल़ी, एथीलै आमुऐ सै बौइणै देई और बौइंदै-बौइंदै च़ालदै थाकै लागी।
27	16	तैबै कौदा नावां रै एकी टापु बाटीऐ बौइंदै-बौइंदै मुश्कल़ा कौरीऐ छ़ोटी-छ़ोटी किश्ती वंशा दी की।
27	17	तैबै किश्ती च़ौलाउणै वाल़ेउऐ छ़ोटी किश्ती च़ुंगी और बौड़ी किश्ती तौल़ा कु माथै झ़ांऊ लोअल़ी कौरीऐ बानी, और सूरतिस टापु माथै फौसणै रै डौरा कु पाल और समान उतारीयौ बौइयौ डेउंदै लागै।
27	18	दुजै दिनै ज़ैबै आमुऐ बागुरा कौरी भौरी धाकै खाऐ ता किश्ती कु समाना शोटदै लागै।
27	19	और चिजै दिनै तिंउऐ आपणै हाथा कौरी किश्ती रै रौशै समान शोटी गौऐ।
27	20	ज़ैबै भौरी दिना झ़ांऊ ना ता सुरज दिशौ ना सौरगा रै तारै दिशै और बागुर थौ लागौ औन्दौ ता आखरी दी आमुकै बौच़णै री आश भी खातम हुई।
27	21	ज़ैबै तिंउऐ बिण रोटीऐ भौरी दीन बिताऐ तैबै पौलुसै तिऊं मांझ़िऐ खौड़ै हुइयौ बोलौ, “ओ भाईओ आच़्छ़ौ इणौ थौ कि तुमै मेरी बूश माना थै और क्रेतै टापु कु नाईं च़ाला थै, तैबै ना ता इऐ मुसीबत आशा थी और ना नुकसान हुआ थौ।
27	22	पर आबै हाऊं तुमु सौमझ़ावाउ की हिम्मत छ़ाड़ौ, कैलैकि तुमु मांझ़िया कु कासी रै भी प्राण नाईं डेउणै, पर किश्ती रौ नुकसान हुआ।
27	23	कैलैकि परमेश्‍वर ज़ासरौ हाऊं ऊ, और ज़ासरी आराधना कौराऊ, तेसरै दूतै आखरी राची मुकाऐ आशीयौ बोलौ,
27	24	‘ओ पौलुस नाईं डर! तैरौ कैसर राज़ै काऐ खौड़ौ हुणौ ज़ुरुरी आ। परमेश्‍वरै सारै ज़ो ताऊं आइलै सफर कौरा ई, तिउंलै ज़िन्दगी रौ दाण दैऔ आ।’
27	25	एथीलै, ओ भाईओ, हिम्मत छ़ाड़ौ। कैलैकि हाऊं परमेश्‍वरा माथै विश्वास कौराऊ, कि ज़िणौ मुलै बोलौ औन्दौ आ तिणी हुआ।
27	26	पर आमुऐ केज़ै ढोकडू माथै जा रौइणौ।”
27	27	ज़ैबै चौदवी राच आशी और आमै अद्रिया समुन्दरा दी थै लागै औन्दै भटकदै, ता आधी राचीऐ किश्ती च़लाउणै वाल़ेऊ कै पौतौ लागौ कि आमै केज़ै देशा रै नज़दीक पौउंच़दै लागै औन्दै।
27	28	तैबै तिंउऐ समुन्दरा री गहराई नापी ज़ो सेंतिस मिटर थी, और थोड़ौ आगुड़ै डेइयौ नापी औज़ौ तिऐ थी सताइस मिटर।
27	29	तैबै डोकै कु टकराइणै रै डौरा कु तिंउऐ किश्ती दी पिछ़ बिलै च़ार लांगरै लाऐ, और राच खुलना लै प्राथना कौरदै लागै।
27	30	पर ज़ै किश्ती च़लाउणै वाल़ै किश्ती कु भागणौ च़ाहा थै और आगलै हिस्सै कु लांगर टालनै रै बाहनै कर छ़ोटी किश्ती समुन्दरा दी उतारी गोई थी।
27	31	ता पौलुसै सिपाइऊ और च़ोअकीदारु लै बोलौ, “अगर इऐ किश्ती दी नाईं रौआ लै ता तुमै भी ना बौच़णै।”
27	32	तैबै सिपाइउऐ रौशै काटीयौ डोंगी तौल़ै पाई गोई।
27	33	ज़ैबै राच खुलनै वाल़ी थी तैबै पौलुसै इणै बोलीयौ सारै रोटी खाणा लै औरज़ की, “आज़ चौदह दिन हुई गौऐ तुमै झ़ौरी कौरीयौ भुखै रौऐ और कुछ़ रोटी ना खाई।
27	34	एथीलै तुमु सौमझ़ावा ऊ कि कुछ़ खाऔ, ज़ेथ कौरी तुमै बौच़ा। कैलैकि तुमु मांझिया कु कासी रै मुंडा रौ एक बाल़ भी ना छ़ुटदौ।”
27	35	इणै बोलीयौ तिणीऐ रोटी कौरी और सारेऊ काऐ परमेश्‍वरा रौ धन्यबाद कियौ और चोड़ीयौ खांदै लागौ।
27	36	तैबै सै सारै भी हिम्मत कौरीयौ रोटी खांदै लागै।
27	37	आमै सारै मिलियौ किश्ती दी दुई शौ छियतर लोग थै।
27	38	ज़ैबै सै रोटी खाइऔ रौज़ै, ता गिऊं समुन्दरा दी शोटीयौ किश्ती औल़खी कौरदै लागै।
27	39	ज़ैबै दुसौ हुऔ ता तिंउऐ सेऊ देश नाईं रवावौ, पर एक ज़ागाह देखी ज़ेथरौ कुणौ च़ोकुणौ थौ, और सुंच़दै लागै कि अगर हुई सौका ता किश्ती एथीई माथै रुकाई।
27	40	तैबै तिंउऐ लांगर खोलिऔ समुन्दरा दी पाऐ और तेबी पतवारा रै रौशै ढीलै कौरी गौऐ, और बागुरा रै सामनै छ़ोटै पालै खोलियौ ढिका भिलै च़ालै।
27	41	पर दुई समुन्दरा बिच़ा दी तिंउऐ किश्ती टेकाई। किश्ती रौ आगलौ हिस्सौ इणौ फौसी गौ कि हिलौ भी नाईं और पिछ़लौ हिस्सौ लागौ छ़ालेऊ कौरी चुटदै।
27	42	फौज़ी सुंच़ा थै इणौ कि कैदीऊ पोरु झ़ांगी ई इणौ ना च़ांई हुऔ कि कैदी तैरीयौ पोरु ना भागा।
27	43	पर सिपाइऐ पौलुस बौच़ाउणै री इच़्छ़ा कौरी सै इणै कौरना लै रोकै, और हुकम दैऔ कि ज़ुण तैहरी ज़ाणा सै पैहलै तैहरीयौ ढिका काऐ डिआ।
27	44	और बाकी डियालै, कुण पाटड़ेऊ और ज़ुखडेऊ रै सहारै कौरी। इणै कौरी सारै ठीक-ठाक किश्ती कु उतरियौ ढिका काऐ पौउंच़ै।
28	1	“ज़ैबै आमै सारै ढिका काऐ ठीक-ठाक पौउंच़ी गौऐ तैबै आमुकै पौतौ लागौ कि इऐं ज़ागाह लै माल्टा बोलाई।
28	2	तिदलै लोगुऐ आमारौ भौरी ख्याल छ़ाड़ौ। कैलैकि पाणी लागणै री वज़ाह कु भौरी शेल़ौ थौ, और तिंउऐ आग ज़ाल़ियौ आमारौ स्वागत कियौ।
28	3	ज़ैबै पौलुसै ज़ुखड़ै कौट्ठै कौरीयौ आगी माथै छ़ाड़ै, ता एक साप तौपीयौ बाइरै निकल़ौ और तेसरै हाथा दी मेशुऔ।
28	4	ज़ैबै तिदलै लोगुऐ साप पौलुसा रै हाथा दी मेशुऔ औन्दौ देखौ, ता आपु मांझ़िऐ चौपड़िंदै लागै कि, पाकौ एऊ आदमी गुंडौ आ कि समुन्दरा कु बौच़ी गौ पर फैसलै कौरणै वाल़ी देवी नाईं च़ांहादी कि एऊ ज़िउंदौ रौआ।”
28	5	तैबै तिणीऐ सेऊ साप आगी दी शोटौ, और पौलुसा दी कुछ़ ना हुऔ।
28	6	पर सै लोग थै ज़ागदै लागै औन्दै कि आबै एऊ उशाआ और एकी घौड़ीऐ धौनी पौड़ीयौ मौरा, पर ज़ैबै सै काफी बौगता झ़ांऊ देखदै थै लागै औन्दै ता तिंउऐ देखौ कि तेसदी कुछ़ भी ना हुऔ, ता आपणै विच़ार बौदल़ियौ बोलदै लागै कि, “एऊ ता कुण दैऔ आ।”
28	7	तिऐं ज़ागाह रै नज़दीक, तेस टापु रै परधान पुबलियुसा री ज़बीन थी। तिणीऐ आमै आपणै घौरै निऐं और चिया दिना झ़ांऊ आमारी सेवा-पाणी की ई।
28	8	पुबलियुसा रौ बाब बुखार और पेचिसा कौरी भौरी बिमार थौ। पौलुसै तेस काऐ डेइयौ प्राथना कौरी और तेस माथै हाथा छ़ाड़ियौ सेऊ च़ांगौ कियौ।
28	9	ज़ैबै इणौ हुऔ ता तिऐं ज़ागाह रै सारै बिमार पौलुसा काऐ आशै और च़ांगै हुइयौ डेवै।
28	10	तिंउऐ आमारी बौड़ी इज़्ज़त की ई, और ज़ेबी आमै तिदरु डेउंदै लागै ता ज़ो आमुलै ज़ुरुरी थौ, सेऊ समान तिंउऐ आमारी किश्ती छ़ाड़ौ।
28	11	चिया मिहनै बासिऐ आमै सिकन्दरिया रै एकी किश्ती दी च़ाल पौड़ै, ज़ो तिऐ पुरै शेल़ै रै बौगतै रौऔ ज़ासरौ निशाण, “ज़ुड़ुऐ देऊ” थौ।
28	12	तैबै सुरकूस शहरा दी आमै चिया दिना झ़ांऊ थाकै।
28	13	तिदरु आमै घुमी-फीरीयौ रेगीयुमा दी आशै। और एकी दिना बासिऐ तेज़ बागुर च़ाली, तैबै आमै दुजै दिनै पुतियुली शहरा दी आशै।
28	14	तिऐ आमुकै कुछ़ विश्वासी भाई मिलै ज़ुणिऐ आमुकु औरज़ कौरी कि सात दिना झ़ांऊ आमारै काऐ रौऔ। इणै कौरी आमै रोमा दी पौउंच़ै।
28	15	ज़ैबै तिदलै विश्वासी भाईउऐ आमारै बारै दी शुणौ ता अप्पियुसा रै बज़ारा दी और चिया सरांय झ़ांऊ सै आमुकु मिलदै आशै, तिऊं देखीयौ पौलुसा कै हिम्मत आशी और तिणीऐ परमेश्‍वरा रौ धन्यबाद कियौ।
28	16	ज़ैबै आमै रोमी शहरा दी पौउंच़ै, ता पौलुसा लै एक सिपाई आइलै ज़ो तेसरी रखवाल़ी कौरा थौ, एखुलै दी रौइणै रौ हुकम मिली गौ।
28	17	चिया दिना बासिऐ पौलुसै यहुदिऊ रै मुख्यै लोग औटाऐ, और ज़ैबै सै कौट्ठै हुऐ ता तिउंलै बोलौ, “ओ भाईओ, मुंइऐ आपणै लोगु और आपणै नान-बुड़ु रीती-रिवाज़ा रै विरोधा दी कुछ़ भी ना कियौ, तैबै भी यरुशलेमा दी हाऊं कैदा दी पाइयौ रोमी मुख्यै रै हाथा दी सौंभाल़ौ।
28	18	तिंउऐ हाऊं पौरखियौ छ़ाड़नौ च़ाऔ, कैलैकि मुंदी मौउता रै लायक कोई गलती नाईं थी।
28	19	पर ज़ैबै यहुदी मुख्यै एथरै विरोधा दी बोलदै लागै, ता मुं कैसरा री औरज़ कौरणी पौड़ी एथलै नाईं कि मुंइऐ आपणै लोगु माथै आरोप लाइणौ थौ।
28	20	एथीलै मुंइऐ तुमै औटाऐ ई कि तुमु कु मिलु और बुशै-धाशै लाऊ। कैलैकि इस्राइला री आश छ़ाड़ना लै ऊ हाऊं इऐं शांगल़ी दी बानौ औन्दौ।”
28	21	तै यहुदी मुख्येउऐ पौलुसा लै बोलौ, “ना आमुकै तैरै बारै दी यहुदिऊ कु चिट्ठी मिली, ना विश्वासी भाईऊ मांझ़िया कु कुणीऐ आशीयौ आमु काऐ तैरै बारै दी कुछ़ बोलौ, और ना बुरौ बोलौ।
28	22	पर तैरौ विच़ार का सा? तिऊं आमै ताऊं कु शुणनौ च़ांई, कैलैकि आमै ज़ाणी कि हर ज़ागाह दी लोग एथरै बारै दी बुशै ला ई।”
28	23	तैबै तिंउऐ तेसलै एक दिन छ़ांटौ, और भौरी लोग तिऐ कौट्ठै हुऐ तैबै पौलुसै परमेश्‍वरा रै राज़ा री गवाही देई, और मुसा रै नियमा और भविष्यवक्ता री किताबी कु यीशु रै बारै दी सौमझ़ाई-सौमझ़ाइयौ दोअती कु ब्याल़ी झ़ांऊ थाकौ शिखाउंदै लागी।
28	24	तैबै कुछ़ लोगुऐ ता इऊं बुशु माथै विश्वास कियौ, और कुछ़ लोगुऐ नाईं विश्वासा कियौ।
28	25	ज़ैबै सै एकी-दुजै कु राज़ी नाईं हुऐ ता पौलुसा री, इऊं बुशु छ़ाड़ियौ तिदरु डेई गौऐ “पवित्र आत्मै यशायाह भविष्यवक्ता रै ज़ौरिऐ आमारै नान-बुड़ु आइलै ठीक ई बोलौ आ,
28	26	‘डेइयौ इऊं लोगु लै बोल, शुणदै ता थाका ई लागी, पर सौमझ़दै नाईं, देखदै ता थाका ई लागी, पर दिशदौ नाईं।’
28	27	कैलैकि इऊं लोगु रौ ज़िऊ मोटौ और इउंरै कौन्थु भौरुई गौऐ, और इउंऐ आपणी आखी बन्द की ऐन्दी, ताकी इणौ ना हुआ कि सै आखी कौरी देखा, कौन्थु कौरी शुणा और ज़िवा कौरी सौमझ़ा, और बौदल़िया, और हाऊं इऊं च़ांगौ कौरु।”
28	28	“एथीलै तुमै ज़ाणौ कि परमेश्‍वरा रै छ़ुटकारै इऐ खुशी री खौबर दुजी ज़ातीऊ काऐ भेज़ी गोई आ, और सै अपणावा ई।”
28	29	ज़ेबी तिणीऐ इणौ बोलौ ता यहुदी आपु मांझ़िऐ चौपड़ींदै लागै और तिदरु पोरु भागै।
28	30	सेऊ पुरै दुई साला झ़ांऊ तिऐ आपणै किराय रै घौरा दी रौऔ,
28	31	और ज़ो भी तेस काऐ आशा थै, तिऊं सौभी कु मिला थौ और बिण रुकै निडर हुइयौ परमेश्‍वरा रै राज़ा रौ परचार कौरा थौ और प्रभु यीशु मसीह री बुशै शिखाउंदै थाकौ लागी।
