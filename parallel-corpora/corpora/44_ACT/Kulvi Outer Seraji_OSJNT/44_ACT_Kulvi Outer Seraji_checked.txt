1	1	हे श्रीमान थियुफिलुस, मंऐं लिखी ती ताल्है पैहली कताब तिन्नां गल्ले बारै, ज़ुंण प्रभू ईशू शुरू ओर्ही किअ और खिरी तैहा धैल़ी तैणीं सखाऊंदअ रहअ
1	2	ज़हा धैल़ी सह आपणैं छ़ांटै दै शधाणूं लै हुकम दैई पबित्र आत्मां करै परमेशरै उझै स्वर्गा लै निं च़कअ।
1	3	क्रूसा दी दुख ज़िरी ज़ान दैणैं का बाद रहअ ईशू च़ाल़्ही धैल़ै तैणीं शधाणूं संघै बगती-बगती तिन्नां सेटा डेऊंदअ और तिन्नां लै परमेशरो राज़ एछणें बारै खोज़दअ लागी। तेऊ की अह गल्ल कई पाक्कै सबूत रहैऊई प्रगट कि सह हुअ मरी करै भी ज़िऊंदअ।
1	4	ज़ेभै सह तिन्नां सेटा त, तेऊ दैनअ तिन्नां लै इहअ हुकम, “येरुशलेम नगरी निं छ़ाडी, पर मेरै बाप्पू परमेशरे तेसा करारा पूरी हणैं तैणीं रहै एसा ई नगरी न्हैल़ै लागी, ज़ेते बारै मंऐं तम्हां का पैहलै ई आसा खोज़अ द।()
1	5	“किल्हैकि युहन्ना ता दैनी पाणीं दी डुबकी; पर परमेशरा दैणीं तम्हां लै पबित्र आत्मां दी डुबकी।”()
1	6	बादा का ज़ांऊं तिंयां सोभ प्रभू ईशू सेटा कठा हुऐ ता तिन्नैं पुछ़अ प्रभू ईशू का, “हे प्रभू, दुशमणा का छ़ुटकारअ दैई कै ताह ऐबै इस्राएला दी आप्पै करनअ राज़?”
1	7	प्रभू ईशू बोलअ तिन्नां लै, “तेसा ऋता और तेऊ ज़मानें बारै थोघ हणें निं तम्हां किछ़ै ज़रुरत आथी तिन्नां गल्लो थोघ और हक आसा सिधअ बाप्पू परमेशरा का कि तिंयां गल्ला केभै हणीं।
1	8	“पर ज़ेभै पबित्र आत्मां तम्हां दी एछे, तेभै भेटणीं तम्हां शगती; तेखअ खोज़णअ तम्हां लोगा मेरै बारै येरुशलेम नगरी और सारै यहूदा लाक्कै और सामरी लाक्कै और सारी पृथूई दी हर ज़ैगा।”
1	9	इना गल्ला बोली करै नाठअ प्रभू तिन्नां सम्हनै उझै स्वर्गा लै और बादल़ै च़ोरअ सह तिन्नें आछी का दूर। ()
1	10	प्रभू डेऊंदी बारी तै तिंयां सोभ लागै दै सरगा बाखा लै भाल़ै, और दूई स्वर्ग दूत शेतै झिकल़ै बान्हैं दै तिन्नां सेटा लै आऐ और खल़्हुऐ।
1	11	तिन्नैं स्वर्ग दूतै बोलअ तिन्नां लै, “हे गलीली मणछो, तम्हैं इधी खल़्हुई करै किल्है आसा लागै दै सरगा बाखा लै भाल़ै? अहैई ईशू ज़ुंण परमेशरै तम्हां सेटा का स्वर्गा लै च़कअ, ज़िहअ करै तम्हैं अह स्वर्गा लै डेऊंदअ भाल़अ, तिहअ ई एछणअ अह बापस फिरी।” ()
1	12	तिन्नां स्वर्ग दूता डेऊणैं बाद फिरै तिंयां च़ेल्लै जैतून नांओंए धारा का बापस येरुशलेम नगरी लै सह ज़ैगा ती येरुशलेम नगरी नेल़ कोई एक मील दूर ज़ेतरै दूर यहूदी बशैघे धैल़ै डेऊई सका तै।
1	13	ज़ांऊं तिंयां येरुशलेम नगरी पुजै और तिंयां रहै तिधी एकी घरे एकी टाहल़ै। तिधी तै पतरस, युहन्ना, याकूब, आन्दरू, फिलिप्पुस, थोमा, बरतुल्मैं, मत्ती, हलफीओ शोहरू याकूब, शमौन जेलोतेस और याकूबो शोहरू यहूदा।
1	14	ईंयां सोभै शधाणूं तै कबल्लै एक मन हई करै प्राथणां करदै लागै दै। तिन्नां मांझ़ै तै प्राथणां करदै होर च़ेल्लै बी और कई बेटल़ी ज़ुंण प्रभू ईशू संघै हआ तै और प्रभू ईशूए आम्मां मरिअम और ईशूए दूई भाऊ।
1	15	तिन्नां ई धैल़ै उझ़ुअ पतरस तिन्नां सोभी भाई मांझ़ै खल़अ, तिधी तै तिंयां सोभ ईशू मसीहा दी विश्वास करनै आल़ै एक शौ बिह लोग बेठै दै। तेखअ बोलअ पतरसै,
1	16	“भाईओ, यहूदे बारै ज़ुंण पबित्र शास्त्रा दी आसा लिखअ द, तेतो पूरअ हणअ त ज़रूरी और अह गल्ल हुई बी आझ़ सच्च़ी। “ज़ुंण पबित्र आत्मां राज़ै दाबेदे मुंहां का पैहलै ई खास्सी साला पैहलै आसा बोलअ द ज़ुंण प्रभू ईशू ढाकणैं आल़ै मांझ़ै मुखिय त।” ()
1	17	“किल्हैकि सह त हाम्हां संघै सेऊआ-च़ाकरी लै साझ़ू।
1	18	तेऊ लअ पापे कमाई करै एक खेच मोलै। तेऊओ हुअ उटअ मूंड और खल़ी ज़ांघा और तेऊओ पेट फुटअ, और तेऊए सारी आंजा निखल़ी बागै।
1	19	एसा गल्लो थोघ लागअ येरुशलेम नगरी रहणैं आल़ै सोभी लोगा का, इधी तैणीं कि तेऊ खेचा लै बोला तिन्नें बोली दी ‘हकल़दमअ’ मतलब लोहूओ खेच।”
1	20	“किल्हैकि भज़ने कताबा दी आसा लिखअ द, () ‘तेऊओ घर लोल़ी ज़ुआल़ुअ, और तेथ निं लोल़ी कोहै बस्सअ, तेऊए मुखियै हणें पदबी लोल़ी कसा होरी भेटी।’
1	21	“तै, ज़ेतरै धैल़ै प्रभू ईशू हाम्हां संघै एछदअ-डेऊंदअ रहअ, मतलब युहन्ने डुबकी दैणैं ओर्ही प्रभूए स्वर्गै डेऊणैं तैणीं ज़ुंण लोग हर बगत हाम्हां संघै रहै।
1	22	सह ई गल्ल आसा अह कि युहन्ना सेटा डुबकी लणै ओर्ही स्वर्गा लै डेऊणैं तैणीं ज़ुंण तिन्नां ई मांझ़ा का एक मणछ हाम्हां संघै प्रभूए ज़िऊंदै हणैंओ गवाह होए।”
1	23	तेखअ किऐ तिन्नैं दूई ज़ण्हैं खल़ै, एक युसुफ; ज़हा लै बरसबा बोला और तेऊओ पल़णांअ आसा युस्तुस और दुजअ किअ खल़अ मतियाह।
1	24	तेखअ की तिन्नैं सोभी एही प्राथणां “हे प्रभू, तूह ज़ुंण सोभिए मना ज़ाणा, एसा गल्ला कर प्रगट कि इना दूई मांझ़ै तंऐं कुंण आसा छ़ांटअ द,
1	25	कि सह एसा सेऊआ-च़ाकरी और शधाणूंओ पद लई सके। ज़हा पदबी छ़ाडी करै यहूदा आपणीं तेसा ज़ैगा लै नाठअ ज़ेता सह च़ाहा त।”
1	26	तेखअ पाई तिन्नैं सोभी तिन्नां दुहीए नांओंए परच़ी और परच़ी निखल़ी मतियाहे नांओंए, तेखअ गिणअ सह तिन्नां गैरा शधाणूं संघै बार्हूऐ शधाणूंए रुपै।
2	1	ज़ांऊं पिन्तेकुस्त धैल़ी आई, ता तिंयां सोभ तै हुऐ दै एकी ज़ैगा कठा। ()
2	2	हेरा हेरी हुई सरगा का एक ढिश बागर ज़ेही छ़ेल़ और ज़ेऊ घरै तिंयां बेठै दै तै सह सारअ घर बज़ेर्हूअ।
2	3	तिन्नां का शुझुई आगीए लुपल़ै ज़ेही ज़िभा निखल़दी और तिन्नां मांझ़ै हरेकी प्रैंदै एछदी।
2	4	तिंयां सोभ भर्हुऐ पबित्र आत्मां करै, ज़ुंण बरदान पबित्र आत्मां तिन्नां लै दैनै तेते साबै लागै तिंयां होरी-होरी बोली दी गल्ला करदै।
2	5	तधू तै हरेक देशा का सोभी ज़ातीए भगत यहूदी येरुशलेम नगरी दी पिन्तेकुस्त जाचा लै आऐ दै।
2	6	ज़ांऊं सह बडी छ़ेल़ हुई ता ओरी-पोरी का आऐ बडै भारी लोग और तिधी हूऐ बडै भारी खास्सै लोग कठा और लोग डरै। किल्हैकि तिन्नां शुणिआं त हरेकी का इहअ कि ईंयां आसा लागै दै म्हारी ई बोली दी गल्ला करदै।
2	7	तिंयां हुऐ रहैन और तिंयां लागै एकी-दुजै का बोलदै, “हेरा, ईंयां ज़ुंण बोलदै आसा लागै दै, ईंयां गलील लाक्कै का निं आथी आऐ दै?
2	8	तै किल्है लागी हाम्हां मांझ़ै हरेकी का आपणीं-आपणीं बोली शुणदी।
2	9	“हाम्हैं ज़ुंण पारथी, मेदी, एलामी, मेसोपोटामिया, यहूदा, कप्पदुकिआ, पुंतुस, एशिया,
2	10	फ्रूगिआ, पंफूलिआ, मिसर, लीबिया देशा का ज़ुंण कुरेन नगरी नेल़ आसा, इना सोभी देशे रहणैं आल़ै यहूदी और रोमी देशे रहणैं आल़ै ज़ुंण होरी देशै रहा।
2	11	मतलब कै यहूदी और कै यहूदी धर्मों पक्ष लणै आल़ै, क्रेतै टापू का और अरब देशे बी आसा पर आपणीं-आपणीं भाषा बोली दी आसा लागै दै इना का परमेशरे शगतीए कामें च़रच़ा शुणदै!”
2	12	तिंयां सोभ लोग हुऐ रहैन और हैल़ुई करै लागै एकी दुजै का बोलदै, “अह किज़ै आसा लागअ द हंदअ”
2	13	पर कई किअ ठठअ-मखौल, “इना आसा शराब लागी दी।”
2	14	तेखअ उझ़ुअ पतरस तिन्नां गैरा च़ेल्लै संघै खल़अ और तेऊ बोलअ ज़ोरै-ज़ोरै, “हे यहूदा लाक्कै और येरुशलेम नगरी रहणैं आल़ैओ, एसा गल्ला लआ समझ़ी और कान लाई शूणां मेरी गल्ला।
2	15	ज़िहअ तम्हैं आपणैं साबै सोठा की ईंयां आसा नशै दी, ईंयां निं नशै दी आथी किल्हैकि एभै ता अज़ी सुरज़ निखल़अ,
2	16	पर अह गल्ल आसा सह ज़ुंण परमेशरे योएल गूरै आसा बोली दी,
2	17	परमेशर बोला इहअ ‘खिरीए धैल़ी’ हणअ इहअ, ‘मुंह दैणीं आपणीं आत्मां सोभी मणछा लै। थारी शोहरी और शोहरू करनअ मेरी गल्लो प्रच़ार और थारै ज़ुआन मणछा भाल़णैं दर्शण और प्रोढै भाल़णैं सुपनै।
2	18	तिन्नां धैल़ै दैणीं मुंह आपणैं टैहलू मर्ध और बेटल़ी दुही लै पबित्र आत्मां और तिन्नां बी करनअ मेरी गल्लो प्रच़ार।
2	19	उझै सरगै करनै मुंह नुआहरै काम और उंधै पृथूई दी रहैऊंणै नछ़ैण, तेथ हणअ लोहू, आग और धूँ।
2	20	ज़ेभै प्रभूए महान और सिध्द धैल़ै एछे, तेभै हणअ सुरज़ न्हैरअ और ज़ोथ हणीं लोहू ज़ेही लाल।’
2	21	“‘पर ज़ुंण बी प्रभूओ नांअ लए, तेऊ भेटणअ उद्धार।’ ()
2	22	“हे इस्राएली लोगो, इना गल्ला शूणां कि नासरत नगरी रहणैं आल़अ ईशू, ज़सरअ परमेशरा बाखा का हणें सबूत आसा शगतीए नुआहरै काम और नछ़ैणां करे प्रगट। ज़ुंण काम परमेशरै तम्हां मांझ़ै करी तेऊ करै रहैऊऐ और ज़ुंण तम्हैं आपणीं आछी भाल़ै।
2	23	“परमेशरै त एते बारै पैहलै ई डाहअ द सोठी कि ईशू दैणअ थारै हाथै और तेऊ का आसा त इना सोभी गल्लो थोघ। तम्हैं बझ़ैल़अ ईशू तिन्नां पापी लोगे हाथै क्रूसा दी मारनै ज़ुंण परमेशरे बधाने साबै नांईं च़लदै।
2	24	पर सह ई ईशू किअ परमेशरै मौते शांघल़ी लोहै का छ़ड़ैऊई करै ज़िऊंदअ। किल्हैकि अह गल्ल निं हई सकदी ती कि मौत तेऊ आपणैं बशै करी सके। ()
2	25	किल्हैकि राज़अ दाबेद लिखा तेऊए बारै इहअ कि ‘मंऐं भाल़अ कि परमेशर आसा हर बगत मुंह संघै सह आसा मुंह नेल़ सह निं मुंह खरी दी पल़णै दैंदअ।
2	26	एता करै हुअ मेरअ दिल इधी तैणीं खुश, ज़ै हुंह एकी धैल़ै मरी बी डेओए ता मुंह आसा एही आशा और भरोस्सअ कि तेऊ करनी सदा मेरी मज़त।
2	27	किल्हैकि ताह निं मेरै प्राण नरका दी छ़ाडणैं, और नां ताह आपणैं पबित्र मणछे ल्हासा चिजणैं दैणअ।
2	28	“‘तंऐं खोज़ी मुखा ज़िन्दगी दैणैं आल़ी बात, और ताह करनअ हुंह आपणैं दर्शणा करै खुश।’ ()
2	29	“भाईओ, हुंह सका तेऊ पित्तर राज़ै दाबेदे बारै शाह डाही करै बोली कि सह ता नाठअ मरी और तेऊए क्रिया कर्म बी हुऐ और ज़िधी सह दाबअ तेऊए घोर आसा आझ़ तैणीं तिधी। ()
2	30	सह त परमेशरो गूर और तेऊ का आसा त थोघ कि परमेशरै आसा तेऊ संघा करार की दी कि मुंह बशैल़णअ तेरी ई खांनदानी का एक मणछ तेरी राज़गादी दी। ()
2	31	“दाबेद राज़ै का आसा त तेऊ ज़मानैं इहअ थोघ कि परमेशरा आजू किज़ै करनअ। तेऊ बोलअ इहअ कि परमेशरा करनअ मसीहा ईशू मरी करै भी ज़िऊंदअ। परमेशरा निं तेऊए देही घोरी दी चिजणैं दैणीं और नां तेऊए प्राण नरकै डेऊणैं। ()
2	32	“अहैई ईशू किअ परमेशरै ज़िऊंदअ ज़सरै हाम्हैं सोभ गवाह आसा।
2	33	इहअ करै परमेशरे दैहणै हाथा का सोभी का बडअ पद लई करै और बाप्पू का सह पबित्र आत्मां पाई करै ज़सरी करार की ती, सह दैनी तेऊ हाम्हां दी ज़ुंण तम्हैं भाल़ा और शूणां।
2	34	किल्हैकि राज़अ दाबेद ता निं स्वर्गै उखल़अ; पर आप्पै बोला सह इहअ, () ‘प्रभू परमेशरै बोलअ मेरै प्रभू का इहअ, “मेरै दैहणै बेश बडी पदबी दी
2	35	ज़ेभै तैणीं कि हुंह तेरै दुशमणा तेरै खूरा हेठै निं करी लऊं”’।
2	36	“इस्राएले लै खांनदानीए सोभ लोग लऐ ऐबै एसा गल्ला समझ़ी कि ज़ुंण ईशू तम्हैं क्रूसा दी मारअ, सह बणांअ परमेशरै ‘प्रभू’ और ‘मसीहा’ दुहै।”
2	37	सोभी शुणनै आल़े लागी तिंयां गल्ला दिलै और तिंयां लागै पतरस और होरी शधाणूं का पुछ़दै, “भाईओ, ऐबै तै हाम्हैं किज़ै करूंमैं?”
2	38	पतरसै बोलअ तिन्नां लै, “आपणैं मना बदल़ा और तम्हां मांझ़ै लआ हरेक आपणैं-आपणैं पाप माफी लै मसीहा ईशूए नांओंआं दी डुबकी, तै भेटणअ तम्हां पबित्र आत्मों दान।
2	39	किल्हैकि अह करार आसा तम्हां लै, थारी आदी-लुआदी लै और तिन्नां सोभी दूर-दूर रहणैं आल़ै लोगा लै बी आसा ज़हा प्रभू म्हारअ परमेशर बाप्पू आप्पू सेटा लै शादे।” ()
2	40	पतरसै समझ़ाऊऐ होरी गल्ला दी बी गवाही दैई करै, “आप्पू रहा एसा कदुष्ट पोस्ती का बच़ी।” ()
2	41	ज़ुंणी तेऊए गल्ला दी विश्वास किअ मनअ, तिन्नैं लई पाणीं दी डुबकी और तेसा ई धैल़ी मिलै कोई चअन हज़ार लोग विश्वास तिन्नां संघै।
2	42	तेखअ तिंयां सोभ लागै शधाणूं का शिक्षा लंदै, संगती, प्रभू भोज़ा करदै और हर धैल़ै प्राथणां करदै लागी।
2	43	येरुशलेम नगरीए सोभी लोगा पल़ी डौर, और बडै भारी रहैन करनै आल़ै काम और नछ़ैण हआ तै शधाणूं करै प्रगट।
2	44	तिंयां सोभ विश्वास करनै आल़ै रहा तै कठा, और तिन्नें सोभ च़िज़ा बी हआ ती कठा।
2	45	तिंयां करा तै आपणीं-आपणीं ज़ैदात और समान बेच़ी-बेच़ी करै ज़ेही ज़सरी ज़रुरत हआ ती तेही बांडी।
2	46	हर धेल्लै हआ तै तिंयां मांदरै कठा और घरै-घरै प्रभू भोज़ करदी नंद और भलै मनैं खाआ तै रोटी।
2	47	ता तिंयां सोभ करा तै परमेशरे स्तोती और सोभ लोग तै तिन्नां करै खुश और ज़सरअ उद्धार हआ त, तिन्नां ज़ोल़ा त हर धैल़ै प्रभू तिन्नां संघै।
3	1	पतरस और युहन्ना तै लागै दै चिऊथै पहरै प्राथणां करने बगती दै मांदरा लै डेऊंदै।
3	2	लोग तै लागै दै एकी ज़ल्मां ओर्ही लाट्टै च़की आणदै। तेऊ डाहा तै तिंयां धैल़ मांदरे तेसा प्रऊल़ी आजू बशैल़ी ज़ेता लै सुंदर प्रऊल़ बोला तै। ताकि सह एछदै डेऊंदै लोगा का भिख मांगे।
3	3	ज़ांऊं तेऊ लाट्टै पतरस और युहन्ना मांदरा लै डेऊंदै भाल़ै, सह लागअ तिन्नां का भिख मांगदअ।
3	4	पतरसै और युहन्ना बोलअ तेऊ लाट्टै बाखा कोहरअ भाल़ी करै, “हाम्हां बाखा लै भाल़।”
3	5	सह लागअ एसा आशा तिन्नां बाखा लै कोहरअ भाल़अ कि इनै लाअ मुल्है किज़ै दैई।
3	6	तेखअ बोलअ पतरसै, “सुंन्नअ च़ंदी ता निं मुखा आथी। पर ज़ुंण मुखा आसा सह लाअ मंऐं ताल्है दैई। प्रभू ईशू मसीहा नासरीए नांओंऐं उझ़ू खल़अ और हांढ-फिर।”
3	7	पतरसै झ़ैऊअ सह तेऊओ खाणअ हाथ ढाकी करै खल़अ और तेभी हुऐ तेऊए ज़ान्हूं और खूर राम्बल़ै किंडै और
3	8	तेऊ दैनी उझै छ़ाहल़ और सह उझ़ुअ खल़अ ता सह लागअ हांढदअ-फिरदअ और सह लागअ छ़ाहल़ा दैंदअ और ठुहर्दअ और परमेशरे स्तोती करदअ और तिन्नां संघै नाठअ भितरा लै मांदरे खोल़ै।
3	9	तेखअ होरी लोगै सह हांढदअ फिरदअ भाल़ी करै और परमेशरे स्तोती भाल़ी
3	10	सह बछ़ैणअ कि अह आसा सह ई ज़ुंण मांदरे सुंदर प्रऊल़ी आजू बेठी करै भिख मांगा त। ज़ुंण तेऊ लाट्टै लै हुअ, तेऊ च़मत्कारा भाल़ी हुऐ सोभ रहैन।
3	11	मांदरै ज़ांऊं सह लाट्टअ पतरस और युहन्ना का आसा त ढाखुअ द, तेऊ भाल़ी हुऐ सोभ लोग हुऐ रहैन और तिंयां आऐ मांदरे खोल़ै तेसा ज़ैगा लै ठुर्ही ज़ेता लै सुलैमाने च़ाऊल़ी बोला तै।
3	12	इहअ भाल़ी करै बोलअ पतरसै तिन्नां लोगा लै, “हे इस्राएली लोगो, तम्हैं किल्है हुऐ एऊ मणछा भाल़ी रहैन? और हाम्हां बाखा लै किल्है आसा लागै दै इहअ करै भाल़ै कि ज़िहअ हाम्हैं ई किअ अह आपणीं शगती और करै हांढदअ फिरदअ?
3	13	आबराम, इसहाक, याकूब और म्हारै पित्तरे परमेशरै की आपणैं टैहलू ईशूए महिमां। ज़ुंण तम्हैं ढाकअ और ज़ांऊं राजपाल पिलातुसै तेऊ छ़ाडणेंओ बच़ार किअ, ता तेभै बोलअ तम्हैं सोभी-सोभी कि नांईं एऊ लोल़ी सज़ा भेटी।
3	14	“तम्हैं निं सह पबित्र और धर्मीं मणछ मनअ, तम्हैं की राजपाला का एही मांग कि एकी हत्या करनै आल़ै पापी करा कैद खानै का ईशूए बदल़ै थारी तैणीं आज़ाद।
3	15	तम्हैं पाअ ज़िन्दगी दैणैं आल़अ मारी, पर सह किअ परमेशरै मरी करै भी ज़िऊंदअ और अह गल्ल भाल़ी हाम्हैं आपणीं आछी।
3	16	“एऊ मणछा ज़हा तम्हैं धैल़ भाल़ा और बछ़ैणा बी और ज़हा तम्हैं एभै भाल़ै आसा लागै दै, एऊए देही दी आई मसीहा ईशूए नांओंऐं तागत। लाट्टअ मणछ लागअ मसीहा ईशू दी विश्वास करी करै हांढदअ-फिरदअ।
3	17	“भाईओ, मुखा आसा थोघ कि थारै मुखियै पाअ नज़ाणै दी ईशू मारी किल्हैकि तिन्नां का निं थोघै त कि सह आसा मसीहा।
3	18	पर ज़ुंण गल्ला परमेशरै आपणैं सोभी गूरा बाती पैहलै ई हेरी ती खोज़ी कि मसीहा भुगतणअ दुख और सह पाणअ मारी, ईंयां गल्ला हुई पूरी।
3	19	“तैही बोला हुंह आपणैं मना बदल़ा और परमेशरा बाखा फिरा कि थारै पाप माफ होए।
3	20	ज़ै तम्हैं इहअ करे ता एक बगत एछणअ इहअ बी कि तम्हां का जाणअ थोघ लागी कि परमेशर आसा तम्हां संघै। परमेशरा छ़ाडणअ एकी धैल़ै मसीहा ईशू पृथूई लै बापस ज़ुंण तेऊ तम्हां लै पैहलै ई आसा छ़ांटअ द।	WRONG ALIGNMENT
3	21	“अह आसा ज़रूरी कि ईशू स्वर्गै तेभै तैणीं रहे ज़ेभै तैणीं कि सह सोभी गल्ला ठीक निं मुक्के करी; ज़ेते बारै परमेशरै आझ़ा का पैहलै संसारे उत्पति ओर्ही आपणैं पबित्र गूरा बाती कई बारी आसा खोज़ी दी।
3	22	“ज़िहअ परमेशरे गूर मुसा बोलअ, ‘प्रभू परमेशरा काढणअ थारै भाई-बंधा मांझ़ा का तम्हां लै मुंह ज़िहअ एक गूर, सह ज़िहअ बी तम्हां लै बोले, तम्हैं शूणैं तिहअ।’ ()
3	23	“पर तिंयां सोभ ज़ुंण तेऊ परमेशरे गूरे नांईं शुणें तिंयां करनै तिन्नां लोगा मांझ़ा का बरैबाद। ()
3	24	“परमेशरो गूर शमूएल और तेऊ बाद निखल़ै दै सोभी परमेशरे गूरै आसा पैहलै ई हेरी दी ईंयां गल्ला खोज़ी कि एऊ ज़मानैं किज़ै हणअ।
3	25	तम्हैं आसा परमेशरे गूरे खांनदानी का और परमेशरे करारे साझ़ू ज़ुंण परमेशरै थारै पित्तरा संघा की। ज़धू परमेशरै आबरामा का बोलअ, ‘तेरी लुआदा करै भेटणीं आजू पृथूईए सोभी खांनदानी लै बर्गत।’ ()
3	26	“परमेशरै छ़ाडअ आपणअ टैहलू ईशू मरनै का बाद ज़िऊंदै हई करै सोभी का पैहलै तम्हां सेटा लै। ताकि तम्हां हरेक बूराई का दूर हई करै प्रभू का बर्गत भेटे।”
4	1	ज़ांऊं तिंयां परोहित लोगा का इहअ बोलदै ई तै लागै दै ता मांदरे पहरीए सरदार और सदुकी लोग आऐ तिन्नां च़िकदै ठुर्ही।
4	2	किल्हैकि तिन्नां आई तिन्नां लै रोशै कि तिंयां तै लागै दै लोगा सखाऊंदै और प्रभू ईशूओ उदाहरण दैई-दैई करै मरी करै ज़िऊंदै हणें बारै खोज़दै।
4	3	तिन्नैं ढाकै तिंयां संघा डाहै दुजै धैल़ै तैणीं कैद खानै दी पाई किल्हैकि तेभै गई ती सान्ह पल़ी।
4	4	पर परमेशरे बैण शुणनै आल़ै कई लोगै किअ ईशू दी विश्वास और विश्वास करनै आल़ै रहै बझ़दै लागी और तिंयां हुऐ कोई पांज़ हज़ारा।
4	5	दुजै धैल़ै हुअ इहअ कि तिन्नें हाकम, मुखियै, शास्त्री,
4	6	परोहित, हन्ना, काईफा, युहन्ना, सिकंदर और ज़ेतरै बी माहा परोहिते घरानै का तै तिंयां हुऐ सोभ येरुशलेम नगरीए कठा।
4	7	तेखअ किऐ तिंयां दुहै सोभी सम्हनै खल़ै और तेखअ लागै तिन्नां का पुछ़दै, “अह काम तम्हैं कसरी शगती करै और कसरै नांओंए किअ?”
4	8	पबित्र आत्मां दैनी पतरसा लै बोल़णें शगती और तेऊ तिन्नां लोगे मुखियै लै बोलअ,
4	9	“हे लोगो, सरदारो और मुखियै लोगो, एऊ दुबल़ै, लाट्टै मणछा संघै ज़ुंण भलाई हुई, ज़ै आझ़ हाम्हां का एते बारै आसा पुछ़-ज़ाच़ लाई दी करी कि अह ऐहा बमारी का किल्है और किहअ करै बच़अ?
4	10	तै लआ तम्हैं सोभ और सारै इस्राएली प्रभू ईशू मसीहा नासरीए नांओंए शूणीं। “ज़ुंण तम्हैं क्रूसा दी छ़ड़ाऊई करै मारअ सह किअ परमेशरै मरी करै भी ज़िऊंदअ और तेऊए शगती करै और तेऊए नांओंए हुअ अह मणछ राम्बल़अ ज़ुंण तम्हां सम्हनै राज़ी राम्बल़अ आसा खल़्हुअ द।
4	11	नासरत गराऊंओ ईशू आसा सह ई ज़ान ज़सरै बारै शास्त्रा दी पैहलै ई आसा लिखअ द, () ‘ज़ुंण पात्थर राज़ मिस्त्री किछ़ू कामों निं समझ़अ सह बणांईं कूणींए ज़ान।’
4	12	“ईशू का सुआई निं होर कोहै उद्धार करी सकदअ; किल्हैकि सरगा हेठै निं एऊ संसारै मणछा लै परमेशरै होर कोहै नांअ आथी दैनअ द ज़हा करै हाम्हां उद्धार भेटी सके।”
4	13	ज़ांऊं तिन्नैं पतरस और युहन्ने हिम्मत भाल़ी, और इहअ थोघ लागअ कि ईंयां आसा नपहल़ और आम मणछ, ता तिंयां हुऐ रहैन; और तेखअ तिन्नैं बछ़ैणैं कि ईंयां आसा ईशू संघै रहै दै।
4	14	सह मणछ ज़ुंण ठीक हुअ त, तेऊ मणछा पतरस और युहन्ना संघै खल़्हुऐ दै भाल़ी करै निं तिंयां तिन्नें बरोधा दी किछ़ै करी सकै।
4	15	पर तिन्नां तेसा सभा का बागै डेऊणेओ हुकम दैई करै लागै तिंयां आप्पू मांझ़ै बच़ार करदै,
4	16	“इना मणछा संघै कै करनअ? किल्हैकि येरुशलेम नगरीए रहणैं आल़ै का गअ बडै भारी लोगा का थोघ लागी कि इना करै हेरअ एक च़मत्कारो नछ़ैण रहैऊई और हाम्हैं बी निं एसा गल्ला लै हुधूई सकदै।
4	17	पर इहअ करा कि अह गल्ल निं लोल़ी होरी लोगा मांझ़ै खास्सी छिंघुई। ईंयां डरैऊणैं हाम्हां, ताकि एऊ ईशू नांओंआं कसा होरी मणछा का नां खोज़े।”
4	18	तेखअ शादै यहूदी मुखियै पतरस और युहन्ना आप्पू सेटा भितरा लै और तिन्नां दुही लै दैनी चतैनगी कि आझ़ा पोर्ही निं हाम्हां का तम्हैं ईशूए बारै कसा का सखाऊंदै या बोलदै लोल़ी शुझुऐ।
4	19	पर पतरस और युहन्ना दैनअ ज़बाब, “तम्हैं ई करा एसा गल्लो फैंसलअ कि परमेशरा नेल़ रहणअ आसा भलअ कि परमेशरा का बढी करै हाम्हैं थारी गल्ला मनूं।
4	20	किल्हैकि इहअ ता हाम्हां का हई निं सकदअ कि ज़ुंण हाम्हैं भाल़अ और शूणअ, तेऊ हाम्हैं होरी का नांईं खोज़े।”
4	21	तेखअ छ़ाडै तिन्नैं तिंयां धमकी दैई करै, किल्हैकि लोगे बज़्हा निं तिन्नां सज़ा दैणा लै कोई दाअ-पेच़ भेटअ; और इहअ बी हुअ कि ज़ुंण तिंयां गल्ला हुई बिती ती तेता करै करा तै सोभ लोग परमेशरे बड़ाई।
4	22	ज़हा मणछा लै अह च़मत्कार हुअ सह त च़ाल़्ही साला का बी खास्सअ प्रोढअ और तेऊए ज़ांघा ती हुऐ ज़ल्मां ओर्ही मूंईं दी।
4	23	तिधा का छ़ुटी करै पुजै तिंयां आपणैं साथी सेटा बापस और ज़ुंण बी प्रधान परोहित और मुखियै तिन्नां का बोलअ सह खोज़अ तिन्नैं तिन्नां का।
4	24	इहअ शूणीं करै तिन्नैं सोभी एक मन हई करै परमेशरा लै ज़ोरै-ज़ोरै बोलअ, “हे मालक, तूह आसा सह ई ज़ुंणी सरग, पृथूई, समुंदर और ज़ुंण बी तेथ दी आसा, तिंयां सोभै गल्ला बणांईं। ()
4	25	तंऐं बोलअ पबित्र आत्मां करै आपणैं टैहलू म्हारै पित्तर राज़ै दाबेदे खाखा का, () ‘होरी ज़ातीए लोग रोशै लाल पिंऊंल़ै किल्है आसा हुऐ दै? देशे लोगै किल्है सोठी नथोघी गल्ला?
4	26	पृथूईए राज़ै और हाकम हुऐ तेऊ प्रभू परमेशरे बरोध करना लै कठा ज़सरअ मसीहा हणां लै अभिषेक आसा हुअ द।’
4	27	“किल्हैकि सच्च़ी तेरै पबित्र टैहलू ईशूए खलाफ ज़सरअ तंऐं अभिषेक किअ, हेरोदेस और पुंतिउस पिलातुस बी हुऐ होरी ज़ाती और इस्राएली संघै एसा नगरी कठा कि ()
4	28	ज़ुंण किछ़ पैहलै ई का तेरी शगती और बुधि करै सोठअ त तिहअ ई करे।
4	29	“ऐबै हे प्रभू, तिन्नें धमकी शुण कि तिंयां आसा लागै दै बोलदै कि तिन्नां हाम्हैं किहअ करै मारनै, और हाम्हां तेरै टैहलू लै दै इहअ बरदान कि हाम्हां तेरै बारै सोभी का खोज़णें हिम्मत होए।
4	30	हे परमेशर आपणअ हाथ कर शगती संघै आजू ताकि हाम्हैं तेरै पबित्र टैहलू ईशूए नांओंऐं लोगे हर बमारी का ठीक हणें नछ़ैण और च़मत्कार करी सके।”
4	31	ज़ांऊं तिंयां प्राथणां करी मुक्कै ता सह ज़ैगा ज़िधी तिंयां कठा तै हुऐ दै तिधी हुई ज़ेही ज़ाज़री और तिंयां सोभ भर्हुऐ पबित्र आत्मां करै और परमेशरे बैणा रहै हैअ संघै खोज़दै लागी।
4	32	विश्वास करनै आल़ी मंडल़ी ती दिला और मना का एक हुई दी। इधी तैणीं कि कोहै निं आपणीं ज़ैदाता लै बी आपणीं बोलदअ त। पर तिन्नें ती सोभै गल्ला एकी दुजै लै कठा।
4	33	शधाणूं रहै प्रभू ईशूए ज़िऊंदै हणें बारै खास्सै बला संघै खुशीओ समाद खोज़दै लागी और तिन्नां लै दैआ त परमेशर महान जश।
4	34	तिन्नां मांझ़ै नांईं तै कोहै विश्वासी गरीब आथी, किल्हैकि ज़हा का बी ज़ैदात हआ ती, तेता पाआ तै तिंयां बेच़ी। ज़ैदात बेच़ी करै करा तै तिंयां सारै ढबै-धेल्लै शधाणूं सेटा कठा।
4	35	शधाणूं करा तै तिन्नां ढबै-धेल्लै करै हर विश्वासी लै तेऊए गरज़े साबै बांडी। इहअ करै हआ ती हर विश्वासीए गरज़ा पूरी।
4	36	युसुफ नांओं त एक कुप्रास टापू का एक लेबी गोत्रा का। शधाणूं डाहअ तेऊओ नांअ बरनबास मतलब इहअ मणछ ज़ुंण हर बगत होरी लै हैअ विश्वास दैआ।
4	37	तेऊ का आसा ती धख ज़िम्मीं ज़ैगा और तेऊ सह बेच़ी और तेते किम्मत ज़ुंण भेटी सह आणी तेऊ शधाणूं सेटा लै।
5	1	हनन्याह नांओं बी त एक मणछ और तेऊए बेटल़ी सफीरा बी बेच़ी आपणीं ज़िम्मीं का धख ज़ेही।
5	2	तेता बेच़ी करै ज़ुंण किम्मत भेटी, तेता का डाही धख आप्पू का च़ोरी और एसा गल्लो थोघ त तेऊए लाल़ी का बी और तिंयां बाकी ढबै पजैल़ै तिन्नैं शधाणूं सेटा।
5	3	पर पतरसै तेऊ लै बोलअ, “हनन्याह, शैतानै तेरै मनैं अह गल्ल किल्है पाई कि तूह पबित्र आत्मां का झ़ुठअ बोले, कि ज़िम्मीं बेच़ी करै भेटै दै ढबै मांझ़ै तूह धख च़ोरी डाहे?
5	4	ज़ेभै तैणीं सह ताह सेटा ती, सह कै तेरी निं ती? ज़ांऊं सह बिकी गई ती; तेभै बी कै सह तेरै बशै निं ती? तंऐं आपणैं मनैं इहअ बच़ार किल्है किअ? तंऐं निं मणछा का झ़ुठअ बोलअ पर तंऐं बोलअ परमेशरा का झ़ुठअ।”
5	5	इना गल्ला शुणदी पल़अ हनन्याह धरनीं और तेऊ शोटै प्राण। ज़ुंणी बी ईंयां गल्ला शूणीं तिंयां डरै।
5	6	तेखअ बणांईं कई लोगै तेऊए खाट और बागै निंईं करै लागै तेऊए क्रिया कर्म करना लै निंदै।
5	7	कोई एकी पहरा बाद आई तेऊए लाल़ी ज़ुंण किछ़ हुअ त इना गल्ला का नज़ाण तिधी भितरा लै।
5	8	तेखअ पुछ़अ पतरसै तेसा का, “मुखा खोज़ कि सह ज़िम्मीं तम्हैं तेतरी ई किम्मता दी बेच़ी ती?” तेसा बोलअ, “हाँ, सह बेच़ी तेतरी ई किम्मता दी।”
5	9	पतरसै बोलअ तेसा लै, “अह कै गल्ल आसा कि तम्हैं दुही आसा किअ द प्रभूए आत्मां परखणां लै एक्कअ? भाल़ तेरै मर्धे क्रिया-कर्म करनै आल़ै आसा दुआरै खल़्हुऐ दै और तुबी निंणीं इना बागा लै।”
5	10	सह पल़ी तेभी धरनीं और तेसा बी शोटै प्राण, और तिन्नैं ज़ुआन मणछै भाल़अ भितरी एछी करै कि सह गई मरी और तिन्नैं निंईं सह बी बागै और तेसो बी किअ तेसे लाल़ै संघै क्रिया-कर्म।
5	11	येरुशलेम विश्वासीए मंडल़ी दी और ज़ुंणी बी ईंयां गल्ला शूणीं तिंयां सोभ डरै।
5	12	शधाणूं करै हआ तै लोगा मांझ़ै कई नछ़ैण और च़मत्कार प्रगट और मांदरै हआ तै तिंयां सोभै मसीहा दी विश्वास करनै आल़ै सुलैमाने च़ाऊल़ी कठा।
5	13	पर होरी मांझ़ै निं कसा एही हिम्मत हंदी ती कि तिन्नां मांझ़ै डेओए, तैबी करा तै लोग तिन्नें बडी भारी बड़ाई।
5	14	विश्वास करनै आल़ै बडै भारी बेटल़ी और मर्ध रहै प्रभूए विश्वासीए मंडल़ी दी होर बी खास्सै एछदै लागी।
5	15	इधी तैणीं कि लोग आणा तै बमारा मणछा खाट और चकाठी दी च़की करै संघा डाहा तै बाता सताऊई कि ज़ेभै पतरस एछे और तेऊए छ़ैल्ली तिन्नां प्रैंदै पल़े और तिंयां ठीक होए।
5	16	येरुशलेम नगरी ओरी-पोरीए नगरी का बी हआ तै लोग बडै भारी बमारा और भूत शाचै दै मणछ आणी करै कठा और तिन्नां सोभी दैआ तै शधाणूं राम्बल़ै करी।
5	17	तेखअ माहा परोहित और तिन्नें सोभ साथी ज़ुंण सदुकी लोगे पंथे तै; तिंयां ज़िधूऐ तिन्नां लै।
5	18	तिन्नैं ढाकै शधाणूं और तिंयां किऐ कैद खानै दी बंद।
5	19	पर राची आअ परमेशरो एक स्वर्ग दूत और कैद खानेओ दूआर खोल्हअ और तिंयां काढै बागा लै और बोलअ,
5	20	“डेओआ, और मांदरे खल़्हुई करै खोज़ा एसा नऊंईं ज़िन्दगीए सोभी गल्ला लोगा का।”
5	21	तिंयां नाठै इना गल्ला शूणीं करै राच भैंदी मांदरा लै संघा लागै लोगा लै शिक्षा दैंदै। पर माहा परोहित और तेऊए साथी किऐ माहा सभा दी एछी करै इस्राएली लोगे मुखियै कठा और कैद खानै लै दैनअ समाद कि तिन्नां आणा माहा सभा लै।
5	22	पर तिन्नां सपाही निं तिंयां कैद खानै दी भेटै और बापस फिरी दैनअ समाद,
5	23	“हाम्हैं भाल़अ कि कैद खानअ आसा शाणैं लाई बडै पहरै दी बंद किअ द। पहरी आसा दुआरै खल़्हुऐ दै पर ज़ांऊं हाम्हैं खोल्हअ ता भितरी निं कोहै भेटअ!”
5	24	ज़ांऊं मांदरे सरदारै और प्रधान परोहितै शूणीं ईंयां गल्ला ता तिन्नां पल़अ बडअ फिकर कि इना गल्लो आजू किज़ै हणअ?
5	25	तेतरी कुंणी एछी करै बोलअ, हेरा, ज़ुंण तम्हैं कैद खानै दी तै बंद डाहै दै करी, तिंयां आसा मांदरै खल़्हुई करै लागै दै लोगा लै शिक्षा दैंदै।
5	26	तेखअ आणै तिन्नैं मांदरे सरदार और सपाही शधाणूं माहा सभा लै। पर ज़ोरा-ज़ोरी खिंच़ी करै निं तिन्नैं तिंयां आणी किल्हैकि तिंयां डरा तै लोगा का कि लोग निं तिन्नां लै पात्थरो ढो दैआ।
5	27	तेखअ किऐ तिंयां शधाणूं माहा सभा दी खल़ै और माहा परोहितै पुछ़अ तिन्नां का,
5	28	“हाम्हैं कै तम्हैं पैहलै निं समझ़ाऊऐ तै कि तम्हैं निं ईशूए नांओंए शिक्षा दैई? तैबी छिंगी तम्हैं ईंयां गल्ला सारी येरुशलेम नगरी। तम्हैं किल्है च़ाहा तेऊ मणछे हत्या करनैओ दोश हाम्हां लै लाणअ?”
5	29	तेखअ दैनअ पतरसै और होरी शधाणूं ज़बाब, “थारी गल्ला का खास्सअ आसा परमेशरो हुकम मनणअ म्हारी ज़िम्मैंबारी और कर्म।
5	30	म्हारै पित्तरे परमेशरै किअ मसीहा ईशू मरी करै भी ज़िऊंदअ ज़ुंण तम्हैं क्रूसा दी छ़ड़ाऊई करै मारअ त। ()
5	31	“परमेशरै दैनी ईशू लै सोभी का बडी पदबी। तेऊ बणांअ सह हाम्हां सोभिओ उद्धार करनै आल़अ ज़ुंण हाम्हां प्रैंदै राज़ करे। सह बोला हाम्हां इस्राएली लै कि पाप करनअ छ़ाडा ताकि सह म्हारै पाप माफ करी सके। ()
5	32	“हाम्हैं आसा इना सोभी गल्ला आपणीं आछी भाल़णैं आल़ै, पबित्र आत्मां बी, ज़ुंण परमेशरै आपणैं तिन्नां हुकम मनणै आल़ै लै आसा दैनी दी।”
5	33	ज़ांऊं सभा दी बेठै दै लोगै ईंयां गल्ला शूणीं ता तिंयां हुऐ शधाणूं लै रोशै लाल-पिंऊंल़ै और तिंयां च़ाहा तै तिन्नां मारी पाणै।
5	34	पर गमलिएल नांओं एक फरीसी मणछ ज़ुंण शास्त्रो ज़ाणकार त, तेऊए ती सोभी लोगा मांझ़ै बडी भारी इज़त, तेऊ दैनअ दालता दी खल़्हुई करै तिन्नां शधाणूं थोल़ी घल़ी बागै करनैओ हुकम।
5	35	तेखअ बोलअ तेऊ माहा सभा दी बेठै दै लोगा लै, “हे इस्राएली लोगो, ज़ुंण बी तम्हैं इना मणछा संघै करनअ च़ाहा, तेता करै हेरे सोठी समझ़ी करै।”
5	36	किल्हैकि इना धैल़ै का पैहलै निखल़अ त थिऊदास नांओं मणछ इहअ बोली करै कि हुंबी आसा किज़ै। कोई च़ार शौ मणछ हुऐ तेऊ संघै और सह पाअ मारी और ज़ेतरै लोग तेऊ मना तै, तिंयां छिंघुऐ ओरी-पोरी और तिंयां बी मुक्कै।
5	37	“तेखअ आअ नांअ दर्ज़ करने धैल़ै गलील लाक्कैओ रहणैं आल़अ यहूदा बी और धख लोग बी फरेऊऐ तेऊ आप्पू बाखा, पर सह बी हुअ बरैबाद और ज़ेतरै लोग तेऊ पिछ़ू तै; तिंयां बी छिंघुऐ आपणीं-आपणीं बाता।
5	38	“ऐबै बोला हुंह तम्हां लै इहअ कि इना मणछ का रहा दूर और इना का निं किछ़ै मतलब डाहा; किल्हैकि, ज़ै अह धर्म या काम मणछा बाखा का होए; तै हणअ अह एकी धैल़ै खतम,
5	39	पर ज़ै अह परमेशरा का आसा, तै निं तम्हैं इना कधि मटाऊई सकदै, किधी इहअ निं हआ कि तम्हैं बणां परमेशरा संघै जुधा करनै आल़ै!”
5	40	तेखअ तिन्नैं सोभी तेऊए गल्ला मनी; शधाणूं शादै और तिंयां च़िकै और इहअ बोली करै छ़ाडै कि ईशूए नांओंआं दी निं कोही का भी गल्ला करी।
5	41	तिंयां शधाणूं नाठै एसा गल्ला का खुश हई करै माहा सभा का कि हाम्हैं प्रभूए नांओंए बारै और बेइज़ती ज़िरनै जोगी ता हुऐ।
5	42	इहअ करै रहै तिंयां धैल़ मांदरै और घरै-घरै लागी एही शिक्षा दैंदै, “प्रभू ईशू आसा मसीहा” और तेऊए खुशीए समादा खोज़णैं का निं पिछ़ू हटै आथी।
6	1	तिन्नां धैल़ै ज़ांऊं खास्सै लोग विश्वासी बणैं ता यूनानी बोली बोल़णैं आल़ै विश्वासी लागै इब्रानी बोली बोल़णैं आल़ै लै बोलदै कि हर धैल़ै निं ढबै-धेल्लै और खाणैं-पिणैं दी म्हारी बिधबा बेटल़ीओ ईंयां च़ेल्लै मांझ़ै कोहै धैन-खैल करदअ।
6	2	तेखअ हुऐ तिंयां बारा च़ेल्लै आप्पू मांझ़ै कठा और तेखअ बोलअ तिन्नैं येरुशलेम मंडल़ीए होरी च़ेल्लै लै, “अह गल्ल निं ठीक हणीं कि हाम्हैं परमेशरे बैणा छ़ाडी खैऊंदै-पणैंऊंदै रहे लागी।
6	3	तैहीता भाईओ, आप्पू मांझ़ा का छ़ांटा सात छ़ल़ैघ मणछ ज़ुंण पबित्र आत्मां और बुधि दी भरपूर होए, ताकि तिंयां एऊ काम-काज़ करे।
6	4	पर हाम्हां रहणअ प्राथणां और बैणे शिक्षा दैणें सेऊआ लागी।”
6	5	अह गल्ल लागी सारी मंडल़ी बधिया और तिन्नैं स्तिफनुस नांओं एक मर्ध ज़ुंण विश्वास और पबित्र आत्मां दी भरपूर त, और फिलिप्पुस, प्रखरुस, नीकानोर, तिमोन, परमनास और अन्ताकिया रहणैं आल़अ निकूलाऊस ज़ुंण यहूदी पक्षा का आअ त, तिंयां छ़ांटै।
6	6	तिन्नैं आणै तिंयां सात ज़ण्हैं शधाणूं सेटा लै और प्राथणां करी करै तिन्नां प्रैंदै हाथ डाही करै दैनअ तिन्नां लै सेऊआ करनैओ हक।
6	7	परमेशरो बैण लागअ सारै दी पुजदअ और येरुशलेम हुऐ नगरी बडै भारी खास्सै च़ेल्लै और कई यहूदी परोहित बी मनअ अह समाद और तिन्नैं बी किअ मसीहा ईशू दी विश्वास।
6	8	स्तिफनुस रहैऊआ त जश और शगती दी भर्हुई करै लोगा मांझ़ै बडै-बडै च़मत्कार और नछ़ैण।
6	9	तेखअ लागै आज़ादी नांओंए आराधना कोठीए कई लोग स्तिफनुसे बरोध करी हठल़दै ज़ुंण कुरेन नगरी, सिकंदरीया नगरी, किलकिआ और एशिया लाक्कै का तै।
6	10	पर तिंयां निं स्तिफनुसे बुधि और पबित्र आत्मां करै भेटै दै ज्ञैना सम्हनै टेकी सकै।
6	11	एता लै शकाऊऐ तिन्नैं होर लोग और तिंयां लागै इहअ बोलदै, “हाम्हैं शूणीं मुसा गूरे बधाने और परमेशरे खलाफ निंदा करने गल्ला।”
6	12	तिन्नैं शकाऊऐ स्तिफनुसे खलाफ होर यहूदी मुखियै और शास्त्री और तिन्नैं किअ सह कैद संघा निंयं सह माहा सभा लै।
6	13	तेऊ लै आणै तिन्नैं झ़ुठी गवाही दैणैं आल़ै लोल़ी, तिन्नैं दैनी एही झ़ुठी गवाही, “अह मणछ निस्सअ एसा पबित्र ज़ैगा और बधाने खलाफ बोल़णअ छ़ाडी। ()
6	14	किल्हैकि हाम्हैं शूणअ अह इहअ बोलदअ कि नासरत नगरीए ईशू पाणअ अह पबित्र मांदर ढोल़ी और तिंयां रबाज़ पाणै तेऊ बदल़ी ज़ुंण मुसा गूरै आसा हाम्हां लै खोज़ै दै।”
6	15	ज़ुंण माहा सभा दी तै बेठै दै तिंयां सोभ लागै स्तिफनुसा बाखा भाल़ै, तेऊओ मुंह त स्वर्ग दूता ज़िहअ च़मकदअ लागअ द।
7	1	तेखअ पुछ़अ माहा परोहितै स्तिफनुसा का, “ज़ुंण गल्ला मंऐं एभै शूणीं ईंयां गल्ला कै सच्च़ी आसा?”
7	2	स्तिफनुसै दैनअ ज़बाब, “भाईओ और अदर करनै जोगी सैणैं मणछो, मेरी गल्ला शूणां। म्हारअ पित्तर आबराम ज़धू हारान गराऊंऐं बस्सणै का पैहलै सह तेऊ मेसोपोटामिया लाक्कै त, तधू दैनअ महिमां दी भरपूर परमेशरै तेऊ लै दर्शण।
7	3	तेऊ लै बोलअ परमेशरै इहअ, ‘तूह डेऊ आपणैं देश और आपणैं टबरा छ़ाडी करै तेऊ देशा लै ज़ुंण मुंह ताखा रहैऊंणअ।’ ()
7	4	“तेखअ आअ सह कसदिए नांओंए देशा का निखल़ी करै हारान गराऊंआं लै। तेऊए बाप्पू मरनै का बाद बसाऊअ सह परमेशरे तिधा का आणी करै एऊ देशा दी ज़हा दी आझ़काला तम्हैं आसा बस्सै दै। ()
7	5	“पर परमेशरै निं तेऊ लै इधी किछ़ ज़ैदात दैनी, इधी तैणीं कि खूरा टकैल़णा जोगी ज़ैगा बी निं तेऊ लै दैनी, पर परमेशरै की करार, ‘मुंह करनअ अह देश ताह बाद तेरै आजू तेरी एछणैं आल़ी पोस्तीए हाथै।’ पर तेऊए निं तेभै तैणीं कोई बी आद लुआद ती। ()
7	6	“परमेशरै बोलअ इहअ कि तेरी आद-लुआद हणीं पराऐ देशै परदेसी, और तिन्नां डाहणैं तिंयां गुलाम बणांईं, और च़ऊ शौआ साला तैणीं दैणअ तिन्नां लै दुख।
7	7	“तेखअ बोलअ परमेशरै इहअ, ‘ज़हा ज़ातीए तिंयां गुलाम हणैं, तिन्नां लै दैणीं मुंह सज़ा। तेखअ करनी तिन्नां तिधा का छ़ुटी करै एऊ देशै मेरी भगती।’ ()
7	8	“प्रभू की तेऊ संघै खतैर करने करार। ज़ांऊं आबरामो शोहरू इसहाक पैईदा हुअ ता तेऊ किअ आठुऐ धैल़ै तेऊओ खतैर। इसहाका का हुअ याकूब और याकूबा का हुऐ बारा ज़ण्हैं पैईदा ज़हा लै हाम्हैं यहूदी पित्तर बोला। ()
7	9	“याकूबे होरी शोहरू ज़ुंण म्हारै पित्तर आसा तै तिन्नैं डाही आपणैं भाई युसुफा संघै ज़ीद और सह पाअ मिसर देशा लै डेऊणैं आल़ै का बेच़ी। पर परमेशरै की हर ज़ैगा युसुफे मज़त। ()
7	10	“युसुफ बच़ाऊअ तेऊए सोभी दुखा का और मिसर देशे राज़ै फिरोना सेटा दैनी जश और बुधि और सह बणांअ तेऊ सारै मिसर देशै और सोभी गल्लो राजपाल। ()
7	11	“तेखअ पल़अ मिसर देशै और कनान देशै नकाल़। ज़ेता करै भारी खरी पल़ी और म्हारै पित्तरा निं रोटी निस्सी ती भेटी। ()
7	12	पर याकूबै इहअ शूणीं करै कि मिसर देशै आसा नाज़, और म्हारै पित्तर छ़ाडै पैहली बारी नाज़ा आणदै मिसर देशा लै। ()
7	13	“ज़ांऊं तिंयां दुजी बारी नाज़ा आणदै नाठै, तेखअ आअ युसुफ आपणैं भाई सम्हनै और तेखअ मिलै युसुफे टबर बी फिरोना राज़ै का। ()
7	14	“तेखअ शादै युसुफै आपणअ बाप्पू याकूब और सारै टबर मिसर देशा लै। तिंयां सोभै तै पझतर ज़ण्हैं। ()
7	15	“याकूब नाठअ आपणैं टबरा संघा निंईं मिसर देशा लै। खास्सी साला बाद सह बी मूंअ तिधी और तेऊए लान्हैं ज़ुंण म्हारै पित्तर आसा तिंयां बी मूंऐं तिधी। ()
7	16	“तिन्नें हस्तू पजैल़ै शकेम नगरी और तिधी किऐ तिन्नें क्रिया-कर्म, ज़ुंण ज़िम्मीं आबरामै च़ंदी दैई करै शकेम नगरी दी हमोरे शोहरू का मोलै ती लई दी। ()
7	17	“पर ज़ांऊं तेसा करार पूरै हणैंओ बगत आअ ज़ुंण परमेशरै आबरामा संघै की ती, ता मिसर देशै हुऐ इस्राएली गिणती दी खास्सै।
7	18	ज़ांऊं मिसर देशै दुजअ राज़अ हुअ, तेऊ का निं युसुफे बारै थोघ आथी त। ()
7	19	“तेऊ की म्हारी ज़ाती संघै च़लाकी और म्हारै पित्तरा लै दैनअ कष्ट कि तिन्नां पल़ै आपणैं शोहरू शोटणै और तिंयां निं ज़िऊंदै रहै। ()
7	20	“तेऊ ज़मानैं हुअ मुसा पैईदा; सह शोहरू त परमेशरे आछी दी हेरनअ शुणनअ बधिया और सह रह चिई भिन्नैं आपणैं बाप्पूए घरै गुप्त। ()
7	21	“ज़ांऊं तिंयां तेऊ शोहरू गुप्त डाही निं सकै ता सह बहाऊअ तिन्नैं नदी दी। सह च़कअ फिरोने शोहरी और तैहा धाचअ सह आपणअ शोहरू बणांईं करै। ()
7	22	“मुसा का सखाऊई मिसर देशे लोगे कई बिद्या, इहअ करै त सह गल्ला और कामां दी शगती आल़अ।
7	23	ज़ांऊं सह च़ाल़्ही सालो हुअ ता तेऊए मनैं आई एही कि हुंह डेऊं आपणैं इस्राएली भाई-बंधा सेटा मिलदअ, ()
7	24	“तेऊ भाल़अ कि एक मिसर देशे मणछै किअ इस्राएली मणछा लै ज़ुल्म। सह बी नाठअ तेऊ बच़ाऊंदअ और मिसर देशे मणछा मारी करै लअ तेऊ इस्राएली मणछो बदल़अ। ()
7	25	तेऊ सोठअ कि मेरै इना भाई समझ़णअ कि परमेशरा करनै मेरै हाथै गुलामीं का आज़ाद, पर तिन्नैं निं समझ़अ।
7	26	“दुजै धैल़ै ज़ांऊं तिन्नां आप्पू मांझ़ै झ़गल़अ पल़अ ता सह आअ तिधी और तिन्नां लागअ आप्पू मांझ़ै मिल़ी-ज़ुल़ी करै रहणा लै समझ़ाऊंदअ कि हे मणछो, तम्हैं ता आप्पू मांझ़ै भाई-भाई आसा, एकी दुजै लै किल्है आसा लागै दै ज़ुल्म करदै?
7	27	पर ज़ुंणी आपणैं इस्राएली भाई लै बूरअ किअ, तेऊ किअ सह इहअ बोली करै दूर कि तूह कुंणी बणांअ हाम्हां प्रैंदै न्याय करनै आल़अ सैणअ?
7	28	तंऐं कै ज़िहअ हिझ़ एक मिसर देशो बशिंदअ मारअ, तिहअ हुंबी लाअ मारी? ()
7	29	“एसा गल्ला शूणीं करै ठुर्हअ मुसा डरै तिधा का और सह लागअ मिद्यान देशै परदेसी हई करै रहंदअ और तिधी हुऐ तेऊए दूई शोहरू। ()
7	30	“ज़ांऊं पूरी च़ाल़्ही साला बिती ता मुसा भाल़अ एक स्वर्ग दूत और परमेशरै की तेऊ स्वर्ग दूता बाती मुसा संघा सीनै धारा नेल़ बणैं एकी ज़ल़दै झ़ाकल़ा का गल्ला। ()
7	31	मुसा हुअ एता तेऊ ज़ल़दै झ़ाकल़ा भाल़ी रहैन, ज़ांऊं सह तेता नेल़ नाठअ ता परमेशरै की तेऊ संघै एही गल्ला, ()
7	32	“‘हुंह आसा तेरै पित्तर आबराम, इसहाक और याकूबो परमेशर।’ मुसा का छ़ुटी काम्मणीं और इधी तैणीं कि तेऊ निं तेऊ भाल़णें हिम्मत रही।
7	33	“तेखअ बोलअ प्रभू तेऊ लै, ‘आपणैं खूरा का खोल्ह इना पोलल़ै पोर्ही किल्हैकि ज़हा ज़ैगा तूह खल़्हुअ द आसा, सह भूमी आसा पबित्र। ()
7	34	मंऐं हेरी आपणैं लोगे बूरी दशा मिसर देशै भाल़ी और तिन्नें धका और लेरनअ हेरअ मंऐं शूणीं। तैही आसा हुंह तिन्नां बच़ाऊंदअ होथअ द, ऐबै एछ तूह, मुंह छ़ाडणअ तूह मिसर देशा लै।’ ()
7	35	“ज़हा मुसा गूरो तिन्नैं इहअ बोली करै बरोध किअ ‘तूह कुंणी बणांअ हाम्हां प्रैंदै न्याय करनै आल़अ सैणअ।’ सह ई बणांअ परमेशरे तिन्नां लै छ़ड़ैऊंणैं आल़अ न्यायी, और स्वर्ग दूता बाती ज़हा झ़ाकल़ा दी तेऊ परमेशरे दर्शण हुऐ सह छ़ाडअ परमेशरै तिन्नां गुलामीं का छ़ड़ैऊंणा लै। ()
7	36	“एऊ ई मणछै किऐ मिसर और लाल समुंदर बणैं च़ाल़्ही साला तैणीं नुआहरै काम और नछ़ैण रहैऊई करै किऐ तिंयां मिसर देशे गुलामीं का आज़ाद। ()
7	37	“अह आसा सह ई परमेशरो गूर मुसा ज़ुंणी इस्राएली लोगा लै बोलअ, ‘प्रभू परमेशरा काढणअ थारै भाई-बंधा मांझ़ा का तम्हां लै मुंह ज़िहअ एक गूर।’ बधान 18:15-18
7	38	“अह आसा सह ई ज़ुंणी बणैं विश्वासीए मंडल़ी मांझ़ै तेऊ स्वर्ग दूता संघै सीनै धारा दी तेऊ का गल्ला की और म्हारै पित्तर संघै त और तेऊ ई भेटै ज़िऊंदै बैण कि हाम्हां सेटा लै पजैल़े। ()
7	39	“पर म्हारै पित्तरै निं तेऊए गल्ला मनणी च़ाही, पर तेता का उंबल़ै च़ाहा तै तिंयां मिसर देशा लै फिरी डेऊणअ। ()
7	40	“तिन्नैं बोलअ मुसा गूरे भाई हारूणा लै, ‘हाम्हां लै बणांआ इहअ देअ ज़ुंण हाम्हां आजू हांढी मिसर देशा लै बापस निंए। किल्हैकि अह मुसा ज़ुंणी हाम्हैं मिसर देशा का छ़ड़ैऊई आणै, ऐबै कै थोघ तेऊओ किज़ै हुअ?’ ()
7	41	“तधू बणांअ तिन्नैं एक सुन्नेंओ बाछ़ू और तेऊए मुर्ति सम्हनै की बल़ी; और आपणैं तेऊ हाथे कामां लै दैनी तिन्नैं जाचा। ()
7	42	तैही फरेऊई परमेशरै तिन्नां बाखा पिठ और तिन्नां दैनअ कज़ेही करनै कि तिंयां लागै सरगे ग्रहे पूज़ा करदै। ज़िहअ परमेशरे गूरै आसा लिखअ द, () ‘हे इस्राएली मणछो, तम्हैं कै बणैं नाज़ बल़ी और पशू बल़ी करी करै कै तम्हैं मेरी ई भगती रहै लागी?
7	43	तम्हैं इस्राएली मणछै बणांईं ती मोलक देओए बेदी और रफान देओए तारे पूज़ा, मतलब, तिंयां मुर्ति ज़ुंण तम्हैं माथै टेकणा लै ती बणांईं दी।’ “‘तैही, बसाऊणैं मुंह तम्हैं बाबेल देशा का आजू निंईं करै।’ ()
7	44	“ज़धू म्हारै पित्तर बणैं तै; तिन्नैं की परमेशरे भगती तेऊ ताम्बू दी ज़िधी परमेशर एछा त। सह रहैऊआ त एसा गल्ला कि परमेशर आसा तिन्नां संघै। तिन्नैं बणांअ सह ताम्बू ठीक तिहअ ज़िहअ परमेशरै आपणैं गूर मुसा लै खोज़अ त। अह ताम्बू त ठीक तिहअ ई ताम्बूए साबै बणांअ द ज़ुंण परमेशरै मुसा का धारा प्रैंदै रहैऊअ त। ()	WRONG ALIGNMENT
7	45	“सह ई ताम्बू आणअ म्हारै पित्तरै पराणैं ज़मानैं का यहोशू संघै इधा लै बी, ज़ेथ तिन्नैं तेऊ ज़मानैं होरी ज़ाती दी कबज़अ किअ त, ज़ुंण लोग परमेशरै म्हारै पित्तरे सम्हनै का दूर किऐ; और सह रह राज़ै दाबेदे ज़मानैं तैणीं। ()
7	46	“तेऊ लै की परमेशरै क्रिप्पा; तैही की तेऊ अरज़ कि मुंह बणांणअ याकूबे परमेशरा लै मांदर। ()
7	47	“पर सुलैमानै बणांअ परमेशरा लै मांदर। ()
7	48	“पर परम प्रधान परमेशरै निं हाथा करै बणांऐं दै मांदरा दी रहंदअ, ज़िहअ कि परमेशरे गूरै याशायाह आसा बोलअ द,
7	49	‘प्रभू बोला इहअ कि स्वर्गै आसा मेरी राज़गादी और पृथूई आसा मेरै खूरा डाहणें ज़ैगा मुल्है तम्हां किहअ मांदर बणांणअ? और मुल्है बेशणा लै कुंण ज़ैगा हणीं?’
7	50	“‘ईंयां सोभै गल्ला कै मंऐं आपणैं हाथै आप्पै निं आथी बणांईं दी?’ ()
7	51	“हे हठू और काना-मनें टौणैं लोगो, तम्हैं करा सदा पबित्र आत्मों बरोध। ज़िहअ थारै पित्तर करा तै, तम्हैं बी करा तिहअ ई। ()
7	52	“परमेशरे गूरा मांझ़ै कसा ज़ण्हैं लै निं थारै पित्तरै कष्ट दैनअ? तिन्नैं पाऐ पराणैं ज़मानैं ओर्ही तेऊ धर्मीं मणछ मसीहा एछणें समादा दैणैं आल़ै मारी और ऐबै हुऐ तम्हैं बी तेऊ मसीहा ढाकणैं आल़ै और मारनै आल़ै। ()
7	53	तम्हैं आसा तिंयां ज़हा लै स्वर्ग दूतै बधान सभाल़अ, पर तेऊ साबै निं तम्हैं च़लै आथी।”
7	54	ज़ांऊं यहूदी लोगै और तिन्नैं होरी स्तिफनुसे ईंयां गल्ला शूणीं तिन्नां आई बडी भारी रोशै। तिंयां सोभै लागै रोशै तेऊ लै दांदा किल्लदै! ()
7	55	पर तेऊ भाल़अ पबित्र आत्मां करै भर्हुई स्वर्गा बाखा और तेऊ का शुझुई परमेशरा का झ़ामण लागअ द और प्रभू ईशू शुझुअ तेऊ का परमेशरे दैहणीं बाखा सोभी का बडी पदबी दी।
7	56	तेऊ बोलअ, “भाल़ा, मुखा शुझिआ स्वर्ग घुआल़ी और मणछो शोहरू ईशू परमेशरे दैहणीं बाखा सोभी का बडी पदबी दी।”
7	57	तेखअ किऐ तिन्नैं ज़ोरै-ज़ोरै लैल़ा पाई करै आपणैं कान बंद और रोशै पल़ै तिंयां सोभ तेऊ च़िकदै चुटी।
7	58	तिन्नैं काढअ सह येरुशलेम नगरी का बागै और तेऊ लै लागै सोभ पात्थरै बाहंदै और तिन्नैं गवाही डाहै आपणैं च़ोल़ै शाऊल नांओंऐं एकी मर्धे खूरा सेटा खोल्ही।
7	59	तिंयां सोभ रहै स्तिफनुसा लै पात्थरै बाहंदै लागी और सह रहअ इहअ बोली करै प्राथणां करदअ लागी, “हे प्रभू ईशू, मेरी आत्मां कर ग्रैहण।” ()
7	60	तेखअ बोलअ तेऊ ज़ान्हूं टेकी करै ज़ोरै, “हे प्रभू, एऊ पाप करनैओ दोश निं इना लोल़ी लागअ” और इहअ बोली करै शोटै तेऊ प्राण।
8	1	शाऊल नांओं मणछ बी त इना आपणीं आछी भाल़णैं आल़अ और सह बी आसा त स्तिफनुस मारना लै राज़ी। तेसा ई धैल़ी हुअ येरुशलेम नगरीए विश्वासीए मंडल़ी लै बडअ खास्सअ उपद्रभ और शधाणूं छ़ाडी होर कई विश्वासी छिंघुऐ यहूदा और सामरी लाक्कै लै।
8	2	कई परमेशरे भगत मणछै डाहअ स्तिफनुस घोरी दी दाबी और तेऊ लै लागै लेरदै-पकारदै।
8	3	शाऊल त विश्वासीए मंडल़ी बरैबाद करदअ लागअ द। सह त लागअ द घरै-घरै पेशी करै विश्वासी मर्धा और बेटल़ी घिशी-तल़िंगी करै कैद खानै दी पांदअ।
8	4	ज़ुंण विश्वासी ओर्ही-पोर्ही छिंघुऐ, तिंयां नाठै हर ज़ैगा खुशीए समादा खोज़दी।
8	5	फिलिप्पुस बी लागअ सामरी लाक्कै डेऊई करै सोभी लोगा मांझ़ै मसीहे बारै लोगा का खोज़दअ।
8	6	ज़ुंण गल्ला फिलिप्पुसै बोली और ज़ुंण सह नछ़ैण सह रहैऊआ त तेता भाल़ी करै लागै सोभ लोग तेऊए गल्ला धैन-मन लाई शूणैं।
8	7	किल्हैकि फिलिप्पुस दैआ त हुकम और कई का निखल़अ भूत लैल़ा-पकारा पाई बागा लै और बडै भारी दरंगे बमारी आल़ै, और लाट्टै हुऐ राम्बल़ै।
8	8	तेसा नगरीए लोग हुऐ बडै भारी खुश।
8	9	तेसा नगरी त शमौन नांओं मणछ, सह करा त ज़ादू करी करै सामरी लाक्कै होरी ज़ातीए लोगा रहैन और आपणैं आप खोज़ा त लोगा का कि सह आसा आप्पू एक महान मणछ।
8	10	कई होछ़ै का बडै तैणीं तेऊ मनी करै बोला तै इहअ कि अह मणछ आसा परमेशरे एक शगती, ज़हा लै महान बोला।
8	11	तेऊ तै तिंयां बडै भारी धैल़ै ओर्ही आपणैं ज़ादू करै डाहै दै रहैन करी; तैहीता तेऊ तिंयां बडै भारी मना तै।
8	12	पर ज़ांऊं तिन्नैं फिलिप्पुसे गल्ला दी विश्वास किअ ज़ुंण परमेशरे राज़ और मसीहा ईशूए नांओं खुशीओ समाद खोज़ा त, ता सोभ लोग, कै मर्ध, कै बेटल़ी लागै पाप करनअ छ़ाडी करै मना बदल़णें डुबकी लंदै।
8	13	तेखअ शमौनै आप्पू बी विश्वास किअ और डुबकी लई करै लागअ फिलिप्पुसा संघै रहंदअ और सह हआ त नछ़ैण और बडै-बडै शगतीए कामां और च़मत्कारा भाल़ी करै रहैन।
8	14	ज़ुंण शधाणूं येरुशलेम नगरी तै आऐ दै तिन्नैं ज़ांऊं शूणअ कि सामरी लाक्कै हेरअ परमेशरो बैण मनी, तेखअ छ़ाडै तिन्नैं पतरस और युहन्ना तिन्नां सेटा लै।
8	15	तिन्नैं की तिधी पुजी करै तिन्नां लै प्राथणां कि पबित्र आत्मां करे भर्हिए।
8	16	किल्हैकि पबित्र आत्मां निं अज़ी बी तिन्नां कोही दी आअ त, तिन्नैं ती अज़ी तैणीं सिधी प्रभू ईशू नांओंए डुबकी लई दी।
8	17	तेखअ डाहै तिन्नैं तिन्नां प्रैंदै हाथ और तिन्नां दी आई पबित्र आत्मां।
8	18	ज़ांऊं शमौनै भाल़अ कि शधाणूंए हाथा लाणैं करै एछा पबित्र आत्मां, ता तेऊ तिन्नां सेटा ढबै आणी करै बोलअ,
8	19	“एसा शगती दैआ तम्हैं मुल्है बी; कि ज़हा प्रैंदै हुंह हाथ डाहूं, तेऊ लोल़ी पबित्र आत्मां भेटी।”
8	20	पतरसै बोलअ तेऊ लै इहअ, “तेरै ढबै लोल़ी ताह संघै बरैबाद हुऐ किल्हैकि तंऐं किअ परमेशरो दान ढबै करै मोल लणेंओ बच़ार!
8	21	एसा सेऊआ दी निं तेरअ हेस्सअ आथी और नां किज़ै बांड; किल्हैकि तेरै मनैं निं परमेशरा सम्हनै सुंबल़ी गल्ल आथी। ()
8	22	आपणअ मना बदल़ और एही बूरी गल्ला सोठणें पाआ छ़ाड़ और प्रभू का कर प्राथणां, हई सका कि तेरै मनो बच़ार माफ होए।
8	23	बूराईए बाता का हआ दूर थारै मनैं आसा हाम्हां लै कल़बिश भरी दी। तम्हैं आसा सदा बूरै करदै रहणैं आल़ी सोठे बशै हुऐ दै! तम्हैं निं परमेशरे सज़ा का बच़ी सकदै।” ()
8	24	शमौनै दैनअ ज़बाब, “तम्हैं करा मुल्है प्रभू का प्राथणां कि ज़ुंण गल्ला तम्हैं बोली; तिन्नां मांझ़ै निं कोहै लोल़ी मुल्है हूई बिती।”
8	25	तेखअ तिंयां गवाही दैई प्रभू ईशूओ बैण खोज़ी करै फिरै येरुशलेम नगरी लै बापस और सामरी लाक्के कई गराऊंआं बाती नाठै खुशीए समादा खोज़दी।
8	26	तेखअ प्रभूए एकी स्वर्ग दूतै फिलिप्पुसा लै बोलअ, “उझ़ू, और दखणा बाखा लै तेसा बाता डेऊ; ज़ुंण येरुशलेम नगरी का गाजा नगरी लै डेओआ, अह आसा उज़ल़ कराहणीं बात।”
8	27	फिलिप्पुस उझ़ुअ और नाठअ, और हेरा, कूश देशो एक मणछ त लागअ द एछदअ, सह त दपुर्षअ और कूश देशे राणीं कंदाकेओ भढारी त सह त परमेशरे भगती करदअ येरुशलेम नगरी लै आअ द।
8	28	सह त आपणैं रथा दी बेठअ द, और परमेशरे गूर याशायाहे कताबा पहल़दी त सह लागअ द आपणैं घरा लै बापस डेऊंदअ।
8	29	तेखअ बोलअ पबित्र आत्मां फिलिप्पुसा का, एऊ नेल़ डेऊ और एऊए रथा संघा-संघा हांढ।
8	30	फिलिप्पुसै पुजअ ठुर्ही करै तेऊए रथा सेटा और सह मणछ शूणअ तेऊ परमेशरे गूर याशायाहे कताबा पहल़दअ। फिलिप्पुसै पुछ़अ तेऊ का, “तूह ज़ुंण पहल़ा, तेता तूह समझ़ा बी कि नांईं?”
8	31	तेऊ दैनअ ज़बाब, “ज़ेभै तैणीं मुंह कुंण नांईं समझ़ाऊए, ता तेभै तैणीं किधी च़ाल्लअ हुंह समझ़ी?” तेखअ की तेऊ फिलिप्पुसा का अरज़ कि मुंह संघै बेश मेरै रथा दी।
8	32	पबित्र शास्त्रो ज़ुंण पाठ सह पहल़दअ त लागअ द सह त अह कि, () “सह निंयं भेडा ज़िहअ मारना लै, और ज़िहअ मिम्मूं आपणैं ऊन कातणैं आल़ै सेटा च़ुप्पी रहा, तिहअ ई निं तेऊ बी किछ़ै बोलअ।
8	33	तेऊए मानदार हणैं का बी तेऊओ न्याय निं हई बोलअ, और तेऊ ज़मानें लोगे गल्ला कसा करनी, किल्हैकि पृथूई का च़की तेऊए ज़िन्दगी उझै।”
8	34	ज़ुंण दपुर्षअ और कूश देशे राणीं कंदाकेओ भढारी त, तेऊ बोलअ फिलिप्पुसा का एता लै इहअ, “ताह सेटा आसा मेरी एही अरज़ कि मुखा खोज़ इहअ कि अह परमेशरो गूर कसरै बारै बोला; आपणैं बारै, या कसा होरीए बारै?”
8	35	तेखअ लागअ फिलिप्पुस तेऊ का खोज़दअ, संघा खोज़अ एऊ ई शास्त्रा का शुरू करी करै तेऊ का प्रभू ईशू मसीहो खुशीओ समाद।
8	36	बाता हांढदी-हांढदी पुजै तिंयां एही ज़ैगा ज़िधी पाणीं त। तेखअ बोलअ तेऊ दपुर्षै, “भाल़, इधी आसा पाणीं बी, ऐबै मुल्है डुबकी लणा लै कै अल़च़न आसा?”
8	37	फिलिप्पुसै बोलअ तेऊ लै, “ज़ै तूह सारै मना का विश्वास करा, तै सका हई। तेऊ दैनअ ज़बाब कि हुंह करा एसा गल्लो विश्वास कि मसीहा आसा परमेशरो शोहरू।”
8	38	तेखअ किअ तेऊ रथा खल़ै करनैओ हुकम और फिलिप्पुस और सह दपुर्षअ होथै दुहै पाणीं दी और तेखअ दैनी फिलिप्पुसै तेऊ लै पाणीं दी डुबकी।
8	39	ज़ांऊं तिंयां पाणीं का उझै निखल़ै ता प्रभूए आत्मां च़कअ फिलिप्पुस उझै और तेऊ दपुर्षै निं सह तेखअ भी भाल़ी, और सह नाठअ नंद खुशी दी आपणीं बाता। ()
8	40	फिलिप्पुस निखल़अ अशदोद नगरी का और ज़ेभै तैणीं कैसरिया निं पुजअ तेभै तैणीं रहअ सह बाता हांढदी हर नगरी और गराऊंऐं खुशीए समादा खोज़दअ लागी।
9	1	शाऊल ज़ुंण नर्दैई हई करै प्रभू ईशू दी विश्वास करनै आल़ै च़ेल्लै मारा त, सह नाठअ माहा परोहिता सेटा लै;
9	2	तेऊ और तेऊए साथी मांगी दमिश्क नगरी आराधना कोठीए नांओंआं दी एऊ कामां लै हक पाणें च़िठी कि कै मर्ध, कै बेटल़ी, ज़ुंण बी ईशू मनणै आल़अ होए, तिंयां आणनैं बान्हीं येरुशलेम नगरी लै।
9	3	पर हांढदी-हांढदी ज़ांऊं सह दमिश्क नगरी नेल़ पुजअ, ता हेरा-हेरी च़मकी सरगा का बिज़ल़ी तेऊ फेर।
9	4	सह बधल़ुअ धरनीं और तेऊ शूणअ इहअ बैण, “ए शाऊल, ए शाऊल, तूह किल्है आसा मुंह दुखी करदअ लागअ द?”
9	5	शाऊलै पुछ़अ, “हे प्रभू, तूह कुंण आसा?” तेऊ दैनअ मुल्है ज़बाब, “हुंह आसा ईशू नासरी ज़हा तूह दुखी करदअ आसा लागअ द।
9	6	पर ऐबै उझ़ू तूह खल़अ संघा डेऊ नगरी लै और ज़ुंण ताह आजू करनअ, सह हेरनअ ताखा खोज़ी।”
9	7	ज़ुंण शाऊले तिंयां होरी साथी तै तिन्नैं निं किछ़ै बोलअ। किल्हैकि तिंयां बोल ता शूणैं पर तिधी निं तिन्नां का कोहै शुझुअ!
9	8	तेखअ उझ़ुअ शाऊल धरनीं माटै जैंदरा का खल़अ। पर ज़ांऊं आछी घुआल़ी ता तेऊ का निं किछ़ै शुझुअ। तेखअ निंयं तिन्नें होरी सह हाथा ढाकी करै दमिश्क नगरी लै।
9	9	तेखअ रहअ सह चिई धैल़ै तैणीं कांणअ, और तेऊ निं तेतरै धैल़ै किछ़ खाअ-पिअ।
9	10	दमिश्क त एक हनन्याह नांओं परमेशरे डरा हेठै रहणैं आल़अ च़ेल्लअ। प्रभू ईशू बोलअ तेऊ लै दर्शण दैई करै, “हनन्याह!” तेऊ दैनअ ज़बाब, “हाँ प्रभू हुंह आसा शूणअ लागअ द।”
9	11	तेखअ बोलअ प्रभू तेऊ लै, “उझ़ू, और तेसा बाता डेऊ, ज़हा लै आज़री बात बोला, और यहूदा नांओंए मणछे घरै आसा शाऊल नांओं एक तरसुस नगरीओ मणछ। पुछ़ी लऐ, किल्हैकि भाल़ सह आसा लागअ द प्राथणां करदअ।
9	12	मंऐं रहैऊअ तेऊ का दर्शणा दी हनन्याह नांओं एक मर्ध भितरा लै एछदअ और तेऊ प्रैंदै हाथा डाहंदअ ताकि तेऊए आछी का भी शुझदअ लागे।”
9	13	हनन्याह दैनअ ज़बाब, “हे प्रभू, मंऐं आसा एऊ मणछे बारै कई लोगा का शूणअ द कि एऊ आसा येरुशलेम नगरी तेरै पबित्र लोगा संघै बडअ उपद्रभ किअ द।
9	14	इधी बी आसा एऊ लै प्रधान परोहिता का हक भेटअ द कि ज़ुंण लोग तेरअ नांअ लए, तिन्नां बी सह बान्हीं करै येरुशलेम नगरी लै निंए।”
9	15	पर प्रभू बोलअ तेऊ लै, “तूह डेऊ, किल्हैकि अह आसा मंऐं होरी ज़ाती लै राज़ै, माहा राज़ै और इस्राएली सम्हनै मेरै नांओंआं प्रगट करना लै मेरअ छ़ांटअ द भांडअ।
9	16	मुंह खोज़णअ तेऊ का कि मेरै नांओंआं लै ताह किहअ-किहअ दुख लागणअ भुगतणअ।”
9	17	तेखअ नाठअ हनन्याह तिधा का तेऊ घरा लै संघा ज़िधी शाऊल त। तेखअ शाऊला दी हाथ डाही करै तेऊ लै बोलअ, “भाई शाऊल, प्रभू, मतलब ईशू ज़ुंण ताह तेसा बाता, ज़हा बाता तूह आअ, ताखा शुझुअ त, तेऊ ई छ़ाडअ हुंह कि ताखा लोल़ी भी शुझदअ लागअ और तूह लोल़ी पबित्र आत्मां करै भर्हुअ।”
9	18	तेऊए आछी का होथै तेभी ज़िहै तरोल़ै और तेऊ का लागअ शुझदअ और सह उझ़ुअ तेभी खल़अ और तेऊ लई पाणीं दी मना बदल़णें डुबकी।
9	19	तेखअ खाई तेऊ रोटी और तेखअ आअ तेऊए देही बल। सह रहअ कई धैल़ै तैणीं तिन्नां च़ेल्लै संघै ज़ुंण दमिश्क नगरी तै।
9	20	तेखअ लागअ शाऊल तेभी आराधना कोठी दी प्रभू ईशूए बारै खोज़दअ कि सह ई आसा परमेशरो शोहरू।
9	21	ता तिधी शुणनै आल़ै हुऐ कई मणछ रहैन और तिंयां लागै एही गल्ला करदै, “अह सह ई मणछ निं आथी; ज़ुंण येरुशलेम नगरीए प्रभू ईशूए भगती करनै आल़ै विश्वासी बरैबाद करा त, और इधा लै बी त अह तैही आअ द कि तिंयां निंणै बान्हीं करै प्रधान परोहिता सेटा लै?”
9	22	पर शाऊल लागअ होर बी खास्सअ ईशूए बारै खोज़दअ और एसा गल्लो सबूत दैई-दैई करै कि ईशू ई आसा मसीहा। ज़ुंण सबूत तेऊ मसीहे बारै दैनै तेते बारै निं दमिश्क रहणैं आल़ै यहूदी तेऊ लै ज़बाब दैई सकै।
9	23	ज़ांऊं खास्सै धैल़ै बितै ता यहूदी किअ आप्पू मांझ़ै एक्कअ कि शाऊल पाणअ हाम्हां मारी।
9	24	तिन्नैं पाअ राची धैल़ी शाऊला मारना लै पहरअ पर शाऊला का गअ एसा गल्लो थोघ लागी।
9	25	तेखअ होरी विश्वासी भाई थुआल़अ शाऊल राची एकी बडै तराणैं दी बशैल़ी करै नगरीए दुआली बाती छ़ड़ाऊई करै उंधै और सह काढअ बागा लै।
9	26	येरुशलेम नगरी पुजी करै की च़ेल्लै सेटा मिलणें शाऊलै कोशिश; पर तिंयां सोभै डरा तै तेऊ का, किल्हैकि तिन्नां निं इहअ भरोस्सअ ई हंदअ त कि अह बी आसा ऐबै प्रभू ईशूओ च़ेल्लअ।
9	27	पर बरनबास नांओंए प्रभूए एकी च़ेल्लै निंयं सह आप्पू संघै शधाणूं सेटा लै और तिन्नां का सोभै गल्ला खोज़ी कि किहअ करै शाऊलै बाता प्रभू ईशू मसीहा भाल़अ और एऊ संघै की गल्ला; और तेखअ दमिश्क नगरी केही हिम्मता संघै किअ प्रभूओ प्रच़ार।
9	28	तेखअ रहअ तिन्नां संघै येरुशलेम नगरी एछदअ-डेऊंदअ लागी।
9	29	शाऊलै किअ नधड़क हई करै किअ प्रभूए नांओं प्रच़ार; और यूनानी बोली बोल़णैं आल़ै यहूदी संघै रहअ हठल़दअ लागी, पर तिन्नें ती हर बगत एही सोठ कि शाऊल पाणअ त किहअ करै मारी।
9	30	इहअ थोघ लागी करै आणअ सह होरी भाई कैसरिया नगरी लै और तिधा का छ़ाडअ सह तेऊए आपणीं घर तरसुस नगरी लै।
9	31	इहअ करै हुई सारै यहूदा, गलील और सामरी लाक्कै मंडल़ी दी शांती। विश्वासी रहा तै प्रभूए डरा हेठै। पबित्र आत्मों हैअ भेटी करै लागी विश्वासीए गिणती होर बी खास्सी हंदी।
9	32	तेखअ हुअ इहअ कि पतरस पुजअ कई ज़ैगा हांढदी-फिरदी तिन्नां पबित्र लोगा सेटा बी ज़ुंण लुदा नगरी रहा तै।
9	33	तिधी भेटअ तेऊ अनिआस नांओं दरंगे बमारी आल़अ मणछ ज़ुंण आठा साला ओर्ही च़ैन्नै त पल़अ द।
9	34	पतरसै तेऊ लै बोलअ, हे अनिआस! ईशू मसीहा किअ तूह ऐबै ठीक, उझ़ू, आपणअ च़ैन च़क। तेखअ सह तेभी खल़अ उझ़ुअ।
9	35	इहअ करै लुदा और शारोने रहणैं आल़ै फिरै कई प्रभू बाखा लै।
9	36	याफा नगरी दी रहा ती तबिता नांओंए एक च़ेल्ली, सह करा ती कई भलै काम और गरीबा लै दान।
9	37	तिन्नां ई धैल़ै हूई सह बमार और मूंईं। तिन्नैं विश्वासी बी डाही सह न्हैऊई धोई करै पांडा।
9	38	लुदा नगरी ती याफा नगरी नेल़ तिन्नैं विश्वासी भाई शूणअ इहअ कि पतरस आसा तिधी आअ द। तिन्नैं छ़ाडै दूई मणछ एही अरज़ करदै, “ज़ेतरअ छ़ेकै हई सका, एभी एछै हाम्हां सेटा लै।”
9	39	तेखअ नाठअ पतरस तिन्नां संघै और ज़ांऊं तिधी पुजअ और तिन्नैं निंयं सह पांडा लै और सोभ बिधबा बेटल़ी ती लेरदी लागी दी और तिंयां खल़्हुई पतरसा सेटा और ज़ुंण झिकल़ै तेसा तिन्नां संघै रहंदी बणांऐं तै तिन्नां रहैऊंदी लागी।
9	40	तेखअ काढै पतरसै तिंयां सोभ बागा लै और ज़ान्हूं दी बेशी करै की प्राथणां और ल्हासा बाखा भाल़ी करै बोलअ, “हे तबिता, उझ़ू।” तेसा घुआल़ी आछी और पतरसा भाल़ी करै उझ़ुई खल़ी।
9	41	पतरसै झ़ैऊई सह हाथ ढाकी करै खल़ी और तिंयां पबित्र लोग और बिधबा शादी करै रहैऊई सह तिन्नां का ज़िऊंदी होशा-बाशा दी।
9	42	अह गल्ल पुजी सारी याफा नगरी और कई लोगै किअ प्रभू ईशू दी विश्वास।
9	43	पतरस रहअ याफा दी कसा शमौन नांओंऐं च़ाम्भल़े बपारा करनै आल़ै सेटा कई धैल़ै तैणीं।
10	1	कैसरिया नगरी त कुरनेलिस नांओं एक मणछ, सह त इतालिनी नांओंऐं फौज़े दलो सुबैदार।
10	2	सह त धर्मीं मणछ और आपणैं सारै घरानै संघी रहा त सह परमेशरे डरा हेठै, और गरीब यहूदी मणछा लै दैआ त सह बडअ भारी दान और हर बगत करा त सह परमेशरा सेटा प्राथणां।
10	3	धैल़ीए चिऊथै पहरा नेल़ भाल़अ तेऊ दर्शण कि परमेशरो एक स्वर्ग दूत आअ तेऊ सेटा भितरा लै और तेऊ बोलअ, “हे कुरनेलिस।”
10	4	तेऊ भाल़अ बडै धैन लाई करै और हैल़ुई करै बोलअ, “हे प्रभू, किज़ै बोला?” स्वर्ग दूतै बोलअ, “तेरी प्राथणां और तेरै दान पुजै परमेशरा सेटा,
10	5	और याफा नगरी लै छ़ाड मणछ शमौना शधाणूं ज़हा लै पतरस बोला।
10	6	सह आसा, शमौन च़ाम्भल़े बपारा करनै आल़ै सेटा पाहूंणअ ज़सरअ घर समुंदरे बाढै आसा।”
10	7	ज़ांऊं सह स्वर्ग दूत ज़ुंणी तेऊ संघै गल्ला की ती, सह नाठअ, ता तेऊ दूई टैहलू ज़ुंण तेऊ सेटा रहा तै तिन्नां मांझ़ै शादअ एक भगत सपाही आप्पू सेटा लै।
10	8	तिन्नां का सोभै गल्ला खोज़ी करै छ़ाडै तिंयां याफा नगरी लै।
10	9	दुजी धैल़ी ज़ांऊं तिंयां हांढदी-हांढदी याफा नगरी नेल़ पुजै ता दपहरा नेल़ त पतरस प्राथणां करदअ बेठअ द।
10	10	पतरसा ती भुखै बी आई दी और सह च़ाहा त रोटी खाणअ। पर ज़ांऊं तिंयां रोटी बणांदै तै लागै दै, ता पतरसा निं सुध-बुध ई रही।
10	11	तेऊ का शुझुअ कि सरग आसा घुआल़ी, और एक बडी च़ादरा ज़िहअ बडअ तराणअ आसा च़ऊ कुंणी का राशै करै बान्हअ द। सह च़ुंढुअ सरगा बाती पृथूई बाखा लै।
10	12	तेऊ तराणैं दी आसा संसारे सोभी रंगे च़ऊ ज़ांघा हांढदै, रिंगणैं आल़ै सोभै ज़ीब और सरगे च़ेल्लू पखीरू।
10	13	पतरसै शूणअ ज़ोरै एक बोल, “हे पतरस, उझ़ू इना मार और खा।”
10	14	पर पतरसै बोलअ, “प्रभू, हुंह निं छ़ोत लाणैं आल़ी च़िज़ा कधि खाई सकदअ; किल्हैकि ज़ुंण च़िज़ा शुची निं आथी तिंयां निं मंऐं आझ़ तैणीं कधि खाई।” ()
10	15	तेखअ शूणअ तेऊ दुजी बारी परमेशरो इहअ बोल, “हुंह आसा परमेशर ज़ुंण मणछ मंऐं शुचै आसा किऐ दै, तिन्नां लै निं तूह छ़ोतलै बोलै।”
10	16	चिई बारी हुअ इहअ ई; तेखअ च़कअ सह बडअ तराणअ तेभी उझै सरगा लै।
10	17	पतरस त आपणैं मनैं दबिधा दी कि ज़ुंण अह दर्शण मंऐं भाल़अ, एतो कै मतलब आसा? ता हेरा, तिधी आऐ तिंयां मणछ ज़ुंण कैसरिया नगरी का कुरनेलिस तै मुंह सेटा लै छ़ाडै दै, तिन्नैं शमौने घरो थोघ पुछ़ी करै पुजै तिंयां तिधी दुआरे डेहल़ा बागै।
10	18	तिन्नैं लाई बागा का हाक्का कि शमौन, ज़हा लै पतरस बोला, सह इधी आसा पाहूंणअ?
10	19	पतरस त लागअ द तेऊ दर्शणें बारै सोठदअ ई कि पबित्र आत्मां बोलअ तेऊ लै, “भाल़ चअन मणछ आसा ताह लोल़ै लागै दै।
10	20	“उझ़ू और उंधै डेऊ तिंयां आसा ता होरी ज़ातीए एसा गल्लो फिकर निं तूह करी, च़ुप-च़ुपै लाग तिन्नां पिछ़ू हांढदअ किल्हैकि तिंयां आसा मंऐं छ़ाडै दै।”
10	21	तेखअ आअ पतरस तिन्नां सेटा लै और तिन्नां मणछा का पुछ़अ, “ज़हा लोल़ै तम्हैं आसा लागै दै, सह आसा हुंह ई। तम्हैं किज़ू कामैं आसा आऐ दै?”
10	22	तिन्नैं बोलअ, “हाम्हैं आसा छ़ाडै दै कुरनेलिस सुबैदारै, सह आसा धर्मीं और परमेशरे डरा हेठै रहणैं आल़अ और सारी यहूदी ज़ाती दी आसा तेऊओ थोघ कि सह किहअ भलअ मणछ आसा। तेऊ लै बोलअ एकी पबित्र स्वर्ग दूतै, ‘पतरसा शाद आपणैं घरा लै और तेऊ का शुण बैण।’”
10	23	तेखअ शादै पतरसै तिंयां घरा भितरा लै और तिन्नां लै बोलअ, “आझ़ दैआ बैल़ी रहणैं।” दुजै धैल़ै नाठअ सह तिन्नां संघै याफा नगरी लै और याफा नगरीए भाई मांझ़ै हुऐ कई तेऊ संघा।
10	24	तेखअ पुजै तिंयां कैसरिया नगरी और कुरनेलिस त आपणैं टबरा और साथी भाई संघै न्हैल़अ लागअ द।
10	25	ज़ांऊं पतरस भितरा लै त लागअ द एछदअ ता कुरनेलिस आअ तेऊ सेटा लै मिलदअ और तेऊ सेटा टेक्कअ माथअ।
10	26	पर पतरसै बोलअ तेऊ लै, “खल़अ उझ़ू, हुंबी आसा ताह ई ज़िहअ मणछ ताह निं लागदअ मुंह सेटा माथअ टेकणअ।”
10	27	तेऊ संघै गल्ला करदी नाठअ सह भितरा लै और तिधी हुऐ बडै भारी लोग कठा।
10	28	पतरसै बोलअ तिन्नां लै, “तम्हां का आसा एसा गल्लो थोघ कि होरी ज़ाती संघा रहणअ या तिन्नां सेटा डेऊणअ हआ यहूदी लै बधाने साबै गलत। पर परमेशरै खोज़अ मुखा इहअ, ‘कोही मणछा लै निं लागी ज़ुठै और छ़ोतलै बोलदै।’
10	29	तैहीता ज़ांऊं तम्हैं हुंह शादअ, ता हुंह लागअ च़ुप-च़ुपै हांढदअ। पर ऐबै पुछ़ा हुंह कि तम्हैं हुंह इधी किज़ू कामैं शादअ?”
10	30	कुरनेलिस बोलअ, “एसा गल्ला हुऐ आझ़ पूरै च़ार धैल़ै कि हुंह त चिऊथै पहरै लागअ द प्राथणां करदअ। एक मणछ खल़्हुअ शेतै च़मकदै झिकल़ै बान्हीं मुंह सम्हनै।
10	31	सह लागअ मुल्है इहअ बोलदअ, ‘हे कुरनेलिस, तेरी प्राथणां हेरी शूणीं और तेरै दान गऐ परमेशरा सेटा पुजी,
10	32	तूह छ़ाड कसा याफा नगरी लै शमौना शधाणूं ज़हा पतरस बोला, और सह आसा समुंदरे बाढै च़ाम्भल़े बपारा करनै आल़े घरै पाहूंणअ।’
10	33	तेखअ छ़ाडै मंऐं तेभी ताह सेटा लै लोग और अह हुई बडी बधिया गल्ल कि तम्हैं आऐ, और ऐबै आसा हाम्हैं सोभै इधी परमेशरे सम्हनै, ताकि ज़ुंण ताखा परमेशरै आसा खोज़अ द, तेता हाम्हैं बी शूणीं सके।”
10	34	तेखअ बोलअ पतरसै, “ऐबै हुअ मुंह पूरअ भरोस्सअ कि परमेशर निं कोही संघै भेदभाब करदअ। ()
10	35	“इधी तैणीं कि हर ज़ाती दी ज़ुंण तेऊए डरा हेठै रहा, और धर्में काम करा, तेऊ करै हआ सह खुश।
10	36	ज़ुंण बैण तेऊ इस्राएली सेटा पजैल़अ, ईशू मसीहा ज़ुंण सोभिओ प्रभू आसा तेऊ करै खोज़अ शांती दैणैं आल़अ खुशीओ समाद। ()
10	37	“तेसा गल्लो आसा तम्हां का थोघ कि ज़ुंण गल्ला युहन्ने पाणीं दी डुबकी दैणें प्रच़ारा बाद गलील लाक्कै का शुरू हई करै सारै यहूदा लाक्कै कई ज़ैगा पुजी कि
10	38	परमेशरै किहअ करै किअ नासरत नगरीए ईशूओ पबित्र आत्मां और शगती करै अभिषेक। सह रह भलाई करदअ और ज़ुंण शैतानै बरैबाद तै किऐ दै तिन्नां ठीक करदअ। किल्हैकि परमेशर करा त हर गल्ला लै तेऊए मज़त। ()
10	39	“हाम्हैं आसा तिन्नां कामें गवाह ज़ुंण तेऊ यहूदा लाक्कै और येरुशलेम नगरी बी किऐ और तिन्नैं मारअ सह काठे क्रूसा दी छ़ड़ाऊई करै। ()
10	40	“पर सह किअ परमेशरै चिऊथै धैल़ै ज़िऊंदअ, और प्रगट बी किअ।
10	41	सोभी लोगा का निं पर तिन्नां गवाही का ज़ुंण परमेशरै पैहलै ई का छ़ांटै दै तै, मतलब-हाम्हैं, ज़ुंण तेऊए ज़िऊंदै हणैं का बाद तेऊ संघै खांदै-पिंदै बेठै।
10	42	“तेऊ दैनअ हाम्हां लै इहअ हुकम कि सोभी लोगा का खोज़ा और एसा गल्ले दैआ गवाही कि ज़ुंण परमेशरै ज़िऊंदै और मूंऐं दै मणछो न्यायी बणांअ, सह आसा अहैई ईशू।
10	43	तेऊए दैआ परमेशरे सोभै गूर गवाही कि ज़ुंण बी तेऊ दी विश्वास करे, तेऊ भेटणीं तेऊए नांओंआं करै पाप माफी।” ()
10	44	पतरस त इना गल्ला करदअ ई लागअ द कि पबित्र आत्मां होथअ तिन्नां सोभी शुणनै आल़ै प्रैंदै,
10	45	ज़ेतरै यहूदी विश्वासी पतरसा संघै तै आऐ दै, तिंयां हुऐ रहैन कि होरी ज़ाती लै बी दैनअ पबित्र आत्मों दान!
10	46	किल्हैकि तिन्नैं शूणैं तिंयां भांती-भांतीए बोली बोलदै और परमेशरे बड़ाई करदै।
10	47	एता लै बोलअ पतरसै, “ऐबै कै इना कुंण पाणीं का रोक्की सका कि ईंयां डुबकी निं लऐ; ज़ुंणी हाम्हां ज़िहअ ई पबित्र आत्मों दान पाअ?”
10	48	तेऊ बोलअ इहअ कि इना लै दैआ ईशू मसीहे नांओंए डुबकी। तेखअ लागै तिंयां पतरसा लै अरज़ करदै कि थोल़ै धैल़ै रहअ तूह हाम्हां संघै इधी।
11	1	शधाणूं और होरी विश्वासी भाई ज़ुंण यहूदा लाक्कै तै, तिन्नैं बी शूणअ कि परमेशरो बैण मनअ होरी ज़ातीए लोगै बी।
11	2	ज़ांऊं पतरस येरुशलेम नगरी बापस पुजअ ता यहूदी मांझ़ा का आऐ दै विश्वासी लागै तेऊ संघै हठल़दै,
11	3	“तूह नाठअ होरी ज़ातीए घरै और तंऐं तिन्नां संघै खाअ-पिअ बी!”
11	4	तेखअ खोज़ी पतरसै तिन्नां का शुरू का सारी गल्ला,
11	5	“हुंह त लागअ द याफा नगरी प्राथणां करदअ, और नर्तान हई करै भाल़अ एक बडी च़ादरा ज़िहअ बडअ तराणअ आसा च़ऊ कुंणी का राशै करै बान्हअ द, सह च़ुंढुअ सरगा का पृथूई बाखा लै ज़िधी हुंह त।
11	6	ज़ांऊं मंऐं धैन दैनअ कि तेऊ तराणैं दी आसा संसारे सोभी रंगे च़ऊ ज़ांघा हांढदै, रिंगणैं आल़ै सोभै ज़ीब और सरगे च़ेल्लू पखीरू।
11	7	मंऐं शूणअ इहअ बोल, ‘हे पतरस, उझ़ू इना मार और खा।’
11	8	“मंऐं बोलअ इहअ कि नांईं प्रभू, ‘हुंह निं छ़ोत लाणैं आल़ी च़िज़ा कधि खाई सकदअ! किल्हैकि ज़ुंण च़िज़ा शुची निं आथी तिंयां निं मंऐं आझ़ तैणीं कधि खाई।’
11	9	“एते ज़बाबा दी बोलअ सरगा का दुजी बारी परमेशरै इहअ, ‘हुंह आसा परमेशर ज़ुंण मणछ मंऐं शुचै आसा किऐ दै, तिन्नां लै निं तूह छ़ोतलै बोलै।’
11	10	चिई बारी हुअ इहअ ई; तेखअ खिंच़अ सह तराणअ तेभी उझै सरगा लै।
11	11	“तेभी आऐ तिधी चअन मणछ तेऊ घरा लै ज़िधी हुंह पाहूंणअ त। ज़ुंण कैसरिया नगरी का तै कुरनेलिस मुंह सेटा लै छ़ाडै दै। तिंयां खल़्हुऐ दुआरे डेहल़ा बागै।
11	12	तेखअ बोलअ पबित्र आत्मां मुल्है तिन्नां पिछ़ू च़ुप-च़ुपै डेऊणा लै। छ़ह भाई आऐ होर बी मुंह संघै और हाम्हैं नाठै तेऊ मणछे घरा लै।
11	13	“तेऊ खोज़अ मुखा इहअ, ‘तेऊ भाल़अ एक स्वर्ग दूत आपणैं घरै खल़्हुअ द और तेऊ दूतै बोलअ इहअ कि याफा नगरी का शाद शमौना ज़हा लै पतरस बोला।
11	14	तेऊ खोज़णीं तम्हां का एही गल्ला, परमेशरा दैणअ ताल्है और तेरै सोभी टबरा लै उद्धार।’
11	15	“ज़ांऊं हुंह तिन्नां संघै गल्ला बाता लागअ ता पबित्र आत्मां होथअ तिन्नां सोभी शुणनै आल़ै प्रैंदै; ज़िहअ करै हाम्हां लै आअ त।
11	16	तेखअ आअ मुंह प्रभूओ सह बैण आद ज़ुंण तेऊ बोलअ त इहअ, ‘युहन्ना ता दैनी पाणीं दी डुबकी; पर तम्हां लै दैणीं पबित्र आत्मां दी डुबकी।’
11	17	ऐबै ज़ै परमेशरै तिन्नां लै बी दान दैनअ, ज़ुंण हाम्हां प्रभू ईशू मसीहा दी विश्वास करी करै भेटअ, तै हुंह कुंण त कि परमेशरा रोक्की सका त?”
11	18	इहअ शूणीं करै हुऐ तिंयां यहूदी मांझ़ा का विश्वासा का आऐ ऐ मणछ च़ुप्पी और परमेशरे बड़ाई करी करै लागै बोलदै, “ऐबै ता परमेशरै होरी ज़ाती लै बी दैनी सदा रहणैं आल़ी ज़िन्दगी, ज़ै तिंयां पाप करनअ छ़ाडी आपणअ मन बदल़े।”
11	19	तिंयां सोभ लोग स्तिफनुसा करै पल़ै दै तेऊ शोग सांगटे मारै गऐ तै सारै दी छिंघुई, कोई नाठै तिन्नां मांझ़ै फिनाका नगरी, कुप्रास टापू और कई पुजै सिरीया लाक्के अन्ताकिया नगरी। पर यहूदी छ़ाडी निं तिंयां होरी कोही लै बैण खोज़दै तै।
11	20	पर तिन्नां मांझ़ै तै कई विश्वासी कुप्रास टापू का और कुरेन नगरी का तिंयां आऐ अन्ताकिया नगरी और तिधी लागै कई यूनानी मणछा का बी प्रभू ईशूए खुशीए समादा खोज़दै।
11	21	तिन्नां संघै ती प्रभूए क्रिप्पा और होरी ज़ातीए कई लोगै किअ विश्वास और तिंयां फिरै प्रभू बाखा लै।
11	22	तिन्नें ईंयां गल्ला पुजी येरुशलेम नगरी विश्वासीए मंडल़ी का बी और तिन्नैं छ़ाडअ बरनबास अन्ताकिया नगरी लै।
11	23	तिधी पुजी करै हुअ सह परमेशरे जशा भाल़ी करै खुश और सोभी लै दैनअ इहअ हैअ कि मन लाई करै रहा प्रभू दी पाक्कै टेकी।
11	24	बरनबास त एक भलअ मणछ और पबित्र आत्मां करै और विश्वासा दी त भरपूर। ता बडै भारी लोग आऐ प्रभू दी।
11	25	तेखअ नाठअ बरनबास शाऊला लोल़अ तरसुस नगरी लै।
11	26	ज़ांऊं तेऊ शाऊल भेटअ ता सह आणअ अन्ताकिया नगरी लै। इहअ हुअ कि तिंयां रहै एकी साला तैणीं विश्वासी मंडल़ी संघै मिलदै और कई लोगा लै शिक्षा दैंदै, और प्रभू ईशू मसीहे च़ेल्लै लै बोलअ सोभी का पैहलै अन्ताकिया नगरी “मसीही”।
11	27	तिन्नां धैल़ै आऐ परमेशरे कई गूर येरुशलेम नगरी का अन्ताकिया नगरी लै।
11	28	तिन्नां मांझ़ै एकी अगबुस नांओंए गूरै खोज़अ खल़ै हई करै पबित्र आत्मां करै इहअ कि संसारा दी पल़णअ कई ज़ैगा नकाल़, और सह नकाल़ पल़अ रोम राज़ा दी क्लौदिउस माहा राज़े ज़मानैं।
11	29	तेखअ किअ च़ेल्लै इहअ फैंसलअ कि हरेक विश्वासी दैणअ यहूदा लाक्कै रहणैं आल़ै विश्वासी भाई-बंधा लै आपणीं गांठी का थोल़ै-थोल़ै ढबै सोभी ज़ेतरी ज़सरी समरता होए।
11	30	तिन्नैं किअ तिहअ ई और बरनबास और शाऊले हाथै छ़ाडै येरुशलेम नगरी मंडल़ीए सैणैं लै ढबै-धेल्लै।
12	1	तेऊ ज़मानैं छ़ाडी हेरोदेस राज़ै अग्रिप्पा फौज़ येरुशलेम नगरीए विश्वासी च़ेल्लै जेहल खानै दी कैद करना लै। तेऊ पाऐ कई विश्वासी मंडल़ीए सैणैं जेहल ताकि सह तिन्नां लै दुख दैई सके।
12	2	तेऊ पाअ युहन्ना शधाणूंओ भाई याकूब तलबारा करै मारी।
12	3	ज़ांऊं तेऊ भाल़अ कि यहूदी लोग हआ एता करै खुशी; ता तेऊ ढाकअ पतरस बी; तिंयां तै साज़ी रोटीए थैरे धैल़ै।
12	4	तेऊ पाअ सह कैद खानै दी बंद करी, और बागै डाहै कई धैल़ै तैणीं पहरै लै च़ऊ बाखा च़ार-च़ार सपाही लाई, इहअ सोठी कि फसहे थैरा बाद निंणअ सह लोगा सम्हनै।
12	5	कैद खानै बागै त पतरसा लै पहरअ पाअ द और विश्वासी मंडल़ीए सोभै भाई-बैहण तै एक मन हई करै कबल्लै परमेशरा का प्राथणां करदै लागै दै।
12	6	हेरोदेस राज़ै सम्हनै पतरसा लै मकदमैं हणैं धैल़ी का पैहली राची त पतरस दूई शांघल़ी करै बान्हअ द और दूई सपाही मांझ़ै सुत्तअ द और पहरी तै राची दुआरै पहरै दैंदै लागै दै।
12	7	हेरा, तिधी आअ एक प्रभूओ स्वर्ग दूत और सह तिधी खल़्हुअ और तेसा खुडी च़मकअ प्रैशअ और तेऊ पतरसे कुछी बाही हाथा करै और सह झ़ैऊअ और तेऊ लै बोलअ, “उझ़ू, छ़ेकअ कर!” और तेऊए हाथै बान्हीं दी शांघल़ी पल़ी धरनीं।
12	8	तेखअ बोलअ स्वर्ग दूतै तेऊ लै, “आपणअ च़ोल़अ और पोलल़ै बान्ह।” पतरसै किअ तिहअ ई। तेखअ बोलअ स्वर्ग दूतै, “आपणैं झिकल़ै बान्हीं करै एछ मुंह पिछ़ू।”
12	9	पतरस निखल़अ कैद खानै का तेऊ संघै बागै संघा लागअ तेऊ पिछ़ू हांढदअ। पर तेऊ का निं इहअ थोघ बी त कि ज़ुंण अह स्वर्ग दूत आसा आअ द, अह सच्च़ी आसा कि नांईं। तेऊ सोठअ इहअ कि हुंह आसा सुपनै भाल़अ लागअ द?
12	10	तेखअ पुजै तिंयां दुजै पहरै निखल़ी करै लोहे प्रऊल़ी सेटा, ज़ुंण नगरी बाखा खुल्हा त, सह खुल्ही तिन्नां लै आपणैं आप और तिंयां नाठै एकी सांगल़ी बाता बाती आजू और ज़ांऊं तिंयां तेसा बाता का आजू निखल़ै ता स्वर्ग दूत नाठअ तेऊ छ़ाडी।
12	11	तेखअ ज़ांऊं पतरसा शाह फिरअ ता तेऊ बोलअ, “ऐबै गअ मुखा थोघ लागी कि प्रभू छ़ाडअ मुल्है हेरोदेस राज़े हाथा का बच़ाऊंणा लै स्वर्ग दूत और यहूदी लोगे सारी आशा की खतम।”
12	12	तेखअ आअ सह इहअ सोठी करै परमेशरै बच़ाऊअ हुंह आझ़, युहन्ने आम्मां मरिअमे घरा लै, ज़हा लै मरकुस बोला, तिधी तै खास्सै ज़ण्हैं बेठै दै प्राथणां करदै।
12	13	ज़ांऊं तेऊ दुआर टोकदअ लागअ ता एक रुदा नांओंए टैहलू बेटल़ी आई शूणीं।
12	14	पतरसे हाक शूणीं करै ठुर्ही सह बडी खुशी-खुशी भितरा लै और खुशीए मारै बिसरूई सह दुआरा खोल्हणैं बी और तेसा खोज़अ सोभी का, “पतरस आसा दुआरै खल़्हुअ द।”
12	15	तिन्नैं होरी बोलअ तेसा लै, “तूह निं होशा दी आथी।” पर तेसा बोलअ होर बी विश्वासा संघै, “पतरस ई आसा।” पर होरी बोलअ इहअ कि तेऊओ स्वर्ग दूत हणअ।
12	16	पर पतरस रहअ दुआरा टोकदअ लागी, ज़ांऊं तिन्नैं दुआर खोल्हअ ता तिंयां हुऐ रहैन।
12	17	तेखअ किअ पतरसै तिन्नां लै हाथा करै शारअ कि च़ुप्पी रहा और तिन्नां का खोज़अ कि प्रभू किहअ करै काढअ हुंह कैद खानै का बागै। तेखअ बोलअ तेऊ इहअ, “याकूब और होरी भाई का बी खोज़ै एसा गल्ला।” तेखअ नाठअ पतरस तिधा का दुजी ज़ैगा लै।
12	18	दोती दोथी हुऐ सपाही परशैन कि पतरस केसी नाठअ!
12	19	ज़ांऊं हेरोदेस तेऊ लोल़अ लागअ ता तेऊ निं सह भेटअ। तेखअ दैनी तेऊ पहरीए ज़ाच़-भाल़ करी करै तिन्नां लै सज़ा और तिंयां पाऐ मारी और हेरोदेस नाठअ थोल़ै धैल़ै यहूदा छ़ाडी कैसरिया लाक्कै लै।
12	20	हेरोदेस राज़अ त सूर और सैदा नगरी रहणैं आल़ै लोगा का नराज़। ता तिंयां आऐ सोभै कठा हई करै तेऊ सेटा और राज़े अफसर बलास्तुसा मनैंऊंईं करै च़ाहअ मेल़-ज़ोल़ करनअ किल्हैकि नाज़ा लै लागा त तिन्नां राज़े देशे आसरै रहणअ। ()
12	21	ता राज़ै बोलै दै धैल़ै हेरोदेस हार-शंगार करी करै न्याय राज़गादी दी बेठअ और तेखअ लागअ तिन्नां लै बोलदअ।
12	22	ज़ुंण तिधी शूणैं तै लागै दै तिन्नैं लोगै बोली एही गल्ल, “अह निं मणछ आथी अह आसा परमेशर लागअ द बोलदअ।”
12	23	किल्हैकि लोग लागै परमेशरा छ़ाडी हेरोदेस राज़े महिमां करदै और तेभी परमेशरो स्वर्ग दूत आअ और हेरोदेस हुअ खास्सअ बमार। तेऊ पल़ै किल़ै और थोल़ै बाद मूंअ सह किर्ही-किर्ही करै। ()
12	24	पर परमेशरो बैण लागअ बढदअ और सारै दी पुजदअ।
12	25	ज़ांऊं बरनबास और शाऊल आपणीं सेऊआ पूरी करी मुक्कै, ता युहन्ना ज़हा लै मरकुस बोला, तेऊ संघा आणी करै फिरै येरुशलेम नगरी लै बापस।
13	1	सिरीया लाक्के अन्ताकिया नगरीए विश्वासीए मंडल़ी दी तै परमेशरे कई गूर और शिक्षा दैणैं आल़ै, मतलब-बरनबास और शमौन ज़हा लै निगर बोला; और लुकियुस कुरेन नगरी का आसा त, चौथाई देशे राज़ै हेरोदेस राज़ैओ दुधभाई मनाहेम और शाऊल।
13	2	ज़ांऊं तिंयां ब्रता डाही करै प्रभूए भगती करदै तै लागै दै, ता पबित्र आत्मां बोलअ, “मुल्है करा बरनबास और शाऊला मेरै तेऊ कामां लै ज़ुदै ज़ेता लै मंऐं तिंयां शादै दै आसा।”
13	3	तेखअ डाहै तिन्नैं ब्रत और प्राथणां करी करै तिन्नां दी हाथ और तिंयां किऐ बिदा।
13	4	तिंयां छ़ाडै पबित्र आत्मां सलुकिआ नगरी ज़िधी ज़हाज़ो आडअ त और तिधा का ज़हाज़ा दी बेशी करै नाठै तिंयां कुप्रास टापू लै।
13	5	सालामिस नगरी पुजी करै खोज़अ परमेशरो बैण यहूदी लोगे आराधना कोठी दी और युहन्ना मरकुस त तिन्नों सेऊआ-च़ाकरी करदअ।
13	6	तेऊ सारै टापू फेर फिरी पुजै तिंयां पाफुस नगरी। तिधी भेटअ तिन्नां बार ईशू नांओं एक यहूदी ज़ादू करदअ और सह त झ़ुठअ गूर।
13	7	सह त सिरगिउस पल़सी सुबैदारा संघा, ज़ुंण समझ़कार मणछ त; और सह च़ाहा त बरनबास और शाऊला आप्पू सेटा शादी करै परमेशरो बैण शुणनअ।
13	8	पर इलिमास ज़ादू करनै आल़ै, किल्हैकि अह आसा तेऊए नांओं मतलब तेऊ किअ बरोध और तेऊ की बडी भारी कोशिश कि हाकम ईशू दी विश्वास नां करी सके।
13	9	तेखअ शाऊलै, ज़सरअ नांअ पल़सी बी आसा, पबित्र आत्मां करै भर्हुई तेऊ लै कोहरअ भाल़ी करै बोलअ,
13	10	“तूह आसा शैताना पिछ़ू नाठअ द और तूह आसा हर भली गल्लो दुशमण! तूह बोला हर बगत लोगा का झ़ुठअ और तिन्नां लै करा तूह कई बूरै काम। ज़ुंण तूह इहअ बोला कि प्रभू परमेशरे बारै ईंयां गल्ला निं सच्च़ी आथी एही झ़ुठी गल्ला पाआ लोगा का खोज़णें छ़ाड़।
13	11	परमेशरै लाई ताल्है ऐबै सज़ा दैई! और तूह रहणअ थोल़ै धैल़ै कांणअ और ताखा निं सुरज़ शुझणअ।” तेखअ हुई तेभी तेऊए आछी कांणी और तेऊ का शुझुअ न्हैरअ और सह लागअ ओर्ही-पोर्ही ठणाखदअ कि तेऊओ कुंण हाथ ढाके।
13	12	तेखअ सुबैदार हुअ प्रभूए शिक्षा शूणीं रहैन और ज़ुंण तिधी हुअ त तेता भाल़ी करै किअ तेऊ प्रभू दी विश्वास।
13	13	पल़सी और तेऊए साथी पाफुस नगरी का ज़हाज़ खोल्ही करै पुजै पंफूलिआ लाक्कै पिरगा नगरी और युहन्ना नाठअ तिन्नां छ़ाडी करै येरुशलेम नगरी लै बापस फिरी।
13	14	पिरगा नगरी का आजू डेऊई करै पुजै तिंयां पिसदिया लाक्के अन्ताकिया नगरी। बशैघे धैल़ी बेठै तिंयां आराधना कोठी दी डेऊई।
13	15	परमेशरे बधान और परमेशरे गूरे कताबा पहल़णैं बाद बोलअ तिधी आराधना कोठीए कारदारै तिन्नां लै, “भाईओ, ज़ै लोगा लै शिक्षा दैणा लै थारै मनैं किज़ै आसा तै बोला।”
13	16	तेखअ बोलअ पल़सी खल़ै उझ़ुई करै हाथा करै शारअ करी करै, “हे इस्राएली लोगो और परमेशरा का डरनै आल़ैओ, शूणां।
13	17	“इना इस्राएली लोगे परमेशरै छ़ांटै म्हारै पित्तर और ज़धू ईंयां मिसर देशै परदेसी हई करै रहा तै, ता तिन्नें की बडी भारी बढोतरी; और आपणीं तागती आल़ी बाहा करै आणै तिधा का छ़ड़ैऊई। ()
13	18	च़ाल़्ही साला तैणीं रह सह तिन्नें बणैं ज़िरदअ लागी। ()
13	19	“कनान देशै साता ज़ातीओ बरैबाद करी करै तिन्नों देश कोई 450 साला लै दैनअ इना लै रहणा लै। ()
13	20	“तेखअ बणांऐं परमेशरे शमूएल गूरा तैणीं न्यायी। ()
13	21	“तेखअ मांगअ तिन्नैं एक राज़अ। परमेशरै दैनअ च़ाल़्ही साला तैणीं बिन्यामीने गोत्रा का तिन्नां लै एक मणछ किशूओ शोहरू शाऊल तिन्नां लै राज़अ बणांईं। ()
13	22	“तेखअ किअ सह दूर और तेऊ बाद बणांअ दाबेद राज़अ, ज़सरै बारै परमेशरै इहअ बोलअ, ‘यिशैओ शोहरू दाबेद आसा मेरी आछी दी राज़अ तेऊए सोठ आसा तेही ज़ेही मेरी आसा। तेऊ करनी सोभै गल्ला तेही ज़िहअ हुंह च़ाहा।’ ()
13	23	“राज़ै दाबेदे ई खांनदानी संघै आसा परमेशरै करार की दी और तेते साबै छ़ाडअ इस्राएली लोगा सेटा एक उद्धार दैणैं आल़अ, मतलब ईशू मसीहा। ()
13	24	“मसीहा एछणैं का पैहलै किअ युहन्ना सोभी इस्राएली लै मना बदल़णें डुबकी लणेंओ प्रच़ार।
13	25	ज़ांऊं युहन्ना आपणैं तेऊ कामां पूरै करनै आल़अ त ज़ुंण परमेशरै तेऊ का सभाल़अ त, ता तेऊ बोलअ इहअ, ‘तम्हैं मुंह किज़ै समझ़ा? हुंह निं मसीहा आथी! हेरा, ज़ुंण मुंह बाद एछणैं आल़अ आसा, सह आसा सोभी का महान और इधी तैणीं कि हुंह निं तेऊ सेटा एता जोगी बी आथी कि हुंह तेऊए पोलल़ै खोल्हणैं च़ाकरी करनै आल़अ टैहलू बणीं सकूं।’
13	26	“भाईओ, तम्हैं ज़ुंण आजू आबरामे लुआद आसा और ज़ुंण तम्हैं परमेशरा का डरा, तम्हां सेटा आसा हेरअ द सह उद्धार दैणैं आल़अ बैण पजैल़ी।
13	27	येरुशलेम नगरी दी रहणैं आल़ै और मुखियै निं सह बछ़ैणअ, और परमेशरे गूरै बोली दी गल्ला निं समझ़ी ज़ुंण तिंयां हर बशैघे धैल़ै पहल़ा। इहअ करै की तिंयां गल्ला तेऊ लै दोश लाई पूरी।
13	28	तिन्नां निं मारनै जोगी तेऊ दी किछ़ै दोश भेटअ, तैबी की तिन्नैं राजपाल पिलातुसा का अरज़ कि एऊ पाआ मारी।
13	29	“ज़ांऊं तिन्नैं तेऊए बारै लिखी दी गल्ला पूरी की, ता सह डाहअ तिन्नैं क्रूसा का थुआल़ी घोरी दी बंद करी।
13	30	पर परमेशरै किअ सह मरी करै भी ज़िऊंदअ।
13	31	सह रहअ तिन्नां आपणैं च़ेल्लै संघै खास्सै धैल़ै तैणीं खांदअ-पिंदअ और शुझदअ लागी ज़ुंण गलील लाक्कै का तेऊ संघै तै येरुशलेम नगरी आऐ दै; ज़ुंणी ईंयां गल्ला आपणीं आछी भाल़ी तिंयां आसा ऐबै लोगा का इना गल्ला खोज़दै लागै दै।
13	32	“हाम्हैं आसा एभै परमेशरे खुशीए समादा खोज़दै लागै दै ज़ेते करार परमेशरै म्हारै पित्तरा का आसा ती की दी।
13	33	परमेशरै की प्रभू ईशू ज़िऊंदै करी करै सह ई करार म्हारी लुआदा लै पूरी, ज़िहअ भज़ने कताबा दी दुजै भज़ना दी मसीहे बारै आसा लिखअ द, () ‘तूह आसा मेरअ शोहरू आझ़ दैनअ मंऐं ताल्है ज़ल्म।’
13	34	“परमेशरै किअ मसीहा मरी करै ज़िऊंदअ और सह निं तेऊ भी कधि मरनै दैंदअ। परमेशरै आसा म्हारै पित्तरा का इहअ बोलअ द, () ‘मुंह दैणीं तम्हां लै सोभ भली गल्ला और बर्गत ज़ुंण मंऐं दाबेद राज़ै संघै करार की ती।’
13	35	“तैही आसा तेऊ एकी होरी भज़ना दी बी मसीहे बारै बोलअ द, ‘ताह निं आपणैं पबित्र मणछे देही चिजणैं दैणअ।’ ()
13	36	“दाबेद राज़ै किअ तिहअ ई ज़ेही परमेशरे मरज़ी ती। मरी करै डाही तेऊए देही घोरी दाबी और ज़िहै तेऊए पित्तर दाबै और तेऊए देही बी चिजी। भज़ना दी ईंयां गल्ला दाबेद राज़ै आपणैं बारै ता बोली निं आथी। ()
13	37	पर ईशू ज़ुंण परमेशरै मरी करै ज़िऊंदअ किअ तेऊए देही निं चिजी आथी।
13	38	“तैहीता भाईओ, एसा गल्ला लऐ तम्हैं समझ़ी! एऊ ई करै भेटा तम्हां पाप माफ हणैंओ खुशीओ समाद।
13	39	ज़हा गल्ला करै मुसा गूरे बधाना करै नर्दोश निं हई सकदै तै। तिन्नां सोभी का हआ ईशू दी विश्वास करनै आल़अ मणछ धर्मीं।
13	40	“तैही रहा चतैन, इहअ निं हआ कि ज़ुंण परमेशरे गूरे कताबा दी आसा बोलअ द कि तेऊ तिन्नां लै किज़ै करनअ सह तम्हां लै बी होए, ()
13	41	‘हे निंदा करनै आल़ैओ, भाल़ा, और झशकिआ और मरा। किल्हैकि मुंह करनअ थारै धैल़ै एक काम, इहअ काम कि, ज़ै तम्हैं तेते च़रच़ा शुणें, ता तम्हैं निं कधि तेतो भरोस्सअ करनअ।’”
13	42	ज़ांऊं पल़सी और बरनबास यहूदी सभा का बागै निखल़ै ता लोग लागै एही अरज़ करदै कि आगलै बशैघे धैल़ै खोज़ै हाम्हां का इना गल्ला भी।
13	43	ज़ांऊं आराधना सभा उझ़ुई ता यहूदी और यहूदी पक्षा दी आऐ दै भगता मांझ़ै हुऐ कई बरनबास और पल़सी पिछ़ू। तिन्नैं समझ़ाऊऐ इहअ बोली करै कि परमेशरे जशा दी रहा बणीं।
13	44	आगलै हबतै बशैघे धैल़ी हुऐ नगरीए सोभ लोग परमेशरे बैणा शूणैं कठा।
13	45	पर यहूदी मुखियै मनैं हुई तिन्नां खास्सै लोगे छ़ुंडा भाल़ी ज़ल़ण और तिंयां लागै निंदा करदै और पल़सीए खलाफ बोलदै।
13	46	तेखअ बोलअ पल़सी और बरनबासै नडरै हई करै, “अह त ज़रूरी कि परमेशरो बैण खोज़णअ पैहलै तम्हां का। पर ज़ै तम्हैं तेता नांईं मना और आपणैं आप सदा रहणैं आल़ी ज़िन्दगी जोगी नांईं बणां, ता हेरा, हाम्हां डेऊणअ तम्हां छ़ाडी होरी ज़ाती बाखा लै ज़ुंण यहूदी निं आथी।
13	47	किल्हैकि प्रभू आसा दैनअ द हाम्हां लै अह हुकम, () ‘मंऐं आसा तूह होरी ज़ाती लै प्रैशअ बणांअ द, ताकि तूह पृथूई दी हर ज़ैगा उद्धार दैणैं आल़अ दूआर होए।’”
13	48	इहअ शूणीं करै हुऐ होरी ज़ातीए लोग खुशी ज़ुंण यहूदी नांईं तै आथी, और तिंयां लागै परमेशरे बैणे बड़ाई करदै और ज़ेतरै सदा रहणैं आल़ी ज़िन्दगी लै छ़ांटै तै तिन्नैं किअ सोभी विश्वास।
13	49	तेखअ लागअ प्रभूओ बैण सारै देशै कई ज़ैगा पुजदअ।
13	50	पर यहूदी लोगा मांझ़ै भली भगत बेटल़ी, भगत और नगरीए बडै लोगा लै दैनी कई एही च़ुघ कि ईंयां लोग निं ठीक आथी और पल़सी और बरनबास काढै उपद्रभ करी करै तेऊ लाक्कै का बागै।
13	51	तेखअ नाठै तिंयां तिन्नें सम्हनै खूरा का धूल़अ ठुल़्हकी करै इकुनिम नगरी लै
13	52	प्रभूए च़ेल्लै रहै नंद और पबित्र आत्मां करै भरपूर हंदै लागी।
14	1	इकुनिम नगरी हुअ इहअ कि तिंयां नाठै यहूदी लोगे आराधना कोठी लै संघा-संघा। तिन्नैं की एही गल्ला कि यहूदी और यूनानी मांझ़ै किअ कई लोगै विश्वास।
14	2	पर ज़हा परमेशरो बैण नांईं मनणअ त, तिन्नैं यहूदी दैनी होरी ज़ातीए लोगा लै तिन्नां विश्वासी भाईए खलाफ च़ुघ और तिन्नैं किऐ विश्वासीए बरोधा दी उपद्रभ।
14	3	शधाणूं रहै कई धैल़ै तैणीं तिधी और प्रभूए भरोस्सै बडी हिम्मता संघै लागै परमेशरे बैणा खोज़दै। प्रभू बी दैआ त तिन्नें हाथै बडै-बडै नछ़ैण रहैऊई करै और नुआहरै काम करी करै परमेशरे जशे बैणो सबूत।
14	4	पर नगरीए लोगा मांझ़ै पल़ी फूट और इहअ करै कई हुऐ यहूदी बाखा लै और कई हुऐ शधाणूं बाखा लै।
14	5	यहूदी लोग और तिन्नें मुखियै, हाकम और होरी ज़ातीए कई लोगै किअ इहअ जोग कि ईंयां पाणै हाम्हां पात्थरो ढो दैई मारी।
14	6	पल़सी और बरनबासा का गअ एसा गल्लो थोघ लागी और तिंयां ठुर्है लुकानिआ लाक्के लुस्रा और दिरबे नगरी लै और ओरी-पोरीए देशा लै।
14	7	तिधी रहै तिंयां खुशीए समादा खोज़दै लागी।
14	8	लुस्रा नगरी त एक मणछ बेठअ द, सह त ज़ल्मां ओर्ही लाट्टअ और तेऊए निं हांढदअ त और आपणीं ज़िन्दगी निं सह किधी हांडअ-फिरअ त।
14	9	सह त पल़सी गल्ला करदै शूणअ लागअ द और पल़सी भाल़अ तेऊ बाखा लै कोहरअ कि एऊ आसा पाक्कअ भरोस्सअ कि प्रभू ईशू सका मुंह एसा बमारी का बच़ाऊई।
14	10	पल़सी बोलअ ज़ोरै, “आपणीं ज़ांघा टेक खल़अ”, तेखअ लागअ सह मणछ उझै छ़ाहल़ दैई करै हांढदअ-फिरदअ।
14	11	लोगै बोलअ पल़सीए एऊ च़मत्कारा भाल़ी करै लुकानिआ बोली दी ज़ोरै-ज़ोरै, “देअ होथै सरगा का मणछे रुपै हाम्हां जैंदरा लै।”
14	12	तिन्नैं बोलअ बरनबास लै ज्यूस और पल़सी लै हिरमेस देअ किल्हैकि सह आसा त गल्ला करना लै मुखिय।
14	13	ज्यूस देओए देहुरे पज़ैरै ज़ुंण तेसा नगरी सम्हनै आसा त, तेऊ आणअ एक गाभू और फूले हार नगरीए प्रऊल़ी सेटा तिन्नां लै बल़ी च़ढाऊंणा लै।
14	14	पर ज़ांऊं बरनबास और पल़सी शधाणूं का इहअ थोघ लागअ ता तिन्नैं धेल़ै आपणैं झिकल़ै संघा ठुर्है लोगा जैंदरा लै। संघा बोलअ तिन्नैं ज़ोरै-ज़ोरै इहअ,
14	15	“भाईओ, तम्हैं अह किज़ै लाअ करी? हाम्हैं बी आसा तम्हां ई ज़िहै दुखा-सुखा भुगतणै आल़ै मणछ, और तम्हां का खोज़ा हाम्हैं अह खुशीओ समाद कि तम्हैं फिरा इना बेकार च़िज़ा का ज़ुदै हई तेऊ ज़िऊंदै परमेशरा बाखा लै, ज़ुंणी सरग, पृथूई, समुंदर और ज़ुंण बी तेथ दी आसा, सोभै गल्ला बणांईं। ()
14	16	“आझ़ा कै पैहलै रहै तम्हैं होर सोभै ज़ाती आपणैं-आपणैं साबै कई देअ पिछ़ू हांढदै लागी। किल्हैकि तम्हां का निं तेऊ परमेशरे बारै थोघै त।
14	17	तैबी निं सह आप्पू गवाह बाझ़ी रहअ; पर भलाई रहअ करदअ लागी और सरग रहअ हंदअ लागी और फल़ा-फल़ूटे ऋत दैई करै रहअ थारै मना रोटी-पाणीं करै बडी खुशी दी भरदअ लागी।” ()
14	18	इहअ बोली करै बी तिन्नैं तिंयां बडै मसा जाई करै रोक्कै बल़ी करनै का।
14	19	पर कई यहूदी आऐ अन्ताकिया नगरी और इकुनिम नगरी का तिन्नैं किऐ तिंयां लोग आप्पू बाखा लै, तेखअ पल़सी लै दैनअ पात्थरो ढो। तिन्नैं समझ़अ कि पल़सी गअ मरी और सह निंयं तिन्नैं घिशी करै नगरी बागै।
14	20	पर ज़ांऊं होर च़ेल्लै आऐ और तेऊ फेर खल़्हुऐ, ता सह उझ़ुअ खल़अ और तेखअ नाठअ नगरी भितरा लै। संघा नाठअ दुजै धैल़ै बरनबासा संघै दिरबे नगरी लै।
14	21	तेखअ फिरै पल़सी और बरनबास दिरबे लोगा लै खुशीओ समाद खोज़ी करै, कई च़ेल्लै बणांईं करै लुस्रा और इकुनिम बाती अन्ताकिया लाक्कै लै बापस।
14	22	सारै दी रहै तिंयां च़ेल्ले मना पाक्कै करी शिक्षा दैंदै कि विश्वासा दी रहा टेकी। तिंयां बोला तै इहअ बी कि हाम्हां लागणअ बडै दुख ज़िरी करै परमेशरे राज़ा दी डेऊणअ।
14	23	तेखअ बणांऐं तिन्नैं हरेक विश्वासी मंडल़ी दी तिन्नां लै सैणैं, और ब्रत डाही प्राथणां करी करै सभाल़ै तिंयां प्रभूए हाथै ज़हा दी तिन्नैं विश्वास किअ त।
14	24	तेखअ पुजै तिंयां पिसदिया लाक्कै बाती हांढदी पंफूलिआ लाक्कै।
14	25	तिधा का पुजै पिरगा नगरी बैण खोज़ी करै तिंयां इटल़ी देशै।
14	26	तेखअ आऐ तिंयां तिधा का ज़हाज़ा दी बेशी और अन्ताकिया नगरी लै ज़िधा का तिंयां तेऊ कामां लै निखल़ै तै ज़ुंण परमेशरे जशा दी तिन्नां का सभाल़अ त और ज़ुंण तिन्नैं पूरअ किअ त।
14	27	तिधी पुजी करै की तिन्नैं विश्वासीए मंडल़ी कठा और तिन्नां सोभी का खोज़ी सोभ गल्ला कि परमेशरै किऐ तिन्नां संघै बडै-बडै काम और होरी ज़ाती लै बी खोल्हअ परमेशरै दुआर ताकि तिंयां बी विश्वास करी सके।
14	28	तेखअ रहै तिंयां च़ेल्लै संघै खास्सै धैल़ै तिधी।
15	1	पल़सी और बरनबास आसा तै सिरीया लाक्कै अन्ताकिया नगरी और कई लोग आऐ यहूदा लाक्कै का तिधा लै। संघा लागै तिंयां विश्वासी भाई का इहअ सखाऊंदै, “ज़ै मुसा गूरे रिती रबाज़े साबै थारअ खतैर नांईं होए तै निं तम्हां उद्धार हई सकदअ।” ()
15	2	पल़सी और बरनबास निं तिन्नें एसा गल्ला लै राज़ी हुऐ और तिन्नैं की हठ कि अह गल्ल आसा गलत। खिरी हुऐ सोभ एसा गल्ला लै राज़ी कि पल़सी, बरनबासा संघै डेओआ हाम्हां मांझ़ै कई होर भाई एसा गल्ले बारै फैंसलै लै येरुशलेम नगरी लै शधाणूं और विश्वासी मंडल़ीए सैणैं सेटा लै।
15	3	तेखअ छ़ाडै तिंयां विश्वासी मंडल़ी येरुशलेम नगरी लै और तिंयां दैनै बाता खास्सै दूर तैणीं पजैल़ी। तेखअ नाठै तिंयां फिनाका नगरी और सामरी लाक्कै बाती विश्वासी भाई सेटा। तिन्नैं खोज़अ तिन्नां का कि बडी भारी खुशीए गल्ल आसा कि होरी ज़ातीए लोग बी सका परमेशरा सेटा एछी।
15	4	ज़ांऊं तिंयां येरुशलेम नगरी पुजै ता विश्वासीए मंडल़ी, शधाणूं और विश्वासी मंडल़ीए सैणैं मिलै तिन्नां संघै बडी भारी खुशी संघै। तिन्नैं बी खोज़अ कि परमेशरै तिन्नां संघै रही करै किहै-किहै काम किऐ।
15	5	पर फरीसी लोगे पंथा का ज़ुंण विश्वासा दी आऐ तै, तिन्नां मांझ़ै बोलअ कई इहअ, “ज़ुंणी होरी ज़ाती मांझ़ै विश्वास किअ तिन्नां लै दैणअ खतैर करनै और मुसा गूरे बधान मनणैंओ हुकम ज़रूरी।”
15	6	तेखअ हुऐ शधाणूं और विश्वासी मंडल़ीए सैणैं एसा गल्ले बारै बच़ारा करदै कठा।
15	7	खास्सै हठल़णैं का बाद बोलअ पतरसै खल़ै उझ़ुई करै तिन्नां सोभी लै, “भाईओ, तम्हां का आसा थोघ कि खास्सै धैल़ै गऐ तेसा गल्ला बिती कि परमेशरै छ़ांटअ तम्हां मांझ़ै हुंह कि मुखा होर ज़ाती बी खुशीओ समाद शूणीं करै विश्वास करे।
15	8	मनें गल्ला परखणैं आल़ै परमेशरै दैनी तिन्नां लै बी हाम्हां ई ज़ेही पबित्र आत्मां दैई करै तिन्नें गवाही।
15	9	“विश्वासा करै तिन्नें मन शुचै करी करै निं परमेशरै हाम्हां और तिन्नां दी किछ़ै फरक डाहअ।
15	10	ता ऐबै किल्है आसा तम्हैं लागै दै परमेशरा परखदै? तम्हैं किल्है लाअ होरी ज़ाती का आऐ दै इना विश्वासी भाईए कैल़ै इहअ जूँ पाई ज़हा नां म्हारै पित्तर च़की सकै और नां हाम्हैं च़की सकदै?
15	11	“पर हाँ, म्हारअ आसा इहअ विश्वास कि ज़ेऊ साबै तिन्नां प्रभूए जशा दी उद्धार भेटणअ, तेऊ ई साबै भेटणअ हाम्हां बी मसीहा ईशू दी विश्वास करी करै! म्हारअ उद्धार निं बधाना करै हणअ।”
15	12	सभा दी बेठै दै सोभ लोग लागै शांत हई करै बरनबास और पल़सीए गल्ला शूणैं कि परमेशरै तिन्नां करै होरी ज़ाती दी किहै-किहै नछ़ैण और नुआहरै काम किऐ।
15	13	पल़सी और बरनबास ज़ांऊं बोली मुक्कै ता याकूब लागअ इहअ बोलदअ, “भाईओ,
15	14	मेरी गल्ला शूणां, शमौन पतरसै आसा हेरअ द तम्हां का खोज़ी कि ज़धू सह पैहली बारी होरी ज़ाती सेटा नाठअ तधू परमेशरै तिन्नां लै केही बर्गत दैनी कि तिन्नां मांझ़ै बी छ़ांटै आप्पू लै लोग।
15	15	एता संघै ज़ुल़ा परमेशरे गूरै बोली दी ईंयां गल्ला; ज़िहअ शास्त्रा दी आसा लिखअ द, ()
15	16	‘आजू दैणअ मुंह दाबेदे पोस्ती का एक राज़अ। सह हणअ इहअ ज़िहअ कुंण तेऊ घरे मेटा भी च़िणें ज़ुंण बसेरअ ढोल़ी आसा पाअ द।
15	17	मुंह करनअ इहअ एते तैणीं कि, होरी ज़ातीए मणछ बी मुंह सेटा लै एछे ज़हा दी मेरै नांओंए छ़ाप आसा लागी दी।
15	18	ऐहा गल्ला बोला सह ई प्रभू ज़ुंण संसारे उत्पति का इना गल्लो समादा खोज़दअ आसा लागअ द।’
15	19	“तै आसा मेरअ इहअ बच़ार कि होरी ज़ाती का बी ज़ुंण लोग परमेशरा बाखा लै फिरा, तिन्नां लै निं दुख दैआ।
15	20	पर तिन्नां लै दैआ इहअ समाद लिखी कि तिंयां मुर्ति लै बल़ी किऐ दै मासा और लोहू का और गल़ा का मरोक्कै दै मासा का और कंज़रैई का रहै दूर। ()
15	21	“किल्हैकि पराणैं ज़मानैं ओर्ही आऐ नगरी-नगरी मुसा गूरे बधाने बारै खोज़दी और हर बशैघे धैल़ै पहल़ा इना आराधना कोठी दी।”
15	22	तेखअ हुऐ एसा गल्ला लै सारी विश्वासीए मंडल़ी, शधाणूं, विश्वासी मंडल़ीए सैणैं बी राज़ी और तिन्नैं छ़ांटै आप्पू मांझ़ा का कई मणछ, मतलब यहूदा ज़हा लै बरसबा बोला और सिलास, ज़ुंण होरी भाई मांझ़ै मुखियै तै, तिंयां छ़ाडै पल़सी और बरनबासा संघै अन्ताकिया लै।
15	23	तिन्नें हाथै दैनअ इहअ लिखी कि अन्ताकिया, सिरीया और किलकिआ प्रदेस दी रहणैं आल़ै विश्वासी भाई ज़ुंण होरी ज़ाती का आसा, येरुशलेम नगरी का शधाणूं और विश्वासी मंडल़ीए सैणैं बाखा तम्हां सोभी लै राज़ी-खुशी!
15	24	“हाम्हैं शूणीं एही गल्ला कि म्हारै कई मणछ आऐ तम्हां सेटा लै और तिन्नैं किऐ थारै मन गलत शिक्षा दैई उंबल़ै पर तिंयां निं हाम्हैं तम्हां सेटा लै छ़ाडै आथी।
15	25	हाम्हैं सोभी किअ कठा हई आप्पू मांझ़ै जोग, संघा समझ़अ हाम्हैं सोभी इहअ ठीक कि हाम्हां छ़ाडणैं छ़ांटी करै धख मणछ तम्हां सेटा लै। संघा छ़ाडै हाम्हैं आपणैं पैरै भाई बरनबास और पल़सी तम्हां सेटा लै।
15	26	ईंयां दूई मणछ आसा इहै ज़ुंणी आपणैं प्राण बी म्हारै प्रभू ईशू मसीहे नांओंआं लै खातरै दी पाऐ।
15	27	“यहूदा और सिलास बी छ़ाडै हाम्हैं तिन्नां संघै और तिन्नां हेरनी सारी गल्ला आपणैं मुंहां का बी तम्हां का खोज़ी।
15	28	पबित्र आत्मां, और हाम्हां लागी एही ठीक कि किछ़ खास गल्ला छ़ाडी निं तम्हां लै होर किछ़ै बोझ़ पाणअ।
15	29	तिंयां गल्ला आसा एही कि तम्हैं रहै मुर्ति लै बल़ी किऐ दै मासा और लोहू का और गल़ा का मरोक्कै दै मासा का और कंज़रैई का दूर। इना सोभी गल्ला का ज़ै तम्हैं दूर रहे, तै हणअ थारअ भलअ। खिरी हाम्हां सोभी बाखा तम्हां लै राज़ी-खुशी।” ()
15	30	तेखअ पुजै तिंयां तिधा का बिदा हई करै अन्ताकिया नगरी। तेखअ पहल़ी सभा कठा करी करै च़िठी।
15	31	तेखअ हुऐ तिंयां च़िठी पहल़ी करै शिक्षे गल्ला शूणीं बडै भारी खुश।
15	32	यहूदा और सिलास ज़ुंण आप्पू बी परमेशरे गूर तै, तिन्नैं बी किऐ कई गल्ला करै विश्वासी भाई-बैहणी शिक्षा दैई करै मज़बूत।
15	33	तेखअ रहै तिंयां थोल़ै धैल़ै तिधी संघा छ़ाडै तिंयां विश्वासी भाई येरुशलेम मंडल़ी बर्गत और शांती दी बापस।
15	34	पर सिलासे मनैं बेठी एही कि तेऊ रहणअ तिधी और यहूदा नाठअ येरुशलेम नगरी लै।
15	35	ता पल़सी और बरनबास रहै अन्ताकिया दी और होर बी कई लोगा रहै प्रभूए बैणा सखाऊंदै और खुशीए समादा खोज़दै लागी।
15	36	थोल़ै धैल़ै बाद बोलअ पल़सी बरनबासा लै, “ज़हा-ज़हा नगरी हाम्हैं परमेशरो बैण लोगा का खोज़अ द आसा, च़ाल्ला, हाम्हां एछणी तिन्नां विश्वासी भाईए हेर सभाल़ करी कि तिंयां किहै आसा?”
15	37	तेखअ किअ बरनबासै युहन्ना ज़हा लै मरकुस बोला, संघा निंणैओ बच़ार
15	38	पर पल़सी किअ मरकुस संघा निंणां लै नांईं किल्हैकि सह हुअ त पिछ़ली बारी पंफूलिआ लाक्कै पुजी करै ज़ुदअ और कामां लै निं तिन्नां संघै नाठअ त।
15	39	तिन्नां मांझ़ै हूई एही दूई रंगे गल्ला कि तिंयां हुऐ आप्पू ई मांझ़ै ज़ुदै। तेखअ नाठअ बरनबास मरकुसा संघा निंईं करै ज़हाज़ा दी कुप्रास टापू लै।
15	40	पर पल़सी छ़ांटअ सिलास और होर विश्वासी भाई का परमेशरे झींण सभाल़ी करै लागअ तिधा का आजू हांढदअ।
15	41	तेखअ नाठअ पल़सी विश्वासीए मंडल़ी पाक्कै करदी, सिरीया लाक्कै और किलकिआ लाक्कै बाती हांढ दैई।
16	1	तेखअ नाठअ सह दिरबे और लुस्रा नगरी बी। तिधी त एक तिमुतुस नांओं एक च़ेल्लअ, सह त एकी विश्वासी यहूदी बेटल़ीओ च़ेल्लअ पर तेऊओ बाप्पू त यूनान देशो।
16	2	तेऊओ त लुस्रा और इकुनिम नगरीए सोभी विश्वासी भाई मांझ़ै भलअ नांअ।
16	3	पल़सी च़ाहअ इहअ कि अह निंणअ मुंह आप्पू संघै और तिन्नां ज़ैगा ज़ुंण यहूदी लोग रहा तै, तिन्नें तैणीं किअ पल़सी तिमुतुसो खतैर। किल्हैकि तिन्नां का बी त थोघ कि एऊओ बाप्पू आसा यूनान देशो।
16	4	तिंयां रहा तै नगरी-नगरी डेऊंदी तिन्नां बधाना ज़ुंण येरुशलेम नगरी का शधाणूं और विश्वासी मंडल़ीए सैणैं ज़रूरी समझ़ै तै तिन्नां मनणा लै पजैल़ै लागी।
16	5	इहअ करै रही विश्वासीए मंडल़ी विश्वासा दी पाक्की हंदी लागी और गिणती दी रही हर धैल़ै बढदी लागी।
16	6	तिंयां नाठै फ्रूगिआ और गलाती लाक्कै बाती और पबित्र आत्मां किअ तिन्नां लै एशिया लाक्कै दी बैण खोज़णा लै नांईं।
16	7	मुसिआ नगरी नेल़ पुजी किअ तिन्नैं बिथूनिया नगरी लै डेऊणेओ बच़ार पर ईशूए आत्मां निं तिन्नां तिधा लै डेऊणैं दैनअ।
16	8	तेखअ नाठै तिंयां मुसिआ बाती हांढ दैई पुजै त्रोआस नगरी।
16	9	पल़सी भाल़अ राची एक दर्शण कि एक मकिदुनिया लाक्कैओ मणछ खल़्हुअ और तेऊ बोलअ अरज़ करी करै पारा बाखा होथी करै एछ मकिदुनिया लाक्कै लै और म्हारी मज़त कर।
16	10	तेऊए दर्शणा हेरदी च़ाहअ हाम्हैं तेभी मकिदुनिया लै डेऊणअ, इहअ सोठी करै कि परमेशरै आसा हाम्हैं खुशीए समादा खोज़दै शादै दै।
16	11	तैहीता, त्रोआस नगरी का ज़हाज़ खोल्ही करै हाम्हैं सिधै सुमात्रा टापू और दुजै धैल़ै पुजै नियापोलिस नगरी।
16	12	तिधा का पुजै हाम्हैं फिलिप्पी नगरी ज़ुंण मकिदुनिया लाक्कै बडी नगरी आसा और रोमी लोगो बसेरअ आसा। हाम्हैं रहै तेसा नगरी थोल़ै धैल़ै।
16	13	बशैघे धैल़ी नाठै हाम्हैं नगरी बागै नदीए बाढै इहअ सोठी करै कि तिधी भेटणीं प्राथणां करना लै यहूदी मणछे आराधना कोठी। संघा लागै तिधी नदीए बाढै बेशी करै तिधी ज़ुंण बेटल़ी कठा ती हूई दी तिन्नां संघै गल्ला करदै।
16	14	लुदिआ नांओंए थुआथिरा नगरीए बैंज़णीं रंगे झिकल़ै बेच़णैं आल़ी एक भगत बेटल़ी ती शूणीं लागी दी और परमेशरै तेसो मन खोल्हअ ताकि पल़सीए गल्ला दी मन लाए।
16	15	ज़ांऊं तेसा पूरै टबरा संघी मन बदल़ी करै डुबकी लई ता तेसा की अरज़ कि, ज़ै तम्हैं मुंह प्रभूए विश्वासी समझ़ा, तै रहा तम्हैं मेरै घरै। तेसा निंयैं हाम्हैं मनैंऊंईं आपणैं घरा लै।
16	16	ज़ांऊं हाम्हैं प्राथणां करने ज़ैगा लै तै डेऊंदै लागै दै; ता तिधी भेटी हाम्हां एक ज़ुआन शोहरी सह ती टैहलू बेटल़ी और तेसा ती इहअ भूत सह दैआ त तैहा लै लोगे आजू हणैं आल़ी गल्ले बारै शगती और तेता करै खटा ती सह कई ढबै आपणैं मालका लै।
16	17	सह लागी हाम्हां और पल़सी पिछ़ू एछी करै लैल़ा लांदी कि ईंयां मणछ आसा परम प्रधान परमेशरे टैहलू, ज़ुंण हाम्हां का उद्धारे कथैया खोज़ा।
16	18	सह रही कई धैल़ै तैणीं इहअ ई करदी लागी। पर पल़सी हुअ बडअ भारी दुखी और पिछ़ू फिरी करै बोलअ तेसा भितरी बस्सै दै भूता लै, “हुंह बोला ताल्है मसीहा ईशूए नांओंए कि एसा का निखल़ पोर्ही।” सह भूत निखल़अ तेभी पोर्ही।
16	19	ज़ांऊं तेसे मालकै भाल़ी कि म्हारी ढबै-धेल्ले आशा बी हुई ऐबै खतम, ता तिन्नैं ढाकै पल़सी और सिलास और तिंयां आणै च़फै दी प्रधाना सम्हनै लै खिंच़ी करै।
16	20	तिन्नैं बोलअ यहूदी लोगे मुखियै सेटा डेऊई करै कि, “ईंयां लोग ज़ुंण यहूदी आसा, इनै लाअ म्हारी नगरी बडअ उल़टफेर करी।
16	21	इनै लाई एही गल्ला खोज़ी कि तिंयां मनणी और करनी आसा रोमी लोगा लै माल़ी।”
16	22	ज़ांऊं तिधी कठा हुऐ दै खास्सै लोग तिन्नां लै कठा हई करै च़िकदै आऐ ता मुखियै धेल़ै तिन्नें झिकल़ै और तिन्नां लै दैनअ शोठै करै च़िकणैंओ हुकम।
16	23	बडै भारी शोठै करै च़िकी पाऐ तिंयां कैद खानै दी बंद करी और दरोगै लै डाहअ इहअ बोली कि इनो डाहै धैन।
16	24	दरोगै बी डाहै तिंयां इहअ हुकम शूणीं करै भितरली खुडी बंद करी और तिन्नें ज़ांघा डाही दुही बाखा काठा दी बान्हीं ताकि तिंयां च़ुकी बी नां सके।
16	25	आधी राची तै लागै दै पल़सी और सिलास परमेशरा का प्राथणां करदी भज़ना बोलदै और तिंयां होर कैदी तै शूणैं लागै दै।
16	26	हेरा-हेरी हुई तिधी ज़ाज़री और इधी तैणीं कि कैद खाने आथरी सिक्की आजू-पिछ़ू और तेभी दुआर खुल्है और सारी शांघल़ी चुटी।
16	27	दरोगअ उझ़ुअ खल़अ, ता कैद खाने दुआर भाल़ै तेऊ घुआल़ी। तेऊ सोठअ इहअ कि तिंयां कैदी ठुर्है, ता तेऊ काढी तलबार और तेऊ लाई ती आप्पू मारना लै आपणैं कैल़ै तलबारै बाही।
16	28	पर पल़सी बोलअ ज़ोरै हाक पाई, “आप्पू लै निं किछ़ करी, हाम्हैं सोभै आसा इधी।”
16	29	तेखअ शादअ कसा का तेऊ लाटू और संघा नाठअ भितरा लै और काम्बदी-काम्बदी पल़अ सिलास और पल़सीए खूरा सेटा उटी बाखा।
16	30	तेखअ तिंयां बागा लै काढी करै बोलअ तेऊ दरोगै, “श्रीमान, हुंह किज़ै करूं कि मुंह उद्धार भेटे?”
16	31	तिन्नैं दैनअ तेऊ लै ज़बाब, “प्रभू ईशू मसीहा दी कर विश्वास, तै भेटणअ ताह और तेरै घरानै उद्धार।”
16	32	तेखअ खोज़अ तिन्नैं दुही दरोगै और तेऊए सारै टबरा का परमेशरो बैण।
16	33	राची तेसा ई घल़ी तेऊ तिंयां निंयैं और तिन्नें ज़खम धोऐ और पल़सी दैनी तिन्नां लै पाणीं दी डुबकी।
16	34	तेऊ निंयैं पल़सी और सिलास आपणैं घरा लै संघा खैऊई तिन्नां का रोटी। तिंयां सोभै तै एसा गल्ला लै खुश कि तिन्नैं सोभी टबरै किअ परमेशरा दी विश्वास।
16	35	ज़ांऊं दुजी धैल़ी हुई ता, मुखियै दैनअ आपणैं सपाही का समाद “तिन्नां मणछा छ़ाडा पोर्ही।”
16	36	दरोगै खोज़ी ईंयां गल्ला पल़सी का, “मुखियै दैनअ तम्हां छ़ाडणेंओ हुकम और ऐबै डेओआ तम्हैं शांती करै।”
16	37	पर पल़सी बोलअ तेऊ लै, “तिन्नैं हाम्हैं रोमी मणछ बाझ़ी दोशै सोभी लोगा सम्हनै च़िकै और कैद खानै दी बी पाऐ, ऐबै बोला कि च़ुप-च़ुपै डेओआ! इहअ निं हंदअ! पर तिन्नां बोला इहअ कि आप्पै एछा इधा लै और तेखअ निंयां हाम्हां बागा लै!”
16	38	तिन्नैं सपाही बी खोज़ी सारी गल्ला मुखियै सेटा, और तिंयां इहअ शूणीं करै कि ईंयां आसा रोमी तिंयां डरै।
16	39	तिंयां आऐ आप्पै और पल़सी और सिलास मनैंऊंऐं। तेखअ की बागै निंईं करै एही अरज़, “एसा नगरी का डेओआ दूर।”
16	40	कैद खानै का छ़ुटी करै नाठै पल़सी और सिलास लुदिआ नांओंए विश्वासी बैहणी सेटा और होरी विश्वासी भाई सेटा लै मिलदै तेसे घरा लै। तिन्नैं दैनअ तिन्नां सोभी विश्वासी भाई लै हैअ कि प्रभू ईशू दी डाहा भरोस्सअ तेखअ लागै तिंयां फिलिप्पी नगरी का हांढदै।
17	1	पल़सी और सिलास आऐ अम्फिपुलिस और अपूलोनिया नगरी बाती थिस्सलुनी नगरी। तिधी त यहूदी लोगो एक आराधना कोठी।
17	2	पल़सी नाठअ तिन्नां सेटा लै ज़िहअ सह हर ज़ैगा बशैघे धैल़ी आराधना कोठी डेओआ त। चिई हबतै तैणीं रहअ सह तिन्नां संघै पबित्र शास्त्रा का सुआल-ज़बाब करदअ लागी।
17	3	तिन्नां का समझ़ाऊई पबित्र शास्त्रा का सबूत दैई सारी गल्ला कि मसीहो दुख भुगतणअ, और मरी करै ज़िऊंदै हणअ त ज़रूरी और अहैई ईशू, ज़सरै बारै हुंह तम्हां का खोज़ा अह आसा मसीहा।
17	4	कई यहूदी मिलै इना गल्ला मनी करै सिलास और पल़सी संघै। होर बी कई भली भगत खांनदानी बेटल़ी और यूनान देशे होरी ज़ातीए परमेशरे डरा हेठै रहणैं आल़ै मणछै बी किअ विश्वास।
17	5	पर यहूदी किऐ ज़िदै मारै नभार लोगा मांझ़ै कई कदुष्ट लोग आप्पू संघा। तिंयां लागै बडै भारी खास्सै लोग कठा करी करै सारी नगरी हाल्लै-गोल्लै करदै। संघा यासोने घरा फेर सोभी कठा करी करै च़ाहा तै तिंयां सिलास और पल़सी बागा लै काढणअ।
17	6	पर तिंयां निं तिन्नां तिधी भेटै। संघा निंयैं तिन्नैं यासोन और कई विश्वासी भाई मांझ़ै घिशी तल़िंगी करै नगरीए मुखियै सेटा। तिंयां लागै ज़ोरै-ज़ोरै लैल़ा पाई इहअ बोलदै, “ईंयां आसा तिंयां ई लोग ज़ुंणी सारै देशै आसा खरोल़ पाअ द और ऐबै पुजै ईंयां इधी बी।
17	7	“यासोनै आसा तिंयां आपणैं घरै डाहै दै। ईंयां करा माहा राज़े बधानो बरोध। ईंयां बोला इहअ कि राज़अ आसा कुंण होर ईशू नांओं मणछ।”
17	8	इहअ शूणीं करै हुऐ नगरीए मुखियै रोशै लाल-पिंऊंल़ै
17	9	और तिन्नैं डाहै यासोन और बाकी विश्वासी भाई तेभै तैणीं कैद करी ज़ेभै तैणीं तिन्नें ज़मानत निं हुई।
17	10	होरी विश्वासी भाई छ़ाडै तेभी राची भितरी पल़सी और सिलास बिरीया नगरी लै और तिंयां नाठै तिधी पुजी करै यहूदी लोगे आराधना कोठी लै।
17	11	ईंयां लोग तै थिस्सलुनी नगरी यहूदी का भलै और बडै च़ाऊआ करै बैण मनी करै रहै धैल़ तिंयां शास्त्रा दी लोल़ै-भाल़ै लागी कि ईंयां गल्ला शुची आसा या एथ किज़ै दोश आसा।
17	12	ता तिन्नां मांझ़ै कई, और यूनानी खांनदानी बेटल़ी मांझ़ै और मर्धा मांझ़ै किअ कई विश्वास।
17	13	पर ज़ांऊं थिस्सलुनी नगरी यहूदी का थोघ लागअ कि पल़सी आसा बिरीया नगरी बी लागअ द परमेशरे बैण प्रच़ारा करदअ, ता तिंयां आऐ तिधी बी लोगा च़ुघा दैंदै और हाल्लै-गोल्लै करदै।
17	14	तेखअ होरी विश्वासी भाई छ़ाडअ तेभी पल़सी तिधा का कि समुंदरे बाढै डेऊ। पर सिलास और तिमुतुस रहै तिधी बिरीया नगरी।
17	15	पल़सी संघणैं आल़ै पजैल़अ सह एथेंस नगरी तैणीं, और सिलास और तिमुतुसे बारै इहअ बोली करै लागै तिधा का हांढदै कि तिन्नां छ़ाडै छ़ेकै मुंह सेटा लै।
17	16	ज़ांऊं पल़सी एथेंस नगरी दी तिन्नां न्हैल़अ त लागअ द। पल़सी ज़ांऊं इहअ भाल़अ कि सारी नगरी आसा मुर्ति करै भर्हुई दी ता सह हुअ आत्मां दी बडअ भारी दुखी।
17	17	पल़सी नाठअ आराधना कोठी दी यहूदी और भगता का और च़फै दी ज़ुंण लोग भेटा तै तिन्नां संघै लागअ सह हर धैल़ै सुआल-ज़बाब करदअ।
17	18	तेखअ इपिकूरी और स्तोईकी पंडता मांझ़ै लागै कई तेऊ संघै सुआल-ज़बाब करदै। कई बोलअ इहअ, “अह नथोघी गल्ला करनै आल़अ कै बोल़णअ च़ाहा?” पर होरी बोलअ इहअ, “अह ज़ाण्हिंआं हाम्हां का कसा होरी देओए बारै खोज़णैं आल़अ।” किल्हैकि पल़सी खोज़ा त लोगा का ईशू और तेऊओ मरी करै ज़िऊंदै हणें बारै खुशीओ समाद।
17	19	तेखअ निंयं तिन्नैं पल़सी आप्पू संघै एरियोपागुस नांओंए आराधना कोठी लै और संघा लागै तेऊ का पुछ़दै, “ज़ुंण तूह लोगा का इना नऊंईं गल्ला खोज़ा अह किज़ै आसा? एता समझ़ाऊ हाम्हां का बी।
17	20	तेरी ईंयां गल्ला आसा हाम्हां लै नुआहरी, हाम्हां का बी लोल़ी एसा गल्लो थोघ लागअ कि एतो कै मतलब आसा?”
17	21	तिन्नैं बोलअ एते तैणीं कि कई एथेंस नगरी रहणैं आल़ै और परदेसी ज़ुंण तिधी रहा तै तिंयां निं नऊंईं-नऊंईं गल्ला शुणनै और बोल़णैं का सुआई होर किछ़ू कामां दी बगत काटदै तै।
17	22	तेखअ पल़सी एरियोपागुस आराधना सभा दी खल़्हुई करै बोलअ, “हे एथेंस नगरी रहणैं आल़ैओ! मुखा ज़ाण्हिंआं इहअ कि तम्हैं आसा हर गल्ला दी धर्म-कर्म करनै आल़ै।
17	23	किल्हैकि हुंह त लागअ द हांढदी-फिरदी थारी तिन्नां च़िज़ा भाल़अ ज़ेते तम्हैं पूज़ा करा, ता मुखा शुझुई एक एही बेदी, ज़हा दी इहअ आसा लिखअ द, ‘अह बेदी आसा तेऊ लै ज़हा परमेशरा हाम्हैं नांईं ज़ाणदै।’ ता ज़हा तम्हैं बाझ़ी ज़ाणैं भाल़ै पूज़ा, मंऐं लाई तम्हां का तेऊए बारै गल्ला खोज़ी।
17	24	“ज़ुंणी परमेशरै संसार और तेते सोभै च़िज़ा बणांईं, सह निं स्वर्गो और पृथूईओ मालक हई करै हाथा करै बणांऐं दै देहुरै दी रहंदअ। ()
17	25	“नां किज़ू च़िज़े लाल़च़ै सह मणछा का मज़त च़ाहंदअ। किल्हैकि सह दैआ आप्पू ई सोभी लै ज़िन्दगी, शाह और ज़रूरतीए सोभै गल्ला। ()
17	26	“तेऊ बणांईं एकी मूल़ मणछा करै सारै संसारे सोभ ज़ाती सारी पृथूई दी रहणा लै। तेऊ परमेशरै बणांऐं दै बगत और रहणें ज़ैगा आसा तैही बान्हीं दी। ()
17	27	“परमेशर च़ाहा लोगा लै इहअ कि तिंयां तेऊ दी आशा डाही करै तेऊ भाल़े और लोल़ै लागे कि असली दी निं सह हाम्हां सोभी का दूर आथी। ()
17	28	“किल्हैकि हाम्हैं रहा तेऊ ई दी ज़िऊंदै, हांढदै-फिरदै और खल़ै टेकी। तम्हां मांझ़ै आसा कई इहअ बी बोलअ द, ‘हाम्हैं आसा तेऊए ई लुआद।’
17	29	परमेशरे लान्हैं हई करै आसा हाम्हां लै इहअ सोठणअ गलत कि परमेशर आसा सुन्नैं-रुपै और पात्थरा दी, ज़ुंण मणछे आपणीं सोठा और कारीगीरी करै आसा बणांऐं दै। ()
17	30	“तैहीता परमेशरै निं म्हारी नांसमझ़ीए घल़ी धैन दैनअ पर ऐबै दैआ सह सोभी मणछा लै मना बदल़णैंओ हुकम।
17	31	किल्हैकि तेऊ आसा एक धैल़ी एही डाही दी ज़ेथ परमेशरा तेऊ मणछा करै धर्मां दी सारै संसारो न्याय करनअ ज़ुंण तेऊ छ़ांटअ द आसा, और सह किअ मरी करै बी ज़िऊंदअ और इहअ करी करै की तेऊ अह गल्ल सोभी लै प्रगट।” ()
17	32	मूंऐं दै मणछे ज़िऊंदै हणें गल्ला शूणीं करै लागै कई लोग हास्सदै ठठै करदै और कई बोलअ इहअ, “एसा गल्ला होए शूणीं हाम्हैं ताखा केभै दुजी बारी।”
17	33	इहअ भाल़ी करै लागअ पल़सी तिधा का हांढदअ।
17	34	पर कई मणछै किअ प्रभू दी विश्वास और तिंयां आऐ पल़सी संघै। तिंयां तै दियोनसियास एरियोपागुस आराधना कोठीओ मणछ, दमरिस नांओंए एक बेटल़ी और तिन्नां संघै तै होर बी कई लोग।
18	1	तेखअ आअ पल़सी एथेंस नगरी छ़ाडी कुरिन्थ नगरी लै,
18	2	और तिधी भेटअ एकी अकबिला नांओंए यहूदी का, तेऊए ज़ल्म त पुंतुस नांओंए लाक्कै हुअ द; और तेऊए लाल़ी प्रिस्किला संघै आअ त सह नऊंअ-नऊंअ इटल़ी देशा का कुरिन्थ नगरी लै। किल्हैकि क्लौदिउस माहा राज़ै दैनअ त सोभी यहूदी लै रोम नगरी का डेऊणेओ हुकम। पल़सी नाठअ तिन्नां सेटा लै।
18	3	अकबिला और प्रिस्किला करा तै तरपाला बणांणैं और बेच़णेंओ बपार और पल़सीओ बी त अहैई बपार। एते तैणीं रहअ पल़सी तिन्नां संघा और तिन्नैं किअ कठा काम।
18	4	हर बशैघे धैल़ै डेओआ त पल़सी यहूदी लोगे आराधना सभा दी ज़िधी सह यहूदी और यूनानी संघै गल्ला करी ईशूए बारै खोज़ा त।
18	5	ज़ांऊं मकिदुनिया लाक्कै का सिलास और तिमुतुस कुरिन्थ नगरी आऐ, ता पल़सी रहअ आपणैं काम छ़ाडी पबित्र आत्में साबै यहूदी लोगा का खोज़दअ लागी कि ईशू ई आसा मसीहा।
18	6	पर ज़ांऊं यहूदी पल़सीओ बरोध और निंदा करदै लागै, ता तेऊ बोलअ आपणैं झिकल़ै ठुल़्हकी करै तिन्नां लै, “थारअ लोहू लोल़ी थारै कैल़ै पल़अ, हुंह आसा एता का नर्दोश, ऐबै डेऊणअ मुंह होरी ज़ाती सेटा लै।”
18	7	तिधा का आअ पल़सी तितुस युस्तुस नांओंए एकी परमेशरे भगत मणछे घरा लै तेऊओ घर त ज़सरअ घर आराधना कोठी नेल़।
18	8	तेखअ क्रिस्पुस नांओंए आराधना कोठीए कारदारै किअ आपणैं सारै टबरा संघी प्रभू दी विश्वास और कई कुरिन्थ नगरी का आऐ दै लोग बी बणैं विश्वासी और मन बदल़ी करै डुबकी लई।
18	9	प्रभू बोलअ राची दर्शण दैई पल़सी लै, “डरै निं आथी, खुशीए समादा खोज़दअ रह लागी, च़ुप्पी निं रही।
18	10	किल्हैकि हुंह आसा ताह संघा और कोहै निं ताल्है हान्नी करी सकदअ। किल्हैकि एसा नगरी दी आसा मेरै कई भगत।”()
18	11	इहअ करै रहअ पल़सी तिन्नां मांझ़ै परमेशरे बैणा सखाऊंदअ देहुल़ साला तैणीं।
18	12	ज़धू गलिओ त अखाया लाक्कैओ राजपाल, तधू किअ यहूदी लोगै आप्पू मांझ़ै एक्कअ और तिंयां आऐ पल़सी संघै च़िखदै और पल़सी निंयं दालता लै और तेऊ लै लाअ इहअ दोश,
18	13	“अह सखाऊआ लोगा का इहअ कि परमेशरे भगती करनी एऊ साबै, ज़ुंण म्हारै यहूदी बधाना का बिलकुल उंबल़ी आसा।”
18	14	ज़ांऊं पल़सी किज़ै बोली लाअ त, गलिओ लागअ तिन्नां यहूदी लोगा लै इहअ बोलदअ, “हे यहूदी मणछो, ज़ै अह बूरअ या ज़ुल्म करनै आल़अ हंदअ, तै त ठीक की हुंह शुणदअ थारी।
18	15	पर तम्हैं आसा लागै दै बधाने बैण और नांओंए बारै हठल़दै ज़ुंण थारै आपणैं यहूदी शास्त्रा दी आसा। तम्हैं करा एते बारै आप्पै एऊ संघै गल्ला, हुंह निं एतो न्याय करी सकदअ!”
18	16	तेखअ काढै तेऊ तिंयां न्याय आसना का बागै।
18	17	तिन्नां मांझ़ै कई लोगै ढाकअ आराधना कोठीओ कारदार सोस्थिनेस और न्याय राज़गादी सम्हनै च़िकअ बी। पर गलिओ निं इना गल्ले किछ़ै फिकर की।
18	18	पल़सी रहअ कुरिन्थ नगरी खास्सै धैल़ै और होरी विश्वासी भाई का बिदा हई करै आअ किंखिया नगरी। तिधी किअ तेऊ आपणअ मुंडन किल्हैकि तेऊ ती तेते मानत मनी दी। तिधा का ज़हाज़ा दी बेशी करै नाठअ सिरीया लाक्कै लै और तेऊ संघै तै प्रिस्किला और अकबिला बी। ()
18	19	पल़सी छ़ाडै प्रिस्किला और अकबिला इफिसुस नगरी पुजी करै तिधी और आप्पू लागअ आराधना कोठी दी डेऊई करै यहूदी लोगा का ईशूए बारै खोज़दअ।
18	20	ज़ांऊं तिन्नैं पल़सी सेटा अरज़ करदै लागै थोल़ै धैल़ै दै हाम्हां सेटा रहणैं पर पल़सी किअ नांईं।
18	21	पर तिन्नां लै इहअ बोली करै लागअ सह तिधा का हांढदअ, “ज़ै परमेशर च़ाहे तै एछणअ हुंह तम्हां सेटा लै फिरी।”
18	22	तेखअ पुजअ पल़सी इफिसुस नगरी का ज़हाज़ खोल्ही करै और कैसरिया लाक्कै, संघा नाठअ येरुशलेम नगरी लै और विश्वासीए मंडल़ी लै राज़ी-खुशी दैई करै आअ अन्ताकिया नगरी लै।
18	23	तेखअ थोल़ै धैल़ै तिधी रही करै नाठअ तिधा का और एकी बाखा गलाती और फ्रूगिआ लाक्कै, संघा लागअ च़ेल्लै लै हैअ दैई आजू हांढदअ।
18	24	अपूलोस नांओं एक यहूदी आअ इफिसुस नगरी लै, ज़ुंण सिकंदरीया नगरी दी त पैईदा हुअ द, सह त पबित्र शास्त्रो ज़ाणकार।
18	25	तेऊ का आसा त थोघ कि प्रभू सेटा डेऊणे असली बात कुंण आसा और सह खोज़ा त मन लाई करै प्रभू ईशूए बारै ठीक-ठीक, और सखाऊआ बी त, पर तेऊ का आसा त सिधअ युहन्ने पाणीं दी डुबकी दैणें बारै ज़ाणकारी।
18	26	सह लागअ यहूदी आराधना कोठी दी नडरै हई करै बोलदअ। पर तेऊए गल्ला शूणीं करै आणअ सह प्रिस्किला और अकबिला आप्पू सेटा लै और परमेशरे गल्ला समझ़ाऊई तेऊ का होर बी राम्बल़ै करै।
18	27	ज़ांऊं अपूलोसै पारा बाखा होथी करै अखाया लै डेऊणेओ बच़ार किअ ता होरी विश्वासी भाई लिखी हैअ दैई करै यूनान रहणैं आल़ै विश्वासी च़ेल्लै लै च़िठी कि एऊ संघै मिलै शोभलै करै। तेऊ की तिधी पुजी करै तिन्नें बडी भारी मज़त, ज़ुंणी जशा दी विश्वास किअ त।
18	28	किल्हैकि अपूलोस दैआ त पबित्र शास्त्रा का यहूदी लै सबूत कि ईशू मसीहा ई आसा मसीहा, ज़ेभै सह शास्त्र पहल़ा त, लोगा का निं तेतो कोई ज़बाब हंदअ त।
19	1	ज़ेभै अपूलोस कुरिन्थ नगरी त, ता पल़सी पुजअ उझै फ्रूगिआ गलाती लाक्कै सारै सराज़ै हांढी एशिया बाती इफिसुस नगरी। तिधी भेटे तेऊ कई च़ेल्लै इहै तिन्नैं बोलअ, “हाम्हैं बी आसा विश्वासी।”
19	2	पल़सी पुछ़अ तिन्नां का, “ज़ेभै तम्हैं परमेशरे खुशीए समादा दी विश्वास किअ तेभै तम्हां पबित्र आत्मां आअ?” तिन्नैं की इहअ बोली करै नांह, “हाम्हैं निं पबित्र आत्में बारै शूणअ द बी आथी।”
19	3	पल़सी बोलअ तिन्नां लै, “तै ज़ेभै तम्हैं पाणीं दी डुबकी लई तेते बारै तम्हैं किज़ै समझ़ा?” तिन्नैं दैनअ ज़बाब, “हाम्हैं करा तिन्नां गल्ला दी विश्वास ज़ुंण युहन्ना डुबकी दैणैं आल़ै आसा खोज़अ द।”	WRONG ALIGNMENT
19	4	तेखअ समझ़ाऊऐ तिंयां पल़सी, “युहन्ना दैनी इहअ बोली करै मना बदल़णें डुबकी कि ज़ुंण मुंह बाद एछणैं आल़अ आसा, मतलब मसीहा प्रभू ईशू दी करै विश्वास।”
19	5	इहअ शूणीं करै लई तिन्नैं प्रभू ईशूए नांओंऐं पाणीं दी डुबकी।
19	6	ज़ांऊं पल़सी तिन्नां दी हाथ डाहै ता तिन्नां लै आअ पबित्र आत्मां और तिंयां लागै कई बोली बोलदै और आजू हणैं आल़ी गल्ला प्रगट करदै।
19	7	ईंयां सोभै तै कोई बारा मणछ।
19	8	पल़सी रहअ आराधना कोठी दी डेऊई करै चिई भिन्नैं तैणीं नडरै हई करै बोलदअ लागी और परमेशरे राज़े बारै खोज़दअ और समझ़ाऊंदअ लागी।
19	9	पर ज़ांऊं कई लोगै काठै हई करै तेऊए नांईं शूणीं और लोगै सम्हनै लागै इहअ बी बोलदै कि एऊए बात आसा बूरी, ता पल़सी किऐ तिन्नां छ़ाडी करै च़ेल्लै ज़ुदै और हर धैल़ै करा त तरन्नुसे सभा दी ईशूए बारै सुआल-ज़बाब।
19	10	दूई साला तैणीं रहअ इहअ ई हंदअ लागी, इधी तैणीं कि एशिया लाक्कै रहणैं आल़ै कै यहूदी, कै यूनानी, सोभी शूणअ प्रभूओ समाद।
19	11	परमेशर रहैऊआ त पल़सी करै शगतीए बडै-बडै काम।
19	12	इधी तैणीं कि शाटै और गाची निंयां तै लोग तेऊए देही का छुंआऊंई करै और तिन्नां पाआ तै बमारा प्रैंदै और तिन्नें बमारी हआ ती ठीक, और भूत ठुर्हा तै दूर।
19	13	पर कई यहूदी ज़ुंण ज़ादू करदै फिरा तै तिंयां बी लागै तै इहअ करदै कि ज़हा दी भूत होए तिन्नां लै प्रभू ईशूओ नांओं लई करै इहअ बोली करै मारा तै फूंक, “ज़हा ईशूए बारै पल़सी खोज़ा, तेऊए नांओंऐं दैआ हुंह ताल्है हुकम कि दूर हअ।”
19	14	सकीबा नांओंए एकी यहूदी प्रधान परोहिते तै सात शोहरू, और तिंयां बी करा तै इहअ ई।
19	15	पर भूतै दैनअ तिन्नां लै ज़बाब, “ईशू बी ज़ाणा हुंह और पल़सी बी बछ़ैणा हुंह; पर तम्हैं कुंण आसा?”
19	16	तेऊ मणछा ज़हा दी भूत तै शाचै दै, तेऊ दैनी तिन्नां प्रैंदै एही छ़ाहल़ा कि तिंयां किऐ आपणैं बशै और इहअ उपद्रभ किअ तिन्नां लै कि तिंयां ठुर्है नांगै और मूंड माथै फाल़ी तेऊ घरा का पोर्ही।
19	17	एसा गल्लो थोघ लागअ इफिसुस नगरी दी रहणैं आल़ै यूनानी और यहूदी सोभी का। तिंयां डरै और प्रभू ईशूओ नांअ लागअ बढदअ।
19	18	तिन्नां मांझ़ै किअ कई विश्वास बी, और तिन्नां मांझ़ै आऐ कई और तिन्नैं बोलअ सोभी सम्हनै इहअ कि हाम्हैं तै आप्पू बी एऊ ई कामां दी लागै दै।
19	19	ज़ादू करनै आल़ै कई मणछै की आपणीं पोथी कठा और तिंयां पाई सोभी सम्हनै ज़ाल़ी। ज़ांऊं तिन्नें किम्मता ज़ोल़ी ता तेते किम्मत ती कोई पज़ाह हज़ार च़ंदीए सिक्कै बराबर।
19	20	इहअ करै शूणअ बडै भारी लोगै प्रभू ईशूओ बैण और बडै भारी लोगै किअ विश्वास।
19	21	ज़ांऊं पल़सी इफिसुस नगरी आपणअ काम पूरअ करी मुक्कअ, ता पल़सी किअ आपणैं मनैं बच़ार कि मकिदुनिया और अखाया लाक्कै डेऊई लणअ पैहलै तिधे विश्वासी भाई सेटा पुजी। तेऊ बोलअ इहअ, “येरुशलेम डेऊई करै आसा मुंह रोम बी डेऊणअ ज़रूरी।”
19	22	आपणैं दूई साथी तिमुतुस और इरास्तुस छ़ाडै पल़सी मकिदुनिया और आप्पू रहअ थोल़ै धैल़ै एशिया लाक्कै।
19	23	तिन्नां धैल़ै हुअ तिधी पंथे बारै बडअ भारी हाल्लअ-गोल्लअ।
19	24	किल्हैकि तिन्नां धैल़ै दिमेत्रियुस नांओं एक सनार। सह दैआ त अरतिमिस देबीए च़ंदीए देहुरै बणांईं कारीगीरा लै बडअ भारी काम।
19	25	तेऊ किऐ एऊ कामां करनै आल़ै सोभै कारीगीर कठा और तिन्नां लै बोलअ, “हे मणछो, तम्हां का आसा थोघ कि एऊ कामां करी करै हआ म्हारी खास्सी कमाई।
19	26	“तम्हैं भाल़ा बी और शूणां बी कि सिधअ इफिसुस नगरी ई निं, पर सारै एशिया दी पाऐ एऊ पल़सी बडै भारी लोग इहअ शकाऊई करै कबाता, ‘ज़ुंण च़िज़ा कुंण कारीगीर हाथा करै बणांआ सह निं परमेशर हंदअ।’
19	27	ता ऐबै निं हाम्हां सिधी एसा गल्ले डौर आथी कि म्हारअ ढबै खटणैओ धांधअ हणअ खतम। पर डौर आसा एही बी कि म्हारी महान अरतिमिस देबीए देहुरे बी निं लोगा कदर करनी। ज़हा देबी सारै एशिया लाक्कै पृथूई दी रहणैं आल़ै कई लोग पूज़ा। इहअ करै निं एऊ देहुरे बी कोई कदर हणीं।”
19	28	तिंयां भर्हुऐ इहअ शूणीं करै रोशै और लैल़ा पाई लागै बोलदै, “इफिसुस नगरी रहणैं आल़ै मणछे देबी अरतिमिस आसा बडी!”
19	29	सारी नगरी मच़अ बडअ भारी हाल्लअ-गोल्लअ और तिन्नैं लोगै ढाकै गयुस और अरिस्तर्खुस मकिदुनिया लाक्कैओ ज़ुंण पल़सीए संघी-साथी आसा तै। तिंयां निंयैं तिन्नैं घिशी करै और सोभ ठुर्है एक मन बणांईं करै रंगशाल़ा दी।
19	30	ज़ांऊं पल़सी लोगा सेटा लै भितरा लै डेऊणअ च़ाहअ, ता होरी च़ेल्लै निं तेऊ डेऊणैं दैनी।
19	31	मुखियै मांझ़ै ज़ुंण पल़सीए कई साथी तै तिन्नैं बी दैनअ तेऊ लै समाद और तिन्नैं की एही अरज़ कि रंगशाल़ा लै डेऊई करै निं खातरै दी पल़ी।
19	32	पर तिन्नां खास्सै लोगे जेल्ह-मरेल्ही मांझ़ा का लागै कोई किछ़ बोलदै और कोई किछ़ लैल़ा लांदै। सभा दी आसा तै लोग डरै दै और कई लोगा का निं इहअ थोघ बी आथी त कि हाम्हैं इधी कठा किल्है आसा हुऐ दै।
19	33	तेखअ सिकंदर ज़ुंण यहूदी खल़अ किअ त, सह किअ लोगा सम्हनै खल़अ। सिकंदर च़ाहा त लोगा लै हाथा करै शारअ दैई ज़बाब दैणअ।
19	34	पर ज़ांऊं तिन्नां का थोघ लागअ कि अह आसा यहूदी, ता तिंयां सोभ रहै कोई खास्सी घल़ी कोई एकी पहरै तैणीं एकी बोला दी लैल़ा लांदै लागी, “इफिसुस नगरी रहणैं आल़ै मणछे देबी अरतिमिस आसा महान!”
19	35	नगरीए बज़ीरै किऐ तेखअ लोग शांत, संघा बोलअ तिन्नां लै इहअ, “हे इफिसुस नगरी रहणैं आल़ै लोगो, एसा गल्लो आसा सोभी का थोघ कि सारी इफिसुस नगरी आसा म्हारी बडी देबी अरतिमिस देबीए देहुरै और ज्यूस देओए सरगा का पल़ी दी मुर्तिए सेऊआ च़ाकरी करनै आल़ै।
19	36	ज़ै सोभी का थोघ आसा, तै निं इना गल्ला कोहै झ़ुठअ बोली सकदअ। एता लै आसा इहअ ई ठीक कि तम्हैं रहा च़ुप्पी और हर गल्ला करनी सोठी समझ़ी करै।
19	37	किल्हैकि तम्हैं ज़ुंण ईंयां मणछ ढाकी आसा आणै दै, ईंयां नां ता देहुरै लुटणैं आल़ै आथी, और नां म्हारी देबीए निंदा करदै।
19	38	“ज़ै दिमेत्रियुस और तेऊए साथी कारीगीरा कसा संघै झ़गल़अ आसा होए, ता तेता लै आसा दालता खुल्ही दी, और न्यायी बी आसा, और तिंयां सका एकी दुजैओ दोश खोज़ी।
19	39	पर ज़ै तम्हैं किज़ू होरी गल्ले बारै च़ाहा पुछ़णअ ता तेतो फैंसलअ हणअ सभा दी।
19	40	किल्हैकि आझ़कै एऊ हाल्लै-गोल्लै हणें बारै सका हाम्हां लै बी दोश लागी। किल्हैकि एतो निं कोई कारण ई आथी और हाम्हैं निं एऊ झाल़ै कठा हणैंओ बी कोई ज़बाब दैई सकदै।”
19	41	इहअ बोली करै की तेऊ सभा बिदा।
20	1	ज़ांऊं इफिसुस नगरी लोगो हाल्लअ-गोल्लअ शांत हुअ, ता पल़सी शादै आपणैं च़ेल्लै और तिंयां समझ़ाऊऐ इहै कि प्रभू दी डाहै भरोस्सअ। तेखअ तिन्नां का बिदा हई करै नाठअ सह मकिदुनिया लाक्कै लै।
20	2	तेऊ सारै लाक्कै हांढ दैई करै और तिन्नां सोभी च़ेल्लै खास्सअ समझ़ाऊई करै आअ अखाया लाक्कै लै।
20	3	ज़ांऊं चिई भिन्नैं तिधी रही करै सह ज़हाज़ा दी बेशी करै सिरीया लाक्कै बाखा लै डेऊणैं आल़अ त, ता यहूदी रहै तेऊ लै मारना लै ताखुई, और तैही की तेऊ एही सलाह कि हुंह एछूं मकिदुनिया लाक्कै बाखा हांढ दैई करै फिरनअ बापस।
20	4	बिरीया नगरीए पुरुस नांओंए मणछो शोहरू सोपत्रुस, थिस्सलुनी नगरीए अरिस्तर्खुस और सिकुन्दुस, दिरबे का गयुस, तिमुतुस और एशिया का तुखिकुस और त्रोफिमस आऐ तेऊ संघै एशिया तैणीं।
20	5	तिंयां रहै आजू डेऊई करै त्रोआस नगरी हाम्हां न्हैल़ै लागी।
20	6	हाम्हैं पुजै साज़ी रोटीए थैरा बाद फिलिप्पी नगरी का ज़हाज़ा दी बेशी करै पांज़ूऐ धैल़ै तिन्नां सेटा त्रोआस और साता धैल़ै रहै तिधी।
20	7	हबते पैहली धैल़ी ज़ांऊं हाम्हैं प्रभू भोज़ा लै कठा हुऐ, पल़सी रहअ आधी राची तैणीं तिन्नां मांझ़ै शिक्षा दैंदअ लागी, किल्हैकि तिन्नों दुजै धैल़ै आजू डेऊणेओ बच़ार।
20	8	ज़हा आटल़ू हाम्हैं तै बेठै दै तेथ तै बडै भारी लाटू लागै दै ज़ल़दै।
20	9	यूतिकुस नांओं एक ज़ुआन त ताकि दी बेठअ द और तेऊ ती निंजा करै उंघी लागी दी, और ज़ांऊं पल़सी खास्सी घल़ी गल्ला करदअ रहअ ता तेऊ आअ निंजो झ़लारअ और चिऊथी मज़ला का पल़अ सह खोल़ै लै और सह च़कअ मूंअ द धरना का।
20	10	पल़सी होथअ उंधै और तेऊ लै दैनी मल़्हैची और बोलअ, “डरा निं आथी अह निं मूंअ, अह आसा ज़िऊंदअ।” ()
20	11	तेखअ खाअ उझै डेऊई करै प्रभू भोज़ और ज़ेतरी घल़ी तिन्नां संघै गल्ला करदअ त लागअ द, तेतरी गई राच भैई और पल़सी लागअ हांढदअ।
20	12	तिन्नैं आणअ सह शोहरू घरा लै तेऊ शोहरू ज़िऊंदै भाल़ी करै फिरअ तिन्नां सोभी शाह और तिंयां हुऐ खुश।
20	13	हाम्हैं नाठै पैहलै तेऊ ज़हाज़ा दी बेशी करै अस्सुस नगरी लै डेऊणे बच़ारा दी आजू कि तिधा का बशैल़णअ पल़सी। किल्हैकि तेऊ बोलअ त इहअ कि तिधी तैणीं डेऊणअ तेऊ आपणीं ज़ांघा हांढी।
20	14	ज़ांऊं पल़सी अस्सुस नगरी भेटअ ता हाम्हैं बशैल़अ सह ज़हाज़ा दी तेखअ पुजै मितिलीन नगरी।
20	15	तिधा का ज़हाज़ खोल्ही करै हाम्हैं दुजै धैल़ै पुजै किआस नगरी सम्हनै, और आगलै धैल़ै पुजै सामोस नगरी और तेखअ पुजै तिधा का दुजै धैल़ै मिलेतुस टापू।
20	16	किल्हैकि पल़सी आसा ती आप्पू एही डाही दी कि तेऊ डेऊणअ इफिसुस नगरी बाती। इहअ निं हआ कि एशिया दी तेऊ देर पल़ै, किल्हैकि तेऊ हआ त छ़ेकअ लागअ द कि हई सके ता पिन्तेकुस्त धैल़ै काटणै तेऊ येरुशलेम नगरी।
20	17	मिलेतुस टापू का शादै पल़सी इफिसुस नगरी लै समाद दैई विश्वासी मंडल़ीए सैणैं।
20	18	ज़ांऊं तिंयां तेऊ सेटा लै आऐ ता तेऊ बोलअ तिन्नां का, “तम्हां का आसा थोघ कि ज़हा धैल़ी हुंह एशिया लाक्कै पुजअ, हुंह हर बगत तम्हां संघै किहअ रहअ।
20	19	हुंह रहअ बडै मानदारी दी धैल़ लेरा लाई आशू बहाऊई-बहाऊई करै बी तिन्नां खरी मांझ़ै बी ज़ुंण यहूदी लोगे बूरी च़ाल्ला करै मुंह प्रैंदै आई ती, प्रभूए सेऊआ करदअ ई लागी।
20	20	ज़ुंण-ज़ुंण गल्ला थारी भलाईए ती, तिन्नां खोज़णैं और लोगे सम्हनै घरै-घरै सखाऊंणै का निं हुंह पिछ़ू हटअ।
20	21	पर यहूदी और यूनानी सम्हनै रहअ गवाही दैंदअ लागी कि परमेशरा बाखा आपणअ मन फरेऊणअ और म्हारै प्रभू ईशू मसीहा दी लागा विश्वास करनअ।
20	22	“एभै भाल़ा, हुंह च़ाल्लअ येरुशलेम नगरी लै डेऊई, किल्हैकि पबित्र आत्मां रहैऊअ मुखा साफ-साफ कि मेरअ आसा तिधा लै डेऊणअ ज़रूरी और मुखा निं थोघै कि तिधी मुंह संघै कै हणअ?
20	23	मुखा आसा सिधअ इहअ थोघ कि पबित्र आत्मां बोला मुल्है हर नगरी दी गवाही दैई करै इहअ कि ताल्है आसा दुख-सांगट शांघल़ी लोहै तैर।
20	24	पर हुंह निं आपणैं प्राणा किछ़ै समझ़दअ कि झ़ूरी करूं, पर इहअ कि आपणीं ठुहर और सेऊआ-च़ाकरी पूरी करूं, ज़ुंण मुंह परमेशरे जशे खुशीए समादे गवाही दैणा लै प्रभू ईशू का आसा भेटी दी।
20	25	“पर ऐबै भाल़ा, मुखा आसा थोघ कि तम्हां सोभी ज़हा का हुंह परमेशरे राज़ो प्रच़ार किअ, ऐबै निं तेखअ तम्हां मेरअ मुंह भी भाल़णअ भेटणअ।
20	26	तैहीता हुंह तम्हां लै आझ़ इहअ बोला कि ज़ै कुंण मसीहा दी विश्वास करनै बाझ़ी मरे ता मुंह निं तेतो किछ़ै पाप दोश।
20	27	किल्हैकि मंऐं खोज़ी तम्हां का तिंयां सोभै गल्ला ज़ुंण परमेशरै आसा हाम्हां लै सोठी डाही दी।
20	28	“इहअ करै आपणीं और आपणैं पूरै छ़ुंडे करै हेर सभाल़। ज़हा दी पबित्र आत्मां तम्हैं सैणैं आसा बणांऐं दै। कि तम्हैं करै परमेशरे मंडल़ीए हेर-सभाल़, ज़ुंण तेऊ आपणैं लोहू करै मोल आसा लई दी। ()
20	29	“मुखा इहअ बी आसा थोघ कि मुंह डेऊई करै एछणैं धेल़णै च़िरनैं आल़ै भेड़ियै तम्हां लै, तिन्नां निं अह छ़ुंड बी छ़ाडणअ।
20	30	तम्हां ई मांझ़ा का उझ़णै कई इहै तिन्नां दैणीं उंबल़ी शिक्षा और तम्हां ई मांझ़ा का बणांणैं तिन्नां आपणैं च़ेल्लै।
20	31	चतैन रहै और एसा गल्ला डाहै आद कि मंऐं आसा चिई साला तैणीं राची धैल़ी लेरा लाई-लाई करै एकी-एकी लै चतैनगी दैनी दी।
20	32	“ऐबै लाऐ मंऐं तम्हैं परमेशर और तेऊए जशे समादा का सभाल़ी ज़ुंण थारी बढोतरी सका करी, और परमेशरे झींणा करै भेटणीं तम्हां तिंयां सोभै गल्ला ज़ेतो तेऊ आपणैं लोगा दैणीं आसा की दी।
20	33	“मंऐं निं कोहिए ढबै-धेल्लै और झिकल़ैओ लाल़च़ किअ। ()
20	34	तम्हां का आसा थोघ कि मेरै इनै हाथै की मेरी और मेरै होरी साथीए ज़रुरत पूरी।
20	35	मंऐं रहैऊई तम्हां का सोभै गल्ला करी करै, कि इहअ करै मैन्थ करी सभाल़णैं गरीब और प्रभू ईशूए गल्ला आद डाहणीं आसा ज़रूरी। प्रभू ईशू आसा आप्पै बोलअ द, ‘मांगणैं का आसा दैणअ भलअ।’”
20	36	इहअ बोली करै तेऊ ज़ान्हूं टेकै और तिन्नां सोभी लै की कठा प्राथणां।
20	37	तेखअ लाई तिन्नैं सोभी लेरा और पल़सीए गल़ै मल़्हैची दैई करै लागै तिंयां तेऊ लै च़ुंज़ी-माख्खी दैंदै।
20	38	तिन्नां हुअ खासकर एसा गल्लो दुख ज़ुंण तेऊ बोलअ त कि तम्हां निं मेरअ मुंह भी भाल़णअ भेटणअ, और तिन्नैं दैनअ सह ज़हाज़ा तैणीं संघी।
21	1	ज़ांऊं हाम्हां तिन्नां का बिदा हई करै ज़हाज़ खोल्हअ, ता आज़री बात ढाकी पुजै हाम्हैं कोआस टापू ज़िधी हाम्हैं ज़हाज़ खल़अ किअ और दुजै धैल़ै रुदूस टापू और तिधा का पुजै पतरा टापू और सह ज़हाज़ त तिधी तैणीं।
21	2	पतरा नगरी छ़ाडअ हाम्हैं सह ज़हाज़ ता कुंणी होरी खोज़अ हाम्हां का कि एक ज़हाज़ डेऊणअ इधा का फिनाका नगरी लै। तेखअ बेठै हाम्हैं आजू डेऊणा लै तेऊ ज़हाज़ा दी।
21	3	ज़ांऊं कुप्रास टापू शुझुअ ता सह छ़ाडअ हाम्हैं बाऊंईं बाखा, और सिरीया प्रदेसा बाखा डेऊई करै होथै हाम्हैं सूर नगरी। किल्हैकि तिधी करनअ त ज़हाज़ो बोझ़ हल़कअ।
21	4	तिधी किअ हाम्हैं विश्वासी भाईओ थोघ संघा रहै हाम्हैं तिधी सात धैल़ै। पबित्र आत्मां का शूणीं करै रहै तिंयां भी-भी पल़सी लै इहअ बोलदै लागी कि येरुशलेम नगरी निं डेऊई।
21	5	ज़ांऊं तिंयां सात धैल़ै पूरै हुऐ ता हाम्हैं लागै तिधा का हांढदै, और बेटल़ी माठै संघी दैनै हाम्हैं नगरी बागै पजैल़ी और हाम्हैं की समुंदरे बाढै ज़ान्हूं टेकी करै प्राथणां।
21	6	तेखअ एकी दुजै का बिदा हई करै, हाम्हैं ता उखल़ै ज़हाज़ा दी और तिंयां नाठै आपणैं-आपणैं घरा लै।
21	7	सूर टापू का पाणींए बात पूरी करी करै पुजै तोलेमाई नगरी। तिधी तै विश्वासी भाई और तैहा राची रहै हाम्हैं तिन्नां संघै तिधी।
21	8	दुजै धैल़ै आऐ हाम्हैं तिधा का कैसरिया नगरी लै। तिधी रहै हाम्हैं खास्सै धैल़ै फिलिप्पुस खुशीओ समाद प्रच़ार करनै आल़े घरै ज़ुंण तिन्नां साता टैहलू मांझ़ै एक त।
21	9	तेऊए ती च़ार कुंआरी शोहरी तिंयां करा ती आजू हणैं आल़ी गल्ला प्रगट। ()
21	10	ज़ांऊं हाम्हां तिधी खास्सै धैल़ै हुऐ, ता एक अगबुस नांओं परमेशरो गूर आअ यहूदा लाक्कै का।
21	11	सह आअ हाम्हां सेटा लै संघा तेऊ पल़सीओ गाचू च़कअ और आपणैं हाथ खूर बान्हीं करै बोलअ, “पबित्र आत्मां बोला इहअ, ‘ज़सरअ अह गाचू आसा, सह बान्हणअ येरुशलेम नगरी यहूदी इहअ ई करै, और सह दैणअ तिन्नां होरी ज़ातीए हाथै।’”
21	12	ज़ांऊं हाम्हैं ईंयां गल्ला शूणीं ता हाम्हैं सोभी बोला पल़सी लै इहअ, “येरुशलेम नगरी लै निं डेऊई।”
21	13	पर पल़सी दैनअ ज़बाब, “तम्हैं किल्है लाअ इहअ करी कि रोक्की करै लाअ मेरअ मन चोल़ी। हुंह आसा प्रभू ईशूए नांओंए येरुशलेम नगरी, नां सिधअ बान्हणां लै पर मरना लै बी तैर।”
21	14	ज़ांऊं तिन्नें गल्ल तेऊ नांईं मनी ता इहअ बोली करै हुऐ तिंयां च़ुप्पी, “प्रभूए मरज़ी लोल़ी पूरी हुई।”
21	15	तिन्नां धैल़ै बाद हाम्हां आपणैं बोझ़ल़ै बान्हीं करै च़लै येरुशलेम नगरी लै।
21	16	कैसरिया का बी कई च़ेल्लै आऐ हाम्हां संघै, और मनसोन नांओंए कुप्रास टापू का एक पराणअ च़ेल्लअ बी आणअ हाम्हैं आप्पू संघा कि हाम्हैं तेऊ संघा रहे।
21	17	ज़ांऊं हाम्हैं येरुशलेम पुजै ता विश्वासी भाई मिलै हाम्हां संघै बडै नंद और खुशी दी।
21	18	दुजै धैल़ै निंयैं पल़सी हाम्हैं याकूबा सेटा लै, तिधी तै सोभै विश्वासी मंडल़ीए सैणैं कठा हुऐ दै।
21	19	तेखअ तेऊ तिन्नां लै राज़ी-खुशी दैई करै ज़ुंण-ज़ुंण काम परमेशरै तेऊए सेऊआ-च़ाकरी दी होरी ज़ाती मांझ़ै किऐ, तिंयां खोज़ै एक-एक करी करै तिन्नां सोभी का।
21	20	तिन्नैं बी इहअ शूणीं करै परमेशरे महिमां की तेखअ तेऊ लै बोलअ, “भाई, तूह भाल़ा कि यहूदी मांझ़ै किअ कई हज़ार लोगै विश्वास और तिन्नैं सोभी आसा बधाने सोभ गल्ला आद डाही दी।
21	21	तिन्नैं यहूदी आसा तेरै बारै शूणअ द कि तंऐं आसा होरी ज़ाती मांझ़ै रहणैं आल़ै यहूदी का इहअ सखाऊअ द कि तिन्नां निं मुसा गूरे बधाना मनणें ज़रुरत आथी, और इहअ बोला कि नां ता आपणैं शोहरूओ खतैर करा और नां तिन्नां रिती दी च़ला; ता ऐबै किज़ै करनअ?
21	22	लोगा का जाणअ थोघ लागी कि तूह आसा इधी आअ द।
21	23	“तैहीता ज़िहअ हाम्हैं ताल्है करना लै बोला, तिहअ कर, हाम्हां सेटा आसा इधी च़ार मणछ ज़ुंणी मानत आसा मनी दी।
21	24	तिन्नां संघा निंईं करै कर आप्पू शुचै और तिन्नां लै कर खर्च़अ कि तिंयां आपणअ मुंडन करे; तेखअ लागणअ सोभी का थोघ कि ज़ुंण गल्ला तेरै बारै बोली दी आसा, तिंयां आसा झ़ुठी। पर तूह आप्पू बी मना बधान और तिन्नां दी च़ला बी। ()
21	25	“पर तिन्नां होरी ज़ातीए बारै ज़ुंणी विश्वास किअ, हाम्हैं दैनअ इहअ फैंसलअ करी करै तिन्नां लै इहअ समाद लिखी कि तिंयां मुर्ति लै बल़ी किऐ दै मासा और लोहू का और गल़ा का मरोक्कै दै मासा का और कंज़रैई का रहै दूर।”
21	26	तेखअ नाठअ पल़सी दुजै धैल़ै तिन्नां मणछा संघा निंईं करै और शुचअ हई मांदरा लै, और खोज़अ कि शुचै हणें धैल़ी मतलब-तिन्नां मांझ़ै हरेकी लै भैंट दैणें धैल़ै केभै हणैं पूरै। ()
21	27	ज़ांऊं सात धैल़ै तै पूरै हणैं आल़ै, ता एशिया लाक्के यहूदी पाई पल़सी मांदरै भाल़ी करै एही हाक्का-लैल़ा करै संघा ढाकअ तिन्नैं,
21	28	“हे इस्राएली लोगो, मज़त करा; अह आसा सह ई मणछ, ज़ुंण लोगा लै बधान का दूर रहणा लै और एसा पबित्र ज़ैगे खलाफ हर ज़ैगा लोगा का सखाऊआ, इधी तैणीं कि यूनान लाक्कै का ज़ुंण होरी ज़ातीए लोग आसा तिंयां बी आणै एऊ मांदरा भितरी। ऐबै लागी एऊ मांदरा बी छ़ोत।”
21	29	तिन्नैं भाल़अ त तेता का पैहलै पल़सी संघै त्रोफिमस इफिसुस नगरी का आअ द तेऊ संघै नगरी दी, और तिंयां समझ़ा तै कि पल़सी आणअ सह मांदरा लै।
21	30	तेखअ मच़अ सारी येरुशलेम नगरी दी हाल्लअ-गोल्लअ, और सोभ लोग आऐ ठुर्ही करै और तिधी हुऐ खास्सै लोग कठा। तिन्नैं आणअ पल़सी मांदरा का ढाकी करै नगरी बागा लै और प्रऊल़ की तेभी बंद।
21	31	ज़ांऊं तिन्नैं पल़सी मारी लाअ त पाई, ता फौज़ी दले सरदारा का लागअ थोघ कि सारै येरुशलेम नगरी दी आसा हाल्लअ-गोल्लअ मच़अ द।
21	32	तेभी आअ तेभी आपणैं सपाही और सुबैदारा लई तिन्नां सेटा लै ठुर्ही करै। फौज़ी दले सरदारा और सपाही भाल़ी करै किअ तिन्नैं पल़सी च़िकणअ बंद और सह झ़ैऊअ धरना का खल़अ।
21	33	फौज़ी दले सरदारै ढाकअ आजू एछी करै पल़सी और सह बझ़ैल़अ दूई शांघल़ी करै बान्हणैं और तेखअ लागअ लोगा पुछ़दअ, “अह कुंण आसा? एऊ किज़ै किअ?”
21	34	पर तिन्नां खास्सै लोगे जेल्ह-मरेल्ही मांझ़ा का लागै कोई किछ़ बोलदै और कोई किछ़ लैल़ा लांदै, और हाल्लै-गोल्लै मांझ़ै निं सह किछ़ गल्ला समझ़ी सकअ कि सत्त कै आसा। तेऊ दैनअ तिन्नां गहल़ा लै निंणैओ हुकम।
21	35	ज़ांऊं सह शिहल़ी दी पुजअ, ता इहअ हुअ कि तिधी तै खास्सै लोग कठा हुऐ दै और तिन्नें घिश-तल़िंगीए बज़्हा दी पल़अ सपाही पल़सी च़की निंणअ।
21	36	किल्हैकि बडै भारी खास्सै लोग तै तेऊ पिछ़ू लैल़ा पकारा पाई इहअ बोलदै लागै दै कि एऊ पाआ मारी! एऊ पाआ मारी!
21	37	ज़ांऊं तिंयां पल़सी गहल़ा दी तै पजैल़णैं ई आल़ै ता पल़सी बोलअ फौज़ी दले सरदारा का, “मुंह ती ताह संघै किज़ै गल्ला करनी?” तेऊ बोलअ, “तूह कै यूनानी बोली ज़ाणा?
21	38	तूह कै सह मिसर देशो निं आथी ज़ुंणी थोल़ै धैल़ै पैहलै द्रोही बणांईं करै निंयैं च़ार हज़ार द्रोही लोग बणां लै?”
21	39	पल़सी बोलअ, “हुंह निं सह आथी, हुंह आसा किलकिआ लाक्के मशूर नगरी तरसुसो रहणैं आल़अ यहूदी। मेरी आसा ताखा एही अरज़ कि मुंह दै इना लोगा संघै गल्ला करनै।”
21	40	ज़ांऊं तेऊ हुकम दैनअ ता, पल़सी किअ शिहल़ी दी खल़्हुई करै लोगा लै शारअ और ज़ांऊं तिंयां च़ुप्पी हुऐ तेखअ लागअ पल़सी इब्रानी भाषा दी बोलदअ,
22	1	“भाईओ, और पित्तरो, मेरअ ज़बाब शूणां, ज़ुंण मंऐं ऐबै तम्हां सम्हनै लाअ बोली।”
22	2	तिंयां इहअ शूणीं करै कि अह आसा लागअ द हाम्हां संघै इब्रानी दी बोलदअ, तिंयां हुऐ होर बी च़ुप्पी। तेखअ बोलअ पल़सी,
22	3	“हुंह आसा यहूदी मणछ, मेरअ ज़ल्म आसा हुअ द किलकिआ लाक्कै तरसुस नगरी, पर एसा नगरी गमलिएल गूरूए च़रणैं लई मंऐं शिक्षा, और पित्तरे बधान आसा मुखा राम्बल़ै करै सखाऊऐ दै। हुंह मना त तिन्नां सोभी गल्ला किल्हैकि हुंह च़ाहा त परमेशरो हुकम मनणअ, ज़िहै तम्हैं आझ़ बी आसा मंदै लागै दै।
22	4	“मंऐं दैनअ मर्ध और बेटल़ी सोभी शांघल़ी बान्हीं-बान्हीं करै एऊ पंथे विश्वासी लोगा लै बडअ भारी कष्ट और इना मांझ़ै कई पाऐ तै मंऐं मारी बी।
22	5	एसा गल्ले आसा माहा परोहित और सोभी मुखियै गवाह कि तिन्नां मांझ़ै कई यहूदी भाईए नांओंए च़िठी लई करै त लागअ द दमिश्क नगरी लै डेऊंदअ कि तिधी बी ज़ुंण होए, तिंयां आणनैं बान्हीं करै येरुशलेम नगरी लै ताकि तिन्नां लै सज़ा दैई सके।
22	6	“ज़ांऊं हुंह हांढदी-हांढदी दमिश्क नगरी नेल़ पुजअ, ता इहअ हुअ खरै दपहरो बगत त और हेरा-हेरी च़मकी सरगा का सुरज़ा का बी खास्सै झ़ामणा आल़ी बिज़ल़ी मुंह फेर।
22	7	ता हुंह बधल़ुअ धरनीं, और मंऐं शूणअ इहअ बैण, ‘ए शाऊल, ए शाऊल, तूह किल्है आसा मुंह दुखी करदअ लागअ द?’ “मंऐं पुछ़अ इहअ, ‘हे प्रभू तूह कुंण आसा?’
22	8	“तेऊ दैनअ मुल्है ज़बाब, ‘हुंह आसा ईशू नासरी ज़हा तूह दुखी करदअ आसा लागअ द?’
22	9	ता मेरै तिन्नैं होरी साथी सह प्रैशअ ता भाल़अ तिंयां बोल निं तिन्नें समझ़ा दी आऐ कि किज़ै बोलअ।
22	10	“तेखअ बोलअ मंऐं, ‘हे प्रभू, तै हुंह किज़ै करूं?’ “प्रभू बोलअ मुखा इहअ, ‘खल़अ उझ़ू संघा डेऊ दमिश्क नगरी लै, ज़ुंण ताह आजू करनअ सह हेरनअ ताखा खोज़ी।’
22	11	ज़ांऊं हुंह तेऊ प्रैशे झ़ामणा करै कांणअ हुअ ता हुंह पुजअ आपणैं तिन्नां साथीए हाथ ढाकी करै दमिश्क नगरी।
22	12	“दमिश्क त एक हनन्याह नांओं मणछ, सह आअ मुंह सेटा लै, सह त परमेशरे डरा हेठै रहणैं आल़अ भगत और यहूदी लोगे बधाना दी लिखी दी मना त सह हर गल्ला। दमिश्क रहणैं आल़ै सोभ यहूदी करा तै तेऊए इज़त।
22	13	मुंह सेटा खल़्हुई करै तेऊ बोलअ, ‘भाई शाऊल, ताखा लोल़ी भी आछी का शुझणअ लागअ’ और तेभी खुल्ही मेरी आछी और मुखा लागअ सह शुझदअ।
22	14	“तेखअ बोलअ तेऊ, ‘म्हारै पित्तरे परमेशरै आसा तूह एते तैणीं छ़ांटअ द कि तूह एऊए मरज़ी ज़ाणें और तूह तेऊ धर्मीं भाल़े, संघा तेऊए खाखा का निखल़ै दै बैण शुणें।
22	15	किल्हैकि तूह हणअ तेऊ बाखा का सोभी मणछे सम्हनै तिन्नां गल्लो गवाह ज़ुंण तंऐं भाल़ी और शूणीं दी आसा।
22	16	ऐबै किल्है लाई तंऐं देर करी? खल़अ उझ़ू और डुबकी लई और तेऊओ नांओं लई करै धो आपणैं पाप।’ ()
22	17	“ज़ांऊं हुंह भी येरुशलेम नगरी एछी करै मांदरै प्राथणां करदअ त लागअ द, ता हुंह पल़अ नर्तान।
22	18	प्रभू बोलअ मेरै बारै इहअ, ‘एभी डेऊ येरुशलेम नगरी का किल्हैकि इधी निं तिन्नां तेरै बारै तेरी ईंयां गल्ला मनणी।’
22	19	“पर मंऐं बोलअ, ‘हे प्रभू, तिन्नां का आसा थोघ कि हुंह तेरै विश्वासी लोगा किहै पाआ कैद खानै दी और ज़ैगै-ज़ैगै आराधना सभा दी किहै च़िका-मारा त।
22	20	ज़धू तेरै गवाह स्तिफनुसा मारदै तै लागै दै, हुंह बी त तेभै तिधी खल़्हुअ द, और एसा गल्ला दी त राज़ी, और तेऊ मारनै आल़े, झिकल़ै बी तै मुखा।’
22	21	पर प्रभू बोलअ मुखा, ‘पोर्ही डेऊ, किल्हैकि मुंह छ़ाडणअ तूह होरी ज़ाती सेटा दूर-दूर तैणीं।’”
22	22	तिंयां लोग एसा गल्ला तैणीं ता रहै शुणदै लागी पर एसा गल्ला शूणीं करै बोलअ तिन्नैं ज़ोरै-ज़ोरै लैल़ा लाई, “एऊ इहै मणछा पाआ मारी, एऊओ ज़िऊंदअ रहणअ निं ठीक आथी।”
22	23	ज़ांऊं तिंयां लैल़ा लांदै झिकल़ै धेल़दै और रोशै धूल़ै माटै झ़ैऊंदै लागै,
22	24	ता फौज़ी दले सुबैदारै बोलअ, “एऊ निंयां गहल़ा लै, और कोल़ै बाही करै करा पुछ़-ज़ाच़, ताकि मुखा बी लोल़ी थोघ लागअ कि ईंयां लोग किल्है आसा लागै दै एऊए बरोधा दी इहै लैल़ा लांदै।”
22	25	ज़ांऊं पल़सी तिन्नैं राशी करै बान्हअ, तेखअ बोलअ पल़सी तेऊ सुबैदारा लै ज़ुंण तिधी खल़्हुअ द त, “अह कै ठीक आसा कि तम्हैं एकी रोमी मणछा लै, और सह बी बाझ़ी दोशै च़िका कोल़ै करै?”
22	26	सुबैदारै बोलअ इहअ शूणीं करै फौज़ी दले सरदारा का, “तंऐं अह कै आसा लाअ द करी? अह ता रोमी आसा।”
22	27	तेखअ पुछ़अ फौज़ी दले सरदारै पल़सी सेटा डेऊई करै, “मुखा खोज़ कि तूह कै रोमी आसा?” पल़सी बोलअ, “हाँ।”
22	28	इहअ शूणीं करै बोलअ फौज़ी दले सरदारै, “मुंह आसा रोमी हणैंओ पद बडै भारी ढबै दैई करै भेटअ द!” पल़सी बोलअ, “हुंह आसा हुऐ-ज़ल्मां ओर्ही रोमी”।
22	29	तेखअ ज़ुंणी तेऊए पुछ़-ज़ाच़ ती लाई दी करी, तिंयां हटै तेभी तेऊ सेटा का दूर, और दलो सरदार बी, इहअ थोघ लागी करै कि अह आसा रोमी, मंऐं आसा अह बान्हअ द, सह डरअ।
22	30	दुजै धैल़ै सह ठीक-ठीक थोघ करने च़ाहा दी कि यहूदी तेऊ लै किज़ै दोश लाआ, तेऊए शांघल़ी लोहै खोल्है, और प्रधान परोहित और सारी सभा लै दैनअ कठा हणैंओ हुकम और पल़सी निंयं तिन्नैं उंधै माहा सभा लै संघा किअ सह तिन्नां सम्हनै खल़अ।
23	1	पल़सी भाल़अ माहा सभा बाखा राम्बल़ै करै और बोलअ, “भाईओ, मंऐं काटी आझ़ तैणीं परमेशरा सम्हनै शुचै रही ज़िन्दगी!”
23	2	हनन्याह माहा परोहितै बोलअ पल़सी नेल़ खल़्हुऐ दै लोगा लै, “एऊए मुंहैं बाहा च़ैंडै।”
23	3	एता भाल़ी बोलअ पल़सी हनन्याह लै, “परमेशरा दैणीं ताल्है एसा गल्ला पिछ़ू आप्पै सज़ा, तूह आसा न्याय आसना दी मेरै फैंसलै करदअ तेऊ बधाना करै लागअ द ज़ुंण परमेशरै आपणैं गूर मुसा लै दैनअ। पर आप्पू निं तूह तेऊ बधाना मंदअ! किल्हैकि, ज़ै मेरी किज़ै गलती ई निं निखल़ी ता तंऐं किल्है बोलअ, ‘एऊए मुंहैं बाहा च़ैंडै?’” ()	WRONG ALIGNMENT
23	4	ज़ुंण तिधी नेल़ खल़्हुऐ दै तै तिन्नैं बोलअ पल़सी लै रोशा संघै, “तूह परमेशरे माहा परोहिता लै बूरअ बोला?”
23	5	पल़सी बोलअ, “भाईओ, मुखा निं थोघै त कि अह आसा माहा परोहित, किल्हैकि शास्त्रा दी आसा लिखअ द कि आपणैं लोगे सैणैं लै निं बूरअ बोली।” ()
23	6	तेखअ ज़ांऊं पल़सी का थोघ लागअ कि सभा दी केतरै फरीसी और केतरै सदुकी मणछ आसा ता तेऊ बोलअ ज़ोरै-ज़ोरै, “भाईओ, हुंह आसा फरीसी और फरीसी लोगे खांनदानी का, मूंऐं दै और मूंऐं दै मणछे आशा दी और मरी करै ज़िऊंदै हणें बारै आसा लागअ द मेरअ न्याय आसना सम्हनै मकदमअ हंदअ।”
23	7	ज़ांऊं पल़सी अह गल्ल बोली ता फरीसी और सदुकी मांझ़ै पल़अ झ़गल़अ और सभा दी पल़ी फूट।
23	8	किल्हैकि सदुकी लोग मना तै इहअ बी कि मरी करै निं कोहै सकदअ भी ज़िऊंदअ हई और नां स्वर्ग दूत और नां भूत आथी; पर फरीसी मना तै इना सोभी गल्ला।
23	9	तेखअ मच़अ बडअ हाल्लअ-गोल्लअ और कई शास्त्री तै फरीसी लोगा पक्षा दी, तिंयां उझ़ुऐ खल़ै इहअ बोली करै किअ तिन्नैं झ़गल़अ, “हाम्हां का निं एऊ मणछा दी किछ़ै बूरी गल्ल शुझदी, ज़ै कुंणी भूत और स्वर्ग दूता संघै गल्ला की तै किज़ै हुअ?”
23	10	ज़ांऊं खास्सअ झ़गल़अ हुअ, ता फौज़ी दले सरदारै एसा डरै कि इहअ निं हआ कि ईंयां पल़सी काटे मारे, ता तेऊ दैनअ इहअ हुकम कि पल़सी काढा इना मांझ़ा का ज़ोरा-ज़ोरी बागै और एऊ निंयां गहल़ा लै।
23	11	तेसा ई राची बोलअ प्रभू ईशू पल़सी का दर्शण दैई करै, “हे पल़सी हैल़अ निं करी, किल्हैकि ज़ेही गवाही तंऐं मेरी येरुशलेम नगरी दैनी, तेही पल़णीं ता रोम डेऊई करै बी दैणीं।”
23	12	ज़ांऊं दुजै धैल़ै किअ कई यहूदी एक्कअ और आप्पू मांझ़ै किअ तिन्नैं सकल़्प कि ज़ेभै तैणीं हाम्हैं पल़सी मारी निं मुक्के, तेभै तैणीं हाम्हैं खाए-पिए ता हाम्हां लै आसा लानत।
23	13	ज़ुंणी सकल़्प किअ त तिंयां तै च़ाल़्ही ज़ण्हैं का बी खास्सै।
23	14	तिन्नैं बोलअ प्रधान परोहिता और मुखियै सेटा डेऊई करै, “हाम्हैं आसा एही ठान्हीं दी कि ज़ांऊं तैणीं हाम्हैं पल़सी मारी निं पाए, तेभै तैणीं हाम्हैं किज़ै च़ाखे बी ता हाम्हां लै आसा लानता प्रैंदै लानत।
23	15	तैहीता ऐबै माहा सभा संघी फौज़ी दले सरदारा समझ़ाऊआ इहअ कि तेऊ छ़ाडा तम्हां सेटा लै कि तम्हां शाची सज़ा दैणैं का पैहलै तेऊए बारै ठीक-ठीक पुछ़-ज़ाच़ करनी, और हाम्हैं हणैं तेऊ इधी तम्हां सेटा पुजणैं का पैहलै ई मारना लै ताखुई रहै दै।”
23	16	तिधी त पल़सीओ भाणज़ू तेऊ शूणीं ईंयां सारी गल्ला कि ईंयां आसा पल़सी मारनें ताका रहै दै। ता तेऊ दैनअ गहल़ै डेऊई करै पल़सी लै अह समाद।
23	17	पल़सी बोलअ सुबैदारा मांझ़ै एक आप्पू सेटा लै शादी करै, “एऊ ज़ुआना मणछा निंयां फौज़ी दले सरदारा सेटा लै, अह च़ाहा किज़ै खोज़णअ।”
23	18	तेऊ बी निंयं सह फौज़ी दले सरदारा सेटा लै और सरदारा का बोलअ, “पल़सी कैदी की मुंह शादी करै एही अरज़ कि अह ज़ुआन मणछ च़ाहा फौज़ी दले सरदारा का किज़ै खोज़णअ, एऊ निंऊं तेऊ सेटा लै।”
23	19	फौज़ी दले सरदारै पुछ़अ तेऊओ हाथ ढाकी करै सह ज़ुदअ ज़िहअ निंईं करै, “तूह किज़ै च़ाहा मुखा खोज़णअ?”
23	20	तेखअ खोज़ी तेऊ सारी गल्ला, “यहूदी आसा एक्कअ किअ द तिंयां च़ाहा कि ताखा बोल़णअ तिन्नां इहअ कि काल्ला आण पल़सी माहा सभा लै, ज़ाणनअ कि तूह च़ाहा तेऊए ठीक-ठीक पुछ़-ज़ाच़ करनी।
23	21	पर तिन्नें गल्ला निं मनी, किल्हैकि तिन्नां मांझ़ै आसा च़ाल़्ही का बी खास्सै लोग पल़सी बातो-बात मारनें ताका रहै दै। तिन्नैं आसा एही ठान्हीं दी कि ज़ेभै तैणीं पल़सी मारी निं पाए, तेभै तैणीं खाए-पिए, ता तिन्नां लै आसा लानत, और तिंयां आसा एभै तैर और तेरै बोला न्हैल़ै लागै दै।”
23	22	तेखअ छ़ाडअ फौज़ी दले सरदारै सह ज़ुआन मणछ इहअ बोली, “एसा गल्ला निं कोही का खोज़ी ज़ुंण तंऐं मुखा खोज़ी।”
23	23	फौज़ी दले सरदारै शादै दूई सुबैदार संघा बोलअ तिन्नां लै इहअ, “दूई शौ सपाही, सत्तर शुंआरी और दूई शौ फौज़ी डाहा राची भितरी कैसरिया नगरी लै डेऊणा लै तैर करी।
23	24	संघा डाहा पल़सीए शुंआरी लै घोल़ै तैर करी कि सह पजैल़णअ फेलिक्स राजपाला सेटा राज़ी राम्बल़अ बच़ाऊई।”
23	25	सरदारै लिखी राजपाला लै एही एक च़िठी बी,
23	26	“माहा प्रतपी फेलिक्स मुखियै लै क्लौदिउस लुसियास बाखा राज़ी-खुशी।
23	27	“अह मणछ लाअ त यहूदी ढाकी करै मारी, पर ज़ांऊं मुखा इहअ थोघ लागअ कि अह आसा रोमी, ता सपाहीओ दल निंईं करै आणअ मंऐं तिन्नां का बच़ाऊई।
23	28	मंऐं की इहअ थोघ करने बडी भारी कोशिश कि तिंयां एऊ लै किज़ै दोश लाआ, तै निंयं मंऐं तिन्नें माहा सभा लै।
23	29	तिधी लागअ मुखा थोघ कि तिंयां लाआ तिन्नें बधाना मनणें बारै एऊ लै दोश, पर मारनै और कैद करी बान्हीं डाहणैं जोगी दोश निं मुखा एऊ दी किछ़ै शुझदअ।
23	30	“ज़ांऊं मुखा कुंणी इहअ खोज़अ कि तिन्नैं आसा अह लाअ द मारी, ता मंऐं छ़ाडअ तेभी अह ताह सेटा लै, और मंऐं आसा एऊ लै मकदमैं करनै आल़ै लै बी बोलअ द कि ताह सेटा डेऊई करै खोज़ै सारी गल्ला, ज़ुंण बी तिन्नां बोल़णअ होए।”
23	31	तेखअ ज़िहअ हुकम सपाही लै दैनअ त, तिहअ ई निंयं तिन्नैं पल़सी और तिंयां पुजै राची भितरी अंतिपतरिस नगरी लै।
23	32	दुजै धैल़ै पुजै ज़ांघा हांढी डेऊणैं आल़ै सपाही येरुशलेम नगरी बापस और घोल़े शुंआरी आल़ै नाठै पल़सी संघै।
23	33	ज़ांऊं तिंयां कैसरिया नगरी पुजै ता तिन्नैं दैनी सह च़िठी राजपाला का और पल़सी बी निंयं तेऊ सेटा लै।
23	34	तेऊ पुछ़अ च़िठी पहल़ी करै पल़सी का, “तूह कसा राईसी का आसा?” पल़सी खोज़अ, “हुंह आसा किलकिआ का।”
23	35	ज़ांऊं तेऊ का इहअ थोघ गअ लागी कि अह आसा किलकिआ राईसी का, ता तेऊ बोलअ पल़सी लै, “ज़ेभै ताल्है मकदमैं आल़ै बी एछे तेभै करूं हुंह तम्हां सोभिए गल्ला शूणीं करै थारअ फैंसलअ।” तेखअ दैनअ तेऊ इहअ हुकम कि राज़ै हेरोदेस बणांऐं दै गहल़ै डाहा पल़सी पहरै दी।
24	1	पांज़ा धैल़ै बाद आअ हनन्याह माहा परोहित कई मुखियै और तिरतुल्लुस नांओंए कहा बकीला संघा लई कैसरिया नगरी लै। संघा खोज़अ तिन्नैं राजपाला सम्हनै पल़सीओ दोश।
24	2	ज़ांऊं पल़सी शादअ ता तिरतुल्लुस बकील लागअ तेऊ लै दोशा लांदअ, “हे माहा प्रतपी फेलिक्स, ताह करै भेटा हाम्हां सराहुणां लै और तेरै इंतज़ामा करै सधेरा एसा ज़ातीए कई बूराई।
24	3	ताह और तेरै बधाना मना हाम्हैं हर ज़ैगा और हर गल्ला दी शूकर करी।
24	4	तेरअ निं हाम्हैं खास्सअ बगत बरैबाद करनअ च़ाहंदै, हुंह करा ताह सेटा अरज़ कि म्हारी शूणैं दूई गल्ला,
24	5	“किल्हैकि हाम्हैं भाल़अ अह मणछ उपद्रभ और कई यहूदी मांझ़ै खरोल़ा पांदअ और अह आसा तिन्नां सोभी लोगो मुखिय ज़ुंण लोग ईशू नासरी मना।
24	6	एऊ लाई ती म्हारै मांदरा दी छ़ोत लाई, तेते तैणीं ढाकअ हाम्हैं अह। हाम्हां ता दैणीं आपणीं बधाने साबै एऊ लै सज़ा।
24	7	“पर लुसियास नांओंए फौज़ी दले सरदारै छ़ड़ैऊअ अह ज़ोरा-ज़ोरी म्हारै हाथा का पोर्ही और
24	8	दुशमणा लै दैनी ताह सेटा एछणें ज़ाज़त की इना सोभी गल्ला, ज़ेते बारै हाम्हैं इना दोशा एऊ दी लाआ, ताखा लागणअ आप्पै एऊ पुछ़ी-ज़ाच़ी करै थोघ।”
24	9	यहूदी बी बोलअ तेऊओ साथ दैई करै कि सच्च़ी किअ एऊ इहअ ई।
24	10	ज़ांऊं राजपाल फेलिक्सै पल़सी लै बोल़णा लै शारअ किअ ता पल़सी दैनअ ज़बाब, “मुखा ज़ांऊं इहअ थोघ लागअ कि तूह करा कई साला ओर्ही एसा ज़ातीओ न्याय, मुंह आसा एसा गल्ला ताह सेटा खोज़णें बडी खुशी।
24	11	तूह सका आप्पै समझ़ी कि ज़ेभै हुंह येरुशलेम नगरी परमेशरे भगती करदअ आअ ता मुंह निं अज़ी बारा धैल़ै का उझै हुऐ;
24	12	और इनै नां भाल़अ हुंह मांदरै, नां आराधना सभा दी और नां नगरी दी कसा संघै हठल़दअ और नां लोगा कठा करदअ भाल़अ?
24	13	ज़हा गल्लो ईंयां मुल्है दोश लाआ नां ईंयां इना गल्ला सच्च़ी साबत करी सकदै।
24	14	“पर हाँ, हुंह मना ताह सेटा एसा गल्ला कि हुंह करा तेऊ ई बधाने साबै परमेशरे भगती ज़ेऊ साबै मेरै पित्तर करदी आऐ। अह गल्ल बी आसा सच्च़ी कि हुंह च़ला मसीहा ईशूए मरज़ी दी। हुंह करा तिन्नां सोभी गल्ला दी बी विश्वास ज़ुंण परमेशरै आपणैं गूर मुसा लै दैनी और परमेशरे होरी कई गूरै आसा शास्त्रा दी लिखी दी।
24	15	“मेरअ विश्वास आसा तिहअ ई ज़ेही इना होरी आसा एही आशा कि एकी धैल़ै करनै परमेशरा धर्मीं और बूरै मणछ दुहै ज़िऊंदै। ()
24	16	तेसा धैल़ी लै करा हुंह बी इहै करने कोशिश कि परमेशरा सम्हनै और लोगा सम्हनै लोल़ी हर गल्ला दी मेरी सोर-समझ़ नर्दोश रही।
24	17	“कई साला बाद आअ त हुंह आपणैं येरुशलेम नगरी लै मेरै गरीब विश्वासी भाई लै भैंट दैनै दै धख ढबै-धेल्लै पजैल़अ।
24	18	एशिया का आऐ दै यहूदी भाल़अ हुंह मांदरे खोल़ै परमेशरे आराधना करनै का पैहलै शुचै हणैंओ बधान पूरअ करी करै एक्कै ज़ण्हअ, और नां मुंह संघै कोई लोग आथी तै।
24	19	ज़ै तिन्नां एशिया लाक्के यहूदी का मेरै खलाफ किज़ै दोश शुझुअ बी होए, तै सका तै तिंयां इधी ताह सम्हनै मुल्है दोश लाई।
24	20	“कि खोज़े ईंयां आप्पै कि ज़ेभै हुंह माहा सभा सम्हनै खल़अ किअ त, तेभै इनै मुंह दी कै ज़ुल्म भाल़अ?
24	21	एसा एकी गल्ला छ़ाडी ज़ुंण मंऐं तिन्नां सम्हनै खल़ै हई करै बोली, ‘मरी करै ज़िऊंदै हणें बारै आसा आझ़ तम्हां सम्हनै मेरअ न्याय लागअ द हंदअ।’”
24	22	फेलिक्स राजपाला का त एऊ पंथे सारी गल्लो थोघ, पल़सी लै निं तेभै तेऊ किछ़ै सज़ा खोज़ी और इहअ बोली करै टाल़ी सह गल्ल कि ज़ेभै फौज़ी दलो सरदार लुसियास एछे, तेभै हणअ थारी गल्लो फैंसलअ।
24	23	तेखअ दैनअ सुबैदारा लै हुकम कि पल़सी लै निं कोई तंगी तकलिफी दैई और एऊए हेर-सभाल़ करै बडै सुखा संघै, और एऊए साथी भाई मांझ़ै ज़ुंण बी एऊए सेऊआ टैहली लै एछे, तिन्नां निं रोक्की।
24	24	कई धैल़ै बाद आअ राजपाल फेलिक्स आपणीं लाल़ी संघा लई, तेऊए लाल़ी नांअ त द्रुसिल्ला और सह ती यहूदी। तेऊ शादअ पल़सी आप्पू सेटा और तेखअ शूणीं मसीहा ईशू दी विश्वास करने बारै सारी गल्ला।
24	25	ज़ांऊं पल़सी धर्म, सबर और आजू हणैं आल़ै न्याय बारै खोज़अ ता फेलिक्से दैनअ हैल़ुई करै पल़सी लै ज़बाब, “एभै ता डेऊ, ज़ेभै भी मुंह मोक्कअ भेटे ता तेभै शादूं हुंह ताह आप्पै।”
24	26	तेऊ ती पल़सी का किछ़ ढबै-धेल्ले आशा बी, तैहीता सह पल़सी गल्ला-बाता करना लै शादा त।
24	27	पर ज़ांऊं दूई साला बिती, ता पुरकियस फेस्तुस आअ फेलिक्से ज़ैगा दी राजपाल और फेलिक्सै डाहअ यहूदी खुश करने तैणीं पल़सी कैदी ई बणांईं।
25	1	कैसरिया पुजी करै पदबी सभाल़णैं का बाद नाठअ फेस्तुस चिई धेल्लै बाद येरुशलेम नगरी लै।
25	2	तिधी छ़ेल़ी प्रधान परोहितै, यहूदी मुखियै तेऊए सम्हनै पल़सीए गल्ला।
25	3	तिन्नैं की तेऊ का एही मांग कि पल़सी छ़ाड येरुशलेम नगरी लै। किल्हैकि तिंयां च़ाहा तै पल़सी बातो-बात मारनअ।
25	4	फेस्तुस राजपालै दैनअ ज़बाब, “पल़सी आसा कैसरिया कैद खानै, मुंह डेऊणअ आप्पै तिधा लै छ़ेकै।
25	5	तम्हां मांझ़ै ज़ुंण एसा गल्ला लै सैणैं आसा तिंयां च़ाल्ला मुंह संघै, ज़ै तेऊ मणछा दी किज़ै गलती होए तै सका तम्हैं तेऊ लै तिधी मकदमअ करी।”
25	6	आठ-दस धैल़ै बाद नाठअ फेस्तुस कैसरिया लै फिरी और दुजै धैल़ै न्याय आसना दी बेशी करै शादअ पल़सी तेऊ दालता लै।
25	7	ज़ांऊं पल़सी तिधी पुजअ ता येरुशलेम नगरी का आऐ दै यहूदी मुखियै खल़्हुऐ तेऊ फेर, और तिन्नैं लाऐ तेऊ लै बडै भारी इहै दोश ज़ेते तिंयां कोई सबूत बी निं दैई सकदै तै।
25	8	पर पल़सी दैनअ ज़बाब, “मंऐं निं यहूदी बधाने खलाफ किछ़ै ज़ुल्म किअ और नां मांदरे और माहा राज़े खलाफ नाठअ।”
25	9	तेखअ पुछ़अ फेस्तुस राजपालै यहूदी मुखियै खुश करने तैणीं पल़सी का एक सुआल, “तूह कै इहअ च़ाहा कि येरुशलेम नगरी डेऊई करै तिधी मेरै सम्हनै तेरै मकदमैंओ फैंसलअ होए?”
25	10	पल़सी दैनअ ज़बाब, “हुंह आसा माहा राज़े दालता दी खल़्हुअ द, मेरै मकदमैंओ फैंसलअ लोल़ी इधी हुअ। ज़िहअ कि ताखा बी आसा थोघ कि मंऐं निं यहूदी लै किछ़ै ज़ुल्म किअ।
25	11	ज़ै मंऐं किज़ै ज़ुल्म किअ बी और ज़ै मेरी सज़ा मौत बी होए, हुंह आसा तेता लै बी राज़ी। पर ज़हा गल्लो ईंयां मुल्है दोशा लांदै आसा लागै दै, ईंयां गल्ला निं शुची आथी, एसा गल्लो हक निं कोही का आथी कि मुंह इना यहूदी मारना लै दैए, हुंह दैआ इधी ऐबै एही अरज़ कि मेरै मकदमैंओ फैंसलअ लोल़ी माहा राज़े दालता दी हुअ।”
25	12	तेखअ दैनअ फेस्तुस राजपालै माहा सभा राऐ करी ज़बाब, “तंऐं की माहा राज़े दालता दी डेऊणे अरज़ और ऐबै छ़ाडणअ मुंह तूह माहा राज़ै सेटा।”
25	13	थोल़ै धैल़ै बाद आअ अग्रिप्पा राज़अ आपणीं बैहणी बिरनिके संघै राजपाल फेस्तुस सेटा कैसरिया नगरी मिलदअ।
25	14	तिधी खास्सै धैल़ै रहणैं का बाद खोज़ी फेस्तुस राजपालै पल़सीए बारै तिन्नां का सारी गल्ला, “एक मणछ आसा ज़ुंण राजपाल फेलिक्सै इधी कैद खानै आसा छ़ाडअ द।
25	15	ज़धू हुंह येरुशलेम नगरी त, तधू की प्रधान परोहित और यहूदी मुखियै तेऊए गल्ला। तिंयां च़ाहा इहअ कि पल़सी लै दैआ मौते सज़ा।
25	16	“पर मंऐं दैनअ तिन्नां लै ज़बाब कि रोम राज़े बधाने साबै लोल़ी दोशी और मकदमैं करनै आल़ै दुहै पेशी लै आऐ और मुंहां सम्हनै लोल़ी तिन्नें सुआल-ज़बाब हुऐ। ज़हा लै मकदमअ आसा किअ द तेऊ लोल़ी आपणीं गल्ला खोज़णेंओ मोक्कअ भेटअ तेभै तैणीं निं कोही लै सज़ा दैई सकदै।
25	17	“ता ज़ांऊं तिंयां इधी कठा हुऐ ता मंऐं निं देरी की और मंऐं शादअ दुजै धैल़ै पल़सी दालता लै।
25	18	ज़ांऊं तेऊ दी मकदमैं करनै आल़ै खल़ै हुऐ ता तिन्नैं बी निं तेतरी बूरी गल्लो दोश लाई ज़िहअ हुंह समझ़ा त।
25	19	तिंयां तै आपणैं रबाज़ा पिछ़ू झ़घल़दै लागै दै और ईशू नांओंए कोई मणछे बारै ज़ुंण मूंअ त और अह पल़सी खोज़ा तेऊ ज़िऊंदै, एसा गल्ला पिछ़ू तै ईंयां हठल़दै लागै दै।
25	20	“हुंह त इहअ झाखुअ द कि इना गल्लो थोघ किहअ करै लाऊं? तैहीता मंऐं एऊ का पुछ़अ कि तूह येरुशलेम नगरी लै च़ाल्लअ कि तिधी तेरै मकदमैंओ फैंसलअ होए?
25	21	पर एऊ पल़सी की एही अरज़ कि मेरअ न्याय माहा राज़े दालता दी हुअ। मंऐं दैनअ हुकम कि ज़ेभै तैणीं हुंह एऊ माहा राज़ै सेटा निं पजैल़ी लऊं, तेभै तैणीं करा एऊए कैद खानै दी हेर-सभाल़।”
25	22	तेखअ बोलअ अग्रिप्पा राज़ै फेस्तुस राजपाला का, “हुंबी च़ाहा तेऊ मणछे शुणनअ कि सह कै बोला?” फेस्तुस राजपालै बोलअ, “काल्ला शूणैं तूह भाल़ै।”
25	23	दुजै धेल्लै पुजै राज़अ अग्रिप्पा तेऊए बैहण बिरनिके बडी ज़ै-ज़ैकारा मांझ़ै फौज़ी दले सरदारा और नगरीए बडै लोगा संघै सभा दी। ता फेस्तुस राजपालै दैनअ इहअ हुकम कि पल़सी आणा ओर्ही।
25	24	फेस्तुस राजपालै बोलअ, “हे माहा राज़अ अग्रिप्पा, और इधी हाम्हां संघै सोभी मणछो, तम्हैं भाल़ा एऊ मणछा ज़सरै बारै बडै भारी यहूदी येरुशलेम नगरी और इधी बी लैल़ा, लाई-लाई करै मुखा अरज़ की कि अह ज़िऊंदअ डाहणअ निं ठीक आथी।
25	25	पर मुखा गअ थोघ लागी कि एऊ निं इहअ किछ़ै किअ ज़ेता लै एऊ मौते सज़ा होए। ऐबै ज़ै एऊ आप्पै ई माहा राज़े दालता लै डेऊणे अरज़ की ता मंऐं लाअ अह रोम नगरी दैई पजैल़ी।
25	26	“पर मुखा निस्सअ एऊ लै सज़ा दैणैं जोगी किछ़ै दोश शुझुई कि आपणैं मालका सेटा लै किज़ै लिखूं? तैहीता मंऐं तम्हां सम्हनै, खासकर राज़ै अग्रिप्पा सम्हनै आणअ कि पुछ़-ज़ाच़ करनै का बाद मुंह माहा राज़ै लै लिखी दैणा लै किज़ै सबूत भेटे।
25	27	किल्हैकि कैदी दी किज़ै दोश आसा तेते बारै लिखै बाझ़ी कैदी ताह सेटा लै छ़ाडणअ ज़ाण्हिंआं मुखा बेकार।”
26	1	अग्रिप्पा राज़ै बोलअ पल़सी लै, “आपणैं बारै बोल़णें आसा ताल्है ज़ाज़त।” तेखअ लागअ पल़सी हाथ आजू फुआरी करै गल्ला खोज़दअ,
26	2	“हे राज़अ अग्रिप्पा, हुंह समझ़ा इहअ कि मेरै खुल्है भाग कि आझ़ भेटअ मुंह ताह सम्हनै तिन्नां गल्ला खोज़णेंओ मोक्कअ ज़ेते बारै ईंयां यहूदी मुखियै मुल्है दोश लाआ।
26	3	खासकर एते तैणीं कि ताखा आसा आप्पै यहूदी लोगे रबाज़ और हर गल्लो थोघ ज़ेते बारै हाम्हैं हठल़दै हआ लागै दै, ता मेरी आसा ताह सेटा एही अरज़ कि मेरी गल्ला शुणें सबर करी करै।
26	4	“ज़िहअ मेरअ च़ाल-च़लण होछ़ी उझै आपणीं ज़ाती मांझ़ै येरुशलेम नगरी त, तेतो आसा इना सोभी यहूदी का बी थोघ।
26	5	तिंयां बछ़ैणा मुंह होछ़ी उझै और एसा गल्ला सका तिंयां खोज़ी कि मंऐं ज़िऊई फरीसी पंथे साबै आपणीं सारी ज़िन्दगी।
26	6	“आझ़ आसा मेरअ मकदमअ एता पिछ़ू लागअ द हंदअ कि मेरी आशा आसा एही कि ज़ुंण करार परमेशरै म्हारै पित्तरा का की ती सह हुई पूरी।
26	7	अह आसा सह ई करार ज़हा पूरी हणां लै म्हारै बारा गोत्र धैल़ी-राची परमेशरे भगती करदी न्हैल़ै आसा लागै दै। हे राज़ा, एसा ई आशा डाहणें पिछ़ू आसा यहूदी मुखियै मेरअ मकदमअ किअ।
26	8	कसा लै अह गल्ला नुआहरी किल्है ज़ाण्हिंआं कि परमेशर करा मूंऐं दै मणछा ज़िऊंदै?
26	9	“हुंबी सोठा त पैहलै इहअ ई नासरत नगरीए ईशूओ बरोधा दी आसा मुंह किज़ै नां किज़ै करनअ ज़रूरी।
26	10	मंऐं येरुशलेम नगरी इहअ किअ बी। एतरअ तैणीं कि प्रधान परोहिता का हक पाई करै कई पबित्र लोग पाऐ मंऐं कैद खानै दी, और तिन्नें हत्या करना लै हआ त हुंबी राज़ी।
26	11	हुंह करा त आराधना कोठी दी तिन्नां लै कष्ट दैई करै ईशूए कराऊआ त निंदा, इधी तैणीं कि रोशै मारै हुअ त हुंह इहअ बेगरअ कि बागै नगरी डेऊई करै बी करा त हुंह तिन्नां लै तकलिफ दैई।
26	12	“प्रधान परोहितै दैनी मुल्है दमिश्क नगरी रहणैं आल़ै विश्वासी कैद खानै दी बंद करनैओ हक और ज़ांऊं हुंह तिधा लै नाठअ
26	13	ता हे राज़ा, तिधी पुजणैं का पैहलै हुअ बाता इहअ कि खरै दपहरो बगत त, मंऐं भाल़अ सरगा का सुरज़ा का बी खास्सै झ़ामणा ज़िहअ प्रैशअ आप्पू और संघा हांढणै आल़ै साथी फेर च़मकदअ।
26	14	“ता ज़ांऊं हाम्हैं सोभै धरनीं माटै दी बधल़ुऐ, ता मुखा शुण्हुंअ इब्रानी बोली दी मुल्है इहै बोल बोलदअ, ‘ए शाऊल, ए शाऊल, तूह किल्है आसा मुंह दुखी करदअ लागअ द? मुंह संघै जुध करी हणअ ताल्है ई घाटअ।’
26	15	“मंऐं पुछ़अ इहअ, ‘हे प्रभू तूह कुंण आसा?’ “प्रभू दैनअ मुल्है ज़बाब, ‘हुंह आसा ईशू नासरी ज़हा तूह दुखी करदअ आसा लागअ द।
26	16	पर तूह उझ़ू आपणीं ज़ांघा दी खल़अ, किल्हैकि हुंह आअ ताह सेटा लै एते तैणीं कि तूह बणांणअ मुंह तिन्नां गल्ला दी टैहलू और गवाह दुहै; ज़ुंण तंऐं भाल़ी दी आसा, और तिन्नां गल्लो बी ज़ुंण ताह आजू करनअ मुंह रहैऊंणीं तिंयां ताखा आप्पै।()
26	17	“‘मुंह रहणअ ताह तेरै लोगा का और होरी ज़ाती का बच़ाऊंदै लागी; ज़हा सेटा लै तूह मंऐं ऐबै छ़ाडी आसा लाअ द कि()
26	18	तूह तिन्नें आछी खोल्हे कि न्हैरै का प्रैशै बाखा लै, और शैताने गुलामीं का परमेशरा बाखा लै फरेओए और परमेशर तिन्नें पाप माफ करे ज़ुंण मुंह दी विश्वास करी करै पबित्र आसा किऐ दै।’()
26	19	“तै हे राज़ा अग्रिप्पा, मंऐं किअ सह ज़ुंण परमेशरै मुल्है स्वर्गो दर्शण दैनअ।
26	20	पर पैहलै दमिश्क नगरी और तेखअ येरुशलेम नगरी रहणैं आल़ै लै, तेखअ यहूदा लाक्कै और होरी ज़ातीए लोगा का एसा गल्ला खोज़दअ लागी कि आपणैं मना बदल़ा और परमेशरा बाखा फिरा और इहै काम करा ज़ेता करै थोघ लागे कि तम्हैं हेरअ पाप करनअ छ़ाडी।
26	21	“इना गल्ला पिछ़ू रहै यहूदी मुंह मांदरै ढाकी करै मारनें तरकिबा लागी।
26	22	परमेशरे मज़ता करै आसा हुंह आझ़ तैणीं ज़िऊंदअ और होछ़ै बडै सोभी सम्हनै दैआ हुंह एसा गवाही। इना गल्ला छ़ाडी निं हुंह होर किछ़ै बोलदअ, ज़ुंण मुसा गूरै और परमेशरे होरी गूरै बी आसा बधाना दी बोली दी कि आजू हणअ इहअ,
26	23	‘मसीहा लागणअ दुख भुगतणअ और सह सोभी का पैहलै मूंऐं दै मांझ़ा का उझ़ुई करै करनअ तेऊ म्हारै लोगा मांझ़ै और होरी ज़ाती दी प्रैशैओ प्रच़ार।’” ()
26	24	ज़ांऊं पल़सी इहअ करै ज़बाबा दैंदअ त लागअ द, ता फेस्तुस राजपालै पाई ज़ोरै हाक बोलअ, “पल़सी, तेरी बुधि गई भ्रष्ट हई, खास्सी बिद्या करै हुअ तूह बेगरअ।”
26	25	पर पल़सी बोलअ, “हे माहा प्रतपी फेस्तुस, हुंह निं बेगरअ आथी पर हुंह खोज़ा सत्त और बुधिए गल्ला।
26	26	राज़अ बी, ज़हा सम्हनै हुंह नडरअ हई करै आसा बोलदअ लागअ द, एऊ का बी आसा इना गल्लो थोघ। मुंह आसा एसा गल्लो भरोस्सअ कि इना गल्ला मांझ़ै निं कोहै गल्ल एही आथी कि ज़ुंण एऊ का थोघ निं होए। किल्हैकि अह गल्ल निं किधी एकी पांडा भितरी आथी हुई बिती दी।
26	27	हे राज़ा अग्रिप्पा, तूह कै परमेशरे गूरो भरोस्सअ करा? हाँ, मुखा आसा थोघ कि तूह मना।”
26	28	तेखअ बोलअ अग्रिप्पा पल़सी लै, “धख ज़ेही गल्ला समझ़ाऊई करै कै मुंबी तूह मसीही च़ाहा बणांणअ?”
26	29	पल़सी बोलअ, “परमेशरा का आसा मेरी प्राथणां कि कै थोल़ै दी और कै खास्सै दी, सिधअ तूह ई निं पर ज़ेतरै लोग आझ़ मेरी गल्ला शूणैं आसा लागै दै, सोभ लोल़ी इना गल़ैऊंडी छ़ाडी करै मुंह ज़िहै हुऐ।”
26	30	तेखअ उझ़ुऐ राज़अ, राजपाल, बिरनिके और तिन्नां संघै बेशणै आल़ै सोभ खल़ै संघा लागै हांढदै।
26	31	ज़ांऊं तिंयां बागै नाठै ता तिंयां लागै ज़ुदै-ज़ुदै डेऊई करै आप्पू मांझ़ै बोलदै, “अह मणछ इहअ ता किछ़ै निं करा, ज़ुंण कैद करनै और मौते सज़ा जोगी आसा।”
26	32	राज़ै अग्रिप्पा बोलअ फेस्तुस राजपाला का, “ज़ै अह माहा राज़ै सेटा डेऊणे अरज़ नांईं करदअ, तै सका त अह छ़ुटी।”
27	1	ज़ांऊं फेस्तुस राजपालै इहअ फैंसलअ किअ कि हाम्हां लागणअ समुंदरे बाता ज़हाज़ा दी इटल़ी देशा लै डेऊणअ, ता तिन्नैं सभाल़ै पल़सी और होर कई कैदी बी युलियुस नांओंए अगस्तुस माहा राज़े फौज़ी दले एकी सुबैदारे हाथै।
27	2	अद्रमुतियम नगरीए ज़हाज़ा दी। सह ज़हाज़ डेऊणअ त एशिया प्रदेसे बाढा बाती और अरिस्तर्खुस नांओं मणछ बी त हाम्हां संघा। सह त मकिदुनिया लाक्कै थिस्सलुनी नगरी का।
27	3	दुजै धैल़ै पाअ हाम्हैं सैदा नगरी दी लंगर और युलियुस सुबैदारै की पल़सी लै एही दैआ कि तेऊ दैनअ आपणैं साथी भाई सेटा डेऊणैं ताकि सह तिन्नां का ज़रूतीए च़िज़ा आणै।
27	4	तिधा का ज़हाज़ खोल्ही करै हाम्हैं उंबल़ी बागरी च़लणें बज़्हा च़लै कुप्रास टापुए आडा दी।
27	5	किलकिआ और पंफूलिआ नगरी नेल़ समुंदरा बाती डेऊई करै पुजै हाम्हैं लुसिया लाक्कै मूरा नगरी।
27	6	तिधी भेटअ सुबैदारा सिकंदरीया नगरीओ एक ज़हाज़ इटल़ी देशा लै डेऊंदअ और तेऊ बशैल़ै हाम्हैं तेथ।
27	7	ज़ांऊं हाम्हैं खास्सै धैल़ै तैणीं सुलै-सुलै हांढदी करै कनिदुस नगरी पुजणअ कठण हुअ किल्हैकि बागरी निस्सी हाम्हां आजू डैऊणै दैई ती, और हाम्हैं च़लै सलमोने सम्हनै बाती करै क्रेतै टापुए आडा दी आजू।
27	8	तेते बाढै-बाढै बडी मसीबता दी च़ली करै शुभ लंगरबारी नांओंए एकी ज़ैगा दी पुजै, तिधा का ती लुसिया नगरी नेल़।
27	9	ज़ांऊं खास्सै धैल़ै बितै, और समुंदरे सफरा त आजू कठण ब्रते धैल़ी गई ती बिती और आजू तै हिंऊंदे धैल़ै और समुंदरै ती ढिश-बागर एछणें डौर, ता पल़सी समझ़ाऊऐ तिंयां,
27	10	“भलै मणछो, मुखा शुझिआ आजू इहअ कि एऊ सफरा दी आसा बडी भारी हान्नी और खरी एछणैं आल़ी, तम्हैं निं इहअ समझ़ी कि सिधअ ज़हाज़ा दी डाहअ द समान हणअ बरैबाद पर ज़हाज़े और प्राणें बी आसा हान्नी हणैं आल़ी।”
27	11	पर सुबैदारै मनी पल़सीए गल्ला का ज़ादी ज़हाज़े कप्तान और मालके।
27	12	सह बंज़र ज़ैगा नांईं ती हिंऊंदा काटणा लै ठीक बी आथी, तैहीता सोभी किअ इहअ बच़ार कि तिधा का ज़हाज़ खोल्ही करै ज़ै केऊ साबै हई सके, फिनाका पुजी करै हिंऊंदे भिन्नैं काटे। अह क्रेतै टापुए बंज़र ज़ैगा आसा ती एक ज़हाज़ो आडअ ज़ेतो मोहरअ दखण-पछ़म और उतर-पछ़मा बाखा खुल्हा त।
27	13	ज़ांऊं दखण दिशा बाखा सुलै-सुलै बागरी लागी ता इहअ समझ़ी करै कि म्हारअ मतलब हुअ पूरअ, तिधा का लंगर च़की लागै क्रेतै टापुए बाढै-बाढै आजू डैऊंदै।
27	14	पर थोल़ी घल़ी बाद उझ़ुई तिधा का एक बडी ढिश बागर, ज़हा लै “युरुकूलीन बोला”।
27	15	ज़ांऊं सह ज़हाज़ा दी लागी, ता ज़हाज़ निं बागरी सम्हनै खल़्हुई सकअ, और हाम्हैं दैनअ तेऊ आपणैं साबै बगणैं, और इहअ ई करै रहै आजू बगदै लागी।
27	16	तेखअ बान्हीं कौदा नांओंए एकी होछ़ै ज़िहै टापुए आडा दी बगदी-बगदी बडै मसा जाए की हाम्हैं आपणीं डोंगी बशा दी ज़हाज़ा च़लाऊंणैं आल़ै च़की सह डोंगी संघा डाही ज़हाज़ा दी।
27	17	तिन्नैं डाहअ ज़हाज़ हेठा का प्रैंदै तैणीं राशै करै कशी ताकि समुंदरे च़िफलै रेता दी ज़हाज़ नां शाचे। तिन्नैं किअ लंगर धख उंधै और ज़हाज़ा दैनअ बागरी लागणें साबै आजू बगणैं।
27	18	ज़ांऊं हाम्हैं ढिश-बागरी दी बडै भारी झ़लारै और ढेसै लागै ता दुजै धैल़ै लागै तिंयां आपणैं ज़हाज़े समाना पाणीं जैंदरी शोटदै।
27	19	चिऊथै धैल़ै मुक्कै तिंयां आपणैं हाथै ज़हाज़ो समान शोटी।
27	20	कई धैल़ै तैणीं नां ता सुरज़ शुझुअ और नां ता तारै शुझुऐ, और बडी भारी ढिश बागर ती च़लदी लागी दी और खिरी हुई म्हारी ज़िऊंदै बच़ी रहणें आशा बी खतम।
27	21	ज़ांऊं तिंयां खास्सै धैल़ै भुखै रही मुक्कै, पल़सी उझ़ुअ खल़अ और तिन्नां लै बोलअ, “हे मणछो, हुअ ता लोल़ी ती इहअ कि तम्हैं मेरी गल्ला शुणदै और क्रेतै का नां ज़हाज़ खोल्ही आजू हांढदै और नां अह खरी और हान्नी हंदी।
27	22	पर ऐबै समझ़ाऊआ हुंह तम्हां कि हैअ डाहा! किल्हैकि तम्हां मांझ़ै निं कोहै मरनै पर ज़हाज़ निं बच़ी सकदअ।
27	23	किल्हैकि मेरअ परमेशर, ज़सरअ हुंह आसा, और ज़हा परमेशरै हुंह भगती करा, तेऊए स्वर्ग दूतै बोलअ हिझ़ राची मुंह सेटा एछी करै,
27	24	“‘ए पल़सी, डरै निं आथी, माहा राज़ै सेटा पुजणअ आसा तेरअ ज़रूरी। परमेशरै की झींण और इहअ करै हुऐ ईंयां सोभ लोग तेरै ज़ुंण ताह संघै एऊ ज़हाज़ा दी आसा लागै दै डैऊंदै।’
27	25	तैही बोला हुंह हे साथीओ, हैअ डाहा, किल्हैकि हुंह करा परमेशरा दी भरोस्सअ, कि ज़िहअ मुखा खोज़अ द आसा, तिहअ ई हणअ।
27	26	पर हाम्हां लागणअ कसा टापू दी डेऊई रहणअ।”
27	27	ज़ांऊं च़ौदुई राच हुई, हाम्हैं लागै आन्द्रिया समुंदरै ठणाखदै, ता आधी राची ज़हाज़ च़लाऊंणैं आल़ै समझ़अ कि हाम्हैं पुजै कसा देशा नेल़।
27	28	तिन्नैं राशी पाई करै थाल्लैओ थोघ करी नापअ ता पाणीं त कोई च़ाल़्ही गज़ डुघअ और थोल़अ आजू डेऊई करै तिन्नैं भी तिन्नैं राशी करै थाल्लैओ थोघ करी करै पाणीं नापअ ता पाणीं त कोई तिह गज़।
27	29	इहअ सोठी करै कि ज़हाज़ निं लोल़ी कधि शाफल़ा दी शाची करै चुटअ और तिन्नैं बी शोटै ज़हाज़ा खरैल़णां लै पिछ़लै च़ार लंगर और तेखअ रहै राची भैणै न्हैल़ै लागी।
27	30	पर ज़ांऊं ज़हाज़ च़लाऊंणैं आल़ै ज़हाज़ा का ठुहर्नअ च़ाहा तै, और तिंयां आजू का लंगर पाणें भान्नै दी समुंदरै डोंगी थुआल़ी।
27	31	तेखअ बोलअ पल़सी सुबैदार और सपाही का, “ज़ै ईंयां ज़हाज़ा दी नांईं रहै तै निं तम्हैं कोहै बच़ी सकदै।”
27	32	तेखअ पाऐ सपाही राशै काटी और डोंगी शोटी ज़हाज़ा का दूर।
27	33	ज़ांऊं राच भैणै आल़ी ती, ता पल़सीए समझ़ाऊऐ सोभै इहअ बोली करै, सोभै रोटी खाणां लै, “आझ़ हूऐ च़ौदा धैल़ै, तम्हैं रहै बच़णे आशा दी भुखै, और रोटी पाणीं निं किछ़ै खाई।
27	34	एता लै समझ़ाऊआ हुंह तम्हां का इहअ कि धख-धख खाआ, ज़ेता करै तम्हैं बच़ी सका, हैल़अ निं करा, तम्हां मांझ़ै निं कसरै मुंडो एक शराल़ बी बरैबाद हणअ।”
27	35	तेखअ किअ इहअ बोली करै पल़सी रोटी चोल़ी करै परमेशरो शूकर और रोटी चोल़ी करै दैनी सोभी लै खाणां लै।
27	36	तेखअ लागै तिंयां सोभ एकी दुजै लै हैअ दैई खांदै।
27	37	हाम्हैं सोभै तै ज़हाज़ा दी दूई शौ छतर मणछ।
27	38	ज़ांऊं तिंयां सोभै ज़ण्हैं रोटी खाई मुक्कै ता तिंयां लागै गिंहूंए बोरी समुंदरै शोटी करै ज़हाज़े बोझ़ा हल़कै करदै।
27	39	ज़ांऊं राच भैई राम्बल़अ प्रैशअ हुअ ता सह देश निं तिन्नैं बछ़ैणअ, पर एक खोहल़ शुझुई; तेतो त च़कोर बाढ, और तिन्नैं सोठअ इहअ कि ज़ै हई सके ता इधी टकैल़णअ हाम्हां ज़हाज़।
27	40	तेखअ छ़ाडै तिन्नैं लंगर खोल्ही करै समुंदरै और पतबारा खोल्ही करै बागरी सम्हनै आगलै पाल उझै करी करै लागै बाढा बाखा लै हांढदै।
27	41	पर तिन्नैं टकैल़अ ज़हाज़ दूई समुंदरे कठा हणें ज़ैगा दी; और ज़हाज़े मोहरै लै लागी ढेस और सह शाची तिधी रेता जैंदरी और सह निस्सअ आजू-पिछ़ू सिक्की, पर पिछ़ली छ़ालीए ज़ोरा करै लागअ ज़हाज़ चुटदअ।
27	42	तेखअ किअ सपाही इहअ बच़ार कि कैदी पाणै मारी इहअ निं हआ कि कोई तैरी करै ठुर्हे।
27	43	पर सुबैदार च़ाहा त पल़सी बच़ाऊंणअ और तेऊ निं सपाही तिन्नां कोही कैदी मारनै दैनअ। पर तेऊ बोलअ इहअ कि ज़ुंण तैरी सका, सह निखल़ा पैहलै छ़ाहल़ दैई करै समुंदरे बाढै
27	44	और बाकी मणछ निखल़ा चुटी दी च़ाऊल़ी प्रैंदै दी, और कोई ज़हाज़े च़िज़ा बस्तिए आसरै बाढै शुक्की ज़ैगा लै। इहअ करै पुजै सोभ शुक्की ज़ैगा दी राज़ी राम्बल़ै बच़ी।
28	1	ज़ांऊं हाम्हैं सोभै राज़ी राम्बल़ै बाढै पुजै, ता तेखअ लागअ हाम्हां का थोघ कि एऊ टापू लै बोला माल्टा टापू।
28	2	तिन्नैं ज़ंगली लोगै की हाम्हां लै नुआहरी झ़ूरी। किल्हैकि हिंऊंदे धैल़ै त सरग लागअ द और शेल़ै-ठांढै ज़ाल़ी तिन्नैं हाम्हां सोभी लै आग और हाम्हैं डाहै आप्पू सेटा।
28	3	ज़ांऊं पल़सी झ़ुको बरिंडअ झाल़ी करै आगीए घैनै दी पाअ, ता एक झ़रीली दानअ निखल़ी आगीए गरमीं करै और सह पल़ेठुई पल़सीए हाथै।
28	4	ज़ांऊं तिन्नैं ज़ंगली दानअ तेऊए हाथै च़ुंढुई दी भाल़ी, ता तिंयां लागै आप्पू मांझ़ै गल्ला करी बोलदै, “अह आसा सच्च़ी हत्या करनै आल़अ, अह समुंदरा का ता बच़अ पर म्हारी न्याय-देबी निं च़ाहंदी कि अह ज़िऊंदअ रहे।”
28	5	तेखअ शोटी पल़सी सह दानअ आगी जैंदरी, और तेऊ निं किछ़ै हान्नी हुई।
28	6	पर तिंयां रहै न्हैल़ै लागी कि अह शुआणअ-धुआणअ और तेभी बदल़णअ धरनीं और तेखअ शोटणै एऊ प्राण। पर ज़ांऊं तिंयां खास्सी घल़ी भाल़ै रहै लागी और तिन्नैं भाल़अ कि तेऊ निं किछ़ै हुअ ता तिन्नैं सोठअ आपणैं मनैं इहअ कि अह आसा कोई देअ।
28	7	तेसा ज़ैगा ओरी-पोरी ती पुबलिऊस नांओंऐं तेऊ टापुए प्रधाने ज़िम्मीं, तेऊ हाम्हैं आपणैं घरा लै निंईं करै चिई धैल़ै की बडी झ़ूरी दी म्हारी पाहुंणच़ारी।
28	8	पुबलिऊस प्रधाने बाप्पू त ज़ौर और दस्त लागै दै और सह च़ैन्नै दी पल़अ द, पल़सी तेऊए घरै डेऊई करै की तेऊ लै प्राथणां, और तेऊ दी हाथ लाई करै किअ सह राम्बल़अ।
28	9	ज़ांऊं इहअ हुअ ता तेऊ टापू दी आऐ होर बमार बी सोभ पल़सी सेटा और तिंयां बी किऐ तेऊ राम्बल़ै।
28	10	तिन्नैं सोभी की म्हारी इज़त, और ज़ांऊं हाम्हैं तिधा का आजू च़ाल्लै तै डेऊई ता ज़ुंण किछ़ बी हाम्हां ज़रुरत ती, तिन्नैं डाही तिंयां सोभै गल्ला ज़हाज़ा दी।
28	11	माल्टा टापू दी चिई भिन्नैं बाद बेठै हाम्हैं सिकंदरीया नगरीए एकी ज़हाज़ा दी और च़लै आजू, सह ज़हाज़ त तेऊ टापू दी हिंऊंद धैल़ै काटदअ खल़्हुअ द। तेऊ ज़हाज़े मोहरै दी त नछ़ैण “दोगल़ भाई” देओए मुर्ति।
28	12	सारकुस नगरी पुजी करै रहै हाम्हैं लंगर पाई चिई धैल़ै तिधी।
28	13	तिधा का आऐ हाम्हैं फेर दैई करै रेगियम नगरी और एकी धैल़ै बाद च़ली दखण बाखा बागरी और तेखअ पुजै दुजै धैल़ै पुतियुली नगरी।
28	14	तिधी मिलै हाम्हैं होरी विश्वासी भाई का और तिन्नें बोल़णैं दी रहै हाम्हैं एकी हबतै तिधी, तिधा का पुजै हाम्हैं खिरी मसा जाई करै रोम।
28	15	तिधा का आऐ विश्वासी भाई म्हारअ समाद शूणीं करै गराऊंए च़फै चिई सराऐ नगरी तैणीं हाम्हां मिलदै। तिन्नां भाल़ी किअ पल़सी परमेशरो शूकर और तिन्नां लै दैनअ हैअ विश्वास।
28	16	ज़ांऊं हाम्हैं रोम पुजै, ता पल़सी लै दैनअ तेऊ सपाही संघै ज़ुदै ज़िहै एकी रहणैंओ हुकम ज़ुंण तेऊए हेर-सभाल़ करा त।
28	17	चिई धैल़ै बाद शादै तेऊ यहूदी लोगे बडै लोग और ज़ांऊं तिंयां कठा हुऐ ता तिन्नां का बोलअ, “भाईओ, मंऐं निं आपणैं लोगा और आपणैं पित्तरे बभारे खलाफ किछ़ै किअ, तैबी सभाल़अ कैदी हई करै हुंह येरुशलेम नगरी का रोम सरकारी सपाही का।
28	18	तिन्नैं च़ाहअ हुंह मेरी पुछ़-ज़ाच़ करी करै छ़ाडणअ बी, किल्हैकि मुल्है निं मौत दैणैं जोगी किछ़ै दोश त।
28	19	“पर ज़ांऊं यहूदी मुखियै एते बरोधा दी बोलदै लागै तेखअ पल़ी मुंह माहा राज़ै सेटा एछणें अरज़ करनी। एते तैणीं निं कि मुंह शाचअ आपणैं लोगा लै दोश लाणअ त।
28	20	तैही आसा मंऐं तम्हैं शादै दै कि तम्हां का मिलूं और एसा गल्ला खोज़ी सकूं कि हुंह आसा एता पिछ़ू कैद किअ द। किल्हैकि हुंह करा विश्वास कि ज़ेही इस्राएली मसीहा एछणें आशा आसा सह मुक्कअ एछी।”
28	21	तिन्नैं यहूदी मुखियै बोलअ पल़सी लै, “नां हाम्हां तेरै बारै यहूदा लाक्कै का च़िठी भेटी, नां होरी भाई मांझ़ै तेरै बारै किज़ै खोज़अ और नां बूरअ बोलअ।
28	22	सह च़ाहा हाम्हैं ताखा शुणनअ, किल्हैकि हाम्हां का आसा थोघ कि कई ज़ैगा बोला एऊ मत्ते बारै लोग बरोधा दी गल्ला।”
28	23	तेखअ काढी तिन्नैं तेऊ लै एक धैल़ी और बडै भारी लोग हुऐ तेऊ सेटा कठा। पल़सी परमेशरे राज़े गवाही दैंदी, और परमेशरे गूर मुसा खोज़ै दै बधाना और परमेशरे होरी गूरे कताबा का प्रभू ईशूए बारै समझ़ाऊंदी रहअ दोती का उडै तैणीं रह खोज़दअ लागी।
28	24	तेखअ मनी कई तिंयां गल्ला, और कई निं विश्वास किअ।
28	25	इहअ करै निं तिंयां आप्पू मांझ़ै एक मत्त हई सकै। तेखअ नाठै तिंयां पल़सीए एसा गल्ले बोल़णैं दी तिधा का, “पबित्र आत्मां आसा परमेशरे गूर याशायाहे कताबा दी थारै पित्तरा का ठीक ई बोलअ द, () ‘डेऊ इना लोगा लै बोल,
28	26	तम्हैं शुणदै ता रहणैं, पर नांईं समझ़णैं, भाल़ै ता रहणैं, पर भुझ़ी निं सकदै।
28	27	किल्हैकि इना लोगो मन आसा काठअ और इने कान आसा गरकै हुऐ दै। इनै आसा आपणीं आछी बंद डाही दी करी। इहअ निं हआ कि तिंयां आपणीं आछी का भाल़े, काना का शुणें और मना का समझ़े, और मुंह बाखा फिरे और हुंह तिन्नां राम्बल़ै करूं!’
28	28	“तै तम्हैं समझ़ा, कि परमेशरे एऊ उद्धारे कथैया छ़ाडी होरी ज़ाती सेटा लै और तिन्नां शुणनी बी मनणी बी।” ()
28	29	ज़ांऊं पल़सी इहअ बोलअ ता यहूदी लागै आप्पू मांझ़ै हठल़दै और तिधा का नाठै।
28	30	तेखअ रहअ पल़सी पूरी दूई साला तैणीं आपणैं कराऊऐ दैई करै एकी घरा दी।
28	31	ज़ुंण तेऊ सेटा एछा तै, सह रहअ तिन्नां संघै मिलदअ लागी और बाझ़ी रोक-टोक और नडरै हई करै परमेशरे राज़ो रहअ प्रच़ार करदअ लागी और मसीहा ईशू प्रभूए गल्ला सखाऊंदअ लागी।
