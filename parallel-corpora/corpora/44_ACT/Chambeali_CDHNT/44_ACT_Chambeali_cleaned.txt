1	1	हे आदरणीय थियुफिलुस मै पैल्ली कताब उन्हा सारी गल्लां रे बारे बिच लिख्खे री थी जे यीशु अपणी सेवकाई री शुरूआत का लेई करी अपणे स्वर्ग पर चुक्की लित्ते जाणे तीकर सिखांदे रे
1	2	अपणे स्वर्ग पर चुक्के जाणे का पैल्ले तिन्हा ने अपणे चुणे रे प्रेरितां जो पवित्रात्मा री ताकत कने हुकम दित्ते
1	3	ते तिन्हा ने दुख झेलणे रे मरणे का बाद अप्पु जो अपणे प्रेरितां रे सामणे पक्के सबुतां कने ए साबित कित्ता कि से फिरी मरे रे लोक्कां बिच का जिन्दे होई गे रे हिन ते चाली दिनां तिकर से तिन्हा सामणे प्रकट हुंदे रे ते परमेश्‍वर रे राज री गल्लां करदे रे
1	4	जां से सारे कठ्ठे थिया तां यीशु ने तिन्हा कने मिली करी तिन्हा जो हुकम दित्तेया यरूशलेम शहर जो ना छड्डो पर पिता रे तिस वादे रे पुरा होणे रा इतंजार करो जिसेरी गल्ल तुसी मेरे का सुणी चुके रे हो
1	5	किजोकी युहन्ना ने तां पाणी बिच बपतिस्मा दित्ते रा है पर थोड़े रोज्जां बाद तुसी जो पवित्रात्मा रा बपतिस्मा मिलणा
1	6	अते तिन्हा ने कठ्ठे होई करी तिन्हा का पुच्छेया हे प्रभु क्‍या तुसी अब्बे ही इस्राएल जो रोमी साम्राज्य री गुलामी का अजाद करी के इस्राएली राज जो फिरी स्थापित करी दैणा
1	7	यीशु ने तिन्हा जो जवाब दित्तेया से कुस बेल्ले या कुस युग बिच होणी से सिर्फ परमेश्‍वर रे हक बिच हिन ते से तुसी रे जानणे तांइ नी हिन
1	8	पर जां पवित्रात्मा तुसी पर आणा तां तुसी ताकत पाणी ते तुसी यरूशलेम शहर ते सारी यहुदियां प्रदेश ते सामरिया प्रदेश बिच ते दुनिया रे हर कुणे तिकर तुसी मेरे गवाह बनणा
1	9	ए बोल्ली करी हे तिन्हेरे दिखदेदिखदे ही परमेश्‍वर ने तिन्हा जो स्वर्ग पर चुक्की लित्ता ते बदलां ने तिन्हेरे जो प्रेरितां री अख्खां का लुकाई लित्तेया
1	10	तिन्हेरे जाणे रे बेल्ले जां से आसमान पास्से दिख्खेया करदे थिये तां चाणचक्के ही दो मणु चिट्टे कपड़ेयां अंदर तिन्हेरे सामणे आई खड़ित्ते
1	11	ते तिन्हेरे जो बोल्लेया हे गलीली मणूओं तुसी किजो खड़ी करी आसमान पास्से दिख्खेया करदे हिन ए ही यीशु जे तुसी रे का स्वर्ग पर चुक्कि लित्ते गे रे हिन जिस तरिक्के कने तुसी उन्हा जो स्वर्ग पर जादें दिख्खेया तिसी तरिक्के कने उन्हा ने फिरी हटणा
1	12	जां स्वर्गदूत तित्ते का हटी गे तां चेल्‍ले जैतून नां रे पहाड़ा का यरूशलेम शहर जो हटी आए जे तिस जगह का इक्क किलोमीटर री दुरी पर है
1	13	जां से यरूशलेम बिच पुज्जे तां भोड़ी पर गे जित्ते पतरस ते युहन्ना ते याकूब ते अन्द्रियास ते फिलिप्पुस ते थोमा ते बरतुल्मै ते मत्ती ते हलफई रा मुडां याकूब ते शमौन जे जेलोतेस नां रे समुह रा मणु थिया ते याकूब रा मुडां यहूदा रैहन्दे थिये
1	14	ए सारे मती जनानियां ते यीशु री माँ मरियम ते तिन्हेरे अपणे भ्यालां कने इक्क मन होई करी प्रार्थना बिच लगी रेय
1	15	तिन्हा ही दिनां बिच पतरस संगी विश्वासियां रे बिच जे इक्क सौ बी लौक्कां रे नेड़ेतेड़े थिये खड़ी करी बोलणा लगेया
1	16	हे विश्वासियों जरूरी थिया कि पवित्रशास्त्र रा हे लेख पुरा हो जे पवित्रात्मा ने दाऊद रे जरिए का यहूदा रे बारे बिच पैल्ले का बोल्ले रा थिया जिनिये यीशु रे पकड़णे वालेयां री मदद कित्ती थी
1	17	किजोकी से ता असां बिच का इक्क थिया ते इस सेवकाई बिच हिस्सेदार होया
1	18	जिय्यां कि तुसी जाणदे तिन्निए पाप री कमाई कने इक्क खेत्तर खरीदी लित्ता ते सरे रे भारे पेया ते तिसेरा पेट फटी गेया ते तिसेरी सारी आन्द्रां निकली आई
1	19	इस गल्ल जो यरूशलेम शहर रे सारे रैह्णे वाले जाणी गे इत्ते तिकर कि तिस खेत्तर रा ना तिन्हेरी भाषा बिच हकलदमा मतलब की खून रा खेत्तर पेई गेया
1	20	जिय्यां की दाउद ने भजन सहिंता बिच लिख्खे रा है तिसेरा घर उजड़ी जाए ते तिसेरे बिच कोई ना बसे ते भजन संहिता बिच दाउद ने लिख्खे रा है तिसेरा औहदा कोई होर लेई ले
1	21	इधेरे तांइ जिन्ने लोक युहन्ना रे बपतिस्मा का लेई करी यीशु मसीह रे स्वर्ग पर चुक्के जाणे तीकर असां कने हर जगह बराबर रे तिन्हा बिच का ही कोई इक्क तिसेरी जगह पर चुणेया जाए
1	22	ठीक है कि तिन्हेरे बिच का इक्क मणु हमारे कने यीशु रे मरे रे लोक्कां बिच का फिरी जिन्दे होणे रा गवाह होई जाए
1	23	तां तिन्हा ने बाकी लोक्कां बिच का दो लोक्कां जो खड़ा कित्ता पैल्ले यूसुफ जो जिस जो बरसब्बास कहलादां जिसेरा दुआ ना यूस्तुस है ते दुए मत्तियाह जो
1	24	ते ए प्रार्थना कित्ती हे प्रभु तुसी जे सारेयां रे मनां जो जाणदे ए प्रकट करो कि इन्हा दोन्नां बिच का तुसी कुस जो चुणे रा है
1	25	कि से इस सेवकाई ते प्रेरिताई रा हक्क ले जिस जो यहूदा मरणे का बाद खाली छड्डी करी तिस जगह पर चली गेया जित्ते तिसजो अपणे कम्मां रे हिसाब कने होणा चाएदा
1	26	तां तिन्हा ने तिन्हेरे नां री चिठ्ठियां पाई ते चिठ्ठी मत्तियाह रे नां पर निकली अते से तिन्हा ग्यारह प्रेरितां कने गिणेया गेया
2	1	जां यहुदी लोक्कां रे पिन्तेकुस्त रा त्यौहार रा दिन आया तां से सारे इक्क जगह कठित्ते रे थिये
2	2	चाणचक्के ही स्वर्ग का इक्क बड्डे तूफान जदेई सनसनाहट री अवाज होई ते तिस कने सारा घर जित्ते से बैठ्ठे रे थिये गुंजी गेया
2	3	ते तिन्हा जो इक्क इदेइ अग्ग दिस्सि जे दिखणे बिच जिब्बां सांइ थी ते से तिन्हा बिच का हर इक्क पर आई टिकी
2	4	से सारे पवित्रात्मा बिच भरी गे ते जिय्यां पवित्रात्मा ने तिन्हा जो बोलणे री ताकत दित्ती से बखरीबखरी भाषा बिच बोलणा लग्गे
2	5	तिस बेल्ले तित्ते मते सारे परमेश्‍वर रा डर मनणे वाले यहुदी भक्त पर्व मनाणे तांइ यरूशलेम शहर बिच देशदेश का आए रे थिये ते तित्ते रेया करदे थिये
2	6	जां ए गरजणे जैसी अवाज लोक्कां जो सुणित्ती तां भीड़ कठ्ठि गई ते लोक डरी गे किजोकी हर इक्क ने प्रेरितां जो तिन्हेरे भाषा बिच बोलदे सुणेया थिया
2	7	से सारे बड़े भारी हैरान होई करी बोलणा लग्गे दिख्खो ए जे बोल्लेया करदे हिन क्‍या सारे गलीलि प्रदेश रे रैह्णे वाले लोक नी हिन
2	8	तां फिरी असां बिच का हर इक्क अपणीअपणी मातृ भाषा बिच गल्लां करदे होए किय्यां सुणेया करदा है
2	9	असी जे पार्थी प्रदेश मेदी एलामी मेसोपोटामिया यहूदियां कप्पदुकिया पुन्तुस ते एशिया
2	10	ते फ्रूगिया पंफूलिया मिस्र देश लिबिया प्रदेश जे कुरेने शहर रे नेड़ेतेड़े हिन इन्हा सारे देश रे रैह्णे वाले ते रोम शहर रे रैह्णे वाले हिन
2	11	मतलब की यहुदी ते यहुदी धर्म अपनाणे वाले अरबी लोक क्रेते द्वीप रे लोक ते अरब देश रे लोक भी हिन पर अपणीअपणी भाषा बिच तिन्हेरे का परमेश्‍वर रे बड्डेबड्डे चमत्कारां री गल्लां सूणदे
2	12	ते से सारे हैरान होए ते डरी करी इक्क दुए जो बोलणा लग्गे ए क्‍या होया करदा है
2	13	पर होरनां ने मजाक उडा़ई करी बोल्लेया हे तां नौई शराब रे नशे बिच हिन
2	14	तां पतरस तिन्हा ग्याराह प्रेरितां कने खड़ित्ता ते उच्ची अवाज बिच बोलणा लग्गेया हे यहुदियां ते हे यरूशलेम शहर रे सारे रैह्णे वालेयों ए जाणी लेयो ते कन्न लाई करी मेरी गल्लां सुणो
2	15	जिय्यां तुसी समजेया करदे हिन तैसी गल्ल नी है ए लोक नशे बिच नी हिन किजोकी हल्ले भ्यागे रे नौ ही बज्जे रे हिन
2	16	पर ए से गल्ल है जे योएल भविष्यद्वक्ता रे जरिए बोल्ली गई थी
2	17	परमेश्‍वर बोलदे आखरी दिनां बिच इय्यां होणा कि मै अपणा आत्‍मा सारे लोक्कां जो दैणा ते तुसी रे मुडें ते तुसी री कुड़ियां ने भविष्यवाणी करणी ते तुसी रे जवान्नां ने दर्शन दिखणे ते तुसी रे बुजुर्ग लोक ने सुपणे दिखणे
2	18	इत्ते तिकर मै अपणे दास ते दासियां जो भी तिन्हा दिनां बिच अपणी आत्‍मा दिंगा ते तिन्हा ने भविष्वाणीयां करणी
2	19	ते मै उप्पर आसमान बिच अन्नौखे कम्म ते थल्ले दुनिया पर निशानी खून ते आग्ग ते धुएं रा बद्दल दिखाणा
2	20	परमेश्‍वर रे महान ते तेजस्वी दिन रे आणे का पैल्ले सूरज न्याह्रा ते चाँद खून जदेया होई जाणा
2	21	ते जे कोई परमेश्‍वर रा नां लिदां उन्निए छुटकारा पाणा
2	22	हे इस्राएलियों ए गल्लां सूणों नासरत कस्बे रे यीशु इक्क मणु थिये जिन्हेरा परमेश्‍वर रे पास्से का होणे रा सबूत तिन्हा चिन्हचमत्कारां अनौखे कम्मां ते चमत्कारी चिन्ह कने अप्पु जो साबित कित्ता जे परमेश्‍वर ने तुसी मझाटे तिन्हेरे का करी दिखाए जिन्हेरे जो तुसी अप्पु ही जाणदे
2	23	तिस्सी यीशु जो जे परमेश्‍वर री ठेहराई री योजना ते पैल्ले ज्ञान रे मुताबिक पकड़वाए गे तुसी अधार्मिक लोक्कां री मदद कने यीशु जो पकड़वाई करी ते सुली पर चढ़वाई करी मरवाई दित्ता
2	24	पर तिन्हा ही जो परमेश्‍वर ने मौत रे बधंन का छुड़ाई करी जिन्दा करी दित्ता किजोकी ए नामुमकिन थिया कि से तिसेरे बस बिच रैहन्दे
2	25	किजोकी दाऊद यीशु मसीह रे बारे बिच बोलदा मै प्रभु जो हमेशा अपणे सामणे दिखदा रेया किजोकी से मेरे दैह्णे पास्से हिन ताकी मै छुड़की ना पैय्यां
2	26	इसी वजह कने मेरा मन खुश होया ते मेरी जिब्ब मगन होई बल्कि मेरा शरीर भी आस बीच बणी रैह्णा
2	27	किजोकी तुसी मेरे जान जो पताल बिच नी छडणा ते ना अपणे पवित्र मणु जो सड़णा ही दिंगा
2	28	तुसी मेरे जो जिन्दगी रा रस्ता दस्से रा है तुसी मेरे जो अपनी हजुरी कने खुशी कने भरी दैणा
2	29	हे मेरे भाईयों मै कुलपती दाऊद रे बारे बिच तुसी कने हिम्मत कने बोल्ली सकदा कि से ता मरी गेया ते दब्बेया भी गेया ते तिसेरी कबर अज्ज तिकर हमारे इत्ते पाई जादीं
2	30	से भविष्यद्वक्ता थिया से जाणदा थिया कि परमेश्‍वर ने तिस कने वादा कित्ते रा है कि तिसेरे ‍खानदान का इक्क मणु जो तेरे गद्दी पर बैठाणा
2	31	तिनिए भविष्य बिच होणे वाली गल्ल जो पैह्ल्ले का ही दिख्खी करी मसीह यीशु रे फिरी जिन्दे होणे रे बारे बिच भविष्यवाणी कित्ती की ना तां तिन्हा रा प्राण पताल बिच छड्डेया गेया ते ना तिन्हेरा जिस्म सड़ी पाया
2	32	इसी यीशु जो परमेश्‍वर ने जिन्दा कित्तेया जिसेरे असी सारे गवाह हिन
2	33	इस तरिक्के कने परमेश्‍वर रे सज्जे हत्थ का सबका बड्डा पदवी पाई करी ते पिता का से पवित्रात्मा पाई करी जिसेरा वादा कित्ता गेया थिया ते तिन्हा ने पवित्रात्मा असां जो देई दित्ता रा है जे तुसी दिखदे ते सुणदे हिन
2	34	किजोकी दाऊद तां स्वर्ग पर नी चढ़ेया पर से आप बोलदा प्रभु परमेश्‍वर ने मेरे प्रभु जो बोल्लेया मेरे दैहणे बैह्
2	35	जां तिकर की मै तेरे दुस्मणा जो झुकाई करी तेरे पैरां थल्ले रा पटरा नी बणाई देयां
2	36	अते अवे इस्राएल रा सारे लोक ठीक तरिक्के कने जाणी लये कि परमेश्‍वर ने तिस्सी यीशु जो जिस जो तुसी सुली पर चढ़ा़ई दित्ता प्रभु भी ठेहराया ते मसीह भी
2	37	जां लोक्कां ने ए गल्लां सुणी तां से इदेय परेशान होई गे कि जिय्यां से गल्लां तिन्हेरे दिल रे आरपार होई गयी होन ते पतरस ते बाकी प्रेरितां का पुछणा लग्गे हे भाईयों असी क्‍या करण
2	38	पतरस ने तिन्हा जो बोल्लेया अपणे पाप्पां का तौबा करो ते तुसी बिच का हर इक्क अपणेअपणे पाप्पां री माफी पाणे तांइ मसीह यीशु रे नां कने बपतिस्मा ले तां तुसी पवित्रात्मा रा दान मिलणा
2	39	किजोकी ए वादा तुसी तांइ तुसी री औलादां तांइ ते उन्हा सारे दुरदुर रे लोक्कां तांइ भी है जिन्हा जो असां रे प्रभु परमेश्‍वर अपणे नेड़े सदगा
2	40	ते पतरस होर मती गल्लां कने भी गवाई देईकरी घड़ीघड़ी समझाया कि अपणे आप जो इस टेड़ी जाति का बचाओ
2	41	अते जिन्हा ने तिसेरा संदेश सुणेया ते विश्वास कित्ता तिन्हा ने बपतिस्मा लित्ता ते तिसी दिन त्रै हजार लोक्कां रे लगभग तिन्हा विश्वासियां रे दल बिच मिली गे
2	42	ते से प्रेरितां का शिक्षा पाणे ते सगंती रखणे ते प्रभु भोज मनाणे ते प्रार्थना करणे बिच मगन रे
2	43	ते यरूशलेम रे मते सारे लोक्कां पर भय ते भक्ति छाई गई मते सारे अनौखे कम्म ते चिन्हचमत्कारां जो प्रेरितां रे जरिए दिखाए जांदे थिये
2	44	ते सारे विश्वास करणे वाले कठ्ठे रैह्‍न्दे थिये ते तिन्हेरी सारी चिज्जां आपस बिच साझे बिच थी
2	45	से अपणी जायदाद ते समान बेच्चीबेच्ची करी जदेई जिसेरी जरुरत हुंदी थी बंडी देया करदे थिये
2	46	से हर रोज इक्क मन होई करी मन्दिर बिच कठिदें थिये ते घरघर रोट्टी तोड़दे होए खुशी ते मन रे सिद्देपन कने भोजन करेया करदे थे
2	47	ते परमेश्‍वर री स्तुती करेया करदे थिये ते सारे लोक तिन्हा का खुश थिये ते जे छुटकारा पादें थिये तिन्हेरे जो प्रभु हर दिन तिन्हा बिच मलाई दिदें थिये
3	1	पतरस ते युहन्ना त्रै बजे री प्रार्थना रे बेल्ले मन्दिर जो जाया करदे थिये
3	2	ते लोक इक्क पैदाईशी लट्टे मणु जो यरूशलेम मन्दिर रे सुन्दर कहलाए जाणे वाले दुआर पर भिख मंगणे तांइ लेई आंदे थिये ताकी से मन्दिर बिच आणे वाले लोक्कां का भिख मंगी सके
3	3	जां तिन्निए पतरस ते युहन्ना जो मन्दिर बिच जादें दिख्खेया तां तिन्हेरे का भिख मगीं
3	4	पतरस ते युहन्ना कने तिसेरे पास्से ध्यान कने दिख्खी करी बोल्लेया हमारे पास्से दिख्ख
3	5	अते से तिन्हेरे का किच्‍छ पाणे री उम्मीद रख्खी करी तिन्हेरे पास्से दिखणा लग्गेया
3	6	तां पतरस ने बोल्लेया चाँदी ते सोन्ना तां मेरे का नी है पर जे मेरे का है से तेरे जो दिंदा नासरत रे यीशु मसीह रे नां कने उठ ते चलफिर
3	7	ते पतरस ने तिसेरा सीद्दा हत्थ पकड़ी करी तिसजो चुक्केया ते तिस्सी बेल्ले तिसेरे पैरां ते गोड्डेयां बिच जोर आई गेया
3	8	से उटकी करी खड़ी गेया ते चलणेफिरणे लग्गि पेया ते चलदा ते उटकदा ते परमेश्‍वर री महिमा करदा होया तिन्हेरे कने मन्दिर रे अंगण बिच गेया
3	9	सारे लोक्कां ने तिसजो चलदेफिरदे ते परमेश्‍वर री महिमा करदे दिख्खी करी
3	10	तिसजो पेह्चाणी लित्तेया कि ए तां से ही लट्टा भिखारी है जे मन्दिर रे सुन्दर दुआर का बेइ करी भिख मंगदा थिया ते तिस गल्ल कने जे तिस कने होई थी से बड़े हैरान होए
3	11	जां तिन्निए पतरस ते युहन्ना जो पकड़े रा थीया तां सारे लोक बड़े हैरान हुदें होए तिस बरांडे बिच जे सुलैमान रा केहलादां तिन्हेरे का दोड़ी करी आए
3	12	ए दिख्खी करी पतरस ने लोक्कां जो बोल्लेया हे इस्राएलियों तुसी इस मणु पर हैरान किजो होया करदे हिन ते असां पास्से इय्यां किजो दिख्खेया करदे हिन कि मन्नों असां ही ने अपणी ताकत या भक्ति कने इसजो चलणेफिरणे जोग्गा बणाई दित्ता
3	13	अब्राहम ते इसहाक ते याकूब रे परमेश्‍वर हमारे पुरखां रे परमेश्‍वर ने अपणे सेवक यीशु री महिमा कित्ती जिन्हेरे जो तुसी यहुदी अधिकारियां रे हत्थां पकड़वाई दित्ता ते जां पिलातुस ने तिन्हेरे जो छड्डी दैणे रा फैसला कित्ता तां तुसी तिसेरे सामणे तिन्हेरा इन्कार कित्ता
3	14	तुसी यीशु जो जे पवित्र ते धार्मिक मणु थिये नक्कारी दित्ता ते बिनती कित्ती कि इक्क हथयारे जो तुसी वास्ते छड्डी दित्ता जाए
3	15	ते तुसी ने हमेशा री जिन्दगी रे राजकुमार जो मारी रख्खेया जिस जो परमेश्‍वर ने मुर्देयां बिच का जिन्दा कित्ता ते इस गल्ल रे असी गवाह हिन ते तिन्निए तिसरा सीद्दा हत्थ पकड़ी करी तिसजो चुक्केया ते तिस्सी बेल्ले तिसेरे पैरां ते गोड्डेयां बिच जोर आई गेया
3	16	यीशु रे नां बिच विश्वास करणे री वजह कने ए मणु चंगा होया ते तुसी जाणदे कि ए मणु कदेया लट्टा थिया पर यीशु बिच विश्वास करणे री वजह कने ए तुसी री हाक्खि सामणे बिल्कुल ठीक होई गेया
3	17	अवे हे भाईयों मै जाणदा कि ए कम्म तुसी नासमजी बिच कित्ता ते तिय्यां ही तुसी रे सरदारां ने भी कित्तेया
3	18	पर जिन्हा गल्लां जो परमेश्‍वर ने सारे भविष्यद्वक्ता रे जरिए पैल्ले ही दस्सि दित्ते रा थिया कि तिन्हेरे मसीह ने दुख झेलणा ते मारे जाणे तिन्हा गल्लां जो मसीह ने इस तरिक्के कने पुरा कित्ता
3	19	इस तांइ तौबा करो ते परमेश्‍वर रे पास्से हटी आओ की तुसी रे पाप मिटाए जाण जिस कने तुसी जो परमेश्‍वर रे पास्से का सुखचैन रे दिन मिलण
3	20	ते से यीशु जो भेज्जे जे तुसी वास्ते पैह्ल्ले ही का मसीह ठहराए गे रे हिन
3	21	जरुरी है कि से स्वर्ग बिच तिस बेल्ले रैह्‍ण जां तिकर की से सारी चिज्जां जो दुबारा नौया ना बणाई लये जिस गल्ल रा वादा परमेश्‍वर ने अपणे पवित्र भविष्यद्वक्ताओं कने बड़े पैल्ले कित्ता था
3	22	जिय्यां कि मूसा ने बोल्लेया प्रभु परमेश्‍वर तुसी रे भाईयां बिच का तुसी वास्ते मेरे सांइ इक्क भविष्यद्वक्ता जो भेजणा जे किच्‍छ से तुसी जो बोल्ले तिसजो मन्नेयो
3	23	पर हर इक्क मणु जे तिस भविष्यद्वक्ता री ना सुणे लोक्का बिच का नाश कित्ता जाणा
3	24	ते शमूएल का लेई करी तिसेरे बाद वालेयां तिकर जिन्ने भविष्यद्वक्ता बोल्ले तिन्हा सारेयां ने इन्हा दिनां रा पैगाम दित्ते रा है
3	25	तुसी सारे भविष्यद्वक्ता री औलादां ते तिस वादे रे हिस्सेदार हो जे परमेश्‍वर ने तुसी रे पुरखां कने कित्ता जां तिन्हा ने अब्राहम कने बोल्लेया तेरे ‍खानदान रे वजह कने दुनिया रे सारे घरां जो आशीष मिलणी
3	26	परमेश्‍वर ने अपणे सेवक जो मरे रे लोक्कां बिच का जिन्दा करी के पैल्ले तुसी का भेज्जेया कि तुसी बिच का हर इक्क जो तिन्हेरी बुराईयां का हटाई करी तिन्हेरे पास्से लेई आए ते आशीष दे
4	1	जां से लोक ए बोल्लेया करदे थिये तां पुरोत्त ते मन्दिर रे सरदार ते सदूकी लोक तिन्हेरे पिच्छे पेइ गे
4	2	से अधिकारी लोक बड़े गुस्से होए किजोकी चेल्‍ले लोक्कां जो मरे रे लोक्कां बिच का जिन्दा करणा जिय्यां तिन्हा ने यीशु जो फिरी जिन्दा कित्तेया थिया
4	3	तिन्हा ने प्रेरितां जो पकड़ी करी अगले दिन तिकर हवालात बिच रख्खेया किजोकी संझ होई गे रे थी
4	4	पर संदेश रे सुनणे वालेयां बिच का मते जणेया ने यीशु पर विश्वास कित्ता ते तिन्हेरी गिनती लगभग पँज हजार आदमियां तिकर होई गी
4	5	किजोकी अगले दिन सरदार बुजुर्ग ते शास्त्रि लोक यरूशलेम बिच कठिये
4	6	ते प्रधान पुरोत्त हन्ना ते कैफा ते युहन्ना ते सिकदंर ते बाकी जिन्ने भी बड्डे पुरोत्त रे ‍खानदान रे थिये सारे यरूशलेम शहर बिच कठी गे
4	7	से तिन्हा जो बिच मझाटे खड़ेरी करी पुच्छणा लग्गे कि तुसी ने ए कम्म कुस ताकत ते कुस हक कने कित्तेया
4	8	तां पतरस ने पवित्रात्मा बिच भरी करी तिन्हेरे जो बोल्लेया
4	9	हे लोक्कां रे सरदारों ते बुजुर्ग लोक इस कमजोर मणु कने जे भलाई कित्ती गे री है जे अज्ज असां कने तिसेरे बारे बिच पुछताछ कित्ती जादीं कि से किय्यां ठीक होया
4	10	तां तुसी सारे इस्राएली लोक्कां ने जाणी लैणा कि जिस नासरत कस्बे रे मसीह यीशु जो तुसी ने सुली पर चढ़ाया थिया ते जिस जो परमेश्‍वर ने मरे रे लोक्कां बिच का जिन्दा कित्ता तिन्हेरे जरिए ए मणु तुसी रे सामणे ठीकठाक खड़ित्ते रा है
4	11	मसीह यीशु से ही बट्टा है जिस जो तुसी राजमिस्त्रियां ने बेकार समझेया ते से कुणे रे सिरे रा बट्टा बणी गेया
4	12	यीशु जो छड्डी करी कुसकी दुए रे जरिए छुटकारा नी किजोकी आसमान रे थल्ले मणुआं बिच यीशु छड्डी करी होर कोई दुआ नां नी दित्तेया गेया जिसेरे जरिए असी छुटकारा पाइ सके
4	13	जां तिन्हा ने पतरस ते युहन्ना री हिम्मत दिख्खी ते ए दिख्खेया कि ए अनपढ़ ते आम लोक हिन तां हेरान होए फिरी तिन्हेरे जो पछाणेया कि ए यीशु कने रे हिन
4	14	तिस मणु जो जे ठीक होया थिया पतरस ते युहन्ना कने खड़ित्ते रा दिख्खी करी से तिन्हेरे खिलाफ किच्‍छ भी नी बोलि सके
4	15	पर इन्हा जो सभा का बाहर जाणे रा हुकम देइ करी से अप्पु बिच गल्लबात करणा लगे
4	16	असी इन्हा लोक्कां कने क्‍या करण किजोकी यरूशलेम शहर बिच रैह्णे वाले सारे लोक्कां जो पता है कि इन्हेरे जरिए इक्क मसहूर चमत्कार दखाया गे रा है ते असी इसेरा इन्कार नी करी सकदे
4	17	पर इधेरे तांइ कि ए गल्ल लोक्कां बिच होर जादा फैलि ना जाए असी तिन्हेरे जो धमकादें कि से इस नां कने फिरी कुसकी कने गल्ल ना करण
4	18	तां तिन्हा जो अन्दर सद्देया ते चितौणी देइ करी तिन्हेरे जो ए हुकम दित्ता कि यीशु रे नां कने ना किच्‍छ बोलणा ते सखाणा
4	19	पर पतरस ते युहन्ना ने तिन्हा जो जवाब दित्ता तुसी अप्पु ही इंसाफ करो क्‍या ए परमेश्‍वर रे सामणे खरा है कि असी परमेश्‍वर का जादा तुसी री गल्ल मनण
4	20	किजोकी ए तां असां का होई नी सकदा कि जे किच्‍छ असां ने दिख्खेया ते सुणे रा हे से ना बोलण
4	21	तां तिन्हा ने तिन्हेरे जो होर धमकाइ करी छड्डी दित्ता किजोकी लोक्कां री वजह कने तिन्हेरे जो सजा दैणे रा कोई मोक्कां नी मिल्लेया इधेरे तांइ जे गल्ल होए री थी तिसेरी वजह कने सारे लोक परमेश्‍वर री बड़ाई करेया करदे थिये
4	22	से मणू जिस जो ठीक करणे रा चमत्कार कित्तेया गेया थिया से चाली साल का जादा उमर वाला आदमी थिया
4	23	से छुटिकरी अपणे साथियां का आए ते जे किच्‍छ बड्डे पुरोत्तां ते बुजुर्ग लोक्कां ने तिन्हा जो बोल्ले रा थिया तिन्हा जो सुणाई दित्ता
4	24	ए सुणी करी तिन्हा ने इक्क मन होई करी बड्डी अवाज बिच परमेश्‍वर जो बोल्लेया हे स्वामी तुसी से ही हिन जिन्हा ने आसमान ते जमीन ते समुन्द्र ते जे किच्‍छ तिस बिच है बणाया
4	25	तुसी पवित्रात्मा रे जरिए अपणे सेवक असां रे पुरखे दाऊद रे मुँह का बोल्लेया गैर यहुदियां रे लोक्कां ने हल्ला किजो मचाया ते देशदेश रे लोक्कां ने बेकार री गल्लां किजो सोच्चि
4	26	प्रभु ते तिन्हेरे अभिषिक्त रे खिलाफ दुनिया रे राज्जे खड़ी पे ते हाकिम कठी गे
4	27	किजोकी तुसी रे सेवक यीशु रे खलाफ जिन्हेरा तुसी ने अभिषेक कित्तेया हेरोदेस ते पुन्तियुस पिलातुस भी गैर यहुदियां ते इस्राएली लोक्कां कने इस शहर बिच कठ्ठे होए
4	28	कि जे किच्‍छ तुसी री ताकत ते सोच रे हिसाब कने ठेहरे से ही करणे रा फैसला कित्ता
4	29	अवे हे प्रभु तिन्हेरी धमकियां जो सुणो ते अपणे सेवकां जो ए वरदान देयो कि तुसी रा वचन बड़ी हिम्मत कने सुनाण
4	30	जिस बेल्ले ठीक करणे तांइ तुसी अपणा हत्थ बधाओ कि चिन्हचमत्कार ते अनौखे कम्म तुसी रे पवित्र सेवक यीशु रे नां कने कित्ते जाण
4	31	जां से प्रार्थना करी बैठे तां से जगह जित्ते से कठित्ते रे थिये हिली गेया ते से सारे पवित्रात्मा बिच भरी गे ते परमेश्‍वर रा वचन हिम्मत कने सुणादे रेय
4	32	भरोसे करणे वालेयां री मडंली इक्क मन रे थिये इत्ते तिकर कोई भी अपणी जायदाद जो अपणा नी बोलदा था पर सारा किच्‍छ आपस रा थिया
4	33	प्रेरित बड़ी ताकत कने प्रभु यीशु रे फिरी जिन्दे होई जाणे री गवाई दिदें रे ते तिन्हा सारेयां पर परमेश्‍वर रा बड़ा अनुग्रह थी
4	34	तिन्हा बिच कोई भी गरीब नी थिया किजोकी जिन्हा का जमीन या घर थिये से तिन्हेरे जो बेचिबेच्ची करी बिके री चिज्जां रा पैसा लेइ करी आदें ते प्रेरितां जो सौंपी दिदें थे
4	35	ते जदेइ जिसेरी जरुरत हुंदी थी तिसेरे हिसाब कने हर इक्क जो बंडी देया करदे थिये
4	36	यूसुफ नां रा इक्क साइप्रस रा लेवी गोत्र रा मणु थिया जिसेरा नां प्रेरितां ने बरनबास मतलब कि शातीं रा पुत्तर रख्खे रा थिया
4	37	तिसेरी किच्‍छ जमीन थी जिस जो तिसने बेच्चेया ते दाम रे पैसे लाई करी प्रेरितां जो सौंपी दित्तेया ताकी से लोक्कां बिच तिन्हेरी जरुरत रे हिसाब कने बंडी सकण
5	1	हनन्याह नां रे इक्क मणु ते तिसेरी लाड़ी सफीरा ने अपणी जायदाद रा किच्‍छ हिस्सा बेच्चेया
5	2	ते तिस रक्म का अप्पु जो थोड़ा बचाइ लित्ता ते से गल्ल तिसेरी लाड़ी भी जाणदी थी ते तिसेरा किच्‍छ हिस्सा अणी करी प्रेरितां जो सौंपी दित्तेया
5	3	पतरस ने बोल्लेया हे हनन्याह शैतान ने ए गल्ल तेरे मन बिच किजो पाई की तू पवित्रात्मा कने झूठ बोल्ले ते अपणी जायदाद बिच का थोड़ा हिस्सा बेच्चेया थिया तिसेरे दाम बिच का किच्‍छ रख्खी छड्डे
5	4	जां तीकर से तेरे का थी क्‍या तेरी नी थी ते जां से बिकी गी क्‍या तेरे बस बिच नी थी ए बुरी गल्ल तैं अपणे मन बिच किजो सोच्ची तैं मणुआं कने नी पर परमेश्‍वर कने झूठ बोल्ले रा है
5	5	ए गल्लां सुणदे ही हनन्याह छुड़की पेया ते तिसेरी जान निकली गी ते सारे सुनणे वाले बड़े डरी गे
5	6	फिरी जवान लोक्कां ने आई करी तिसजो चुक्केया ते तिसेरी अर्थी बणाई ते बाहर ले जाई करी गाड़ी दित्ता
5	7	लगभग त्रै घटें रे बाद तिसेरी लाड़ी जे किच्‍छ होए रा थिया बगैर जाणे अन्दर आई
5	8	तां पतरस ने तिसजो बोल्लेया मेरे जो दस्स क्‍या तुसी दोन्नां ने तिस जमीन इन्ने बिच ही बेचि थी तिसने बोल्लेया हां इन्ने बिच ही
5	9	पतरस ने तिसजो बोल्लेया ए क्‍या गल्ल है कि तुसी दोन्नां ने प्रभु री आत्‍मा री परिक्षा तांइ इक्क मन बणाया दिख तेरे लाड़े रे गाड़णे वाले दुआर पर ही खड़ित्ते रे हिन ते तेरे जो भी बाहर लेइ जाणा
5	10	तां से तिसि बेल्ले तिन्हेरे पैरां पर पेइ गी ते से मरी गी ते जवान लोक्कां ने अन्दर आई करी तिसजो मरे रा दिख्खेया ते बाहर लेइ जाई करी तिसेरे लाड़े रे नेड़े दब्बि दित्तेया
5	11	यरूशलेम शहर री सारी कलीसिया रे लोक ते इन्हा गल्लां जो मनणे वाले सब लोक बड़े भारी डरी गे
5	12	प्रेरितां रे जरिए बड़े चमत्कार ते अनौखे कम्म लोक्कां बिच दिखाए जादें थे ते से सारे विश्वासी लोक सुलैमान रे बरांड़े बिच कठिदें थे
5	13	पर होर लोक्कां बिच का कुसकी जो ए हिम्मत नी हुदी थी कि तिन्हा प्रेरितां बिच जाई मिल्ले तां भी लोक तिन्हेरी बड़ाई करदे थे
5	14	प्रभु बिच विश्वास करणे वाले मते सारे लोक प्रभु री कलीसिया बिच बड़ी भारी गिनती बिच मिलदे रे
5	15	प्रेरितां रे कम्म रा ए नत्तीजा रेया कि लोक बिमारां लोक्कां जो सड़कां पर अणीअणी करी मज्जेयां ते झुल्लेयां पर लेटाई दिदें थिये ताकी जां पतरस आये तां तिसेरी परछाई ही तिन्हा बिच का कुसकी पर पेइ जाए
5	16	यरूशलेम शहर रे नेड़ेतेड़े रे शहरां बिच का भी विश्वासी लोक बिमार ते दुष्टात्मा रे सताए रे लोक्कां जो लाई करी कठिदें थिये ते से सारे प्रेरितां रे जरिए ठीक करी दित्ते जादें थिये
5	17	तां प्रधान पुरोत्त ते तिसेरे सारे साथी जे सदूकियां रे पथं का थिये हिर्स कने भरी गे
5	18	ते प्रेरितां जो पकड़ी करी जेलखाने बिच ढप्पि दित्ता
5	19	पर रात्ती प्रभु रे इक्क स्वर्गदूत ने जेलखाने रे दुआर जो खोल्ली री तिन्हेरे जो बाहर लाइ करी बोल्लेया
5	20	जाओ मन्दिर बिच खड़ी करी इस हमेशा री जिन्दगी री गल्लां सारे लोक्कां जो सुणाओ
5	21	जिय्यां तिन्हा जो बोल्लेया गेया थिया तिस हिसाब कने से भ्यागा उठी करी मन्दिर बिच जाई करी ए उपदेश दैणा लगे तां प्रधान पुरोत्त ते तिसेरे साथिया ने आई करी महासभा जो ते इस्राएली लोक्कां रे सारे बुजुर्ग लोक जो कठेरेया ते जेलखानेयां बिच ए बोल्ली भेज्जेया कि तिन्हेरे जो लेई आए
5	22	पर मन्दिर रे पैहरेदारां जां तित्ते पुज्जि ते दिख्खेया कि से लोक तित्ते नी हिन ते हटी करी तिन्हेरे जो खबर दित्ती
5	23	असां ने जेलखाने जो बड़ी सावधानी कने बंद कित्ते रा थिया ते पेहरे वालेयां जो बाहर खड़ित्ते रे पाया पर जां खोल्लेया तां अन्दर कोई ना मिल्लेया
5	24	जां मन्दिर रे पैहरेदारां रे सरदार ते बड्डे पुरोत्तां ने ए खबर सुणी तां तिन्हेरे बारे बिच बड़ी चितां बिच पेइ गे कि तिन्हेरा क्‍या होया
5	25	इन्ने बिच कुसकी ने आई करी तिन्हेरे जो दस्सेया दिख्खो जिन्हा जो तुसी जेलखाने बिच बंद करी के रख्खे रा थिया से लोक मन्दिर बिच खड़ित्ते रे लोक्कां जो उपदेस देया करदे हिन
5	26	जां तिनिये सुणेया तां सरदार ने पैहरेदारां कने जाई करी तिन्हेरे जो लेइ आया पर जोरजबरदस्ति कने नी किजोकी से लोक्कां का डरदे थे कि असां पर बट्टे ना सुटण
5	27	तिन्हा ने तिन्हेरे जो अणी करी महासभा रे सामणे खड़ेरी दित्ता ते प्रधान पुरोत्त ने तिन्हा का पुच्छेया
5	28	तां बड्डे पुरोत्त ने तिन्हेरे जो पुच्छेया क्‍या असां ने तुसी जो चेतावनी देई करी हुकम नी दित्तेया थिया कि तुसी इस नां कने उपदेस मत करदे तां भी तुसी ने सारे यरूशलेम शहर जो अपणे उपदेस कने भरी रख्खे रा है ते तिस मणु रा खून रा इल्जाम असां री सिर पर लाणा चाहंदे
5	29	पर पतरस ते होर प्रेरितां ने जवाब दित्ता मणुआं रे हुकम का बधी करी परमेश्‍वर रे हुकम जो मनणा ही असां री जिम्मेदारी है
5	30	असां रे बाबेदादेयां रे परमेश्‍वर ने यीशु जो जिन्दा कित्तेया जिस जो तुसी ने सुली पर लटकाई करी मारी रख्खेया थिया
5	31	तिसजो परमेश्‍वर ने प्रभु ते छुटकारा दैणे वाला बणाई करी अपने सज्जे हत्थ पास्से उच्चां करि दित्तेया कि से इस्राएलियां जो तौबा करी के ताकत ते पाप्पां री माफी देइ सके
5	32	असी इन्हा गल्लां रे गवाह हिन ते तिय्यां ही पवित्रात्मा भी जिस जो परमेश्‍वर ने तिन्हा जो दित्ते रा है जे तिन्हेरा हुकम मनदे
5	33	ए सुणी करी सभा रे सदस्य लोक जलणा लगी पे ते प्रेरितां जो मारी रखणा चाएया
5	34	पर गमलीएल नां रे इक्क फरीसी ने जे शास्त्रि लोक्कां ते सारे लोक्कां बिच बड़ा मन्नेया जादां था न्यायालय बिच खड़ी करी प्रेरितां जो थोड़ी देर तांइ बाहर करी दैणे रा हुकम दित्तेया
5	35	तां तिसने बोल्लेया हे इस्राएल रे लोक्कों तुसी जे कि हे इन्हा मणुआं कने करणा चाह्‍ंदे सोचिसमजि करी ही करेयो
5	36	किजोकी इन्हा दिनां का पैल्ले थियुदास ए बोलदा होया उठेया थिया कि मै भी किच्‍छ है ते कोई चार सौ मणु तिसेरे कने होई गे पर से मारेया गेया ते जिनिये लोक तिसजो मनदे थे सारे तित्तरबित्तर होई गे ते मिटी गे
5	37	तिसेरे बाद नां लिखणे रे दिनां बिच गलील प्रदेश रा यहूदा आया ते किच्‍छ लोक्कां जो अपणे पास्से करी लित्ता ते से भी मुकी गेया ते जिनिये लोक तिसजो मनदे थे सारे तित्तरबित्तर होई गे
5	38	इधेरे तांइ अवे मै तुसी जो बोलदा कि इन्हा मणुआं का दूर ही रेयो ते इन्हेरे कने किच्‍छ कम्म मत रख्खो किजोकी जे ए धार्मिकता रा कम्म मणुआं रे पास्से का हो तां मिटी जाणा
5	39	पर जे परमेश्‍वर रे पास्से का है तां तुसी तिन्हेरे कदी मिटाई नी सकगे कुते इदेया ना हो कि उसी परमेश्‍वर कने भी लड़णे वाले बणी जाओ
5	40	तां तिन्हा ने तिसेरी गल्ल मन्नि लित्ति ते प्रेरितां जो सद्दि करी कुटवाया ते ए हुकम देइ करी छड्डी दित्तेया कि यीशु रे नां कने फिरी कोई उपदेश मत करदे
5	41	से इस गल्ल का खुश होई करी महासभा रे सामणे का चली गे कि असी यीशु रे नां री बड़ाई होणे रे जोग्गे तां ठेहरे
5	42	से हर रोज मन्दिर बिच ते घरघर बिच प्रचार करणे ते इस गल्ल रा शुभ संदेश सुनाणे का कि यीशु ही मसीह हिन नी रुके
6	1	तिन्हा दिनां बिच जां प्रेरितां री गिनती मती बदणा लग्गि तां यूनानी भाषा बोलणा वाले चेल्‍ले इब्रानी भाषा बोलणे वाले प्रेरितां पर कुड़कुडा़णा लग्गे कि हर दिन री सेवकाई बिच असां री विधवा जनानियां री खैरखबर नी लिदें
6	2	तां तिन्हा बारां चेल्‍लेयां ने विश्वासी लोक्कां री मण्डली जो अपणे का सद्दि करी बोल्लेया ए ठीक नी कि असी परमेश्‍वर रा वचन छड्डी करी खिलाणेपिलाणे री सेवा बिच लग्गि रैह्‍ण
6	3	इस तांइ हे भाईयो अपणे बिच का सत्त ठीक नां वाले मणुआं जो जे पवित्रात्मा ते समजदारी कने भरित्ते रे होण चुणी लो कि असी तिन्हेरे जो इस कम्म पर ठहराई देण
6	4	पर असी तां प्रार्थना बिच ते वचन री सेवकाई बिच लग्गि रैह्णा
6	5	ए गल्ल सारी मण्डली जो ठीक लग्गि ते तिन्हा ने स्तिफनुस ना रे इक्क मणु जो जे विश्वास ते पवित्रात्मा कने भरित्ते रा थिया ते फिलिप्पुस ते प्रुखुरुस ते निकाकोर ते तिमौन ते परमिनास ते अन्ताकिया रे रैह्णे वाले निकुलाउस जे यहुदी मत बिच आई गे रा थिया चुणी लित्ता
6	6	इन्हा जो प्रेरितां सामणे खड़ेरेया ते तिन्हा ने प्रार्थना करी के तिन्हा पर हत्थ रख्खे ताकी से लोक तिस सेवकाई जो करण
6	7	परमेश्‍वर रा वचन फैलदा गेया ते यरूशलेम शहर बिच चेल्‍लेयां री गिनती मती बदद्धी गेइ ते मते सारे पुरोत्तां ने भी मसीह बिच विश्वास करणे रे इस संदेश जो अपणाया
6	8	स्तिफनुस अनुग्रह ते ताकत कने भरी करी लोक्कां बिच बड्डे अनौखे कम्म ते चिन्हचमत्कार दिखाया करदा थिया
6	9	तां तिस सभास्थल बिच किच्‍छ लोक जे कुरेनी ते सिकन्दरिया शहर ते किलिकिया ते एशिया रे प्रदेश बिच का थिये ते दास्तव मुक्त समुह रे कहलांदे थिये से लोक स्तिफनुस कने बैह्स करणा लग्गे
6	10	से लोक तिन्हा गल्लां रा जवाब नी देई सके जे स्तिफनुस बोल्लेया करदा थिया किजोकी पवित्रात्मा ने तिसजो समझदारी कने जवाब दैणे री ताकत दित्ती थी
6	11	इस पर दास्तव मुक्त समुह रे लोक्कां ने दुए होर लोक्कां जो स्तिफनुस रे खिलाफ झुठ बोलणे तांइ उकसाया से लोक बोलणा लग्गे असी इसजो मूसा ते परमेश्‍वर री बेजती करदे सुणे रा है
6	12	ते दास्तव मुक्त समुह रे लोक्कां ने दुए लोक्कां जो ते बुजुर्ग लोक्कां ते शास्त्रियां जो भड़काया ते तिन्हा ने स्तिफनुस जो पकड़ेया ते सभास्थल बिच लेई आए
6	13	ते झुठ्ठे गवाह खड़े कित्ते जिन्हा ने स्तिफनुस पर इल्जाम लाया ए मणु इस पवित्र जगह ते मूसा रे कानून रे विरोध बिच बोलदा रैहन्दा
6	14	किजोकी असी तिसजो ए बोलदे सुणे रा है कि ए ही नासरत कस्बे रे यीशु ने इस मन्दिर जो ढाह्ई दैणा ते तिन्हा रितीयां जो बदली दैणा जे मूसा ने असां जो सौंपी री हिन
6	15	तां सारे लोक्कां ने जे सभा बिच बैठ्ठे रे थिये तिस पर नजरां टिकाई ते तिसेरा मुँह स्वर्गदूत सांइ रौशनी कने चमकेया करदा थिया
7	1	तां फिरी प्रधान पुरोत्त ने पुच्छेया क्‍या ए इल्जाम सच हिन
7	2	स्तिफनुस ने बोल्लेया हे भाईयों ते बुजूर्गों सुणो असां रा बुजुर्ग अब्राहम हारान कस्बे बिच बसणे का पैल्ले जां मेसोपोटामिया बिच थिया तां महीमामय परमेश्‍वर ने तिन्हा जो दर्शन दित्ता
7	3	ते तिसजो बोल्लेया तु अपणे देश ते अपणे रिश्तेदारां बिच का निकली करी तिस देश जो जा जिस जो मै तेरे जो दिखाणा
7	4	तां अब्राहम कसदियां रे देश जे मेसोपोटामिया रे नां कने भी जाणेया जांदा का निकली करी हारान कस्बे बिच जाइ बसेया तिसेरे पिता रे मौत रे बाद परमेश्‍वर ने तिसजो तित्ते का इस देश बिच ले आई करी बसाया जिस बिच अवे असी बसदे
7	5	ते तिस बेल्ले परमेश्‍वर ने तिसजो किच्‍छ मिरास बल्कि पैर रखणे री जगह नी दित्ती पर वादा कित्ता कि मै ए देश तेरे ते तेरे बाद तेरे वशं रे हत्थां करी दैणा हालांकि तां तिसेरा कोई पुत्तर भी ना थिया
7	6	ते परमेश्‍वर ने इय्यां भी बोल्लेया तेरे सतांन रे लोक्कां ने पराये देश बिच परदेसी होणा ते तिन्हा ने तिन्हेरे जो गुलाम बनाणा ते चार सौ साल्लां तिकर दुख दैणा
7	7	फिरी परमेश्‍वर ने बोल्लेया जिस जाति रे से गुलाम होणे तिसजो मै सजा दैणी ते इसेरे बाद तिन्हा ने तिस देश का निकली करी इसी जगह बिच मेरी अराधना करणी
7	8	ते परमेश्‍वर ने अब्राहम कने वादा कित्ता ते हुकम दित्ता कि अपणे टब्बर रे सारे मर्दां रा खतना करो ते से इस वादे री निशानी होणा ते जां अब्राहम रे निक्का इसहाक पैदा होया ते अठमे दिन तिसेरा खतना कित्तेया गेया ते इसहाक का याकूब ते याकूब का बारा मुंडे जे इस्राएल रे कुलपती होए तिन्हेरे पैदा होणे तीकर ए परम्परा चलदी रेई
7	9	कुलपतियां ने तिन्हेरे भ्याल यूसुफ का हिर्स करी के तिसजो मिस्र देश जाणे वालेया जो बेच्ची दित्ता पर परमेश्‍वर तिसेरे कने थिये
7	10	ते परमेश्‍वर ने युसूफ रे सारे दुखां का छुड़ाई करी मिस्र रे राजा फिरौन री नजर बिच दया ते समझ दित्ती ते फिरौन राजा ने युसूफ जो मिस्र पर ते अपणे सारे घर पर राज्यपाल बणाया
7	11	जां युसूफ राज्यपाल थिया तां सारे मिस्र ते कनान देश बिच अकाल पेया ते जिस कने बड़ा भारी दुख होया ते असां रे पुरखां जो अनाज नी मिलदा थिया
7	12	पर याकूब ने ए सुणी करी कि मिस्र बिच अनाज है अपणे मुंडेया जो जे असां रे पुरखां जो पैल्ली बारी तित्ते अनाज लाणे तांइ भेज्जेया से युसूफ कने मिल्ले ते तिसका अनाज भी खरिद्देया पर से लोक युसूफ जो पछाणी नी सके
7	13	दुई बारी जां से लोक अनाज लाणे तांइ गे तां यूसुफ अपणे भाईयां रे सामणे आई गेया ते यूसुफ रे टब्बर रे बारे बिच फिरौन जो पैल्ली बारी पता चलेया
7	14	तां यूसुफ ने अपणे पिता याकूब ते अपणे सारे रिश्तेदारां जो जे पचत्तर जणे थिये सद्दी लेया
7	15	तां बाद बिच याकूब मिस्र बिच गेया ते से ते असां रे पुरखे मरी गे
7	16	तिन्हेरी लाशां शेकेम बिच पूजाई करी तिस कबर बिच रखे गेईयां जिस जो अब्राहम ने चाँदी देइ करी शेकेम बिच हमोर रे बच्चेया का खरिदी लित्ती थी
7	17	पर जां तिस वादे रे पुरे होणे रा बेल्ला नेड़े आया जे परमेश्‍वर ने अब्राहम कने कित्तेया थिया तां मिस्र बिच से लोक बधी गे ते मते होई गे
7	18	तां मिस्र बिच दुआ राजा होया जे यूसुफ जो नी जाणदा था
7	19	तिसने असां री जाति कने चलाकी करी के असां रे पुरखां कने इत्ते तिकर बदसुलुकी कित्ती कि तिन्हा जो अपणे बच्चेयां जो सुट्टी दैणा पेया कि से मरी जाण
7	20	तिस बेल्ले मूसा पैदा होया से परमेश्‍वर री नजर बिच बड़ा ही छैल थिया से त्रै महिने तिकर लुकाई करी अपणे प्यो रे घरे पालेया गेया
7	21	जां तिसेरे माँप्यो तिसजो होर जादा दिनां तीकर लुकाई नी सके तां तिसजो नदी बिच रुढ़ाई दित्ता पर फिरौन री कुड़ी ने तिसजो नदी चुक्की लित्तेया ते तिसजो गोद लेई करी अपणा मुंडा करी के पालेया
7	22	मूसा जो मिस्र देश री सारी शिक्षा दित्ती गयी ते से गल्लां ते कम्मां दोन्नां बिच ताकतवर थिया
7	23	जां मूसा चाली साल रा होया तां तिसेरे मन बिच आया कि मै अपणे इस्राएली भाईयां कने मिलां
7	24	मूसा ने इस्राएल रे इक्क मणु पर जुल्म हुदें दिख्खी करी तिसजो बचाया ते इक्क मिस्र देश रे रैह्णे वाले जो मारी करी तिस सताए रे इस्राएली मणु रा बदला लित्ता
7	25	तिसने सोच्चेया कि तिसेरे इस्राएली भाई समझगे कि परमेश्‍वर ने तिसेरे जरिए तिन्हा जो गुलामी का छुटकारा दुआणा पर इस्राएली मणुआं ने नी समझेया
7	26	दुए दिन जां से अप्पु बिच लड़ेया करदे थिये तां से तित्ते आया ते ए बोल्ली करी तिन्हेरी सुलाह कराणे तांइ समझाया हे लोक्कों तुसी तां इक्क दुए भाईबन्धु हिन तां इक्कदुए कने किजो लड़ेया करदे हिन
7	27	पर जे अपणे पड़ौसी पर जुल्म करेया करदा थिया तिसने तिन्हा जो ए बोल्ली करी नक्कारी दित्ता कि तेरे जो कुसने असां रा हाकिम बनाए रा है
7	28	जिस तरिक्के कने कल तैं तिस मिस्र देश रे मणु जो मारी रख्खेया थिया तिय्यां ही मेरे जो मारी रखणा चाह्‍ंदा
7	29	ए गल्ल सुणी करी मूसा मिस्र देश का नह्सी गेया ते मिद्यान देश बिच परदेसी होई करी रैह्णे लग्गेया ते तित्ते तिसेरे दो मुडें पैदा
7	30	मिद्दान देश बिच चाली साल रैह्णे रे बाद परमेश्‍वर ने इक्क स्वर्गदूत रे रुप बिच सीने पहाड़ रे बियाबान बिच तिसजो बखदी झाड़ी री अग्ग बिच दर्शन दित्तेया
7	31	जां मूसा ने तिस बखदी झाड़ी जो दिख्खेया जे अग्ग कने फुकी करी खत्म नी होया करदी थी तां से हैरान होया
7	32	मै तेरे बाबेदादे अब्राहम इसहाक ते याकूब रा परमेश्‍वर है तां फिरी मूसा डर कने कमीं पेया इत्ते तिकर की तिसजो दिखणे री हिम्मत भी नी रेइ
7	33	तां प्रभु ने तिसजो बोल्लेया अपणे पैरां का जुत्ती उतारी ले किजोकी जिस जगह तू खडित्ते रा है से पवित्र जमीन है
7	34	मै सचमुच अपणे लोक्कां री जे मिस्र देश बिच हिन बुरी हालत जो दिख्खे रा है ते तिन्हेरी आह ते तिन्हेरे रोणे जो सुणे रा है इधेरे तांइ तिन्हेरे जो छुड़ाणे तांइ उतरे रा है अवे आ मै तेरे जो मिस्र देश बिच भेजणा
7	35	जिस मूसा जो तिन्हा ने ए बोल्ली करी नक्कारेया थिया कि तेरे जो कुसने असां पर हाकिम या इंसाफ करणे वाला बणाए रा है तिसी जो परमेश्‍वर ने हाकिम ते छुड़ाणे वाला बणाई करी तिस स्वर्गदूत रे जरिए जिस ने तिसजो झाड़ियां बिच दर्शन दित्ते रा थिया भेज्जेया
7	36	ए ही मणु मिस्र देश ते लाल समुन्द्र ते बियाबान बिच चाली साल तिकर हैरान करणे वाले कम्म ते चमत्कार दिखाईदिखाई करी तिन्हा जो कड्डी करी लेई आया
7	37	ए से ही मूसा है जिनिये इस्राएल देश रे मणुआं जो बोल्लेया परमेश्‍वर तुसी रे भाईयां बिच का तुसी बिच का मेरे सांइ इक्क भविष्यद्वक्ता जो ऊठाणा
7	38	ए से ही मूसा है जिस ने बियाबान बिच इस्राएली मणुआं रे बिचमझाटे तिस स्वर्गदूत कने सीने पहाड़ पर कने गल्लां कित्ती ते असां रे पुरखां कने थिया तिसी जो जिन्दगी दैणे वचन मिल्ले कि असां तिकर पूजाए
7	39	पर असां रे पुरखां ने तिसेरी गल्लां मनणी नी चाइ बल्कि तिजसो नक्कारी करी मिस्र देश जो हटणा चाएया
7	40	ते मूसा रे भाई हारून जो बोल्लेया असां तांइ इक्क इदेइ बछड़े री मूर्ती बणा जे असां रे अग्गेअग्गे चले किजोकी ए मूसा जे असां जो मिस्र देश का कड्डी लेइ आए रा है असी नी जाणदे कि तिसजो क्‍या होया
7	41	तिन्हा दिनां बिच तिन्हा ने इक्क बछड़ा बणाइ करी तिसेरी मूर्ती रे अग्गे कुर्बानी चढ़ाई ते अपणे हत्थां रे कम्मां बिच मगन होणा लगी पे
7	42	इस कने परमेश्‍वर ने मूँह मोड़ी करी तिन्हा जो छड्डी दित्तेया ताकी आसमान रे तारेयां री भक्ति करण जिय्यां भविष्यद्वक्ता री कताबां बिच लिख्खे रा भी है हे इस्राएल रे लोक्कों ‍क्या तुसी बियाबान बिच चाली साल्लां तिकर जानवर री कुर्बानी ते अनाज रा चढ़ावा सिर्फ मेरे जो ही चढ़ादें रेय
7	43	तुसी मोलेक रे तम्बु ते रिफान देवते रे तारे जो लेइ करी फिरदे थे मतलब तिन्हा छवियां जो जिन्हा जो तुसी अराधना करणे तांइ बणाए रा थिया अते मै तुसी जो बाबेल देश का अपणे लेइ जाई करी बसाणा
7	44	गवाई रा तम्बु बियाबान बिच असां रे बाबेदादेयां रे बिचमझाटे थिया जिय्यां परमेश्‍वर ने ठेहराया जिनिये मूसा कने बोल्लेया जे अकार तैं दिख्खे रा है तिसेरे हिसाब कने इसजो बणा
7	45	गवाई रे तम्बु जो मते साल्लां बाद असां रे बाबेदादे पुराणे जमाने का पाई करी यहोशू कने इत्ते लेइ आए जिस बेल्ले कि तिन्हा ने तिन्हा जातीयां पर हक पाया जिन्हा जो परमेश्‍वर ने असां रे बाबेदादे रे सामणे का कड्डी दित्तेया ते से तम्बु दाऊद राज्जा रे बेल्ले तिकर रेया
7	46	दाऊद राज्जा पर परमेश्‍वर ने दया कित्तेया अते तिसने बिनती कित्ती कि से याकूब रे परमेश्‍वर तांइ रैह्णे रा घर बणाए
7	47	दाऊद राज्जे रे मुंडे सुलैमान ने परमेश्‍वर तांइ मन्दिर बणाया
7	48	पर परमप्रधान रे हत्थां रे बणाए रे मन्दिर बिच नी रैहन्दा जिय्यां कि यशायाह भविष्यद्वक्ता री कताब बिच लिख्खे रा है
7	49	प्रभु बोलदे कि स्वर्ग मेरा सिहांसन ते दुनिया मेरे पैरां रे थल्ले री पिढ़ी है मेरे तांइ तुसी कुस तरिक्के रा मन्दिर बणागें ते मेरे अराम करणे री कुण सी जगह होणी
7	50	क्‍या ए सारी चिज्जां अप्पु नी बणाए रे हिन
7	51	तुसी तिन्हेरी गल्ल मनणे का हमेशा टलदे तुसी हमेशा पवित्रात्मा रा विरोध करदे जिय्यां तुसी रे बाबेदादे करदे थिये तिय्यां ही तुसी भी करदे
7	52	भविष्यद्वक्ता बिच का कुस जो तुसी रे बाबेदादेयां ने नी तगं कित्ता तिन्हा ने तिस धार्मिक रे आणे री खबर दैणे वाले तिन्हा पैल्ले जमाने रे लोक्कां जो मारी रख्खेया ते जां मसीह आए तां तुसी तिन्हा जो पकड़वाई करी मरवाई रखणे वाले लोक हिन
7	53	तुसी ने स्वर्गदूतां रे जरिए ठेहराए री मूसा रा कानून तां पाया पर तिसजो मन्नेया नी
7	54	ए गल्लां सुणी करी से यहुदी अधिकारी फुकी पे ते स्तिफनुस पर दादं पिह्णा लगी पये
7	55	पर तिसने पवित्रात्मा कने भरी करी स्वर्ग रे पास्से दिख्खेया ते परमेश्‍वर री महिमा जो ते यीशु जो परमेश्‍वर रे सज्जे पास्से खड़ित्ते रा दिख्खी करी
7	56	बोल्लेया दिख्खो मै स्वर्ग जो खुले रा ते मणु रे पुत्तर जे मै ही है जो परमेश्‍वर रे सज्जे पास्से खड़ित्ते रा दिख्खेया करदा है
7	57	तां तिन्हा ने बड़ी जोरे लेर मारी करी कान्न बंद करी लित्ते ते कठे ही तिस पर झपटे
7	58	ते तिसजो यरूशलेम शहर रे बाहर कड्डी करी तिस पर बट्टे मारी करी तिन्हेरे जो जान का मारणा लगी पये स्तिफनुस रे खिलाफ गुआइ दैणे वालेयां ने अपणे चोग्गे उतारी करी शाऊल नां रे इक्क जवान मणु का रख्खी दित्ते
7	59	से स्तिफनुस पर बट्टे मारदे रे ते से ए बोलि करी प्रार्थना करदा रेया हे प्रभु यीशु मेरी आत्‍मा जो अपणाई लेयो
7	60	फिरी गोड्डे भारे बेइ करी बड़ी अवाज कने बोल्लेया हे प्रभु ए पाप इन्हा पर मत ला ते ए बोलि करी से मरी गेया शाऊल तिसेरे मारे जाणे बिच सहमत थिया
8	1	शाऊल स्तिफनुस रे मारे जाणे बिच सहमत थिया तिस्सी दिन का यरूशलेम शहर री कलीसिया पर बड़ा अत्याचार होणा सुरु होई गेया ते प्रेरितां जो छड्डी करी बाकि सारे यहुदियां ते सामरिया प्रदेश बिच बिखरी गे
8	2	ते किच्‍छ भक्तां ने स्तिफनुस जो कबर बिच रख्खेया ते तिसेरे तांइ अफसोस कित्तेया
8	3	पर शाऊल कलीसिया रे लोक्कां पर जुल्म करदा थिया ते सारे जनानियां ते मर्दां जो धृड़ीधृड़ी करी जेल बिच पाया करदा थिया
8	4	पर जे विश्वासी बिखरी गे थिये से जित्ते भी गे तित्ते शुभ संदेश सुणादे गे
8	5	ते फिलिप्पुस सामरिया प्रदेश रे इक्क कस्बे बिच गेया ते तित्ते मसीह यीशु रे बारे बिच सारेयां जो दसणा लग्गेया
8	6	जां तित्ते भीड़ ने फिलिप्पुस री गल्लां जो सुणेया ते जे चिन्हचमत्कार से करदा थिया से दिख्खे तां तिन्हा ने तिसेरी गल्लां पास्से ध्यान लाया
8	7	किजोकी फिलिप्पुस रे हुकम दैणे पर लोक्कां बिच का दुष्टात्मा चिडां मारी करी निकली जादीं थी ते मते सारे लोक जे लट्टे थिये ते जिन्हा जो अधरगं होए रा थिया से ठीक होई गे
8	8	ते तिस शहर बिच चारो पास्से खुशी फैली गयी
8	9	तिस शहर बिच शमौन नां रा इक्क मणु रैहन्दा थिया जे जादूटोणा करी के सामरिया प्रदेश रे लोक्कां जो हैरान करी के ते तिन्हेरे सामणे अप्पु जो कोई बड्डा मणु दसदा थिया
8	10	छोटे का लेई बड्डे तीकर सारे सामरी लोक तिसेरी इज्जत करदे थिये ते बोलदे थे कि ए परमेश्‍वर री से ताकत है जे बड़ी महान है
8	11	तिसने मते दिनां का तिन्हा सारेयां जो अपणे जादुटोणे रे कम्मां कने हैरान करी के रख्खे रा थिया इधेरे तांइ से तिसजो बड़ा मणदे थिये
8	12	पर जां लोक्कां ने परमेश्‍वर रे राज ते मसीह यीशु रे नां रा विश्वास कित्तेया जिन्हेरा शुभ संदेश फिलिप्पुस सुणाया करदा थिया तां मते सारे लोक तिसका बपतिस्मा लैणा लगे
8	13	तां शमौन ने अप्पु भी विश्वास कित्तेया ते बपतिस्मा लेई करी फिलिप्पुस कने रैह्णा लग्गेया ते चिन्हचमत्कार दिख्खी करी हैरान हुदां थिया
8	14	जां यरूशलेम बिच रैह्णे वाले प्रेरितां ने सुणेया कि सामरिया प्रदेश रे लोक्कां ने परमेश्‍वर रे वचन जो अपणाई लित्ते रा है तां तिन्हा ने पतरस ते युहन्ना जो तिन्हा का भेज्जेया
8	15	जां से तिन्हा बिच रेया करदे थिये तां तिन्हा ने तित्ते रे लोक्कां तांइ प्रार्थना कित्ती कि से लोक पवित्रात्मा पाई सकण
8	16	किजोकी तिस बेल्ले तीकर पवित्रात्मा तिन्हा बिच का कुसकी पर नी उतरेया थिया तिन्हा लोक्कां ने तां सिर्फ मसीह यीशु रे नां कने बपतिस्मा लित्तेया थिया
8	17	तां पतरस ते युहन्ना ने तिन्हा लोक्कां पर हत्थ रख्खे ते तिन्हा पर पवित्रात्मा उतरी गेया
8	18	जां शमौन ने दिख्खेया कि प्रेरितां रे लोक्कां पर हत्थ रखणे कने पवित्रात्मा मिलदा तां से तिन्हा का पैसे लेई करी गेया ते बोलणा लग्गेया
8	19	ए ताकत मेरे जो भी देयो कि जिस कुसकी मणु पर हत्थ रखां तिसजो पवित्रात्मा मिली जाए
8	20	पतरस ने तिसजो बोल्लेया तु ते तेरे पैसे मुकी जान किजोकी तैं परमेश्‍वर रे दान जो पैसे कने खरिदणे री गल्ल सोच्चि
8	21	इस सेवकाई बिच तेरा कोई हिस्सा नी है किजोकी परमेश्‍वर रे अग्गे तेरा मन ठीक नी है
8	22	इधेरे तांइ अपणे मन री इन्हा बुरी गल्लां का तौबा कर ते प्रभु का प्रार्थना कर मुमकिन है कि तेरे मन री बुरी गल्लां जो माफ करी दित्ती जाए
8	23	किजोकी मै दिख्खेया करदा है कि तेरे अदंर बड़ी हिर्स भरे री है ते अधार्मिक रे बन्धन हिन
8	24	शमौन ने जवाब दित्तेया तुसी मेरे तांइ प्रार्थना करो कि जे गल्लां तुसी अब्बे बोल्लि तिन्हा बिच का कोई मेरे गल्ल मेरे कने ना हो
8	25	अते से गवाई देई करी ते प्रभु यीशु रा वचन सुणाई करी ते सामरिया प्रदेश रे मते सारे ग्राँ बिच शुभ संदेश सुणादेंसुणादें यरूशलेम शहर जो वापस हटी गे
8	26	फिरी परमेश्‍वर रे इक्क स्वर्गदूत ने फिलिप्पुस जो बोल्लेया उठ ते दक्षिण रे पास्से तिस रस्ते पर जा जे यरूशलेम शहर का गाज़ा शहर जो जादां जे रेगीस्थानी रस्ता है
8	27	से उठी करी चली पेया ते कूश देश रा इक्क मणु आया करदा थिया जे किन्नर थिया ते कूशियां री राणी कदांकिया रा मत्रीं ते खजांची थिया से अराधना करणे जो यरूशलेम शहर आया थिया
8	28	से अपणे रथ पर बैई करी अपणे देश जो हटेया करदा थिया ते यशायाह भविष्यद्वक्ता री कताब जोरेजोरे पढ़ेया करदा थिया
8	29	तां पवित्रात्मा ने फिलिप्पुस जो बोल्लेया जाई करी इस रथ रे नेड़े रे
8	30	फिलिप्पुस दौड़ी करी तिस रथ रे नेड़े पुज्जेया ते तिसजो यशायाह भविष्यद्वक्ता री कताब पढ़दे होये सुणेया ते पुच्छेया तु जे पढ़ेया करदा क्‍या तिसजो समजदा भी
8	31	तिसने बोल्लेया जां तिकर कोई मेरे जो ना समजाए तांइ तिकर मै किय्यां समजां ते तिसने फिलिप्पुस का बिनती कित्ती की से रथ पर चढ़ी करी तिस कने बेई जाए ते फिलिप्पुस रथ पर चढ़ी करी तिस कने बेई गेया
8	32	पवित्रशास्त्र रा जे अध्याय से पढ़ेया करदा थिया से ए थिया से भेड़ रे सांइ बडणे तांइ पूजाया गेया जिय्यां मेमना अपणे ऊन कुतरणे वालेयां रे सामणे चुपचाणे रैहन्दा तिय्यां ही तिसने भी अपणा मुँह नी खोल्लेया
8	33	तिसजो नीचा दिखाया गेया ते तिस कने हिसाबकिताब नी होया कुसकी ने भी तिसेरे वंश जो नी जानणा किजोकी तिसेरा वंश शुरु होणे का पैल्ले ही तिसजो मारी दित्तेया गेया
8	34	इस पर किन्नर ने फिलिप्पुस का पुच्छेया मै तेरे का बिनती करदा ए दस्स कि भविष्यद्वक्ता ए कुसेरे बारे बिच बोल्लेया करदा है अपणे या कुसकी होरसी रे बारे बिच
8	35	तां फिलिप्पुस ने बोलणा शुरू कित्ता ते इसी पवित्रशास्त्र का शुरू करी के तिसजो यीशु रा शुभ संदेश सुणाया ते तिस किन्नर ने तिन्हा गल्लां जो समझेया ते यीशु पर विश्वास कित्ता
8	36	रस्ते बिच जादेंजादें से इक्क तलाब का गुजरेया करदे थिये तां तिस किन्नर ने बोल्लेया दिख्ख इत्ते तलाब है अवे मेरे जो बपतिस्मा लैणे बिच क्‍या रोक है
8	37	फिलीप्पुस ने तिसजो बोल्लेया जे अगर तू अपणे पुरे मन कने विश्वास करदा तां ए होई सकदा तिसने जवाब दित्तेया कि मै विश्वास करदा कि मसीह यीशु ही परमेश्‍वर रे पुत्तर हिन
8	38	तां तिनिये रथ खड़ा करणे रा हुकम दित्ता ते फिलिप्पुस ते किन्नर दोन्नों पाणी बिच उतरी गे ते फिलिप्पुस ने तिसजो जो बपतिस्मा दित्ता
8	39	जां से पाणी बिच निकली करी उप्पर आये तां प्रभु रा आत्‍मा फिलिप्पुस चुकी करी लेई गे ते किन्नर ने फिरी तिसजो नी दिख्खेया ते से खुशी मणादेंमणादें अपणे देश जो हटी गेया
8	40	पर पवित्रात्मा ने फिलिप्पुस जो अश्दोद शहर बिच पुजाई दित्ता ते जां तिकर कैसरिया बिच ना पुज्जेया तां तिकर शहरशहर बिच शुभ संदेश सुणादां गेया
9	1	शाऊल जे हल्ले तिकर प्रभु यीशु रे चेल्‍लेयां जो मारणे ते धमकाणे री धुन बिच थिया प्रधान पुरोत्त का गेया
9	2	ते तिसका दमिश्क कस्बे रे सभास्थल रे नां पर इस गल्ल पर चिट्ठियां मगीं कि क्‍या मर्द ते क्‍या जनानी जे भी मसीह यीशु रे पंथ पर चलदे तिन्हा जो कैद करी के यरूशलेम शहर लेइ आए
9	3	पर जां शाऊल ते तिसेरे साथी चलदेचलदे से दमिश्क कस्बे रे नेड़े पुज्जेया ते चाणचक्के ही आसमान का चारो पास्से रौशनी चमकी
9	4	ते से जमीन पर पेइ गेया ते प्रभु जो ए बोलदे सुणेया हे शाऊल हे शाऊल तू मेरे जो किजो तगं करेया करदा है
9	5	तिसने पुच्छेया हे प्रभु जी तुसी कुण हिन तिन्हा ने बोल्लेया मै यीशु है जिस जो तू तगं करेया करदा है
9	6	पर अवे उठी करी कस्बे बिच जा अते जे तेरे जो करणा है से तेरे जो दस्सि दित्तेया जाणा
9	7	जे मणु तिस कने थिये से हैरान रेइ गे किजोकी तिन्हेरे जो अवाज तां सुणिदीं थी पर किच्‍छ दिस्सेया नी करदा थिया
9	8	तां शाऊल जमीन का उठेया ते जां हाक्खि खोल्ली तां तिसजो किच्‍छ भी नी दिस्सेया ते से मणु तिसेरा हत्थ पकड़ी करी दमिश्क जो लेइ गे
9	9	से त्रै दीनां तिकर किच्‍छ भी नी दिखि सकेया ते ना किच्‍छ खाया पित्ता
9	10	दमिश्क कस्बे बिच हनन्याह नां रा इक्क चेल्ला थिया तिसजो प्रभु यीशु ने दर्शन देइ करी बोल्लेया हे हनन्याह तिसने बोल्लेया हाँ प्रभु जी
9	11	तां प्रभु यीशु ने तिसजो बोल्लेया उठ ते सिद्दि नां री गली बिच यहूदा रे घरे जा तित्ते शाऊल नां रे इक्क तरसुस रे रैह्णे वाले मणु जो तोप किजोकी से प्रार्थना करेया करदा है
9	12	अते तिसजो दर्शन बिच दिखाए रा है कि हनन्याह नां रे इक्क मणु आंदा ते तिसेरे पराल्ले हत्थ रखदा ताकी तिसेरी अख्खां री रौशनी ठीक होई जाए
9	13	हनन्याह ने जवाब दित्तेया हे प्रभु जी मै इस मणु रे बारे बिच मते जणेया का सुणे रा है कि तिसने यरूशलेम शहर बिच तुसी रे परमेश्‍वर रे लोक्कां री बड़ी भारी बुराई कित्त्ते री है
9	14	ते इत्ते भी इसजो बड्डे पुरोत्तां का अधिकार मिल्ले रा है कि तिन्हा सारे लोक्कां जो पकड़ी लये जे तुसी पर विश्वास करदे तिन्हा
9	15	पर प्रभु ने तिस बोल्लेया जा किजोकी शाऊल तां जो मै चुणी लित्ते रा है कि से गैर यहुदियां राज्जेयां अते इस्राएल रे लोक्कां बिच मेरा प्रचार करे
9	16	ते मै तिसजो दसणा कि लोक्कां बिच मेरा प्रचार करणे री वजह कने तिसजो कदेयाकदेया दुख चुकणा पैणा
9	17	तां हनन्याह उठी करी शाऊल रे घरे गेया ते तिस पर अपणा हत्थ रखि करी बोल्लेया हे भाई शाऊल प्रभु यीशु ने मेरे जो भेज्जे रा है जे तुसी जो रस्ते बिच दिस्से थिये ताकी तू फिरी दिखि सके ते पवित्रात्मा कने भरी जाए
9	18	ते तिसी बेल्ले तिसेरी हाक्खिया का छिलके जेय पेय ते से दिखणा लग्गेया ते उठी करी बपतिस्मा लित्तेया
9	19	फिरी रोट्टी खाई करी तिसजो थोड़ा जोर आया ते से दमिश्क कस्बे बिच रैह्णे वाले चेल्‍लेयां का ही थोड़े दिनां तीकर रेया
9	20	ते से तोले ही दमिश्क कस्बे रे सभास्थल बिच जाई यीशु रे बारे बिच प्रचार करणा लग्गेया कि से ही परमेश्‍वर रा पुत्तर हिन
9	21	सारे सुनणे वाले ए सुणी करी हैरान होई करी बोलणे लग्गेया क्‍या ए सेइ मणु नी है जे यरूशलेम बिच यीशु पर विश्वास करणे वालेयां जो मुकाई दिंदा थिया ते इत्ते भी इधेरे तांइ ही आया थिया कि तिन्हेरे एजो बन्नि करी बड्डे पुरोत्तां का लेइ जाए
9	22	पर शाऊल होर भी जोरशोर कने प्रचार करदा गेया ते इस गल्ल जो साबित करी के कि मसीह यीशु इत्ते ही है दमिश्क बिच रैह्णे वाले यहुदियां रा मुँह बंद करदा थिया
9	23	जां शाऊल मते दिनां तांइ दमिश्क कस्बे बिच थिया तां यहुदियां ने मिली करी तिसजो मारणे री योजना बणाई
9	24	पर तिन्हेरी योजना रा शाऊल जो पत लगि गेया से तां तिसजो मारी रखणे तांइ दिनरात दरवाज्जेयां का बेइ रैहन्दे थिये
9	25	पर रात्ति चेल्‍लेयां ने तिसजो टोकरे बिच पाया ते शहर री दुआल का टगीं करी तिसजो उतारी दित्तेया
9	26	यरूशलेम शहर जाणे का बाद शाऊल ने तित्ते रैह्णे वाले प्रेरितां बिच मिली जाणे री कोशीश कित्ती पर सारे तिसका डरदे थिये किजोकी तिन्हा जो शाऊल रा विश्वास नी हुदां थिया कि से भी इक्क चेल्ला है
9	27	पर बरनबास ने तिसजो अपणे कन्ने प्रेरितां का लेइ जाई करी तिन्हेरे जो दस्सेया कि किय्यां तिसने दमिश्क कस्बे जाणे रे रस्ते बिच प्रभु जो दिख्खेया ते किय्यां प्रभु जी ने तिस कने गल्लां कित्ती ते दमिश्क कस्बे बिच किय्यां तिस कने यीशु रा प्रचार कित्तेया
9	28	तां प्रेरितां ने बरनबास री गल्ल रा भरोसा कित्ता ते इसी तरिक्के कने शाऊल यरूशलेम शहर बिच तिन्हा कने रेया ते सारे यरूशलेम बिच तिन्हा कनेकने जांदा थिया
9	29	ते बिना डरे प्रभु रे नां लेई करी प्रचार करदा थिया ते यूनानी भाषा बोलणे वाले यहुदियां कने गल्लबात ते बहसबाजी करदा थिया पर से तिसजो मारी रखणे री कोशीश करणा लग्गे
9	30	ए जाणी करी संगी विश्वासी तिसजो कैसरिया शहर बिच लेइ आए ते तरसुस जो भेजि दित्तेया
9	31	इस तरिक्के कने सारे यहूदियां गलील ते सारे सामरिया रे प्रदेशां बिच कलीसिया जो शांती मिल्ली अते तिसेरी तरक्कि हुंदी गेइ ते से प्रभु रे डर ते पवित्रात्मा रे जरिए कलीसिया बिच लोक बदधे गे ते सारे खुशहाल रे
9	32	फिरी इय्यां होया कि पतरस तिन्हा प्रदेशां बिच घुमदा रेया ते तिन्हा यीशु पर विश्वास करणे वाले लोक्कां का भी पुज्जेया जे लुद्देया कस्बे बिच रैहन्दे थिये
9	33	से तिसजो एनियास नां रे इक्क अधरंग रे बिमारी वाला मणु मिल्लेया जे आठ्ठ साल्लां का बिस्तर पर पे रा थिया
9	34	पतरस ने तिसजो बोल्लेया हे एनियास मसीह यीशु तेरे जो खरा करदा उठ पर बछाण बिछा तां से ऊठी बैठेया
9	35	तां लुद्देया ते शारोन कस्बे रे सारे रैह्णे वालेयां ने तिसजो दिख्खी करी प्रभु यीशु पर विश्वास कित्ता
9	36	याफा कस्बे बिच तबिता नां री यीशु री इक्क चेल्ली रैहन्दी थी युनानी भाषा बिच जिस जो दोरकास बोलदे से बड़े भले रे कम्म रे दान पुन्य करदी रैहन्दि थी
9	37	जिस बेल्ले पतरस लुद्देया कस्बे बिच थिया तिन्हा ही रोज्जां बिच से बिमार होई करी मरी गी ते तिन्हा ने तिसजो नुहाई करी अटारी पर रख्खी दित्तेया
9	38	लुद्देया कस्बा याफा कस्बे रे नेड़े थिया चेल्‍लेयां ने ए सुणी करी कि पतरस तित्ते है दो जणेया जो भेजी करी तिसका बिनती कि असां का आणे बिच देर मत कर
9	39	तां पतरस उठी करी तिन्हेरे कने गेया ते जां से पुज्जेया तां से तिसजो तिस अटारी पर लेइ गे सारी विधवा जनानियां आई करी तिसका खड़ी गी ते जे कपड़े दोरकास ने तिन्हेरे कने रेइ करी बणाए थिये से दिखाणा लगी
9	40	तां पतरस ने सारेयां जो बाहर करी दित्तेया ते गोड्डे रे भारे बेइ करी प्रार्थना कित्ती ते लास रे पास्से दिख्खी करी बोल्लेया तबिता उठ तां तिसने अपणी अख्खां खोल्ली दित्ती ते पतरस जो दिख्खी करी उठी गेइ
9	41	तिसने हत्थ देइ करि तिसजो खड़ेरेया ते परमेश्‍वर रे लोक्कां ते विधवा जनानियां जो सद्दी करी तिन्हेरे जो से जिन्दी दिखाई दित्ती
9	42	ए गल्ल सारे याफा कस्बे बिच फैलि गी अते मते जणेया ने प्रभु यीशु पर विश्वास कित्तेया
9	43	ते पतरस याफा कस्बे बिच शमौन नां से कुसकी चमड़े रे कम्म करणे वाले रे घरे मते दिनां तांइ तित्ते रेया
10	1	कैसरिया कस्बे बिच कुरनेलियुस नां रा इक्क मणु थिया जे इतालियानी नां री पलटन रा सरदार थिया
10	2	से परमेश्‍वर रा भक्त मणु थिया ते सारा टब्बर परमेश्‍वर रा डर मन्दा थिया ते गरीब यहुदियां जो बड़ा दान दिंदे थिये ते लगातार परमेश्‍वर कने प्रार्थना करदे थिये
10	3	इक्क दिन धियाड़ी रे त्रै बजे तिसने इक्क दर्शन दिख्खेया तिसने साफसाफ दिख्खेया कि परमेश्‍वर रा इक्क स्वर्गदूत तिसका आया ते बोल्लेया हे कुरनेलियुस
10	4	कुरनेलियुस ने ध्यान कने तिस स्वर्गदूत जो दिख्खेया ते डरी करी बोल्लेया हे प्रभु जी ए क्‍या है स्वर्गदूत ने तिसजो बोल्लेया तेरी प्रार्थना ते तेरे दान जो परमेश्‍वर ने ग्रहण कित्ते रा है
10	5	ते अवे याफा कस्बे बिच मणुआं जो भेज्जी करी शमौन जो जिस जो कि पतरस भी बोल्दे सद्दी ले
10	6	शमौन चमड़े रा धन्धा करणे वाले रे मणु रे घरे परोणा है जिसेरा घर समुन्द्र कनारे है
10	7	जां स्वर्गदूत तिन्हा जो से गल्लां दस्सी करी तित्ते का चली गेया तां कुरनेलियुस ने अपणे दो नौक्करां जो सद्देया ते इक्क सिपाही जो सद्देया जे परमेश्‍वर रे बड़ा भक्त थिया
10	8	ते तिन्हा जो सब गल्लां दस्सी करी याफा कस्बे बिच पतरस जो सद्दणे तांइ भेज्जेया
10	9	दुए दिन धियाड़ी बेल्ले जां से सफर बिच थिये ते याफा कस्बे बिच का पुजणे वाले थिये ते तिस्सी पतरस प्रार्थना करणे तांइ छत पर चढ़ी गेया
10	10	ते तिसजो भूख लग्गी ते किच्‍छ खाणा चाह्‍ंदा थिया पर जां रोट्टी बणेया करदी थी तिस्सी बेल्ले से बेहोश होई गेया
10	11	ते पतरस ने दर्शन बिच दिख्खेया कि स्वर्ग खुली गेया ते इक्क बड्डी चाद्दर चारो कुणे का धरती पास्से टंगी दित्ती गयी
10	12	जिस बिच धरती रे हर तरिक्के रे चौपाए ते रेगंणेवाले जानवर ते आसमान रे पक्षी थिये जिन्हा बिच से जानवर भी थिये जे मूसा रे कानून रे हिसाब कने असुच्चे मन्ने जांदे थिये
10	13	ते तिसजो इक्क इदेयी अवाज सुणिती कि हे पतरस उठ मारी के खा
10	14	पर पतरस ने बोल्लेया नी प्रभु कदी भी नी किजोकी मै कदी कोई भिठ्ठी चीज नी खाई
10	15	फिरी दूज्जी बारी तिसजो अवाज सुणिती कि जे किच्‍छ परमेश्‍वर ने सुच्चा कित्ते रा है तिसजो तू भिठ्ठा मत बोल
10	16	त्रै बरी इय्यां ही होया तां तिस्सी बेल्ले से चाद्दर आसमान जो चुक्की लित्ती गयी
10	17	जां पतरस अपणे मन बिच सोच्चेया ही करदा था कि इस दर्शन रा क्‍या मतलब होई सकदा तां तिस्सी वेल्ले से मणु जिन्हा जो कुरनेलियुस ने भेज्जेया थिया शमौन री डेवढ़ी पर आई खड़े होये
10	18	ते हक्क लाई कि क्‍या शमौन जिस जो पतरस भी बोलदे परोणा बणी करी ईत्ते ही है ना रुके रा
10	19	पतरस जे दर्शन रे बारे सोच्चेया ही करदा था तिस बेल्ले पवित्रात्मा ने तिसजो बोल्लेया दिख्ख त्रै मणु तेरी तोप बिच हिन
10	20	इधेरे तांइ थल्ले जा ते बेझिझक तिन्हा कने चली जा किजोकी मै ही तिन्हा जो भेज्जे रा है
10	21	तां पतरस ने थल्ले उतरी करी तिन्हा मणुआं जो बोल्लेया दिख्खो जिसेरी तोप तुसी पाये री है से मै ही है तुसी री आणे री वजह क्‍या है
10	22	तिन्हा ने बोल्लेया कुरनेलियुस हाकिम जे भला अते पवित्र कने परमेश्‍वर रा डर मनणे वाला ते सबणी यहुदियां बिच ठीक नां वाला मणु है तिस स्वर्गदूत ने तिज्जो अपणे घरे सदणे तांइ ते जे किच्‍छ तुसी बोल्णा तिसजो असां जो सुनणे तांइ बोल्ले रा है
10	23	तां तिसने तिन्हा जो अन्दर सद्दी करी तिन्हेरी मेहमान नबाजी कित्ती ते दूज्जे रोज से तिन्हा कने गेया ते याफा रे भाईयां बिच का केई तिन्हा कने गे
10	24	त्रिये रोज से कैसरिया कस्बे बिच पूज्जे ते कुरनेलियुस अपणे रिश्तेदारां ते अपणे प्यारे मित्रां कने तिन्हा जो भालेया करदा थिया
10	25	जां पतरस अन्दर आया करदा थिया तां कुरनेलियुस तिन्हा का आई करी मिल्लेया ते पैर बंदी करी तिन्हा जो प्रणाम कित्ती
10	26	पर पतरस ने तिसजो उठाई करी बोल्लेया खड़ी जा मेरे जो प्रणाम मत कर किजोकी मै भी तां मणु है
10	27	ते तिस कने गल्लबात करदेकरदे अन्दर गेया ते बड़े मणुआं को इकठ्ठ दिख्खी करी
10	28	तिन्हा जो बोल्लेया तुसी जाणदे हिन कि गैर यहुदियां कने मिल्णाजुलणा या तिन्हेरे तित्ते जाणा असां यहुदी मणुआं तांइ तिन्हेरे विधान रे खिलाफ है पर परमेश्‍वर ने मेरे जो दस्से रा है कि कुसकी भी मणु जो अपवित्र या असुच्चा नी बोले
10	29	इधेरे तांइ मेरे जो जां सद्देया तां बिना किच्‍छ बोल्ले रे चली आया अवे तुसी मेरे दस्सो कि मेरे जो कुस कम्म तांइ सद्दे रा है
10	30	कुरनेलियुस ने बोल्लेया कि इस बेल्ले पूरे चार रोज पैल्ले मै अपणे घरे त्रै बजे प्रार्थना करेया करदा थिया कि तिस वेल्ले इक्क मणु चमकीले कपड़े पाई करी मेरे मुहाग्गर आई खड़ा होया
10	31	ते बोलणे लग्गेया हे कुरनेलियुस तेरी प्रार्थना ते तेरे दान जो परमेश्‍वर ने ग्रहण कित्ते रा है
10	32	इधेरे तांइ कुसकी जो याफा भेज्जी करी शमौन जिस जो कि पतरस भी बोल्दे सद्द से समुन्द्र रे कनारे शमौन नां रे चमड़े रा धन्धा करणे वाले रे घरे परोणा बणी करी रुके रा है
10	33	तां मै झट तेरे का मणु भेज्जी दित्ते ते तुसी खरा कित्ता जे आई गे अवे असां सब परमेश्‍वर रे सामणे हिन ताकी जे किच्‍छ परमेश्‍वर ने तुसी कने बोल्लेया तिसजो सुनण
10	34	तां पतरस ने बोल्लेया अवे मेरे जो पक्का होई गेया कि परमेश्‍वर कुसकी कने भी भेदभाव नी करदा
10	35	पर परमेश्‍वर हर जाति जे रा डर मनदे ते भले कम्म करदे तिन्हा जो से अपनाई लिंदे
10	36	जे संदेश तिन्हा ने इस्राएल बिच भेज्जेया हालाकिं तिन्हा ने मसीह यीशु जे सबणी रे प्रभु हिन रे जरिए शांती रा शुभ संदेश सुणाया
10	37	से गल्लां तुसी जाणदे हिन युहन्ना रे बपतिस्मा रे प्रचार रे बाद गलील प्रदेश का शुरु होई करी सारे यहुदियां प्रदेश बिच फैली गेया
10	38	परमेश्‍वर ने कुस तरिक्के कने नासरत कस्बे रे यीशु जो पवित्रात्मा ते ताकत कने अभिषेक कित्तेया से भलाई रे कम्म करदे ते सारेयां जो जे शैतान रे सताए रे थिये जाईजाई करी ठीक करदे रे किजोकी परमेश्‍वर तिन्हा कने थिये
10	39	अते असां उन्हा सबणी कम्मां रे गवाह हिन जे तिन्हा ने यहुदियां प्रदेश ते यरूशलेम शहर बिच भी कित्ते थिये ते यहुदी अधिकारियां ने यीशु जो सुली पर टंगी करी मारी छड्डेया
10	40	पर परमेश्‍वर ने तिन्हा जो तिज्जे रोज मुर्देयां बिच का जिंदा करी दित्तेया
10	41	सबणी मणुआं ने तिन्हा जो नी दिख्खेया पर तिन्हा गवाह जो जिन्हा जो परमेश्‍वर ने पैल्ले ही चुणी लेरा थिया मतलब असां जो जिन्हा ने तिन्हेरे मुर्देयां बिच का फिरी जिंदा होई जाणे का बाद तिन्हा कने खायापित्तेया
10	42	ते तिन्हा ने असां जो हुकुम दित्तेया कि सारे मणुआं बिच प्रचार करो ते गवाई देयो कि यीशु ही परमेश्‍वर रे पुत्तर हिन जिन्हा जो परमेश्‍वर ने मरे रे लोक्कां रा फैसला करणे तांइ चुणे रा है
10	43	सब भविष्यद्वक्ता तिन्हेरी गवाई दिंदे कि जे कोई तिन्हा पर विश्वास करगा तिसजो मसीह यीशु रे जरिए पाप्पां री माफी मिलन
10	44	पतरस ए गल्लां बोल्लेया ही करदा थिया कि पवित्रात्मा वचन सब सुनणे वाले लोक्कां पर उतरी आया
10	45	ते जितणे लोक्कां रा खतना होये रा थिया जे पतरस कने आये थिये से सब हैरान होई गे कि गैर यहुदियां पर भी पवित्रात्मा रा दान दित्तेया गेया
10	46	किजोकी तिन्हा ने उन्हा जो अलगअलग भाषा बोल्दे ते परमेश्‍वर री बड़ाई करदे सुणेया इस पर पतरस ने बोल्लेया
10	47	इस गल्ल पर पतरस ने बोल्लेया क्‍या कोई इन्हा मणुआं जो बपतिस्मा दैणे का पाणी रोक्की सकदा इन्हा जो भी परमेश्‍वर का पवित्रात्मा तिय्यां ही मिल्लेया जिय्यां असां जो मिल्लेया थिया तिसने हुकुम दित्तेया कि तिन्हा जो मसीह यीशु रे नां कने बपतिस्मा दित्तेया जाये तां तिन्हा ने तिसेरे छन्दे कित्ते की कि किच्‍छ रोज असां कने रुकी जान
10	48	ते पतरस ने हुकम दित्तेया कि तिन्हा जो मसीह यीशु रे नां कने बपतिस्मा दित्तेया जाये तां तिन्हा ने पतरस रे छन्दे कित्ते कि किच्‍छ रोज होर तिन्हा का रुकी जाये ते से तिन्हा लोक्कां कने किच्‍छ दिनां तांइ रुके
11	1	जे प्रेरित ते संगी विश्वासी ने यहुदियां प्रदेश बिच रैहन्दे थिये तिन्हा ने सुणेया कि गैर यहुदियां ने भी परमेश्‍वर रे वचन जो मन्नी लेया
11	2	अते जां पतरस यरूशलेम शहर बिच आया ते यहुदी विश्वासी तिस कने बहस करणा लग्गे
11	3	कि तू गैर यहुदी घरे गेया ते तिन्हेरे कने खायापित्तेया
11	4	तां पतरस ने तिन्हा जो सूरु का इक्कइक्क गल्ल दस्सी
11	5	कि मै याफा शहर बिच प्रार्थना करेया करदा थिया ते बेहोश होई करी दर्शन दिख्खेया कि इक्क बड्डी चाद्दर सांइ चारो कुणे का लटकेरा आसमान का उतरी करी मेरे का आया
11	6	जां मै तिस पर ध्यान दित्तेया तां दुनिया रे सारे चार पैरा अते जंगली जानवर ते रेंगणे वाले जीवजन्तु ते आसमान बिच उड़ने वाले पखेरु दिख्खे
11	7	ते ए अवाज भी सुणी कि हे पतरस उठ मार अते खा
11	8	मै बोल्लेया नी प्रभु कदी भी नी किजोकी कोई भिठ्ठी चीज मै कदी नी खाई
11	9	इस जवाब बिच आसमान का दूज्जी बारी अवाज आई कि जे किच्‍छ परमेश्‍वर ने सुच्चा कित्तेया है तिसजो असुच्चा मत बोल
11	10	तिन बारी इय्यां ही होया तां फिरी सब किच्‍छ आसमान जो खिच्ची लित्तेया
11	11	ते तिस्सी बेल्ले कुरनेलियुस रे भेज्जे रे त्रै मणु कैसरिया कस्बे का मेरे का आई गे
11	12	तां पवित्रात्मा ने मेरे जो तिन्हा कने जाणे जो बोल्लेया ते ए छे भ्याल मेरे कने चली पे अते असी तिस मणु रे घरे आये
11	13	ते तिन्ने दस्सेया कि मै इक्क स्वर्गदूत जो अपणे घरे खड़ा दिख्खेया जिस ने मेरे जो बोल्लेया कि याफा बिच मणुआं जो भेजी करी शमौन जो जिस जो पतरस भी बोलदे जो सद्दी लेईया
11	14	तिन्ने तुसी कने इदेइ गल्लां बोलणी जिन्हा कने परमेश्‍वर ने तिज्जो तेरे पुरे टब्बर जो छुटकारा दैणा
11	15	जां मै गल्लां करणे लग्गेया तां पवित्रात्मा तिस्सी ही तरिक्के कने उतरेया जिस तरिक्के कने पिन्तुकुस्त रे दिन पर असां पर उतरेया थिया
11	16	तां मेरे जो प्रभु रा से वचन चेत्ता आया जे तिन्हा ने बोल्लेया थिया कि युहन्ना ने तां पाणी कने बपतिस्मा दित्तेया थिया पर तुसी ने पवित्रात्मा कने बपतिस्मा पाणा
11	17	हलांकि तिन्हा जो भी से ही दान मिल्लेया जे असां जो मसीह यीशु पर विश्वास करणे रे जरिए मिल्लेया थिया तां मै कुण है जे परमेश्‍वर जो रोकी सकदा
11	18	ए सुणी करी यहुदी विश्वासी चुप रे ते परमेश्‍वर री बड़ाई करी के बोलणा लगे तां परमेश्‍वर ने गैर यहुदियां जो भी हमेशा री जिन्दगी बिच तांइ अपणे पाप्पां का तौबा करणे ते मसीह यीशु पर विश्वास करणे रा मौक्का दित्ता
11	19	स्तिफनुस रे मारे जाणे रे बाद विश्वासियां पर बड़ा जुल्म कित्तेया गेया जिस कने से बिखरी करी फीनीके ते साइप्रस ते अन्ताकिया बिच जाई पुज्जे पर यहुदी लोक्कां जो छड्डी करी होर कोई भी तिन्हेरे मसीह यीशु रा शुभ संदेश नी सुणादे थिये
11	20	पर तिन्हा बिच का किच्‍छ साइप्रस द्वीप ते कुरेनी प्रदेश रे रैहणेवाले लोक थिये जे अन्ताकिया शहर अन्दर आई करी यूनानीयां जो भी प्रभु यीशु री शुभ संदेश रा सुणाणा लग्गे
11	21	ते प्रभु री ताकत तिन्हा पर थिया ते मते सारे गैर यहुदी लोक प्रभु यीशु पर विश्वास करणा लग्गी पये
11	22	तां तिन्हेरी चर्चा यरूशलेम री कलीसिया ने सुणी ते तिन्हा ने बरनबास जो अन्ताकिया शहर जो भेज्जेया
11	23	से तित्ते पुज्जी करी परमेश्‍वर रे अनुग्रह जो दिख्खी करी बड़ा खुश होया ते सब जो शिक्षा दित्ती की तन मन लगाई करी प्रभु यीशु कने लिपटी रेयो
11	24	बरनबास इक्क भला मणु थिया ते पवित्रात्मा रे बस बिच थिया ते बड़े मणुआं ने प्रभु जी जो अपनाया
11	25	तां से शाऊल जो तोपणे तरसुस कस्बे जो चली गेया
11	26	ते जां तिन्हा कने मिल्लेया तां से तिन्हा जो अन्ताकिया शहर लेई आया ते इय्यां होया कि पौलुस ते बरनबास इक्क साल तांइ कलीसिया कने मिलदे ते बड़े जणेया जो मसीह यीशु रा उपदेश दिंदे रे ते चेल्लेया बिच सबका पैल्ले अन्ताकिया बिच मसीही बोल्लेया गेया
11	27	तिन्हा ही रोज्जा बिच किच्‍छ विश्वासी लोक जे भविष्यद्वक्ता भी थिये यरूशलेम शहर का अन्ताकिया शहर जो आये
11	28	तिन्हा बिच का अगबुस नां रे इक्क भविष्यद्वक्ता ने खड़े होई करी पवित्रात्मा रे गलाये ए दस्सेया कि सारे रोम साम्राज्य बिच इक्क बड्डा अकाल पैणा ते से अकाल क्लौदियुस सम्राट रे राज रे दौरान पेया
11	29	तां चेल्‍लेयां ने फैसला लित्तेया कि हर इक्क अपणीअपणी पूंजी रे हिसाब कने यहुदियां प्रदेश बिच रैह्णे वाले हर इक्क संगी विश्वासी री सेवा तांइ किच्‍छ ना किच्‍छ भेजन
11	30	ते तिन्हा ने तिय्यां ही कित्तेया ते बरनबास ते शाऊल रे हत्थां बुजुर्ग लोक का किच्‍छ पैसे भेजी दित्ते
12	1	तिस बेल्ले हेरोदेस राज्जे ने कलीसिया रे केई मणुआं जो दुख दैणे तांइ तिन्हा जो कैदी बणाई लित्ता
12	2	तिसने प्रेरित युहन्ना रे भ्याल याकूब जो तलवार कने मरवाई छड़ेया
12	3	ते जां तिसने दिख्खेया कि यहुदी मणु तिसका खुश हुन्दे तां तिसने पतरस जो भी पकड़ी लेया से रोज अखमीरी रोट्टी रे तयार रे रोज थिये
12	4	ते तिसने पतरस जो पकड़ी करी जेल बिच पाई दित्तेया ते रखवाली तांइ चारचार सिपाईयां रे चौं पहरा बिच रख्खेया इस इच्छा बिच कि से फसह रे त्यौहार रे बाद तिसजो मणुआं रे सामणे तिस पर मुकद्दमा करे
12	5	जेल बिच काफी दिनां तांइ पतरस पर पैहरा लाया गेया थिया पर कलीसिया तिसेरे तांइ लौ लाई करी परमेश्‍वर का प्रार्थना करेया करदी थी
12	6	ते जां हेरोदेस तिसजो लोक्कां सामणे लियाणे जो थिया तां तिसका इक्क रात पैल्ले पतरस दो संगलां कने बनितेरा दो सपाईयां रे बिच सोया करदा थिया ते रखवाली करने वाले दुआर का जेल री रखवाली करेया करदे थिये
12	7	ते तिस्सी बेल्ले प्रभु रा इक्क स्वर्गदूत पतरस रे नेड़े आई करी खड़ा होया ते तिस कोठरी बिच लौ चमकी ते तिसने तिसेरी पसली पर हत्थ मारी करी तिसजो जगाया ते बोल्लेया उठ फुर्ती मार ते तिसेरे हत्थ का संगलां खुली करी पेई गई
12	8	तां स्वर्गदूत ने तिसजो बोल्लेया तयार होई जा अपणे जुत्ते पाई लै तिसने तिय्यां ही कित्ता फिर स्वर्गदूत ने तिसजो बोल्लेया अपणा चोग्गा पाई करी मेरे पिच्छे चल
12	9	से निकली करी तिसेरे पिच्छे चली गेया पर ए नी जाणदा थिया कि जे किच्‍छ स्वर्गदूत बोल्लेया करदा है से सच्ची ही होया करदा है पर ए समझेया कि मै दर्शन दिख्खेया करदा है
12	10	तां से पैल्ले ते दूज्जे पहरे का निकली करी लोये रे दुआर का पुज्जे जे शहर पास्से थिया से तिन्हा तांइ अपणे आप ही खुली गेया ते से निकली करी इक्क ही गली होई करी गे इतणे बिच स्वर्गदूत तिसजो छड्डी करी चली गेया
12	11	तां पतरस ने होश बिच आई करी बोल्लेया अवे मेरे जो सच्ची पता लग्गी गेया कि प्रभु ने अपणा स्वर्गदूत भेजी करी मेरे जो हेरोदेस रे हत्थां का बचाई लेया ते यहुदी अधिकारियां री उम्मीद तोड़ी दित्ती
12	12	ते ए सोची करी कि परमेश्‍वर ने तिसजो हेरोदेस रे हत्थां का बचाए रा है से तिस युहन्ना जिस जो मरकुस भी बोलदे तिसेरी माँ मरियम रे घरे गेया तित्ते बड़े विश्वासी लोक इकठ्ठा होई करी प्रार्थना करेया करदे थिये
12	13	जां तिसने दुआर जो खटखटाया तां रुदे नां री इक्क भक्तणी दिखणे जो आई
12	14	ते पतरस री अवाज सुणी करी पछाणी लेया ते खुशी रे मारे दुआर भी नी खोल्लेया पर दौड़ी करी अन्दर आई ते अन्दर तिन्हा जो दस्सेया कि पतरस दुआर पर खड़ा है
12	15	तिन्हा ने तिसजो बोल्लेया तू पागल है पर से निडर होई करी बोलणा लगी कि से पतरस ही है तां तिन्हा लोक्कां ने बोल्लेया तिसेरा स्वर्गदूत होणा
12	16	पर पतरस दुआर खटखटांदा ही रेया ते तिन्हा दुआर खोल्लेया ते तिसजो दिख्खी करी हैरान होई गे
12	17	तां तिसने हत्थां कने इसारा कित्तेया कि से चुप रैह्‍ण ते तिन्हा जो दस्सेया कि प्रभु जी ने कुस तरिक्के कने मेरे जो जेल का कड्डेया ते फिरी बोल्लेया कि याकूब रे भ्यालां जो ए गल्ल बोल्ली देयां तां से निकली करी दूज्जी जगाह् चली गेया
12	18	भ्यागाभ्यागा ही सिपाहियां बिच बड़ी अफरातफरी पेई गई कि पतरस कुते गेया
12	19	जां हेरोदेस ने तिसेरी तोप रा हुकम दित्ता ते तां भी पतरस नी मिल्लेया ते पैहरेदारां री जांचपड़ताल रे बाद ए हुकुम दित्तेया गेया कि तिन्हा जो मारी दित्तेया जाये इसका बाद हेरोदेस ने यहुदियां प्रदेश जो छड्डी करी कैसरिया शहर बिच जाई करी रैह्णे लग्गेया
12	20	हेरोदेस राज्जा सूर अते सैदा रे शहर रे मणुआं का गुस्सा थिया से लोक इक्क मन होई करी हेरोदेस का आये ते बलास्तुस नां रे राज्जे रे इक्क कर्मचारी जो मनाई करी मेल कराणा चाहंदे थिये किजोकी राज्जे रे देशां कने ही तिन्हेरे देशां रा पालन पोषण हुन्दा थिया
12	21	ते तिस दिन जां हेरोदेस ने तिस शहर रे लोक्कां कने मिलणे री योजना बणाए री थी हेरोदेस राजपहनावा पाई करी हिसाबकिताब री गद्दी पर बैठ्ठेया ते तिन्हा जो समझाणे लग्गेया
12	22	ते मणु बोल्ली पे कि ए तां मणु रा नी पर परमेश्‍वर रा वचन है
12	23	प्रभु रे इक्क स्वर्गदूत ने तिस्सी बेल्ले हेरोदेस जो मारेया ते से किड़े पेई करी मरी गेया किजोकी तिनिये परमेश्‍वर री महिमा नी कित्ती
12	24	पर परमेश्‍वर रा वचन ते फैलदा गेया ते विश्वासियां री गिनती हर दिन बधदी गयी
12	25	जां बरनबास ते शाऊल अपणी सेवा पूरी करी बैठ्ठे तां युहन्ना जिस जो कि मरकुस भी बोल्दे कने लेई करी यरूशलेम का हटी आये
13	1	अन्ताकिया शहर री कलीसिया बिच किन्ने भविष्यद्वक्ता ते शिक्षक थिये मतलब बरनबास ते शमौन जिन्हा जो कि नीगर भी बोलदे ते लूकियुस कुरेनी ते देश रे चौथे हिस्से रा राज्जा हेरोदेस रा सक्के भ्याल मनाहेम ते शाऊल
13	2	जां से ब्रत्त समेत प्रभु री अराधना करेया करदे थिये तां पवित्रात्मा ने बोल्लेया मेरे तांइ बरनबास ते शाऊल जो तिस सेवकाई तांइ अलग करो जिस तांइ मै तिन्हा जो चुणी लेरा है
13	3	तां तिन्हा ने ब्रत्त ते प्रार्थना करी के तिन्हा पर हत्थ रख्खे ते तिन्हा जो परमेश्‍वर रा कम्म करणे तांइ भेज्जी दित्तेया
13	4	ते पौलुस ते बरनबास पवित्रात्मा रे भेज्जे रे अन्ताकिया शहर का सिलूकिया शहर रे बंदरगाह जो गे ते तित्ते का जहाज पर चढ़ी करी साइप्रस टापू जो चली गे
13	5	ते सलमीस बिच पूज्जी करी परमेश्‍वर रे वचन जो यहुदियां रे सभास्थल बिच सुणाया ते युहन्ना मरकुस नां रा इक्क मणु तिन्हेरा सेवक थिया
13	6	ते तिस सारे टापू बिच घूमदेफिरदे से पाफुस जाई पूज्जे तित्ते तिन्हा जो बारयीशु नां रा इक्क यहुदी जादूटोणे करणे वाला झूठा भविष्यद्वक्ता इक्क मणु मिल्लेया
13	7	हाकिम सिरगियुस शाऊल रा मित्तर थिया जे समझदार मणु थिया तिसने बरनबास ते पौलुस जो अपणे का सद्देया ते तिन्हा का परमेश्‍वर रा वचन सुनणा चाया
13	8	पर इलीमास जे जादूटोणे करणे वाला थिया किजोकी ए ही तिसेरे नां रा मतलब है तिन्हेरे खिलाफ होई करी हाकिम जो मसीह यीशु बिच विश्वास करणे का रोकणा लग्गेया
13	9	तां शाऊल ने जिस जो की पौलुस भी बोल्दे पवित्रात्मा रे बस बिच होई करी इलिमास पास्से दिख्खेया ते बोल्लेया
13	10	हे सारी बुराई अते कपट कने भरितेरे शैतान री ओलाद तू हर इक्क नेक गल्ल रा दुश्मण है क्‍या तू परमेश्‍वर रे सिद्देसच्चे रस्ते जो टेढा करणा नी छडणा
13	11	अवे दिख्ख प्रभु तिज्जो सजा दैणे वाले हिन तू तां तांइ अन्ने रैह्णा जां तांइ सूरज जो नी दिख्खी लिन्दा ते तिस्सी बेल्ले तिस पर धुन्दलापन अते न्याहरा तिस पर छाई गेया ते से ईत्तेउत्ते हत्थ पैर मारणे लग्गेया ताकी तिसेरा हत्थ पकड़ी करी तिसजो कोई लेई चले
13	12	तां हाकिम ने जे किच्‍छ होया था दिख्खी करी अते प्रभु री उपदेश का हैरान होई करी मसीह यीशु बिच विश्वास कित्तेया
13	13	पौलुस ते तिसेरे साथी पाफुस कस्बे का जहाज जो चलाई करी पंफूलिया प्रदेश रे पिरगा कस्बे बिच आये ते युहन्ना मरकुस तिन्हा जो छड्डी करी यरूशलेम शहर जो वापस हटी गेया
13	14	ते पिरगा कस्बे का अग्गे जाई करी गलातिया प्रदेश रे पिसिदिया जिले रे अन्ताकिया शहर जो पूज्जे ते विश्राम दिन सभास्थल बिच बेई गे
13	15	ते मूसा रे कानून ते भविष्यद्वक्ता री कताबां रे पढ़ने का बाद सभास्थल रे सरदारा ने तिन्हा का बोल्ली भेज्जेया कि हे भाईयों जे मणुआं री उपदेश तांइ तुसी रे मन बिच कोई गल्ल है तां बोल्लो
13	16	तां पौलुस ने हत्थ हिलाई करी तिन्हा जो चुप्प रैह्णे रा ईशारा कित्ता ते बोलणा लग्गेया हे इस्राएलियों ते परमेश्‍वर रा डर मनणे वालेयों सुणों
13	17	इन्हा इस्राएलिय्याह ं रे परमेश्‍वर ने असां रे बाब्बेदाद्देयां जो चुणी लेया ते जां ए मिस्र देश बिच परदेसी होई करी रैहन्दे थिये तां तिन्हेरी उन्नती कित्ती ते अपणी महान ताकत कने तिन्हा जो तित्ते का निकाली लियाये
13	18	हालांकी से लगातार तिन्हेरे हुकमां जो टालदे रे पर फिरी भी परमेश्‍वर चाली साल्लां तीकर तिन्हा जो सहंदे रे
13	19	ते कनान देश बिच सत्त जातीयां रा नाश करी के तिन्हेरा देश कोई साढे चार सौ साल बिच इन्हेरे हक बिच करी दित्तेया
13	20	इसेरे बाद परमेश्‍वर ने इस्राएली लोक्कां तांइ शमूएल भविष्यद्वक्ता तीकर तिन्हा बिच हिसाबकिताब करणे वाले लोक ठेहराए
13	21	हल्ले जां शमूएल तिन्हा लोक्कां कन्ने ही थिया तां तिन्हा ने इक्क राज्जा मग्गेंया परमेश्‍वर ने चाली साल्लां तांइ बिन्यामीन रे गौत्र बिच का कीश रे निक्के शाऊल जो तिन्हेरा राज्जा बणाई दित्तेया
13	22	फिरी शाऊल जो राज्जे रे पद का हटाई करी दाऊद जो तिन्हेरा राज्जा बणाई दित्तेया जिसेरे बारे बिच तिन्हा ने गवाई दित्ती मेरे जो इक्क मणु यिशै रा निक्का दाऊद मेरी मर्जी रे हिसाब कने चलणे वाला मिल्ली गेया तिन्ने ही जे मै चाह्‍ंदा से पूरा करणा
13	23	इसेरे ही वंश बिच का परमेश्‍वर ने अपणी कसम रे हिसाब कने इस्राएल रे मणुआं का इक्क छुटकारा दैणे वाला मतलब यीशु जो भेज्जेया
13	24	जिन्हा रे आणे का पैल्ले युहन्ना ने सब इस्राएल रे मणुआं बिच तौबा करी के ते अपणे पाप्पां का माफी हासिल करणे तांइ बपतिस्मा लैणे रा प्रचार कित्तेया
13	25	ते जां युहन्ना अपणी सेवा पुरी करणे वाला थिया तां तिन्ने बोल्लेया तुसी मेरे जो क्‍या समझदे मै मसीह नी है पर मेरे बाद इक्क आणे वाला है से मेरे का इन्ने जादा महान हिन कि मै तिन्हेरे पैरां री मै जूत्ती खोलणे रे लायक भी नी है
13	26	हे भाईयों तुसी जे अब्राहम री औलाद हिन ते जे तुसी परमेश्‍वर रा डर मनणे वाले हिन परमेश्‍वर ने तुसी तांइ मसीह यीशु रे बारे बिच ए संदेश भेज्जे रा है जे लोक्कां जो बचांदे
13	27	यरूशलेम रे रैह्णे वाले लोक्कां ने ते तिन्हेरे अधिकारियां ने नी समझेया यीशु से ही हिन जिन्हेरे बारे बिच भविष्यद्वक्तां ने बोल्लेया थिया पर तिन्हा जो पछानणे रे बजाए तिन्हा लोक्कां ने यीशु पर इल्जाम लाए ते इस तरिक्के कने भविष्यद्वक्तां री बोल्ली री तिन्हा गल्लां जो पुरा कित्ता जे असी हर विश्राम दिन पर पढ़दे
13	28	हाकिम पिलातुस ने जां तिन्हा जो मारी दैणे लायक कोई कसुर नी पाया तां भी पिलातुस रे छंदे कित्ते की कि तिन्हा जो मारी दित्तेया जाये
13	29	तिन्हा ने यीशु जो सुली पर चढ़ाई करी मारी दित्तेया ते इसी तरिक्के कने शास्त्र बिच मसीह बारे लिख्खे री हर गल्ल जो पूरा करी दित्ता ते जां से सब किच्‍छ पूरा करी बैठ्ठे तां तिन्हा जो सुली का उतारी करी इक्क कबर बिच रख्खी दित्तेया
13	30	पर परमेश्‍वर ने यीशु जो मुर्देयां बिच का जिंदा करी दित्तेया
13	31	ते यीशु अपणे प्रेरितां जो जे तिन्हा कने गलील प्रदेश का यरूशलेम शहर जो आये थिये मते दिनां तीकर दिसदे रे लोक्कां रे सामणे अवे से लोक ही तिन्हेरे गवाह हिन
13	32	ते असी तुसी जो तिस वादे रे बारे बिच जे पुरखां कने कित्तेया गेया थिया ए शुभ संदेश सुणांदे हिन
13	33	कि परमेश्‍वर ने यीशु जो मुर्देयां बिच का जिंदा करी के से वादा असां री औलाद तांइ पूरा कित्तेया जिय्यां कि दूज्जे भजन बिच लिख्खे रा है कि तू मेरा निक्का है अज्ज मै तिज्जो जन्म दित्तेया
13	34	ते तिन्हेरे इस तरिक्के कने मुर्देयां बिच का जिंदे होई जाणे रे बारे बिच भी कि से कदी नी सड़न तिन्हा ने इय्यां बोल्लेया कि मै तिज्जो से पवित्र ते अटल कृपा दैणी जिन्हा जो दैणे रा वादा मै दाऊद जो दित्तेया थिया
13	35	इधेरे तांइ तिन्हा ने इक्क होर भजन बिच दाऊद ने बोल्ले रा है कि तू अपणे पवित्र मणु जो सड़णा नी दैणा
13	36	किजोकी दाऊद तां परमेश्‍वर री मर्जी रे हिसाब कने अपणे बेल्ले बिच सेवा करी के मरी गेया ते अपणे पुरखां कने जाई मिल्लेया ते सड़ी भी गेया
13	37	जिस जो परमेश्‍वर ने मुर्देयां बिच का जिंदा कित्तेया से नी सड़ेया
13	38	इधेरे तांइ हे भाईयों तुसी जाणी लेयो कि इसेरे ही जरिए तुसी जो पाप्पां री माफी री शुभ संदेश दित्ती जाया करदी है
13	39	ते जिन्हा गल्लां कने तुसी मूसा रे कानून रे जरिए धार्मिक नी ठैहरी सकदे थिये तिन्हा सबणी हर इक्क गल्ल कने इक्क विश्वास करणे वाला यीशु रे जरिए धार्मिक ठहरदा
13	40	इधेरे तांइ तयार रेयो इय्यां ना हो कि जे भविष्यद्वक्ता री कताब बिच लिख्खे रा है से तुसी कने भी होई जान
13	41	हे बेजती करणे वालेयों दिख्खो ते हैरान होई करी खत्म होई जाओ किजोकी मै तुसी रे जुग बिच इक्क इदेया कम्म करदा कि जे कोई तुसी कने तिसेरी चर्चा करण तां तुसी कदी विश्वास नी करणा
13	42	जिस बेल्ले पौलुस ते बरनबास सभास्थल का बाहर निकलेया करदे थिये तिस से तिन्हेरे छंदे करणा लग्गे कि अगले विश्राम दिन असां जो ऐई गल्लां सुणाई जान
13	43	ते जां सभास्थल रे लोक उठी गे तां यहुदियां अते गैरयहूदी भक्तां बिच का बड़े जणे पौलुस ते बरनबास ते पिच्छे चली पे ते तिन्हा ने तिन्हा लोक्कां कने गल्लां करी के समझाया कि परमेश्‍वर री अनुग्रह बिच बणी रेयो
13	44	अगले विश्राम दिन शहर रे सारे मणु परमेश्‍वर रा वचन सुनणे तांइ इकठ्ठा होई गे
13	45	पर यहुदी अधिकारियां री भीड़ जो दिख्खी करी रड़णा लग्गे ते बेजती करदे पौलुस री गल्लां रे खिलाफ होई करी बोलणा लग्गे
13	46	तां पौलुस ते बरनबास ने निडर होई करी बोल्लेया जरुरी था कि परमेश्‍वर रा वचन पैल्ले तुसी जो सुणाया जांदा पर हालांकि तुसी तिसजो नक्कारदे हिन ते अप्पु जो हमेशा री जिन्दगी रे लायक नी समझदे तां दिख्खो असां गैर यहुदियां पास्से मुड़ेया करदे हिन
13	47	किजोकी प्रभु ने असां जो हुकुम दित्तेया है कि मै तिज्जो गैर यहुदियां रे लोक्कां री लौ ठहराया है ताकी तू दुनिया रे हर कुणे तांइ छुटकारा रे रस्ते रा जरिया हो
13	48	ए सुणी करी गैर यहुदियां रे मणु खुश होई गे ते परमेश्‍वर रे वचन री बड़ाई करणा लग्गे ते जित्तणे हमेशा री जिन्दगी तांइ ठहराये गे रे थिये तिन्हा ने विश्वास कित्तेया
13	49	तां प्रभु रा वचन सारे देश बिच फैलणे लग्गेया
13	50	पर यहुदी अधिकारियां ने भक्तां ते कुलीन जनानियां जो ते शहर रे बड़े मणुआं जो उकसाया ते पौलुस ते बरनबास पर जोर जबरदस्ती करी के तिन्हा जो अपणे शहर का बाहर कड्डी दित्तेया
13	51	तां पौलुस ते बरनबास तिन्हेरे सामणे अपणे पैरा री धूल झम्मी करी इकुनियुम शहर जो गे
13	52	ते चेल्‍ले खुशी कने ते पवित्रात्मा कने भरपूर होई करी अन्ताकिया शहर जो गे
14	1	इकुनियुम शहर बिच इय्यां होया कि से यहुदियां री सभास्थल जो इकठ्ठे गे ते इदेइ गल्लां कित्ती की कि यहुदियां ते यूनानियां बिच का केई जणेया ने विश्वास कित्तेया
14	2	पर नी मनणे वाले यहुदियां ने गैर यहुदियां मणुआं जो संगी विश्वासियां रे खिलाफ उकसाए ते फूट पाइ दित्ती
14	3	ते से बड़े रोज्जां तांइ तित्ते रे ते प्रभु रे भरोसे पर हिम्मत कने गल्लां कने करदे थिये ते प्रभु तिन्हेरे जरिए का चिन्हचमत्कारी कम्म करवाई करी अपणे अनुग्रह रे वचनां पर गवाई दुआंदे थिये
14	4	पर शहर रे मणुआं बिच फूट पेई गई थी इस कने किन्ने ही तां यहुदियां रे पास्से ते कितणे ही खास प्रेरितां रे पास्से होई गे
14	5	पर जां गैर यहुदियां ते यहुदी तिन्हेरी बेजती ते तिन्हेरे पर बट्टे बरसाणे तांइ अपणे सरदारां समेत तिन्हा पर दौड़े
14	6	ते इस गल्ल जो जाणी गे ते लुकाउनिया प्रदेश रे लुस्त्रा ते दिरबे शहरां बिच ते अख्खिबख्खि रे देसां बिच दौड़ी गे
14	7	ते तित्ते शुभ संदेश सुनाणा लग्गे
14	8	लुस्त्रा बिच इक्क मणु थिया जे पैरां का कमजोर थिया से जन्म का ही लंगड़ा था ते कदी भी नी चले रा नी थिया
14	9	से पौलुस जो गल्लां करदे सुणेया करदा थिया ते पौलुस ने तिसेरे पास्से ध्यान कने दिख्खेया कि इस बिच ठीक होई जाणे रा विश्वास है
14	10	ते पौलुस ने जोरे सणे बोल्लेया अपणे पैरा रे भारे सिद्दा खड़ा होई जा तां से उटकी करी खड़ी गे ते हंडणाफिरणा लग्गेया
14	11	मणुआं ने पौलुस रा ए कम्म दिख्खी करी लुकाउनिया री भाषा बिच जोर सणे बोल्लेया देवता मणु रे रुप अदंर असां का उतरी आये हिन
14	12	ते लोक्कां ने तिन्हा जो युनानी देवता रे नां रे हिसाब कने बरनबास जो ज़्यूस ते पौलुस जो हिर्मेस बोल्लेया किजोकी से गल्लां करणे बिच मुख्य थिया
14	13	ते ज़्यूस रे तिस मन्दिर रा पूजारी जे तिस कस्बे रे सामणे थिया दान्द ते फूल्ला री माला फाटका पर लियाई करी मणुआं कने कुर्बानी करणा चांदा थिया
14	14	पर बरनबास ते पौलुस ने जां सुणेया तां से बड़े परेशान होए ते अपणे कपड़े फाड़े ते मणुआं री भीड़ बिच बड़ी गे ते अवाज देई करी बोलणा लग्गे तुसी लोक ए क्‍या करेया करदे हिन
14	15	असां भी तां तुसी सांइ दुखसुख भोगणे वाले आम मणु हिन ते तुसी जो शुभ संदेश सुणादे कि तुसी इन्हा बेकार री चिज्जां का बखरे होई करी जिंदे परमेश्‍वर जो जाणो जिन्हा ने आसमान ते जमीन ते समुन्द्र ते जे किच्‍छ तिस बिच है तिन्हा जो बणाया
14	16	तिन्हा ने पैल्ले सब जातीयां रे मणुआं जो अपणेअपणे रस्ते चलणे दित्तेया
14	17	तां भी तिन्हा ने अपणी भले कम्मां रे जरिए अपणे वजूद रा सबूत दिंदे रे पर से भलाई करदे रे तिन्हा ने आसमान का बरखा ते फलवन्त मौसम देई करी तुसी जो रोट्टी ते तुसी रे मनां जो खुशी कने भरदे रे
14	18	ए बोल्ली करी भी उन्हा ने मणुआं जो बड़ी मुस्किल कने रोकेया कि तिन्हा तांइ कुर्बानी ना करण
14	19	पर किन्ने ही यहुदियां अधिकारियां ने अन्ताकिया ते इकुनियुम रे शहरां बिच आई करी मणुआं जो अपणे पास्से करी लेया ते पौलुस पर बट्टे भणकाये ते मरे रा समझी करी तिसजो शहर का बाहर धरीड़ी लेई गे
14	20	पर जां चेल्‍ले तिसेरे चौं पास्से आई खड़े होये तां से उठी करी शहर बिच आया ते दूज्जे रोज बरनबास कने दिरबे कस्बे जो चली गेया
14	21	ते पौलुस ते बरनबास तिस कस्बे रे मणुआं जो शुभ संदेश सुणाई करी ते बड़े सारे चेल्‍ले बणाई करी लुस्त्रा हटी करी ते तित्ते का इकुनियुम जो जाई करी अन्ताकिया जो हटी आये
14	22	ते हर इक्क कस्बे बिच जाई करी चेल्‍ले रे मन जो मजबूत करदे रे ते ए उपदेश दिंदे थिये कि विश्वास बिच बणे रेयो ते ए बोलदे थिये कि असां जो बड़े दुख सहन करी के परमेश्‍वर रे राज बिच पुजणा है
14	23	ते तिन्हा ने हरइक्क कलीसिया बिच तिन्हेरे तांइ बुजुर्ग लोक रख्खे ते ब्रत रख्खी करी प्रार्थना करी के तिन्हा जो प्रभु रे हत्थां बिच सौंपेया जिन्हा पर तिन्हा ने विश्वास कित्तेया थिया
14	24	ते पिसिदिया प्रदेश जो हुन्दे से पंफूलिया प्रदेश बिच पूज्जे
14	25	ते पिरगा बिच वचन सुणाई करी अत्तलिया बंदरगाह पर बिच आये
14	26	ते तित्ते का जहाज बिच अन्ताकिया शहर जो तिस कम्म जो पुरा करी के हटी आये थिये जे करणे तांइ तिन्हा परमेश्‍वर रे अनुग्रह बिच सौंपेया थिया
14	27	तिते पूज्जी करी तिन्हा ने कलीसिया इकठ्ठी कित्ती ते दस्सेया कि परमेश्‍वर ने असां कने होई करी कदेय बड्डेबड्डे कम्म कित्ते ते किय्यां गैर यहुदी जो मसीह यीशु बिच विश्वास करणे तांइ दुआर खोल्ली दित्तेया
14	28	ते से चेल्‍लेयां कने बड़े रोज तांइ तित्ते ही रे
15	1	फिरी किच्‍छ लोक यहुदियां प्रदेश का आई करी संगी विश्वासियां जो सखाणे लग्गे कि मूसा रे कानून रे हिसाब कने तुसी रा खतना नी हो तां तुसी छुटकारा नी पाई सकदे
15	2	जां पौलुस ते बरनबास रा तिन्हा कने मिलणे तांइ यरूशलेम शहर बिच आए तां तिन्हा कने बड़ी बैहसबाजी होई ते ए फैसला कित्ता कि पौलुस ते बरनबास ते असां बिच का किच्‍छ मणु इस गल्ल रे बारे बिच यरूशलेम शहर बिच रैह्णे वाले खास प्रेरितां का ते बुजुर्ग लोक का जान
15	3	तां सारी कलीसिया ने पौलुस ते बरनबास जो किच्‍छ पैसे जमा करी के दित्ते ताकी से थोड़ी दूर तीकर जाई सकण ते से फीनीके ते सामरिया प्रदेशां का हुन्दे गैर यहुदी लोक्कां जो पाप का तौबा करणे रा शुभ संदेश सुणादे गे ते सब संगी विश्वासी जो बड़ा खुश कित्तेया
15	4	जां पौलुस ते बरनबास यरूशलेम शहर बिच पुज्जे तां कलीसिया ते खास प्रेरितां ते बुजुर्ग लोक तिन्हा कने खुशी कने मिल्ले ते तिन्हा ने दस्सेया कि परमेश्‍वर ने तिन्हा कने होई करी कदेयकदेय कम्म कित्ते थिये
15	5	पर फरीसियां रे दल रे किच्‍छ लोक्कां ने उठी करी बोल्लेया कि गैर यहुदियां जो खतना ते मूसा रे कानून जो मनणे रा हुकुम दैणा चाएदा
15	6	तां खास प्रेरित ते बुजुर्ग लोक इस गल्ल रे बारे सोचविचार करणे तांइ कठी गे
15	7	तां पतरस ने बड़ी बैह्सबाजी रे बाद खड़े होई करी तिन्हा जो बोल्लेया हे भाईयों तुसी जाणदे कि बड़े रोज होये कि परमेश्‍वर ने तुसी बिच का मेरे जो चुणी ले रा है कि मेरे जरिए गैर यहुदी लोक्कां जो शुभ संदेश सुणाई करी तिन्हा जो विश्वास पर लियाऊँ
15	8	ते मन जो परखणे वाले परमेश्‍वर ने तिन्हा जो भी असां सांइ पवित्रात्मा देई करी तिन्हा जो अपणाई लित्ता
15	9	ते विश्वास रे जरिए तिन्हेरे मन सुच्चे करी के असां बिच ते तिन्हेरे बिच कोई भेदभाव रख्खेया
15	10	तां अवे तुसी किजो चेल्‍लेयां पर बेमतलब जरुरतां रा बोझ पाई करी परमेश्‍वर जो परखेया करदे हिन जिस जो कि न असां रे पित्र चुक्की सके थिये ते ना असां चुक्की सकदे
15	11	इय्यां करणा सही नी है असां रा ए मनणा है कि जिय्यां तिन्हा ने मसीह यीशु रे अनुग्रह कने छुटकारा पाणा तिस्सी तरिक्के कने असी भी पाणा
15	12	तां सारी सभा चुपचाप होई करी बरनबास ते पौलुस री सुनणे लग्गे कि परमेश्‍वर ने तिन्हेरे जरिए गैर यहुदियां रे मणुआं बिच कदेइकदेइ निशानियां ते अनौखे कम्म दिख्खाये
15	13	जां से बोल्ली बैठ्ठे तां याकूब बोलणे लग्गेया हे भाईयों मेरी सुणो
15	14	शमौन ने जिस जो पतरस भी बोलदे असां जो समझाया कि परमेश्‍वर ने गैर यहुदी लोक्कां पर कदेई कृपा कित्ते री है कि तिन्हा बिच का किच्‍छ जो अपणे तांइ चुणी लित्तेया
15	15	ते गैर यहुदियां रे परमेश्‍वर रे पास्से फिरणे रे बारे बिच भविष्यद्वक्ता ने पवित्रशास्त्र बिच लिख्खे रा है
15	16	इसेरे बाद मै फिरी आई करी दाऊद रे गिरे रे तम्बु जो फिरी खड़ा करणा ते खंडरा जो फिरी बनाणा ते तिन्हा जो खड़ा करणा
15	17	इधेरे तांइ जे बचे रे लोक मतलब अवे सारे गैर यहुदियां जो जे मेरे हिन प्रभु जो तोपन
15	18	ए ओई प्रभु बोल्दे हिन जे दुनिया री शुरुआत का ही इन्हा गल्लां रा शुभ संदेश दिंदे आये रे हिन
15	19	इधेरे तांइ मेरा विचार ए है कि गैर यहुदियां बिच का जे मणु परमेश्‍वर रे पास्से आई जांदे असां तिन्हा पर जोर ना पाण कि से यहुदी रीती रिवाज रे हिसाब कने चले
15	20	पर तिन्हा जो चिठ्ठी लिख्खी भेज्जो कि से मूर्तां जो चढ़ाई री रोट्टी तुसी जो नी लैणी चाएदी ते व्यभिचार का बची रैह्‍ण गला घोटी करी मारे रे जानवर रा मांस ना खान ते खून जो कदी ना खान
15	21	किजोकी पुराणे बेल्ले का शहरशहर मूसा रे कानून रा प्रचार करणे वाले चली आया करदे हिन मूसा रे कानून हर विश्राम दिन सभास्थल बिच पढ़े जांदे हिन
15	22	जां यरूशलेम री सारी कलीसिया समेत खास प्रेरित ते बुजुर्ग लोक जो खरा लग्गेया कि अपणे बिच का केई मणुआं जो चुनण मतलब यहूदा जिस जो कि बरसब्बास भी बोल्दे ते सीलास जो जे कि विश्वासियां बिच बड़े इज्जतदार भी थिये ते तिन्हा पौलुस ते बरनबास रे कन्ने अन्ताकिया शहर री कलीसिया का भेज्जेया
15	23	ते तिन्हेरे हत्थां ए चिठ्ठी लिख्खी भेज्जी कि अन्ताकिया शहर ते सीरिया ते किलिकिया प्रदेश बिच रैह्णे वाले भाईयां जो जे कि गैर यहुदियां रे हिन खास प्रेरितां ते बुजुर्ग लोक्कां रा नमस्कार
15	24	असां ने सुणेया कि असां बिच का कितणेयां ने जाई करी तुसी जो अपणी गल्लां कने डराई दित्तेया ते तुसी रे मन बदली दित्ते पर असां ने तिन्हा जो हुकुम नी दित्तेया थिया
15	25	इधेरे तांइ असां ने इक्क मन होई करी ठीक समझेया कि असां रे चुणे रे प्यारे बरनबास ते पौलुस जो तुसी का भेज्जन
15	26	ए तां मणु हिन जिन्हा ने अपणे प्राण असां रे प्रभु मसीह यीशु तांइ मुस्किल बिच पाये रे हिन
15	27	ते असां ने यहूदा ते सीलास जो भेज्जेया ताकी से अप्पु तुसी जो ए सब गल्लां बोल्ली देंन
15	28	पवित्रात्मा जो ते असां जो ठीक लग्गेया कि इन्हा जरुरी गल्लां जो छड्डी तुसी पर होर कोई बोझ ना पान
15	29	कि तुसी मूर्तां जो भेंट कित्ते री रोट्टी तुसी जो नी लैणी चाएदी ते व्यभिचार का बची रेंन गला घोटी करी मारे रे जानवर रा मांस ना खान ते खून जो कदी ना खान इन्हा सबका दूर रेयो तां तुसी रा भला होणा अग्गे विदा
15	30	फिरी से विदा होई करी अन्ताकिया शहर पूज्जे ते सभा इकठ्ठा करी के से चिठ्ठी तिन्हा जो देई दित्ती
15	31	ते से पढ़ी करी तिस उपदेश री गल्लां का बड़े खुश होये
15	32	ते यहूदा ते सीलास ने जे खुद भी भविष्वाणी करणे वाले थिये बड़ी गल्लां कने विश्वासियां जो उपदेश देई करी मजबूत कित्तेया
15	33	यहुदा जिस जो बरसब्बास रे नां कने भी जाणेया जांदा थिया ते सिलास ने विश्वासियां कने किच्‍छ रोज शांती कने रैह्णा चाएया पर यहुदा जिस जो बरसब्बास रे नां कने भी जाणेया जांदा से तित्ते का हटी गेया
15	34	पर सीलास जो तित्ते रैह्णा खरा लग्गेया
15	35	ते पौलुस अते बरनबास अन्ताकिया बिच रुकी गे ते बड़े होर मणुआं कने प्रभु यीशु रे वचन री उपदेश ते शुभ संदेश सुणादे रे
15	36	किच्‍छ रोज्जां बाद पौलुस ने बरनबास जो बोल्लेया कि जिन्हाजिन्हा शहरां बिच असां ने प्रभु रा वचन सुणाया थिया चलो फिर तित्ते जाई करी अपणे विश्वासियां जो दिख्खदे कि कदेय हिन
15	37	ते बरनबास ने युहन्ना जो जिस जो कि मरकुस भी बोल्दे कन्ने लैणे रे बारे अन्दर सोच्चेया
15	38	पर पौलुस ने तिसजो जे कि पंफूलिया प्रदेश बिच तिन्हा का बखरे होई गे थिये ते कम्म पर तिन्हा कने नी गे थिये कने लेई जाणा ठीक नी समझेया
15	39	तां पौलुस ते बरनबास इक्क दूज्जे रे खिलाफ होई गे ते इक्क दूज्जे का बखरे होई गे ते बरनबास ते मरकुस जो लेई करी जहाज पर साइप्रस टापू जो चली गेया
15	40	पर पौलुस ने सीलास जो चुणी लेया ते विश्वासियां का परमेश्‍वर री अनुग्रह पर सौंपी दित्तेया ते अन्ताकिया शहर का चली गेया
15	41	ते से सीरिया ते किलिकिया प्रदेशां का हुन्दे होये कलीसिया रे लोक्कां जो मजबूत करदे होए निकली गेया
16	1	फिरी से दिरबे ते लुस्त्रा रे शहरां बिच भी गेया ते दिख्खो तित्ते तीमुथियुस नां रा इक्क चेल्ला थिया जे कुसकी विश्वासी यहुदी जनानी रा निक्का थिया पर तिसेरा पुत्तर यूनानी थिया
16	2	ते लुस्त्रा ते इकुनियुम रे शहर रे विश्वासियां बिच तिसेरी बोलचाल ठीक थी
16	3	पौलुस ने चाह्‍ंदा थिया कि ए मेरे कने चलन ते जे यहुदी मणु तिन्हा जगह बिच थिये तिन्हेरी वजह कने तिसेरा खतना कित्तेया किजोकी से जाणदे थिये कि तिसेरा प्यो यूनानी थिया
16	4	ते शहरशहर रा सफर करदे तिन्हा ने तित्ते रे विश्वासी लोक्कां जो तिन्हा नियमां जो दसदे थे जिन्हा जो यरूशलेम रे खास प्रेरितां ने ते बुजुर्ग लोक ने पक्का कित्तेया थिया
16	5	ते इय्यां तित्ते री कलीसिया रा विश्वास मजबूत हुन्दा गेया ते दिनवदिन तिन्हेरी गिनती बढ़ना लग्गी
16	6	से फ्रूगिया ते गलातिया प्रदेशां का होई करी निकले किजोकी पवित्रात्मा ने तिन्हा जो एशिया प्रदेश बिच वचन सुनाणे जो मना करी दित्तेया थिया
16	7	फिरी से जां मूसिया प्रदेश री सीमा पर पूज्जे तां तिन्हा ने बितूनिया प्रदेश जाणे री कोशीश कित्ती पर यीशु रे आत्‍मा ने तिन्हा जो तित्ते जाणे नी दित्तेया
16	8	तां से मूसिया प्रदेश का हुन्दे त्रोआस बंदरगाह पूज्जे
16	9	रात्ती रे बेल्ले पौलुस ने दर्शन बिच दिख्खेया कि मकिदुनिया प्रदेश रा इक्क मणु तिस कने बिनती करी के बोलदा थिया कि समुन्द्र रे पार आई मकिदुनिया प्रदेश बिच आ ते असां री मदद कर
16	10	इस दर्शन जो दिख्खणे का बाद झट ही से फैसला लिन्दे कि परमेश्‍वर रे तिन्हा मणुआं बिच शुभ संदेश रा प्रचार करणे तांइ असां जो सद्देया असां ने मकिदुनिया प्रदेश जाणे री ठाणी लेई
16	11	इधेरे तांइ त्रोआस शहर रे बंदरगाह का जहाज जो चलाई करी असी सिद्दे सुमात्राके टापू ते दुए दिन नियापुलिस शहर रे बंदरगाह बिच आये
16	12	तित्ते का असां फिलिप्पी शहर पूज्जे जे मकिदुनिया प्रदेश रा इक्क मुख्य शहर थिया ते रोमियां री बस्ति है इस शहर बिच असां किच्‍छ रोज गुजारे
16	13	फिरी विश्राम दिन पर ए सोच्ची करी कि प्रार्थना करणे तांइ तित्ते कोई सभास्थल नी होणा ते असां शहर रे फाटक रे बाहर दरया जो गे असी तित्ते बेई गे ते इकठ्ठी होये री जनानियां कने गल्लबात करणा लग्गे
16	14	थुआतीरा बिच ही लीदिया नां री इक्क जनानी थी से बैंगणी रंग रे कपड़े बेचदी थी से परमेश्‍वर री भक्तणी थी से बड़े ध्यान कने असां री गल्लां सुणेया करदी थी प्रभु ने तिसेरे मन रे दुआर खोली दित्ते थिये ताकी जे किच्‍छ पौलुस बोल्लेया करदा थिया से तिन्हा गल्लां पर ध्यान देई सकण
16	15	अपणे सारे टब्बर समेत बपतिस्मा लैणे का बाद तिसने असां रे छन्दे कित्ते कि जे तुसी मेरे जो परमेश्‍वर री सच्ची भक्तण मनदे तां चलो मेरे घरे रुको ते से असां जो मनाई करी अपणे घरे लेई गई
16	16	फिरी इय्यां होया कि जा असां प्रार्थना री जगाह् जो जाया करदे थिये तां असां जो इक्क भक्तणी मिल्ली जिस बिच इक्क भविष्य दस्सणे वाली दुष्टात्मा थी से मणुआं रा भाग्य दस्सी करी अपणे मालका जो बड़ा पैसा कमाई करी दिन्दी थी
16	17	से पौलुस ते असां रे पिच्छेपिच्छे आई करी लेरां मारणा लग्गी कि ए मणु परमप्रधान परमेश्‍वर रे सेवक हिन जे तुसी लोक्कां जो छुटकारा रे रस्ते तांइ शुभ संदेश सुणादे हिन
16	18	से बड़े रोज्जां तांइ इय्यां ही करदी रेई पर पौलुस तिसका परेशान होई गेया ते अपणा मुड़ी करी तिस दुष्टात्मा जो बोल्लेया जे तिस जनानी अन्दर थी मै तिज्जो मसीह यीशु रे नां कने हुकुम दिंदा कि इस बिच का निकली जा ते तिस्सी बेल्ले निकली गई
16	19	जां तिसेरे मालकां ने दिख्खेया कि असां री कमाई री आस पर तां पाणी फिरी गेया तां पौलुस ते सीलास जो पकड़ी करी बजार बिच अधिकारीयां का धरीड़ी करी लेई गे
16	20	ते तिन्हा जो सजा दैणे वालेयां का लेई जाई करी बोल्णा लग्गे ए मणु यहुदी हिन ते असां रे शहरा बिच बड़ी कहला पाये करदे हिन
16	21	ए इदेय रीति रवाजां री वकालत करेया करदे हिन जिन्हा जो अपनाणा या तिन्हा जो मनणा असां रोम देश रे रैह्णे वाले लोक्कां तांइ ठीक नी है
16	22	तां लोक्कां री भीड़ पौलुस ते सिलास रे खिलाफ इकठ्ठे होई करी तिन्हा पर हमला करणा लग्गे ते सजा दैणे वालेयां ने तिन्हेरे कपड़े फाड़ी करी खोली दित्ते ते तिन्हा जो बेंत मारणे रा हुकुम दित्तेया
16	23	ते बड़े बेंत मारी करी तिन्हा जो जेल बिच पाई दित्तेया ते जेल रे अधिकारी जो हुकुम दित्तेया कि इन्हा जो कड़ी निगरानी बिच रखण
16	24	ते तिन्हा ने हुकुम रे मुताबिक तिन्हा जो जेल री अन्दरिली कोठरी बिच पाई दित्तेया ते तिन्हेरे पैरा लक्कड़ री बेड़ीयां कन्ने बन्नी दित्ते
16	25	अद्दी रात्ती रे करीब पौलुस ते सीलास परमेश्‍वर रे भजन गान्दे ते प्रार्थना करेया करदे थिये ते दुज्जे कैदी तिन्हा जो सुणेया करदे थिये
16	26	कि इतणे बिच इक्क हिलण गेया ते तिन्ने जेल री नियां तक हिलाई सुटी अते झट ही जेल रे सारे दुआर खुली गे ते सब री बेड़ियां खुली गई
16	27	अते जेल रा अधिकारी जागी होया ते जेल रे दुआर खुल्ले दिख्खी करी से समझेया कि कैदी नस्सी गे तां तिन्ने तलवार कड्डी करी अप्पु जो मारणा चाया
16	28	पर पौलुस ने जोरे सणे बोल्लेया अप्पु जो कोई नुक्सान मत दे किजोकी असी सब ईत्ते हिन
16	29	तां तिस जेल रे अधिकारी ने मशाल मंगवाई ते अन्दर चली गेया ते कंमदाकंमदा पौलुस ते सीलास रे पैरा पेई गेया
16	30	ते तिन्हा जो बाहर लियाई करी बोलणा लग्गेया हे महान मणूओं छुटकारा पाणे तांइ मै क्‍या करां
16	31	तिन्हा ने बोल्लेया प्रभु यीशु पर विश्वास कर तां तु ते तेरे परिवार ने छुटकारा पाणा
16	32	ते तिन्हा ने तिसजो ते तिसेरे सारे घरेतां जो प्रभु रा वचन सुणाया
16	33	फिरी जेल रा से अधिकारी तिस्सी रात ते तिस्सी बेल्ले तिन्हा जो तित्ते का लेई गेया तिसने तिन्हेरे जख्म धोये ते तिसने अपणे घरेतां समेत बपतिस्मा लित्तेया
16	34	फिरी से पौलुस ते सीलास जो अपणे घरे लेई गेया ते तिन्हा जो रोट्टी खुआई ते सारे घरेतां जो परमेश्‍वर पर विश्वास करणे री वजह कने खुशी होई
16	35	जां भ्याग होई तां सजा दैणे वालेयां ने अपणे सिपाहियां जो तित्ते भेज्जेया कि तिन्हा जो छड्डी दित्तेया जान
16	36	फिरी जेल रे अधिकारी ने ए गल्लां पौलुस जो दस्सी कि सजा दैणे वालेयां ने तुसी जो छड्डी दैणे तांइ भेज्जेया है इधेरे तांइ अवे तुसी बाहर आई जाओ ते शांती कने चली जाओ
16	37	पर पौलुस ने तिन्हा सपाह्ईया जो बोल्लेया तिन्हा ने असां जो जे रोम देश रे मणु हिन बगैर कसुरवार ठहराये मणुआं रे सामणे मारेया ते जेल बिच पाई दित्तेया तां क्‍या अवे चुपचाणे असां जो भेजणा चाह्‍ंदे हिन पर इय्यां नी होणा हुणा तां इय्यां चाएदा की से अप्पु आई करी असां जो बाहर लेई जाण
16	38	सिपाहियां ने ए गल्लां सजा दैणे वालेयां जो बोल्ली दित्ती ते से सुणी करी कि से रोम देश रे लोक हिन से डरी गेया
16	39	ते आई करी से तिन्हा का माफी मंगणा लग्गे ते बाहर लेई जाई करी छन्दे कित्ते कि से चली जान
16	40	पौलुस ते सीलास जेल रे बाहर निकली करी लीदिया रे घरे पूज्जे ते संगी विश्वासियां कने मिल्ले ते पौलुस ते सिलास ने तिन्हेरा हौंसला बद्धाया ते तित्ते का चली गे
17	1	फिरी पौलुस ते सिलास अम्फिपुलिस ते अपुल्लोनिया कस्बेयां का होई करी थिस्सलुनीके शहर बिच आये जित्ते यहुदियां री इक्क सभास्थल थिया
17	2	ते पौलुस अपणे तरिक्के कने तिन्हा का गेया ते त्रै विश्राम दिन पर पवित्रशास्त्र का तिन्हा कने बैह्स कित्ती
17	3	ते तिन्हेरा मतलब खोली करी समझान्दा थिया कि मसीह यीशु रा दुख उठाणा ते मरे रे बिच का जिंदा होई जाणा जरूरी था ते ऐई यीशु जिसेरी बारे बिच मै प्रचार करेया करदा है से ही मसीह हिन
17	4	तिन्हा बिच किन्ने यहुदी लोक्कां ने ते परमेश्‍वर रे भक्त यूनानियां बिच का बड़े जणेया ने ते बड़ी सारी कुलीन जनानियां ने मन्नी लेया ते पौलुस ते सीलास कने मिल्ली गे
17	5	पर यहुदियां ने खून्दक बिच आई करी बजार का केई गुन्डेया जो अपणे कने लेया ते भीड़ लाइ करी शहर बिच दंगे करणा लग्गे ते यासोन रे घरे पर हमला करी के पौलुस ते सिलास जो सामणे लियाणा चाएया
17	6	पर तिन्हा जो से नी मिल्ले तां तिन्हा ने यासोन ते कितणे ही दूज्जे संगी विश्वासियां जो शहर बिच राज्यपाल रे सामणे धृड़ी करी लेई आये कि ए मणु जिन्हा ने सारी दुनिया बिच उथलपुथल मचाई रख्खे री है अवे ईत्ते आई गे
17	7	ते यासोन ने इन्हा जो अपणे घरे रैह्णे री अनुमती दित्ते री है ते ए सब सम्राट रे हुकुमां रे खिलाफ होई करी कम्म करदे हिन ते बोलदे इक्क राजा होर है जिसेरा नां यीशु है
17	8	जां लोक्कां री भीड़ ते शहर रे अधिकारियां ने ए सुणेया तां से घबराई गे
17	9	ते तिन्हा ने यासोन ते बाकी मणुआं का जुर्माना लेई करी तिन्हा जो छड्डी दित्तेया
17	10	फिरी झट ही तिन्हा जो रातो रात संगी विश्वासियां ने पौलुस ते सीलास जो बिरीया कस्बे जो भेज्जी दित्तेया तित्ते पूज्जी करी से यहुदियां रे सभास्थल बिच गे
17	11	ए मणु थिस्सलुनीके शहर रे मणुआं का जादा ठीक थिये इन्हा ने पूरा मन लगाई करी वचन सुणेया ते हर रोज पवित्रशास्त्र जो उलटदे पलटदे ए जाँचदे रे कि पौलुस ने जे गल्लां दस्सी क्‍या से सच हिन
17	12	तां तिन्हा बिच का बड़े जणे यहुदियां ने ते कुलीन यूनानी जनानी ते मर्दां ने विश्वास कित्तेया
17	13	पर जां थिस्सलुनीके शहर बिच रैह्णे वाले यहुदी जाणी गे कि पौलुस बिरीया शहर बिच भी परमेश्‍वर रा वचन सुणाया करदा है तां तित्ते भी आई करी मणुआं जो उकसाणे ते हल्ला मचाणा लग्गे
17	14	तां विश्वासियां ने झट पौलुस जो भेज्जी दित्तेया कि समुन्द्र रे कनारे चली जा पर सीलास ते तीमुथियुस बिरिया बिच ही रे
17	15	पौलुस री मदद करणे वाले लोक तिसजो एथेंस शहर तक लेई गे ते सीलास ते तीमुथियुस तांइ ए हुकुम देई करी कि से जल्दी का जल्दी मेरे का आई जान तित्ते का चली पये
17	16	जां पौलुस एथेंस शहर बिच तिन्हा जो भालेया करदा थिया तां शहर जो मूर्तां कने भरितेरा दिख्खी करी तिसेरा कलेजा फूक्की गेया
17	17	इधेरे तांइ से सभास्थल बिच यहुदियां ते गैर यहुदी परमेश्‍वर रे भक्तां कने ते चौक बिच जे मणु मिलदे थिये तिन्हा कने हर रोज बैहसबाजी करदा थिया
17	18	तां इपिकुरी ते स्तोईकी पणतां बिच का किन्ने तिस कने तर्क करणे लग्गे ते कितणेयां ने बोल्लेया ए अंटशंट बोलणे वाला क्‍या बोलणा चांदा पर होरनियाँ ने बोल्लेया से दूज्जे देवता रा प्रचारक लगदा किजोकी ए यीशु रा ते मरी करी फिरी जिन्दे होई जाणे रा शुभ संदेश सुणांदा
17	19	तां से तिसजो अपणे कने अरियुपगुस नां रे इक्क महासभा जो लेई गे ते पूच्छेया क्‍या असां जाणी सकदे कि ए नौई उपदेश जे सूणान्दा से क्‍या है
17	20	किजोकी तू अनोखी गल्लां असां जो सुणान्दा इधेरे तांइ असां जानणा चाह्‍ंदे कि इसेरा मतलब क्‍या है
17	21	तित्ते रैह्णे वाले एथेंस रे सब मणु ते परदेसी सिर्फ किच्‍छ नौआ सुनणे या तिन्हा गल्लां री चर्चा रे अलावा कुसकी होर गल्ल बिच अपणा वक्त नी जाया नी करदे थिये
17	22	तां पौलुस ने अरियुपगुस रे मझाटे खड़ी करी बोल्लेया हे एथेंस रे मणूओं मै दिख्खदा कि तुसी हर गल्ल पर देवता जो बड़े मनणे वाले हिन
17	23	किजोकी घूमदेफिरदे तुसी री भक्ति वाली चिज्जां जो दिख्खेया करदा थिया तां इक्क वेदी दिख्खी जिस पर लिख्खे रा थिया कि अनजाणे परमेश्‍वर तांइ तां तुसी जिस जो बिना जाणे अराधना करदे पर मै तुसी जो तिसेरा शुभ संदेश सुणान्दा
17	24	जिस परमेश्‍वर ने दुनिया ते तिस बिच सब चिज्जां जो बणाए रा है से आसमान ते दुनिया रा मालक होई करी भी हत्थां रे बणाये र मन्दिर बिच नी रैहन्दा
17	25	न कुसकी चिज्जां तांइ मणु रे हत्थां री जरुरत है किजोकी से तां अप्पु ही सब जो जिन्दगी ते होर किच्‍छ भी दिन्दा
17	26	तिन्हा ने इक्क ही मणु का सारे मणुआं री सबणी जातियां सारी दुनिया पर रैह्णे वालेयां तांइ बणाए री है ते तिन्हा ने ही मणुआं रा वक्त पक्का करी दित्तेया है ते तिस जगह री जित्ते से रैहन्दे तिसेरी सीमाये बन्नी दित्ती
17	27	परमेश्‍वर ने ए इधेरे तांइ कित्ता ताकी न्याहरे बिच रैह्णे वाले लोक तिन्हा जो तोपण होई सकदा कि से तिन्हा का पुजी करी तिन्हा जो पाई लेंन हालांकी से असां का कुसकी का भी से दूर नी हिन
17	28	किजोकी से असां कने हिन इधेरे तांइ असी जिन्दे हिन ते हन्डदेफरदे ते मजबूत रैहन्दे जिय्यां तुसी रे किन्ने सारे कवियां ने ही बोल्ले रा है कि असां तां तिसेरे ही वंश रे हिन
17	29	इधेरे तांइ परमेश्‍वर री औलाद होई करी असां जो ए समझणा ठीक नी कि से दिव्य सच्चाई सोने या चाँदी या पत्थर री बणे री मणु री सोच या मिस्रियां रे बणी री कुसकी मुर्ती जदेयी है
17	30	इधेरे तांइ परमेश्‍वर लोक्कां री अज्ञानता रे बेल्ले बिच आनाकानी करी के अवे हर जगाह् सब मणुआं जो अपणे पाप्पां का तौबा करी लैणे रा हुकुम दिंदे हिन
17	31	किजोकी तिन्हा ने इक्क रोज पक्का कित्तेया है तिन्हा मणुआं रे जरिए धर्म कने दुनिया रा हिसाबकिताब करणा जिन्हा जो तिन्हा ने चुणे रा है तिन्हा जो मरे रेयां बिच का जिंदा करणा ए गल्ल सबनियां पर प्रमाणित करी दित्ती गे री है
17	32	मरे रेयां रे फिरी जिन्दा होई जाणे री गल्ल सुणी करी किन्ने ही मजाक उड़ाणा लग्गे ते कित्तणेया ने बोल्लेया ए गल्ल असां तुसी का फिरी कदी सुणगे
17	33	तां पौलुस तिन्हेरे बिच का निकली गेया
17	34	पर केई मणु तिस कने मिल्ली गे ते मसीह यीशु पर विश्वास कित्तेया जिन्हा बिच का दियुनुसियुस अरियुपगी था ते दमरिस नां री इक्क जनानी थी ते तिन्हा कने होर भी किच्‍छ मणु थिये
18	1	इसेरे बाद पौलुस एथेंस शहर जो छड्डी करी कुरिन्थुस शहर बिच आए
18	2	ते तिस जगह पर तिन्हा जो अक्विल्ला नां रा इक्क यहुदी मणु मिल्लेया जिसेरा जन्म पुन्तुस प्रदेश बिच होए रा थिया से अपणी लाड़ी प्रिस्किल्ला कने ईतालिया देश बिच हल्ले आया ही थिया किजोकी क्लौदियुस सम्राट ने सारे यहुदी लोक्कां जो रोम देश छड्डी करी जाणे रा हुकम दित्तया थिया इधेरे तांइ तिनिये कुरिन्थ शहर छड्डी दित्तेया
18	3	ते पौलुस तिन्हा जो दिखणे तांइ गेया किजोकी से तिन्हेरे सांइ तम्बु रे व्यापारी थिये ते से तित्ते रुकी करी तिन्हेरे कने कम्म करदा थिया
18	4	ते पौलुस हर इक्क विश्राम दिन पर सभास्थल बिच बैहसबाजी करी के यहुदियां ते यूनानियां जो मसीह बिच विश्वास करणे तांइ समझांदा थिया
18	5	जां सीलास ते तीमुथियुस मकिदुनिया प्रदेश का आये तां पौलुस ने तम्बु बनाणा छड्डी करी वचन सुनाणे बिच मगन होई करी यहुदियां जो गवाई दिन्दा थिया कि यीशु ही मसीह है
18	6	पर जां तिन्हा लोक्कां ने पौलुस रे खिलाफ होई करी तिसेरी बेजती करणा लग्गे तां पौलुस ने अपणे कपड़े झाड़ी करी तिन्हा जो बोल्लेया तुसी अपणी जिन्दगी तांइ अप्पु जिम्मेदार हिन मै बेकसुर है अव्वे मै गैर यहुदी रे मणुआं का जाई करी तिन्हा जो परमेश्‍वर रा संदेश सुनाणा
18	7	ते तित्ते का चली गेया ते तीतुस यूस्तुस नां रे परमेश्‍वर रे भक्त रे घरे आया जिसेरा घर सभास्थल रे कने ही थिया
18	8	तां सभास्थल रे सरदार क्रिस्पुस ने ते तिसेरे टब्बर ने प्रभु पर विश्वास कित्तेया ते बड़े कुरुन्थियों ने भी सुणेया ते विश्वास कित्तेया ते बपतिस्मा लित्तेया
18	9	राती प्रभु जी ने दर्शन रे जरिए पौलुस जो बोल्लेया मत डर प्रचार करदा जा ते चुप मत हो
18	10	किजोकी मै तेरे कने है ते कोई भी तिज्जो नुक्सान नी पूजाई सकदा किजोकी इस शहर बिच मते मणु हिन जिन्हा ने मेरा भरोसा करणा
18	11	तां पौलुस तित्ते परमेश्‍वर रा वचन सुणादा रेया ते तित्ते डेढ़ साल रेया
18	12	जां गल्लियो अखाया प्रदेश रा राज्यपाल थिया तां यहुदी मणु पौलुस रे खिलाफ होई गे ते तिसजो हिसाबकिताब री गद्दी रे सामणे लियाई करी बोल्णा लग्गे
18	13	कि ए मणुआं जो समझान्दा कि परमेश्‍वर री भक्ति इस तरिक्के कने करो जे मूसा रे कानून रे उलट हो
18	14	जां पौलुस बोलणे वाला ही थिया तां गल्लियो ने यहुदियां जो बोल्लेया हे यहूदियों जे ए किच्‍छ बेन्यायी या बुराई री गल्लां हुंदी तां ठीक था ते मै तुसी री सुणदा
18	15	पर जे ए बैहसबाजी री गल्लां ते नां ते तुसी रे ईत्ते रे मूसा रे कानून रे बारे बिच हिन तां तुसी ही जाणो किजोकी मै इन्हा गल्लां रा फैसला करणे वाला नी बनणा चांदा
18	16	ते गल्लियो ने तिन्हा जो हिसाबकिताब री गद्दी रे सामणे का कड्डी दित्तेया
18	17	तां सब मणुआं ने सभास्थल रे सरदार सोस्थिनेस जो पकड़ी करी हिसाबकिताब री गद्दी रे सामणे मारेया पर गल्लियो ने इन्हा सब गल्लां री फिकर नी कित्ती
18	18	तां पौलुस बड़े रोज्जां तांइ कुरिन्थ शहर बिच ही रेया पौलुस ने किंखिया कस्बे बिच अपणे बाल मुण्डवाये किजोकी तिसने इक्क मन्नत मन्नी थी फिरी विश्वासियां का विदा लेई करी से किस्ती पर बेई करी सीरिया जो चली गेया तिसेरे कने प्रिस्किल्ला कने अक्विल्ला भी थिये
18	19	फिरी से त्रैन्नी जणे इफिसुस शहर बिच पूज्जे ते पौलुस ने प्रिस्किल्ला ते अक्विल्ला जो तित्ते ही छड्डी दित्तेया ते अप्पु सभास्थल बिच जाई करी यहुदियां कने बैह्स करणे लग्गेया
18	20	जां तित्ते रे मणुआं ने तिसजो किच्‍छ रोज होर रैह्णे तांइ जो बोल्लेया तां तिसने मना करी दित्तेया
18	21	पर जांदे बेल्ले तिसने बोल्लेया जे परमेश्‍वर री मर्जी हुन्गी तां मै तुसी का फिरी आंगा फिर तिसने इफिसुस शहर कने किस्ती बिच सफर कित्तेया
18	22	फिरी कैसरिया कस्बे पूज्जी करी से यरूशलेम शहर जो गेया ते कलीसिया रे मणुआं जो नमस्कार करी के फिरी से अन्ताकिया शहर जो चली गेया
18	23	तित्ते किच्‍छ दिन रूकेया ते तिसेरे बाद तित्ते का चली गेया ते गलातिया ते फ्रूगिया रे प्रदेशां बिच इक्क जगह का दूज्जी जगह पर सफर करदे सबणी चेल्‍लेयां जो विश्वास बिच बधाणे लग्गेया
18	24	तित्ते ही अपुल्लोस नां रा इक्क यहुदी मणु थिया जिसेरा जन्म सिकन्दरिया शहर बिच होया थिया से विद्वान मणु थिया से इफिसुस शहर बिच आया पवित्रशास्त्र रा तिसजो पूरा ज्ञान थिया
18	25	तिसजो प्रभु रे रस्ते री शिक्षा हासिल कित्ती थी ते से मन लाई करी यीशु रे बारे बिच खरीखरी गल्लां सुणादां ते सखादां थिया पर तिसजो सिर्फ युहन्ना रे बपतिस्मा रे बारे अन्दर ही ज्ञान थिया
18	26	से सभास्थल बिच निडर होई करी बोलणा लग्गेया पर प्रिस्किल्ला ते अक्विल्ला ने तिसेरी गल्लां सुणी करी तिसजो अपणे घरे लेई आये ते परमेश्‍वर रा रस्ता तिसजो होर भी सह्ईसह्ई बताया
18	27	ते जां तिसने पक्का करी लित्तेया कि समुन्द्र रे पार उतरी करी से अखाया प्रदेश जो जान तां विश्वासियां ने तिसजो हिम्मत देई करी भेज्जेया ते तित्ते रे चेल्‍लेयां जो इसेरा स्वागत करणे तांइ चिठ्ठी लिख्खी भेज्जी ते तिसने पूज्जी करी तित्ते तिन्हा मणुआं री बड़ी मदद कित्ती जिन्हा ने परमेश्‍वर री अनुग्रह री वजह कने विश्वास कित्तेया थिया
18	28	किजोकी पवित्रशास्त्र का प्रमाण देईदेई करी कि यीशु ही मसीह हिन से यहुदियां जो लोक्कां रे बिचमझाटे शास्त्र बिच का जबरदस्त गल्लां बोल्ली करी चुप्प करांदा रेया
19	1	ते जां अपुल्लोस कुरिन्थुस शहर बिच थिया तां पौलुस तिन्हा प्रदेशां रे उपराल्ले हिस्सेयां बिच सफर करदेकरदे इफिसुस शहर बिच आई पूज्जेया तित्ते तिसजो किच्‍छ चेल्‍ले मिल्ले
19	2	तिन्ने तिन्हा जो बोल्लेया क्‍या तुसी जो जां तुसी विश्वास कित्तेया थिया तिस बेल्ले पवित्रात्मा मिल्लेया थिया तिन्हा ने जवाब दित्तेया असां ने तां सुणेया तक नी कि कोई पवित्रात्मा है भी
19	3	पौलुस ने तिन्हा जो बोल्लेया तां फिरी तुसी कदेया बपतिस्मा लित्तेया तिन्हा ने बोल्लेया से बपतिस्मा जे युहन्ना दिंदा थिया
19	4	पौलुस ने बोल्लेया युहन्ना ने तिन्हा लोक्कां जो ही बपतिस्मा दित्ता जिन्हा ने पाप्पां का तौबा कित्तेया पर तिनिये ए बोल्लेया कि जे मेरे का बाद आणे वाला है तिस पर मतलब यीशु पर विश्वास करेयो जे मसीह हिन
19	5	यह सुणी करी तिन्हा ने प्रभु यीशु रे नां पर बपतिस्मा लित्तेया
19	6	ते जां पौलुस ने तिन्हा पर हत्थ रख्खे तां से लोक पवित्रात्मा कने भरी गे ते से लोक अलगअलग भाषा बोलणे लग्गे ते भविष्यवाणी करणे लग्गे
19	7	ए सब कोई बारह मणु थिये
19	8	ते पौलुस सभास्थल बिच जाई करी त्रै महिन्ने तांइ बेखोफ होई करी प्रचार करदा रेया ते परमेश्‍वर रे राज रे बारे बिच बैह्स करदा ते समझान्दा रेया
19	9	पर जां कितणेयां ने अपणा मन कठोर करी के विश्वास नी कित्तेया ते मणुआं रे सामणे इस पंथ जो बुरा भला बोलणा लग्गे ते तिसने तिन्हा जो छड्डेया ते चेल्‍लेयां जो लेई करी चली गेया ते हर रोज तुरन्नुस री पाठशाला बिच बैह्स करदा थिया ते लोक्कां जो समझांदा थिया
19	10	दो साल तांइ इय्यां ही हुन्दा रेया ईत्ते तक कि एशिया प्रदेश रे रैह्णे वाले क्‍या यहुदी क्‍या यूनानी सबने प्रभु रा वचन सुणेया
19	11	ते परमेश्‍वर पौलुस रे जरिए का ताकत रे अनौखे चमत्कार करान्दे रे
19	12	इत्ते तक की तिसेरे छुत्ते रे रूमाल ते अँगोछेयां जो बिमार लोक्कां का लिन्दे थिये ते तिन्हेरी बिमारियां ठीक जान्दी थी अते दुष्टात्मा तिन्हा का निकली जान्दी थी
19	13	पर किन्ने ही यहुदी लोक जे झाड़फूंक करदे फिरदे थिये ए करणे लग्गे कि जिन्हा बिच दुष्टात्मा हो तिन्हा जो प्रभु यीशु रे नां कने ए बोल्ली करी कड्डो कि जिस यीशु रा प्रचार पौलुस करदा मै तुसी जो तिसेरे ही नां कने बाहर निकलणे रा हुकम दिंदा
19	14	ते स्क्किवा रे इक्क यहुदी बड्डे पुरोत्त रे सत्त पुत्तर थिये जे इय्यां ही करदे थिये
19	15	पर दुष्टात्मा ए जवाब दिंदी थी कि यीशु जो असां जाणदे हिन ते पौलुस जो भी पछाणदे पर तुसी कुण हिन
19	16	ते तिस मणु ने जिस बिच दुष्टात्मा थी तिन्हा पर झपटी करी ते तिन्हा जो अपणे बस बिच लियाई करी तिन्हा कने इदेयी जोरजबरदस्ती कित्ती कि से नंगे ते जख्मी होई करी तिसेरे घरे का नस्सी गे
19	17	ते ए गल्ल इफिसुस शहर रे रैह्णे वाले यहुदी ते यूनानी भी जाणी गे ते सब जणे बड़े डरी गे ते प्रभु यीशु रे नां री बड़ाई होर जादा होणा लग्गी
19	18	ते जिन्हा ने विश्वास कित्तेया थिया तिन्हा बिच का बड़े जणेया ने आई करी अपणेअपणे पाप्पां जो मन्नी लेया ते तिन्हा कम्मा जो मन्नी लेया
19	19	ते जादूटोणा करणे वालेयां बिच का बड़े जणेया ने अपणीअपणी कताबां इकठ्ठी करी के सारेयां रे सामणे फूकी दित्ती ते जा तिन्हेरी कीमत जोड़ी तां पंजाह् हजार चाँदी रे सिक्के यां रे बराबर निकली
19	20	ते प्रभु रा वचन जोरोशोरो कने दूरदूर तक फैलदा गेया
19	21	जां ए गल्लां होई गई तां पौलुस ने अपणे मन बिच पवित्रात्मा रे जरिए मकिदुनिया प्रदेश ते अखाया हुन्दे यरूशलेम जाणे रा फैसला लित्ता ते बोल्लेया कि मेरे जो तित्ते जाणे का बाद मेरे जो रोमी साम्राज्य री राजधानी रोम शहर जो भी जाणा जरूरी है
19	22	ते तिसने तिसेरी सेवा करणे वालेयां बिच का तीमुथियुस ते इरास्तुस जो मकिदुनिया प्रदेश तिसका पैल्ले भेज्जी करी किच्‍छ रोज एशिया प्रदेश रे इफिसुस शहर बिच रेया
19	23	तिन्हा रोज्जां बिच मसीही पंथ जो लेई करी बड़ी लड़ाई होई
19	24	किजोकी देमेत्रियुस नां रा सुनियारा अरतिमिस नां री युनानी देवी रे चाँदी रे मन्दिर रे ढांचे बणवाई करी मिस्त्रियां जो बड़ा कम्म दुआन्दा थिया ते तिन्हा जो पैसे देई करी कम्म करवांदा थिया
19	25	देमेत्रियुस ने तिन्हा जो ते तिस कम्म कने जुड़े रे होर भी दूज्जे मिस्त्रियां जो इक्कठा करी के बोल्लेया हे भाईयों तुसी जाणदे हिन कि इस कम्म तांइ असां जो किन्ने पैसे मिलदे हिन
19	26	अते तुसी दिखदे सुणदे हिन कि सिर्फ इफिसुस शहर बिच ही नी बल्कि सारे एशिया प्रदेश बिच ए बोल्ली करी की इस पौलुस ने बड़े मणुआं जो बहलाया फुसलाया कि मणुआं रे हत्थां कने बणाये रे देवते सच्चे देवते नी हिन
19	27	ते अवे सिर्फ इक्क ही गल्ल रा डर नी कि असां रा कम्म धंधा बदनाम होया करदा है बल्कि ए भी कि महान देवी अरतिमिस रे मन्दिर जो भी घटिया समझेया जाणा जिस जो की सारा एशिया प्रदेश ते सारी दुनिया भक्ति करदी ते तिसेरा गौरव भी जान्दा रैह्णा
19	28	भीड़ ए सुणी करी बड़े भारी गुस्से कने भरी गई ते जोरे जोरे बोलणा लग्गि इफिसियों री अरतिमिस महान है
19	29	ते होर लोक्कां ने सारे शहर बिच बड़ी कहला रा शोर सुणी करी तिस भीड़ बिच मिली गे ते गयुस ते अरिस्तर्खुस मकिदुनिया प्रदेश जो जे कि पौलुस रे कने सफर करेया करदे थिये पकड़ी लेया ते तिन्हा जो रंगशाला बिच लेई गे
19	30	जां पौलुस मणुआं रे सामणे जाणा चाह्‍ंदा थिया पर चेल्‍लेयां ने तिसजो जाणे नी दित्तेया
19	31	एशिया प्रदेश रे अधिकारियां ने जे तिसेरे मित्र थिये तिन्हा जो ए बोल्ली भेज्जेया कि रंगशाला बिच जाई करी कोई अपणी जान जो जोखिम बिच मत पांदा
19	32	सारी रंगशाला बिच कहला पेई गे री थी ते कोई किच्‍छ होर बोल्लेया करदा थिया ते कोई किच्‍छ होर तिन्हा बिच का जादातर लोक ए नी जाणदे थिये कि से ईत्ते इकठ्ठा किजो होये रे हिन
19	33	तां भीड़ बिच का किच्‍छ लोक्कां ने सिकन्दर जो जिसेरा नां यहुदियां जो सूझ्झेया थिया तिसजो अग्गे खड़ा कित्तेया सिकन्दर ने अपणे हत्थां कने लोक्कां जो चुप्प होणे रा ईशारा कित्तेया ते मणुआं रे सामणे बचाव रा पक्ष रखणा चाएया
19	34	पर जां तिन्हा जो पता चलेया कि से इक्क यहुदी है जे मूर्तां री पूजा नी करदा तां से सब कोई दो घटें तांइ इक्क इस सुर बिच लेरां मारदे ए बोलदे रे इफिसियों री देवी अरतिमिस महान है
19	35	तां शहर रे मन्त्री ने मणुआं जो शांत करी के बोल्लेया हे इफिसुस शहर रे रैह्णे वाले लोक्कों कुण नी जाणदा कि इफिसियों रे शहर री महान देवी अरतिमिस रे मन्दिर ते स्वर्ग का पेई री मूर्ती री रखवालण है
19	36	किजोकी इन्हा गल्लां का कोई मुकरी नी सकदा इधेरे तांइ तुसी जो सान्त रैह्णा चाएदा ते बिना सोच्चे समझे किच्‍छ नी बोल्णा चाएदा
19	37	किजोकी तुसी इन्हा मणुआं जो लियाये जे ना मन्दिर जो लूटणे वाले हिन ते ना असां री देवी री बेजती करदे
19	38	इधेरे तांइ जे अगर देमेत्रियुस ते तिसेरे साथी मिस्त्रियां जो कुसकी कने कोई शिकायत है तां से कचेरी जाई सकदे
19	39	पर जे तुसी इसका होर जादा जानणा चाह्‍ंदे हिन तां तिसेरा फैसला शहर री सभा बिच कित्तेया जाणा
19	40	किजोकी अज्ज रोमी अधिकारीयां रे खिलाफ विरोध होणा रे बाद असां पर इल्जाम लगणे रा डर है किजोकी इसेरी कोई वजह नी है अते असी इस भीड़ रे कठीणे रा कोई जवाब नी देई सकणा
19	41	ते ए बोल्ली करी तिन्ने सभा जो भेज्जी दित्तेया
20	1	जां कहला मुक्की गेइ तां पौलुस ने चेल्‍लेयां जो हिम्मत बंधाई करी तिन्हा जो समझाया ते तिन्हा का विदा लेई करी से मकिदुनिया प्रदेश जो चली पेया
20	2	तिस पुरे प्रदेश बिच का होई करी ते प्रेरितां री हिम्मत बधाई करी से यूनान देश बिच आई गेया
20	3	जां त्रै महिन्ने रेई करी से तित्ते का जहाज का सीरिया प्रदेश जाणे वाला थिया तां तिनिये सुणेया कि रस्ते बिच किच्‍छ यहुदी अधिकारी तिसजो मारणे जो भालेया करदे थिये इधेरे तांइ तिनिए सोच्चेया कि मै मकिदुनिया प्रदेश का होई करी हटि जाए
20	4	बिरीया कस्बे रे रैह्णे वाले पुरुर्स पुत्तर सोपत्रुस ते थिस्सलुनीकियां शहर बिच का अरिस्तर्खुस ते सिकुन्दुस ते दिरबे कस्बे रा गयुस ते लुस्त्रा कस्बे रा तीमुथियुस ते एशिया प्रदेश रा तुखिकुस ते त्रुफिमुस एशिया प्रदेश तांइ तिसेरे कन्ने आये
20	5	से लोक असां का अग्गे जाई करी त्रोआस कस्बे बिच असां जो भालदे रे
20	6	ते असी दोन्नों फिलिप्पी शहर जो चली गे अखमीरी रोट्टी रे तयार रे दिनां का बाद फिलिप्पी शहर का जहाज पर चढ़ी करी पँज रोज्जां बिच त्रोआस बिच हटी गे ते तिसका पुज्जे अते सत्त रोज्जां तांइ तित्ते ही रे
20	7	हफ्ते रे पैल्ले रोज्जे जां असी प्रभु भोज मनाणे तांइ कठिये तां पौलुस ने जे दुए रोज्जे जाणे वाला थिया तिन्हा कने गल्लां कित्तियां अते आद्दि रात्ती तांइ गल्लां करदा रेया
20	8	जिस अटारी पर असी कठित्ते रे थिये तिस बिच मते सारे दिये बलेया करदे थिये
20	9	ते यूतुखुस नां रा इक्क जवान मुन्ड़ा खिड़की पर बैठे रा गैहरी निदंर बिच टुलणी मारेया करदा थिया जां पौलुस बड़ी हाण तांइ गल्लां करदा रेया तां निदंर री वजह कने तिसेरी आक्ख लगी गेइ ते से तिज्जी अटारी का पेई गेया ते जां तिसजो चुक्केया तां से मरी चुके रा थिया
20	10	पर पौलुस उतरी करी तिसका गेया ते तिसजो गले लाई करी बोल्लेया फिकर मत करो किजोकी ए हल्ले जिन्दा ही है
20	11	फिरी उप्पर जाई करी प्रभु भोज मनाणे लग्गे ते इतणी देर तांइ तिन्हा कने गल्लां करदा रेया कि भ्याग होई गई फिरी पौलुस चली गेया
20	12	ते से तिस जवान जो जिन्दा लेई आए ते तिन्हा जो बड़े भारी खुशी होई
20	13	असी पैल्ले ही जहाज पर चढ़ी करी अस्सुस कस्बे पास्से का ए सोच्ची करी अग्गे चली गे कि तित्ते का असी पौलुस जो जहाज चढ़ाई लिगें किजोकी तिनिए ए इधेरे तांइ ठैह्राया थिया कि से अप्पु ही पैदल जाणे वाला थिया
20	14	जां से अस्सुस कस्बे बिच असां जो मिल्लेया तां असी तिसजो चढ़ाई करी मितुलेने कस्बे जो लेइ आए
20	15	दुए रोज्जे तित्ते का जहाज रा सफर करी असी खियुस रे सामणे पुज्जे ते अगले रोज्जे सामुस बिच पुजी गे फिरी दुए रोज्जे मिलेतुस शहर बिच आई रे
20	16	किजोकी पौलुस ने इफिसुस शहर रे नेड़े का होई करी जाणे रा मन बणाए रा थिया कि इय्यां ना हो कि तिसजो एशिया प्रदेश बिच देर लगे किजोकी तिसजो बड़ी तोल लग्गे री थी कि जे होई सको तां से पिन्तेकुस्त रे तयार रे रोज्जे यरूशलेम बिच रे
20	17	तिनिए मिलेतुस शहर का इफिसुस शहर बिच संदेश भेज्जी करी कलीसिया रे बुजुर्ग लोक्कां जो सदाया
20	18	जिस बेल्ले से तिसेरे नेड़े आए तां से तिन्हा जो बोलणा लगेया तुसी जो पता है कि पैल्ले दिन का ही जां मै एशिया प्रदेश बिच पुज्जेया मै हल्ले तीकर तुसी कन्ने किय्यां रेया
20	19	मतलब कि बड़े निम्मते होई करी ते अथरू कड्डी कड्डी करी ते तिन्हा परिक्षां बिच का जे यहुदियां री चलाकी री वजह कने मेरे पर आई पेइ मै प्रभु जी री सेवा करदा ही रेया
20	20	ते जेजे गल्लां तुसी रे फैदे री थियां तिन्हा जो दसणे ते मणुआं रे सामणे ते घरेघरे जाई करी सखाणे का कदी भी नी झिजकेया
20	21	पर यहुदियां ते यूनानियां रे सामणे गवाई दिन्दा रेया कि परमेश्‍वर रे पास्से मन फेरणा अते असां रे प्रभु मसीह यीशु जी पर विश्वास करणा चाएदा
20	22	पर अवे मै पवित्रात्मा री गल्ल मन्नी करी यरूशलेम शहर जो जाया करदा है ते मेरे जो कोई पता नी है कि तित्ते मेरे कने क्‍याक्‍या होणा
20	23	सिर्फ ए ही कि पवित्रात्मा हर इक्क शहर बिच गवाही देईदेई करी मेरे जो बोलदा कि बंधन ते कहला तेरे तांइ तयार हिन
20	24	पर मै अपणी जान जो किच्‍छ भी नी समझदा कि तिसजो प्यारा समजां पर तां ए कि मै अपणी दौड़ जो ते तिस सेवा जो पूरा करां जे मै परमेश्‍वर रे अनुग्रह री शुभ संदेश पर गवाई दैणे तांइ प्रभु यीशु का पाए री है
20	25	पर मेरे जो पता है कि तुसी सब जणे जिन्हा बिच मै परमेश्‍वर रे राज रा प्रचार करदा रेया तुसी मेरे जो फिरी नी दिख्खणा
20	26	इधेरे तांइ मै अज्ज रे दिन तुसी जो गवाई देई करी बोलदा कि जे अगर तुसी मसीह बिच विश्वास कित्ते बगैर मरी जांदे तां मै तुसी री जिन्दगी तांइ जिम्मेदार नी है
20	27	किजोकी मै तुसी जो परमेश्‍वर री से सारी गल्लां दसणे का नी झिझकेया जे से तुसी जो दसणा चाह्‍ंदे
20	28	इधेरे तांइ अपणी ते अपणे सारे झुण्ड री चुकन्ने रेह्ई करी देखरेख करो जिन्हा परमेश्‍वर रे लोक्कां बिच पवित्रात्मा ने तुसी जो कलीसिया रे मुखिया बणाए रा है कि तुसी परमेश्‍वर री कलीसिया री रखवाली करो जिस जो तिसने अपणे खून कने खरिदी लित्ते रा है
20	29	मै जाणदा कि खुंखार भेड़ियां जदेय झुठ्ठे शिक्षकां ने तुसी रे बिचमझाटे मण्डली जो तोडणे तांइ घुसी जाणा
20	30	तुसी बिच मझाटे बिच इदेयइदेय लोक आई जाणे जिन्हा ने चेल्‍लेयां जो भी भटकाई दैणे तांइ पुठ्ठीसिद्दी गल्लां बोलणी
20	31	इधेरे तांइ चुकन्ने रेयो ते याद रख्खो कि मै तुसी कने त्रै साल रेया ते हर बेल्ले तुसी री फिकर कित्ती ते कदी भी समझाणा नी छड्डेया
20	32	ते अवे मै तुसी जो परमेश्‍वर ते तिन्हेरे अनुग्रह रे वचन जो सौंपी दिन्दा जे तुसी रे विश्वास बिच तरक्की करांदा ते सारे पवित्र कित्ते रे मणुआं बिच साझ्झी करी के परमेश्‍वर विरासत बिच दैणा
20	33	मै कुसकी रे चाह्‍ंदी सोन्ने या कपड़े रा लालच नी कित्तेया
20	34	तुसी जो अप्पु ही पता है कि इन्हा ही हत्थां ने मेरी ते मेरे साथियां री जरूरतां पूरी कित्ती
20	35	मै तुसी जो सब किच्‍छ करी के दस्सेया कि इस तरिक्के कने मैह्नत करी के कमजोर मणुआं जो सम्भालना ते प्रभु यीशु रे वचनां जो याद रखणा जरूरी है जे तिन्हा ने अप्पु ही बोल्ले रा है लैणे का दैणा धन्न है
20	36	ए बोल्ली करी तिनिये गोड्डे रे भारे बेई करी ते तिन्हा सबणी कने प्रार्थना कित्ती
20	37	तां से सब बड़ा रोये ते पौलुस रे गले कने लिपटि करी तिसजो चूमणा लगे
20	38	से खास कर इस गल्ल कने दुखी थिये जे तिनिए बोल्ली थी कि तुसी मेरे जो फिरी नी दिखणा तां तिन्हा ने तिसजो जहाज तिकर पूजाया
21	1	जिस बेल्ले असां ने तिन्हा का बखरे होई करी जहाज खोल्लेया तां सिधे रस्ते का कोस अन्दर आये ते दुए रोज्जे रुदुस अन्दर अते तित्ते का पतरा अन्दर
21	2	तित्ते इक्क जहाज फीनीके जो जान्दा होया मिल्लेया ते असां तिस पर चढ़ी करी तिसजो खोल्ली दित्तेया
21	3	जिस बेल्ले साइप्रस लिब्बेया तां असां ने तिसजो खब्बे हत्थ छड्डी दित्तेया ते सीरिया जो चली करी सूर अन्दर उतरी गे किजोकी उत्ते जहाज रा समान उतारणा थिया
21	4	चेल्‍लेयां रे मिली जाणे का बाद असी तित्ते सत्त रोज्जां तांइ रे तिन्हा ने आत्‍मा रे सखाएरे पौलुस जो बोल्लेया कि यरूशलेम अन्दर पैर मत रखदे
21	5	जां से दिन पूरे होई गे तां असी तित्ते का चली पे ते सबनां ने जनानियां अते निकेनिकेयां समेत असां जो शहर का बाह्र तांइ पूजाया ते असां ने कनारे पर जाह्न्नु रे भारे बेई करी प्रार्थना कित्ती
21	6	तां इक्कदुज्जे का बखरे होई करी असी तां जहाज पर चढ़ी गे अते से अपणेअपणे घरे हटि गे
21	7	तां असी सूर का पाणी रा सफर पूरा करी के पतुलिमयिस अन्दर पुज्जे ते भ्यालां जो प्रणाम करी के तिन्हेरे कन्ने इक्क दिन रुके
21	8	दुए रोज्जे असी तित्ते चली करी कैसरिया अन्दर आये ते फिलिप्पुस शुभ संदेश सुनाणे वाले रे घरे जे सत्त बिच का इक्क थिया जाई करी तिसका रे
21	9	तिसेरी चार कुंवारी कुड़ियां थी जे भविष्यवाणी करदी थियां
21	10	जां असां जो तित्ते रुकेरे मते रोज होई गे तां अगबुस नां रा इक्क भविष्यद्वक्ता यहुदिया का आया
21	11	तिनिए असां रे नेड़े आई करी पौलुस रा पटका लित्तेया ते अपणे हत्थ पैर बन्नी करी बोल्लेया पवित्रात्मा ए बोलदा कि जिस मणु रा ए पटका है तिसजो यरूशलेम अन्दर यहुदी लोक्कां ने इय्यां ही बन्नणा ते गैर यहुदी रे हत्थां सौंपी दैणा
21	12	जां असां ए गल्लां सुणी तां असां ते तित्ते रे लोक्कां ने तिसेरे छन्दे कित्ते कि यरूशलेम जो मत जान्दा
21	13	पर पौलुस ने जवाब दित्तेया तुसी करदे क्‍या हिन कि रोईरोई करी मेरा दिल तोड़ेया करदे हिन मै तां प्रभु यीशु तांइ यरूशलेम अन्दर ना सिर्फ कैद होणे तांइ पर तां मरणे तांइ भी तयार है
21	14	जां से नी मन्नेया तां असी ए बोल्ली करी चुप्प होई गे प्रभु जी री मरजी पूरी होई जाओ
21	15	इन्हा रोज्जा का बाद असां तयारी कित्ती ते यरूशलेम जो चली गे
21	16	कैसरिया का भी किच्‍छ चेल्‍ले असां कने चली पे ते असां जो मनासोन नां रे साइप्रस रे इक्क पुराणे चेल्‍ले का लेई आये कि असी तिसका रुकण
21	17	जां असी यरूशलेम अन्दर पुज्जे तां भाई असां कने बड़ी खुशी कने मिल्ले
21	18	दूए रोज्जे पौलुस असां जो लेई करी याकूब का गेया जित्ते सारे बुजुर्ग लोक कठ्ठित्तरे थिये
21	19	तां तिनिए तिन्हा जो प्रणाम करी के जे जे कम्म परमेश्‍वर ने तिसेरी सेवा रे जरिए गैर यहुदी अन्दर कित्ते रे थिये इक्कइक्क करी के सब दस्से
21	20	तिन्हा ने ए सुणी करी परमेश्‍वर री महिमा कित्ती फिरी तिसजो बोल्लेया हे मेरे भाई तू दिखदा ही है कि यहुदियां बिच का केई हजारां लोक्कां ने विश्वास कित्तेया अते परमेश्‍वर मूसा रे कानून जो लेई करी बड़े भारी खुश हिन
21	21	उन्हा जो तेरे बारे अन्दर सिखाये रा थिया कि तू गैर यहुदी रे बिच रैह्णे वाले यहुदियां जो मूसा का हटी जाणे रे बारे अन्दर सखाया करदा है ते बोल्लेया करदा है कि नां तां अपणे निकेनिकेयां रा खतना कराओ ते नां ही रीतीरिवाजां पर चलेया करो
21	22	तां फिरी क्‍या कित्तेया जाए मणुआं ने ए जरूर सुनणा कि तू आए रा है
21	23	इधेरे तांइ जे असी तिज्जो बोल्लेया करदे हिन से कर असां बिच का चार जणे हिन जिन्हा ने मन्नत मन्ने री है
21	24	तिन्हा जो लेई करी तिन्हेरे कने अप्पु जो भी सुद्ध कर ते तिन्हेरे सीर मुंड़ाणे तांइ खरचा दे तां सबणी जो पता लगणा कि जे गल्लां तिन्हा जो तेरे बारे अन्दर दस्सी गेइ तिन्हा अन्दर कोई सच्चाई नी है पर तू अप्पू भी मूसा रे कानून जो मन्नी करी तिसेरे हिसाब कने चलदा
21	25	पर तिन्हा गैर यहुदी रे बारे अन्दर जिन्हा ने विश्वास कित्तेया असां ने ए फैसला करी के लिख्खी करी भेज्जे रा है कि से मूर्तां जो बली चढाए रा मांस का ते खून का ते गला घोट्टे रे मांस का अते व्याभिचार का बची रैह्‍ण
21	26	तां पौलुस तिन्हा मणुआं जो लेई करी ते दूए रोज्जे तिन्हा कने सुच्चे होई करी मन्दिर अन्दर गेया ते तित्ते दस्सी दित्तेया कि सुच्चे होणे रे रोज्जे मतलब कि तिन्हा बिच का हर इक्क जणे तांइ भेंट चढ़ाये जाणे तक रे रोज कधाड़ी पूरे होणे
21	27	जां से सत्त रोज पूरे होणे वाले थिये तां एशिया प्रदेश रे यहुदियां ने पौलुस जो मन्दिर अन्दर दिख्खी करी सबणी मणुआं जो भेकाया ते इय्यां लेर मारी करी तिसजो पकड़ी लेया
21	28	हे इस्राएलियों मदद करो ए से ही मणु है जे लोक्कां रे ते मूसा रे कानून रे अते इस जगह रे खिलाफ हर जगह सबणी मणुआं जो सखांदा होर ता होर यूनानी मणुआं जो भी मन्दिर अन्दर अणी करी तिनिए इस पवित्र जगह जो अपवित्र कित्तेया
21	29	उन्हा ने इसका पैल्ले इफिसुस शहर रे रैह्णे वाले त्रुफिमुस जो तिसेरे कन्ने शहर अन्दर दिख्खेया थिया ते समझेया थिया कि पौलुस तिसजो मन्दिर अन्दर लेई आया
21	30	तां सारे शहर अन्दर रोला पेई गेया ते मणु दौड़ी करी कठ्ठी गे ते पौलुस जो पकड़ी करी मन्दिर का बाह्र घसीट्टी अन्देया अते झट्ट दरवाज्जे बन्द करी दित्ते
21	31	जां से तिसजो मारी रखणा चाह्‍ंदे थिये तां पलटन रे सरदार जो ए बसेख पुज्जेया कि सारे यरूशलेम अन्दर रोला पेई गे रा है
21	32	तां से झटपट सिपाहियां ते हाकिमां जो लेई करी तिन्हेरे का थल्ले दोड़ी आया ते तिन्हा ने पलटन रे सरदार जो ते सिपाहियां जो दिख्खी करी पौलुस जो मारणाकुटणा छड्डी दित्तेया
21	33	तां पलटन रे सरदार ने नेड़े आई करी तिसजो पकड़ी लेया ते दो संगलां कने बनणे रा हुकम देई करी पुछणा लगेया ए कुण है ते इनिए क्‍या कित्ते रा है
21	34	पर भीड़ बिच का कोई किच्‍छ ते कोई किच्‍छ लेरां मारदा रेया जां ऐसी हालत री वजह कने से सच्चाई जो खरा करी नी जाणी सकेया तां तिसजो अड्डे अन्दर लेई जाणे रा हुकम दित्तेया
21	35	जां से पैड़ी पर पुज्जेया तां इय्यां होया कि भीड़ री वजह कने सपाईयां जो तिसजो चुक्की करी लेई जाणा पेया
21	36	किजोकी मणुआं री भीड़ ए लेरां मारदी तिसेरे पिच्छे पे री थी इसेरा नाश करी देयो
21	37	जिस बेल्ले से पौलुस जो अड्डे अन्दर लेई जाणे वाले थिये तां तिनिए पलटन रे सरदार जो बोल्लेया क्‍या मेरे जो हुकुम है कि मै तिज्जो किच्‍छ बोल्ली सकां तिनिए बोल्लेया क्‍या तिज्जो यूनानी भाषा इन्दी
21	38	क्‍या तू से मिस्री नी है जे इन्हा रोज्जां का पैल्ले दुस्मण बनाई करी चार झार कटारबन्द मणुआं जो बणा अन्दर लेई गेया
21	39	पौलुस ने बोल्लेया मै तां तरसुस रा यहुदी मणु है किलिकिया रे मस्हूर शहर रा रैह्णे वाला मै तेरे छन्दे करदा कि तू मेरे जो मणुआं कने गल्लां करणा दे
21	40	जां तिनिए हुकम दित्तेया तां पौलुस ने पैड़ी पर खड़े होई करी मणुआं जो हत्थ कने इशारा कित्तेया जां से चुप्प होई गे तां से इब्रानी भाषा अन्दर बोलणा लग्गेया
22	1	हे संगी विश्वासियों मेरा जवाब सुणो जे मै तुसी रे सामणे बोलणा लग्गेया
22	2	से ए सुणी करी कि ए असां कने इब्रानी भाषा अन्दर गल्ल करेया करदा है होर भी चुप्प होई गे तां तिनिए बोल्लेया
22	3	मै ता यहुदी मणु है अते मेरा जन्म किलिकिया प्रदेश रे तरसुस कस्बे बिच होया पर इस शहर अन्दर गमलीएल रे पैरां रे नेड़े बिठाई करी पढ़ाया गे रा है ते बब्बदाद्देयां री परम्परा मेरे जो ठीक तरीके कने सखाई गे री है मेरे अन्दर परमेश्‍वर तांइ बड़ा जोश थिया जिय्यां अज्ज तुसी अन्दर है
22	4	मै मसीह बिच विश्वास करणे वाले लोक्कां जो इन्ना जादा तंग कित्तेया कि उन्हेरे प्राण तक लेई ले मै जनानी अते मड़दा दोनां जो बन्नी करी जेला पाई दित्तेया
22	5	इधेरे तांइ प्रधान पुरोत्त ते मन्दिर रे बुजुर्गां री पुरी महासभा इस गल्ल री गवाह है कि तिन्हा का मै यहुदी विश्वासियां रे नां री चिठ्ठियाँ लेई करी दमिश्क कस्बे जो जाया करदा थिया ताकी जे अगर तित्ते कोई मसीह बिच विश्वास करणे मणु होण तां तिन्हा जो भी सजा दुआणे तांइ बन्नी करी यरूशलेम अन्दर लेई आं
22	6	जां मै चलदेचलदे दमिश्क कस्बे रे नेड़े पुज्जेया तां इय्यां होया कि कोई धियाड़ी बेल्ले चाणचक्के ही इक्क बड्डी रौशनी आसमान का मेरे चारो पास्से चमकी
22	7	अते मै थल्ले जमीन पर पेई गेया ते ए अवाज सुणी हे शाऊल हे शाऊल तू मेरे जो किजो तंग करदा
22	8	मै जवाब दित्तेया हे प्रभु जी तुसी कुण हिन तिन्हा ने मेरे जो बोल्लेया मै नासरत कस्बे रा यीशु है जिस जो तू तंग करदा
22	9	जे मेरे कने थिये तिन्हा ने भी से लौ ता दिस्सि पर तिस अवाज जो से समझी नी सके जे मेरे कने गल्ल करेया करदी थी
22	10	तां मै बोल्लेया हे प्रभु जी मै क्‍या करां प्रभु जी ने मेरे जो बोल्लेया अवे उठी करी दमिश्क कस्बे अन्दर जा ते जे किच्‍छ तेरे करणे तांइ ठैह्राया गे रा है तित्ते तिज्जो दस्सी दित्तेया जाणा
22	11	जां तिस महीमामय लौ री वजह कने मेरे जो दिसणा बंद होई गेया तां मै अपणे दोस्तां रा हत्थ पकड़ी करी दमिश्क कस्बे तीकर आया
22	12	तां हनन्याह नां रे मूसा रा कानून रे हसाब्बे इक्क भग्त मणू जे तित्ते रैह्णे वाले यहुदियां बिच का नामी थिया मेरे का आया
22	13	ते खड़ी करी मेरे जो बोलणा लगेया हे भाई शाऊल अवे दिख् तिस्सी बेल्ले मेरी आख्खियां खुली गेइ ते मै तिसजो दिख्खेया
22	14	फिरी तिसने बोल्लेया असां रे पुरखां रे परमेश्‍वर ने तिज्जो इस तांइ चुणे रा है ताकी तू तिन्हेरी मरजी जो जाणे ते तिस धार्मिक मसीह जो दिख्खे ते तिन्हेरे गल्लां सुणे
22	15	किजोकी तैं तिन्हेरे पास्से का सबणी मणुआं सामणे तिन्हा गल्लां रा गवाह होणा जे तैं दिख्खी ते सुणे री हिन
22	16	अवे ऐड्डी हाण किजो लाया करदा है उठ बपतिस्मा ले ते तिन्हेरा नां ले ताकी तेरे पाप माफ होई जाण
22	17	जिस बेल्ले मै फिरी यरूशलेम अन्दर आई करी मन्दिर बिच प्रार्थना करेया करदा थिया तां मेरे जो अपणी कोई होश नी रेह्ई
22	18	ते यीशु रा दर्शन दिख्खेया कि से मेरे जो बोल्दा तोले ही यरूशलेम का झट निकली जा किजोकी इत्ते रैह्णे वाले लोक्कां ने मेरे बारे अन्दर तेरी गवाई नी मनणी
22	19	मै बोल्लेया हे प्रभु जी तिन्हा जो ता पता है कि मै तुसी पर विश्वास करणे वालेयां जो जेल बिच पाई दिन्दा ते हर इक्क सभास्थल बिच कुटवांदा थिया
22	20	जां तेरे गवाह स्तिफनुस रा खून रुड़ेया करदा थिया तां मै भी तित्ते खड़ित्ते रा थिया ते इस गल्ल कने सहमत थिया अते तिसजो बट्टे मारणे वालेयां रे चोग्गे जो सम्भालेया करदा थिया
22	21	ते प्रभु ने मेरे जो बोल्लेया चली जा किजोकी मै तिज्जो गैर यहुदी लोका रे बिच दूरदूर तांइ भेजणा
22	22	ते लोक इस गल्ल तांइ तिसेरी सुणदे रे फिरी जोरेजोरे बोलणा लगे इदेय मणु जो मुकाई दैणा चाएदा इसेरा जिन्दा रैह्णा खरा नी है
22	23	जिस बेल्ले से अपणा गुस्सा दिखाणे तांइ लेरां मारदे थे ते अपणे चोग्गे सुटदे ते आसमान अन्दर धूड़ उड़ाया करदे थिये
22	24	तां पलटन रे सरदार ने बोल्लेया इसजो अड्डे अन्दर लेई जाओ ते कोड़े मारी करी परखो ताकी मेरे जो पता लग्गो कि मणु कुस वजह कने तिसेरे खिलाफ इय्यां लेरां मारेया करदे हिन
22	25	जिस बेल्ले तिन्हा ने तिस जो रस्सी कने बन्नेया तां पौलुस ने तिस सुबेदार जो जे कि नेड़े ही खड़ित्ते रा थिया बोल्लेया क्‍या ए ठीक है कि तुसी इक्क रोमी मणु जो ते से भी बगैर इल्जाम साबित होए रे कोड़े मारो
22	26	हाकिम ने ए सुणी करी पलटन रे सरदार जो जाई करी बोल्लेया तू ए क्‍या करेया करदा है ए तां रोमी मणु है
22	27	तां पलटन रे सरदार ने तिसेरे का आई करी बोल्लेया मेरे जो दस्स कि तू रोम रा है तिनिए बोल्लेया हाँ
22	28	ए सुणी के पलटन रे सरदार ने बोल्लेया मै रोमी होणे रा दरजा मते सारे पैसे देई करी हासल कित्ते रा है पौलुस ने बोल्लेया मै तां पैदा हुन्दे का ही रोमी है
22	29	तां जे मणु तिसजो परखणे वाले थिये से झट तिसेरे नेड़े का हटि गे अते पलटन रा सरदार भी ए जाणी करी कि ए रोमी है ते मै इसजो बन्ने रा है डरी गेया
22	30	दूए रोज्जे पौलुस जो खरा करी जांचणे तांइ कि यहुदी इस पर किजो इल्जाम लांदे तिसजो खोल्ली दित्तेया ते बड्डे पुरोत्तां अते सारी महासभा जो कठिणे रा हुकम दित्तेया ते पौलुस जो थल्ले लेई जाई करी तिन्हेरे सामणे खड़ा करी दित्तेया
23	1	पौलुस ने महासभा पास्से नझाई करी दिख्खेया ते बोल्लेया हे संगी विश्वासियों मै अज्ज तक परमेश्‍वर तांइ बिल्कुल सच्चे विवेक कने जिन्दगी बिताये री है
23	2	पौलुस री बोल्ले री गल्लां जो सुणी करी हनन्याह प्रधान पुरोत्त ने तिन्हा जो जे तिसेरे नेड़े खड़ित्ते रे थिये पौलुस रे मुहँ पर चन्ड़ मारणे रा हुकम दित्तेया
23	3	तां पौलुस ने तिन्हा जो बोल्लेया हे बेईमानों परमेश्‍वर ने तुसी जो मारणा तुसी मूसा रे कानून रे हिसाब कने मेरा हिसाबकिताब करेया करदे हिन तां फिरी क्‍या मूसा रे कानून रे खिलाफ ही मेरे जो मारणे रा हुकम देया करदा है
23	4	जे नेड़े खड़ित्ते रे थिये तिन्हा ने बोल्लेया तू परमेश्‍वर रे प्रधान पुरोत्त री बेजती करदा
23	5	पौलुस ने बोल्लेया हे संगी विश्वासियों मेरे जो पता नी था कि ए प्रधान पुरोत्त हिन किजोकी पवित्रशास्त्र बिच लिख्खे रा है अपणे मणुआं रे परधान जो बुरा नी बोलणा चाएदा
23	6	तां पौलुस ने ए जानणे का बाद कि तित्ते किच्छ सदूकी ते फरिसी लोक भी हिन सभा बिच हक्क लाई करी बोल्लेया हे संगी विश्वासियों मै फरीसी है ते फरीसी लोक्कां रे टब्बर रा है मुर्देयां रे फिरी जिन्दे कित्ते जाणे री गल्ल बिच आस रखणे री वजह कने मेरे पर मुकद्दमा होया करदा है
23	7	जां तिनिए ए गल्ल बोल्ली तां फरीसियां ते सदूकियां अन्दर अप्पुमिते लड़ाइयाँ होणा लगी पेइ ते सभा अन्दर फूट पेई गई
23	8	किजोकी सदूकी मणु तां ए बोलदे कि ना फिरी जिन्दे होई जाणा सच है ना स्वर्गदूत अते ना ही दुष्टात्मा हुंदी पर फरीसी इन्हा सबणी गल्लां जो मन्दे
23	9	फिरी बड़ा रोला पेई गेया ते किच्‍छ शास्त्रि जे कि फरीसी थिये उठी होए ते ए बोल्ली करी बैह्सबाजी करणा लगी पये असां जो इस मणु अन्दर कोई खराबी नी मिल्ली शायद कुसकी दुष्टात्मा या स्वर्गदूत ने तिस कने गल्ल कित्ती हो
23	10	जां बड़ी बैह्सबाजी होई तां पलटन रे सरदार ने इस डर कने कि से पौलुस रे टुकड़ेटुकड़े ना करी रखण पलटन जो हुकम दित्तेया कि उतरी करी पौलुस जो महासभा बिच का जबरदस्ती कड्डी लेन ते गढ़ अन्दर लेई जाण
23	11	तिस्सी रात्ती प्रभु यीशु ने तिसेरे नेड़े खड़े होई करी बोल्लेया हे पौलुस हिम्मत कर किजोकी जिय्यां तैं यरूशलेम अन्दर मेरी गवाई दित्ती तिय्यां गवाई तिज्जो रोम अन्दर भी दैणा पैणी
23	12	जां संझ होई तां यहुदी लोक्कां ने साजिश कित्ती ते कसम खाई कि जां तांइ असी पौलुस जो मारी नी छडगे तां तीकर असी किच्‍छ खान या पीन तां असां पर लाणत है
23	13	तिन्हा ने अप्पु अन्दर ए कसम खाई थी से चाली मणु का भी जादा थिये
23	14	तिन्हा ने बड्डे पुरोत्तां ते बुजुर्ग लोक्कां का जाई करी बोल्लेया असां ने ए कसम खाए री है कि जां तांइ असी पौलुस जो मारी नी छडदे तां तांइ अगर किच्‍छ चखन भी तां असां पर लाणत हो
23	15	इधेरे तांइ अवे महासभा समेत पलटन रे सरदार जो समझाओ कि तिसजो तुसी का लेई आए ते इय्यां लग्गे कि तू तिसेरे बारे अन्दर होर भी जांचपड़ताल करणा चाह्‍ंदा ते असी तिसेरे पुजणे का पैल्ले ही तिसजो मारी रखणे तांइ तयार रैह्न्गे
23	16	पर पौलुस रे भांजे ने सुणी लिया कि यहुदी अधिकारी तिसजो मारणे री तयारी अन्दर हिन तां तिनिए गढ़ अन्दर जाई करी पौलुस जो से सारा किच्‍छ बोली दित्तेया
23	17	पौलुस ने हाकिमां बिच का इक्क जो अपणे नेड़े सद्दी करी बोल्लेया इस जुआन जो पलटन रे सरदार का लेई जाओ ए तिसजो किच्‍छ बोलणा चाह्‍ंदा
23	18	इधेरे तांइ सुबेदार ने पौलुस रे भांजे जो तिसजो पलटन रे सरदार का लेई जाई करी बोल्लेया कैदी पौलुस ने मेरे जो सद्दी करी मेरे छन्दे कित्ते कि ए जुआन पलटन रे सरदार कने किच्‍छ बोलणा चाह्‍ंदा है इसजो तिसेरे का लेई जा
23	19	पलटन रे सरदार ने तिसेरा हत्थ पकड़ी करी ते तिसजो अलग लेई के पुच्छेया तू मेरे जो क्‍या बोलणा चाह्‍ंदा
23	20	तिनिए बोल्लेया यहुदी अधिकारियां ने साजिश कित्ते री है कि तेरे का छन्दे करण कि कल पौलुस जो महासभा अन्दर अणन ते इय्यां लग्गे कि से तिसेरे बारे अन्दर होर भी जांचपड़ताल करणा चाह्‍ंदे होन
23	21	पर तिन्हेरी गल्ल मत मनदा किजोकी तिन्हा बिच का चाली का जादा मणु पौलुस जो मारणे री भाल्ला अन्दर हिन जिन्हा ने ए कसम खाए री है कि जां तांइ से पौलुस जो मारी नी रखण तां तांइ नां तां तिन्हा किच्‍छ खाणा ते ना ही किच्‍छ पीणा ते अवे से तयार हिन ते तेरे बोलणे री भाल्ला अन्दर हिन
23	22	तां पलटन रे सरदार ने तिस जुआन जो ए हुकम देई करी बिदा कित्तेया कुसकी जो भी मत दस्दा कि तैं मेरे जो ए गल्लां बोल्ले री हिन
23	23	तां पलटन रे सरदार ने दो हाकिमां जो सदवाइ करी बोल्लेया दो सौ सैनिक सत्तर सवार ते दो सौ भालैत रात्ती रे नौ बजे का बाद कैसरिया कस्बे जो जाणे तांइ त्यार रख्खो
23	24	ते पौलुस री सवारी तांइ घोड़े तयार रख्खो कि तिसजो फेलिक्स हाकिम तांइ ठीकठाक पूजाई देण
23	25	पलटन रे सरदार ने फेलिक्स राज्यपाल जो इस तरिक्के कने इक्क चिठ्ठी भी लिखी
23	26	महामहिम फेलिक्स हाकिम जो क्लौदियुस लूसियास री तरफ का प्रणाम
23	27	इस मणु जो यहुदियां ने पकड़ी करी मारी दैणा चाह्या पर जां मेरे जो पता लग्गेया कि ए रोमी है तां मै पलटन लेई करी इसजो छुड़ाई करी लेई आया
23	28	मै पता लाणा चाह्‍ंदा थिया कि से इस पर किजो इल्जाम लाया करदे हिन इधेरे तांइ तिसजो उन्हेरी महासभा अन्दर लेई गेया
23	29	तां मेरे जो पता लग्गेया कि से अपणी मूसा रे कानून री गल्लां री वजह कने इस पर इल्जाम लाया करदे हिन पर मारी रखणे जोग्गी या बह्न्नी रखणे जोग्गी इस अन्दर कोई बुराई नी है
23	30	जां मेरे कने गल्ल लाई गई कि से इस मणु जो मारणे री भाल्ला अन्दर हिन तां मै इसजो झट तेरे का भेज्जी दित्तेया ते आरोप लाणे वाले तिन्हा जो भी हुकम दित्तेया कि तेरे सामणे तिस पर इल्जाम लाण
23	31	इधेरे तांइ जदेह्याँ सैनिकां जो हुकम दित्तेया थिया तिय्यां ही से पौलुस जो रातोरात यरूशलेम शहर का लेई करी अन्तिपत्रिस अन्दर आये
23	32	दूए रोज्जे से सवारां जो पौलुस कने जाणे जो छड्डी करी सिपाही अप्पु यरूशलेम शहर जो हटी आये
23	33	तिन्हा ने कैसरिया पुजी करी राज्यपाल जो चिठ्ठी दित्ती ते पौलुस जो भी तिसेरे सामणे खड़ेरी दित्तेया
23	34	फेलिक्स राज्यपाल ने चिठ्ठी पढ़ी करी पुच्छेया ए कुस जगह रा है ते जां पता लग्गेया कि किलिकिया प्रदेश रा है
23	35	तां तिसजो बोल्लेया जिस बेल्ले तेरे आरोप लाणे वाले लोक भी आंगे तां मै तेरा मुकद्दमा करणा ते तिनिए पौलुस जो हेरोदेस रे किले अन्दर रखणे रा हुकम दित्तेया
24	1	पंज रोज्जा बाद हनन्याह प्रधान पुरोत्त मते सारे बुजुर्ग लोक जो ते तिरतुल्लुस नां रे कुसकी वकील जो कन्ने लेई करी कैसरिया कस्बे बिच आया तिन्हा ने राज्यपाल रे सामणे पौलुस पर इल्जाम लाए
24	2	जां तिसजो सद्देया गया तां तिसतुल्लुस ने पौलुस पर इल्जाम लाणे का पैल्ले हाकिम जो बोल्लेया हे महाप्रतापी फेलिक्स तुसी री दूरदृष्टी री वजह कने तुसी रे राज बिच बड़ी शांती बणे री है ते तुसी ने अपणे राज अंदर बड़े बदलाव कित्ते रे हिन
24	3	हे फेलिक्स असी हर जगह ते हर तरिक्के कने असी इस गल्ल तांइ शुक्रिया करदे
24	4	मै तुसी जो होर कष्ट नी दैणा चाह्‍ंदा मै तुसी का ए बिनती करदा कि रहम करी के असां री इक्कदो गल्लां सुणी लेयो
24	5	किजोकी असां ने इस मणु जो उधमी ते दुनिया रे सारे यहुदियां बिच दंगा कराणे वाला ते नासरत अन्दर रैह्णे वालेयां रे कुपंथ रा प्रधान पाए रा है
24	6	तिनिए मन्दिर जो असुध करणा चाह्या पर असां तिसजो पकड़ी लेया असां तिसजो अपणी मूसा रा कानून रे साब्बे सजा दित्ते री होणी थी
24	7	पर पलटन रे सरदार लूसियास ने जबरदस्ती असां रे हत्थां का खुस्सि लेया
24	8	ते आरोपी जो तेरे सामणे ईणे रा हुकम दित्तेया इन्हा सबणी गल्लां जो जिन्हेरे बारे अन्दर असी तिस पर इल्जाम लान्दे तैं अप्पू ही तिसजो परखी करी सच्चाई रा पता लाई लैणा
24	9	यहुदियां ने भी तिसेरा साथ देई करी बोल्लेया ए गल्लां इदेय ही हिन
24	10	जिस बेल्ले राज्यपाल ने पौलुस जो बोलणे रा इसारा कित्तेया तां तिनिए जवाब दित्तेया इस गल्ल रा पता लगणे का बाद कि तू मते साल्लां का इस देश रे मणुआं रा फैसला करेया करदा है इधेरे तांइ मै खुशी कने अपणा जवाब दिन्दा
24	11	तू अप्पू ही पता लाई सकदा कि जां रा मै यरूशलेम शहर अन्दर अराधना करणे तांइ मन्दिर बिच आया मेरे जो बारा दिनां का उप्पर नी होए
24	12	उन्हा ने मेरे जो ना मन्दिर अन्दर ना सभास्थल अन्दर ना शहर अन्दर कुसकी कने लड़ाई करदे या भीड़ कठेरदे दिख्खेया
24	13	ते ना तां से तिन्हा गल्लां जो जिन्हेरा से अब्बे मेरे पर इल्जाम लाया करदे हिन तेरे सामणे सच साबित करी सकदे
24	14	पर मै तेरे सामणे ए मन्नी लिन्दा कि जिस पंथ जो यहुदी अधिकारी कुपंथ बोलदे तिसेरे ही नियम पर मै अपणे पुरखां रे परमेश्‍वर री भक्ति करदा अते जे गल्लां मूसा रे कानून ते भविष्यद्वक्ता करणे वालेयां री कताबां अन्दर लिख्खे री हिन तिन्हा सबणी पर विश्वास करदा
24	15	ते परमेश्‍वर का आस रखदा जे से अप्पू भी रखदे कि परमेश्‍वर ने धार्मिक ते अधर्मी दोनो किस्मे रे मणुआं ने मुर्देयां बिच का फिरी जिन्दे कित्ते जाणे
24	16	इस तांइ मै अप्पू भी कोशीश करदा कि परमेश्‍वर रे ते मणुआं रे पास्से मेरा मन हमेशा बेकसूर रेयो
24	17	मते साल्लां बाद मै अपणे लोक्कां जो दान दैणा ते परमेश्‍वर जो भेंट चढ़ाणे तांइ यरूशलेम शहर बिच आया थिया
24	18	तिन्हा ने मेरे जो मन्दिर अन्दर सुच्चे होणे री रीती पुरी करदे बेल्ले बगैर भीड़ रे ते बगैर शोर मचांदे तित्ते भेंट चढांदे दिख्खेया पर एशिया प्रदेश रे किच्‍छ यहुदी तित्ते थिये जे मेरे पर इल्जाम लाणा चाह्‍ंदे थिये तिन्हेरे जो जरुरी थिया
24	19	कि अगर मेरे खिलाफ तिन्हा का कोई गल्ल हो तां इत्ते तेरे सामणे आई करी मेरे पर इल्जाम लाण
24	20	या ए अप्पू ही दसन कि जिस बेल्ले मै महासभा रे सामणे खड़ित्ते रा थिया तां तिन्हा ने मेरे अन्दर कुण जह्णी गलती दिख्खी
24	21	इस इक्क गल्ल जो छड्डी करी जे मै तिन्हेरे बिच खड़ी करी लेर मारी करी बोल्ली थी परमेश्‍वर रे जरिए मुर्देयां रे फिरी जिन्दे होई जाणे रे बारे अन्दर अज्‍ज मेरा तुसी सामणे मुकद्दमा होया करदा है
24	22	फेलिक्स ने जेड़ा इस पंथ री गल्लां ठीक करी जाणदा थिया तिन्हा जो ए बोल्ली करी टाली दित्तेया जां पलटन रे सरदार ने लूसियास आणा तां तुसी री गल्ल रा हिसाबकिताब करणा
24	23	ते हाकिम जो हुकम दित्तेया कि पौलुस जो अपणी गिरफ्त बिच रख्खे पर तिसजो थोड़ी अजादी देई रख्खे ते तिसेरे मित्रां बिच का कुसकी जो भी तिसेरी सेवा करणे का मत रोकदा
24	24	थोड़े रोज्जा बाद फेलिक्स राज्यपाल अपणी लाड़ी द्रुसिल्ला जो जेड़ी यहुदी जनानी थी कैसरिया कस्बे बिच कन्ने लेई करी आया ते पौलुस जो सदुआई करी तिस भरोसे रे बारे अन्दर जे मसीह यीशु पर है तिसका सुणेया
24	25	जां पौलुस ने परमेश्‍वर री धार्मिकता ते सबर ते लोक्कां रा हिसाबकिताब करणे रे बारे बिच बोल्लेया करदा थिया तां फेलिक्स ने डरी करी जवाब दित्तेया अब्बे ता चली जा मौक्का दिख्खी करी मै तिज्जो फिरी सद्दी लिन्गा
24	26	तिसजो पौलुस का किच्‍छ पैसे मिलणे री भी आस थी इधेरे तांइ से तिसजो घड़ीघड़ी सद्दी करी तिस कने गल्लां करदा रैहन्दा थिया
24	27	पर जिस बेल्ले दो साल होई गे तां पुरकियुस फेस्तुस फेलिक्स री जगह पर राज्यपाल बणी करी आया ते फेलिक्स यहुदियां जो खुश करणे री चाह्‍त अन्दर पौलुस जो कैद अन्दर ही छड्डी गेया
25	1	फेस्तुस रे तिस प्रदेश बिच राज्यपाल बणी करी पुजणे रे बाद से कैसरिया का यरूशलेम शहर तांइ निकलेया
25	2	तां बड्डे पुरोत्तां ते यहुदी अधिकारीयां ने तिसेरे सामणे पौलुस पर इल्जाम लाए
25	3	ते से अप्पु तांइ तिसका छन्दे करी के पौलुस रे खिलाफ बोलणा लगे कि से तिसजो यरूशलेम अन्दर सदवाओ किजोकी से तिसजो रस्ते अन्दर ही मारी रखणे री भाल बिच थिये
25	4	फेस्तुस ने जवाब दित्तेया पौलुस कैसरिया अन्दर कैद है ते मै अप्पू तोले तित्ते जाणा
25	5	फिरी बोल्लेया तुसी बिच का जे अधिकारी हिन से कन्ने चलो ते अगर इस मणु ने किच्‍छ गलत कम्म कित्ते रा ए ता इस पर इल्जाम लाओ
25	6	तिन्हेरे बिच पौलुस कोई अठ्ठदस रोज रेह्ई करी कैसरिया कस्बे जो चली गेया ते दुए रोज्जे हिसाबकिताब री गद्दी पर बेई करी पौलुस जो अनणे रा हुकम दित्तेया
25	7	जां से आया तां जे यहुदी अधिकारी यरूशलेम का आए रे थिये तिन्हा ने अपणेअपणे खड़े होई करी पौलुस पर मते सारे बड्डेबड्डे इल्जाम लाये जिन्हेरा सबूत से नी देई सकदे थिये
25	8	पर पौलुस ने जवाब दित्तेया मै नां तां यहुदियां रे मूसा रे कानून रे ते ना मन्दिर रे अते नां ही सम्राट रे खिलाफ कोई कम्म कित्ते रा है
25	9	तां फेस्तुस राज्यपाल ने यहुदी अधिकारियां जो खुश करणे री ईच्छा कने पौलुस जो बोल्लेया क्‍या तू चाह्‍ंदा कि तू यरूशलेम जो जाओ ते तित्ते मेरे सामणे तेरा ए मुकद्दमा चलाया जाओ
25	10	पौलुस ने बोल्लेया मै सम्राट रे हिसाबकिताब री गद्दी रे सामणे खड़ित्ते रा है मेरे मुकदमे रा फैसला इत्ते ही होणा चाएदा जिय्यां तिज्जो खरा करी पता है कि मै यहुदियां रे खिलाफ कोई गुनाह कित्ते रा नी है
25	11	अगर मै गुन्हेगार है ते अगर मै मारी रखणे जोग्गी कोई गलती कित्ते री है तां मै मरणे का नी मुकरदा पर जिन्हा गल्लां रा ए मेरे पर इल्जाम लाया करदे हिन अगर तिन्हा बिच का कोई भी गल्ल सच साबित नी हुंदी तां कुसकी जो भी मिन्जो तिन्हेरे हत्थां बिच सौंपणे रा अधिकार नी है मै बिनती करदा कि मेरा हिसाबकिताब सम्राट द्वारा कित्तेया जाए
25	12	तां फेस्तुस ने मन्त्रियाँ री सभा कने गल्लां करी के तिसजो जवाब दित्तेया तैं अप्पु ही सम्राट का न्याय करवाणे तांइ बिनती कित्ते री है तां तेरा न्याय सम्राट ने ही करणा
25	13	थोड़े रोज्जां बाद अग्रिप्पा राज्जा ते तिसेरी छोटी भैण बिरनीके कैसरिया कस्बे अन्दर आई करी फेस्तुस राज्यपाल कने मिल्ले
25	14	तिन्हेरे मते रोज्ज रैह्णे का बाद फेस्तुस ने पौलुस रे बारे अन्दर राज्जे जो दस्सेया इक्क मणु है जिस जो फेलिक्स कैद अन्दर छड्डी गे रा है
25	15	जां मै यरूशलेम अन्दर थिया तां बड्डे पुरोत्त ते यहुदियां रे बुजुर्ग लोक ने तिस पर इल्जाम लाए ते से चाह्‍ंदे थिये कि तिसजो सजा दित्ती जाओ
25	16	पर मै तिन्हा जो जवाब दित्तेया कि रोमी मणुआं री ए रीत नी है कि कुसकी मणु जो सजा तांइ सोंपी देन से तां तांइ इय्यां नी करदे जां तांइ कि आरोपी जो अपणे मुद्देइयाँ रे सामणे खड़े होई करी इल्जामां रा जवाब दैणे रा मोका नी मिल्लो
25	17	इधेरे तांइ जिस बेल्ले यहुदी अधिकारी तित्ते कठित्ते तां मै जरा भी हाण नी लाई पर दुए ही रोज्जे हिसाबकिताब री गद्दी पर बेई करी पौलुस जो सामणे अनणे रा हुकम देई दित्ता
25	18	जिस बेल्ले तिसेरे पर इल्जाम लाणे वाले खड़े होये तां तिन्हा ने इदेय गलत गल्लां रा इल्जाम नी लाया जदेया मै समझदा थिया
25	19	पर से लोक अपणे ही मत ते कुसकी होर यीशु नां रे मणु रे बारे बिच बैह्स करेया करदे थिये जे मरी गेया थिया ते पौलुस पर ए इल्जाम लाया करदे थिये से ए बोलदा कि यीशु फिरी जिन्दा होई गे रा है
25	20	किजोकी मै उलझन बिच थिया कि इन्हा गल्लां रा पता किय्यां लां इधेरे तांइ मै पौलुस का पुच्छेया के तैं यरूशलेम जो जाणा कि तित्ते जाई करी तेरी इन्हा गल्लां रा फैसला होई सको
25	21	पर जां पौलुस ने बिनती कित्ती कि तिसेरे मुकद्दमे रा फैसला सम्राट का होये तां मै हुकम दित्तेया कि जां तांइ तिसजो सम्राट का नी भेज्जां तिसजो कैद अन्दर रख्खेया जाओ
25	22	तां अग्रिप्पा ने फेस्तुस जो बोल्लेया मै भी तिस मणु री सुनणा चाह्‍ंदा तिनिए बोल्लेया तैं कल्ल सुणी लैणा
25	23	ते दूए रोज्जे जां अग्रिप्पा ते बिरनीके बड़ी धूमधाम कने आये ते पलटन रे सरदारां ते शहर रे खास मणुआं कने दरबार अन्दर पुज्जे तां फेस्तुस ने हुकम दित्ता कि से पौलुस जो लेई आन
25	24	फेस्तुस ने बोल्लेया हे राजा अग्रिप्पा ते सब लोक जे इत्ते असां कने हिन तुसी इस मणु जो दिखदे जिसेरे बारे बिच सारे यहुदियां ने यरूशलेम बिच ते इत्ते भी लेरां मारीमारी करी मेरे का बिनती कित्ती कि इसेरा जिन्दा रैह्णा सही नी
25	25	पर मेरे जो पता लगी गेया कि इनिए इदेया किच्‍छ भी नी कित्ते रा है कि इसजो मारी रख्खेया जाओ अते हालांकि इनिए अप्पू ही सम्राट का अपणा न्याय करणे री बिनती कित्ती तां मै इसजो रोम शहर जो भेजणे रा फैसला लित्तेया
25	26	मै इसेरे बारे अन्दर कोई पक्की गल्ल नी दिख्खी कि अपणे सम्राट जो लिख्खां इधेरे तांइ मै इसजो तुसी रे सामणे ते खास कर राजा अग्रिप्पा तुसी रे सामणे लेई आया ताकी परखणे का बाद मेरे जो किच्‍छ लिखणे जो मिलि जाओ
25	27	कुसकी कैदी जो तिसेरी गलती दस्से बगैर तिसजो रोम भेजणा मेरे जो बेमतलब लगदा
26	1	अग्रिप्पा ने पौलुस जो बोल्लेया तिज्जो अपणे बारे अन्दर बोलणे रा इजाज़त है तां पौलुस हत्थ अग्गे करी के जवाब दैणा लगेया
26	2	हे राज्जा अग्रिप्पा जितणी गल्लां रा यहुदी अधिकारी मेरे पर इल्जाम लान्दे अज्ज तेरे सामणे तिन्हेरा जवाब दैणे अन्दर मै अप्पु जो धन्न समझदा
26	3	किजोकी तुसी इन्हा गल्लां बिच निपुण हिन इधेरे तांइ मै अप्पु जो धन्न समझदा किजोकी तू यहुदियां रे सारे बरताव अते कहला रे बारे अन्दर जाणदा इधेरे तांइ मै छन्दे करदा कि सबर कने मेरी सुण
26	4	जवानी का ही मेरा चालचलन अपणे लोक्कां ते यरूशलेम शहर बिच कदेया थिया तिस गल्ल जो सारे यहुदी लोक जाणदे
26	5	अगर से गवाई दैणा चाण तां जवानी का ही मेरे जो जाणदे कि मै फरीसी होई करी अपणे धर्म रे सबणी का बदिया पंथ रे हिसाब कने चलेया
26	6	ते अवे तिस आस अन्दर उम्मीद री वजह कने जे परमेश्‍वर ने असां रे पुरखां कने कित्ती थी मेरे पर मुकद्दमा चलेया करदा है
26	7	तिस्सी आस रे पूरे होणे री उम्मीद लाई करी असां रे बारा गोत्तर अपणे सारे मनां कने दिनरात परमेश्‍वर री भक्ति करदे आये रे हिन हे राजा इस ही उम्मीद रे बारे अन्दर यहुदी मेरे पर इल्जाम लान्दे
26	8	तां पौलुस ने तित्ते खड़ित्ते सारे यहुदियां जो बोल्लेया हालांकि तुसी लोक ए विश्वास करदे कि परमेश्‍वर मरी गे रे मणुआं जो जिन्दा करी दिन्दे तां तुसी ए गल्ल किजो नी मनदे कि परमेश्‍वर ने यीशु जो मुर्देयां बिच का जिन्दा कित्ते रा है
26	9	मै भी समझेया थिया कि नासरत कस्बे रे यीशु पर विश्वास करणे वालेयां रे खिलाफ मेरे जो मता किच्‍छ करणा चाएदा
26	10	ते मै यरूशलेम अन्दर इय्यां ही कित्तेया ते बड्डे पुरोत्तां का अधिकार लेई करी मते सारे पवित्र मणुआं जो जेल अन्दर पाया ते जां तिन्हा जो मारी रखदे थिये तां मै भी तिन्हेरे खिलाफ अपणी सैह्मती दिन्दा थिया
26	11	हर इक्क सभास्थल अन्दर मै तिन्हा जो सजा दुआईदुआई करी यीशु री बेजती करान्दा थिया ते होर तां होर लैर री वजह कने इदेया पागल होई गेया कि दुए शहरां अन्दर भी जाई करी तिन्हा जो तंग करदा थिया
26	12	इस्सी धुन अन्दर जां मै बड्डे पुरोत्तां का अधिकार ते आज्ञापत्तर लेई करी दमिश्क कस्बे जो जाया करदा थिया
26	13	तां हे राजा रस्ते अन्दर धियाड़ी बेल्ले मै आसमान का सूरज रे तेज का भी बधी करी इक्क लौ जो अपणे ते अपणे कन्ने चलणे वालेयां रे चौन्नी पास्से चमकदी दिख्खी
26	14	जिस बेल्ले असी सारे जणे जमीन पर छुड़की पे तां मै इब्रानी भाषा अन्दर ए अवाज सुणी कि हे शाऊल हे शाऊल तू मेरे जो किजो तंग करेया करदा है मेरी इच्छा रे खिलाफ लड़ी करी तु अप्पु जो ही बड़ी तकलीफ बिच पाया करदा है
26	15	मै बोल्लेया हे प्रभु जी तुसी कुण हिन प्रभु जी ने बोल्लेया मै यीशु है जिस जो तू तंग करदा
26	16	पर अवे उठी करी अपणे पैरां पर खड़े होई जा किजोकी मै तिज्जो इधेरे तांइ दर्शन दित्ता कि तिज्जो तिन्हा गल्लां रा भी सेवक ते गवाह ठैह्रां जे तैं दिख्खियां ते तिन्हा गल्लां रा बी जिन्हा तांइ मै तिज्जो दर्शन दैणा
26	17	ते मै तिज्जो तेरे लोक्कां का ते गैर यहुदी का बचान्दे रैह्णा जिन्हा का मै अब्बे तिज्जो भेजणा
26	18	ताकी तू तिन्हेरी आख्खियां खोल्ले जिस कने से न्याहरे का रौशनी पास्से ते शैतान रे अधिकार का निकली करी परमेश्‍वर पास्से फिरी जाण ताकी से तिन्हेरे पाप्पां जो माफ करण ते से लोक तिन्हा मणुआं कने जगह हासिल करण जे मेरे पर विश्वास करणे कने पवित्र कित्ते गे रे हिन
26	19	इधेरे तांइ हे राजा अग्रिप्पा मै तिस स्वर्ग रे दर्शन जो मन्नेया
26	20	पर पैल्ले दमिश्क कस्बे रे फिरी यरूशलेम शहर रे ते फिरी तां यहुदियां प्रदेश रे सारे देश रे रैह्णे वालेयां जो ते गैर यहुदी लोक्कां बिच प्रचार करदा रेया कि अपणे पाप्पां का तौबा करी के परमेश्‍वर का हटी आओ
26	21	इन्हा गल्लां री वजह कने यहुदी मेरे जो मन्दिर अन्दर पकड़ी करी मारणे री कोशीश करदे थिये
26	22	पर परमेश्‍वर री मदद कने मै अज्ज तांइ बणी रे रा है ते छोटेबड्डे सबणी सामणे गवाई दिन्दा ते तिन्हा गल्लां जो छड्डी करी होर किच्‍छ नी बोलदा जे भविष्यद्वक्ता ने अते मूसा ने भी बोल्लेया कि से होणे वालियां हिन
26	23	कि मसीह यीशु जो जुल्म सैहणा पैणे ते तिन्हा ने ही सबणी का पैल्ले जिन्दे होई करी असां रे लोक्कां अन्दर ते गैर यहुदी लोक्कां अन्दर रौशनी रा प्रचार करणा ताकी से छुटकारा पाण
26	24	जिस बेल्ले पौलुस इस तरिक्के कने जवाब देया करदा थिया तां फेस्तुस ने उच्ची अवाज अन्दर बोल्लेया हे पौलुस तू पागल है मते सारे ज्ञान ने तिज्जो पागल करी दित्ते रा है
26	25	पर पौलुस ने बोल्लेया हे महामहिम फेस्तुस मै पागल नी है पर मै सच्ची ते बुद्वी री गल्लां बोलदा
26	26	राज्जा बी जिसेरे सामणे मै बगैर डरे रे बोल्लेया करदा है इन्हा गल्लां जो जाणदा ते मेरे जो विश्वास है कि इन्हा गल्लां बिच का कोई भी गल्ल इन्हा का छुपेरी नी है किजोकी ए घटना कुसकी कौणे अन्दर नी होई
26	27	हे राजा अग्रिप्पा क्‍या तू भविष्यद्वक्ता पर विश्वास करदा हाँ मेरे जो पता है कि तू विश्वास करदा
26	28	तां अग्रिप्पा ने पौलुस जो बोल्लेया तू मेरे जो थोड़ा करी समझाई करी मसीही बनाणा चाह्‍ंदा
26	29	पौलुस ने बोल्लेया परमेश्‍वर का मेरी प्रार्थना है कि क्‍या थोड़े अन्दर क्‍या मते अन्दर सिर्फ तू ही नी पर जितणे भी मणु अज्ज मेरी सुणदे हिन इन्हा बन्धनां जो छड्डी करी से मेरे सांइ मसीही होई जान
26	30	तां राज्जा ते राज्यपाल ते बिरनीके ते तिन्हेरे कन्ने बैह्णे वाले खड़ी उठ्ठे ते तित्ते का निकली गे
26	31	ते जिय्यां से बाहर निकलेया करदे थिये से अप्पुमिते बोलणा लगे इस मणु ने इदेया तां किच्‍छ भी नी कित्ते रा है कि इसजो मारणे री या जेल बिच ढ़पणे री सजा दित्ती जाओ
26	32	अग्रिप्पा ने फेस्तुस जो बोल्लेया अगर ए मणु सम्राट का अपणा न्याय कराणे री बिनती ना करदा तां छुटी सकदा थिया
27	1	जां फेस्तुस राज्यपाल रे पास्से का ए गल्ल पक्की होई गयी कि असां जहाज पर ईतालिया प्रदेश जाणा तां तिन्हा ने पौलुस अते थोड़े होरनी कैदियां जो भी यूलियुस नां री औगुस्तुस सम्राट री पलटन रे इक्क हाकिम रे हत्था देई दित्तेया
27	2	अद्रमुत्तियुम शहर रे इक्क जहाज पर जे एशिया प्रदेश रे कनारे री जगह पर जाणे वाला थिया जहाज पर चढ़ी करी असी तित्ते का निकली गे ते अरिस्तर्खुस नां रा इक्क थिस्सलुनीके शहर रा इक्क मणु मकिदुनिया प्रदेश असां कने थिया
27	3	दूए रोज्जे असां सैदा कस्बे बिच पुजी करी तित्ते रुके ते यूलियुस ने पौलुस पर रहम करी के तिसजो मित्रां का जाणा दित्तेया कि तिसेरी आदरखातर होई सको
27	4	तित्ते का जहाज पर चढ़ी करी अपणा सफर फिरी शुरू कित्तेया ते ब्यार कने रुकावट होणे री वजह कने असी साइप्रस टापू री आड़ अन्दर चले
27	5	ते किलिकिया ते पंफूलिया शहरां रे समुन्द्र रे किनारे का होई करी लूसिया प्रदेश रे मूरा शहर अन्दर उतरे
27	6	तित्ते हाकिम जो सिकन्दरिया शहर रा इक्क जहाज ईतालिया प्रदेश जो जांदा मिल्लेया ते तिनिए असां जो तिस पर चढ़ाई लित्तेया
27	7	जां असी मते रोज्जा तांइ मठेमठे चली करी बड़ी मुस्कला कने कनिदुस कस्बे रे सामणे पुज्जे तां इधेरे तांइ कि ब्यार असां जो अग्गे बधणा नी देया करदी थी असी सलमोन रे सामणे का होई करी क्रेते टापू री आड़ अन्दर चले
27	8	ते तिसेरे कनारेकनारे बड़ी मुस्कला कने चली करी शुभ लंगरबारी नां री इक्क जगह पुज्जे जित्ते का लसया शहर नेड़े थिया
27	9	किजोकी तौबा करणे रा पर्व अवे मुकी गे रा है ते तिस मौसम बिच समुन्द्र बिच तुफान बधी जांदे इधेरे तांइ पौलुस ने तिन्हा जो बोल्लेया
27	10	हे सज्जन मणूओ मेरे जो इय्यां लग्गेया करदा है कि इस सफर अन्दर मुश्किल अते मता सारा नुक्सान होणे वाला है जे कि सिर्फ माल ते जहाज रा ही नी होणा पर असां री जान रा भी होणे वाला है
27	11	पर हाकिम ने पौलुस री गल्लां का कप्तान ते जहाज रे मालक री गल्लां जो जादा बधी करी मन्नेया
27	12	से शुभ लंगरबारी ना रा बन्दरगाह सरदियां कटणे जोग्गा नी थिया इधेरे तांइ मते जणेया ने सोच्चेया कि तित्ते का जहाज पर चढ़ी करी होई करी अगर कुसकी तरिक्के कने होई सके तां फिनिक्स बंदरगाह पुजी करी सरदियां कट्टी जान ए तां क्रेते टापू रा इक्क बन्दरगाह् है जे दक्षिणपश्चम ते उत्तरपश्चम रे पास्से का खुले रा है
27	13	जिस बेल्ले थोड़ीथोड़ी ब्यार चलणा लगी तां ए समझी करी कि असां रा मकसद पूरा करणे तांइ सही समय है तिन्हा ने जहाज रा लंगर चुक्केया ते कनारा पकड़ी करी क्रेते टापू रे नेड़े का जाणा लगे
27	14	पर थोड़ी देर अन्दर जमीन पास्से का इक्क बड्डी आंधी आई जिस जो यूरकुलीन भी बोलदे
27	15	जां से आंधी जहाज पर लग्गी तां से तिस हवा रे सामणे टिकी नी सकेया इधेरे तांइ असां ने जहाज जो हवा रे बहाव रुड़णा दित्तेया ते इय्यां ही हवा रे बहाव बही करी चली गे
27	16	तां कौदा नां रे इक्क छोटे जणे टापू री आड़ अन्दर रुड़देरुड़दे असी मुश्किल कने डोंगी जो बस अन्दर अणी सके
27	17	फिरी जहाज चलाणे वालेयां ने तिसजो चुक्की करी मते तरिक्के लाई करी जहाज जो उप्पर का लेई करी थल्ले तीकर बन्नेया ते सुरतिस रे खाड़ी रे बंदरगाह पर फसी जाणे रे डरा कने पाल ते समान उतारी दित्ता ते जहाज रा लंगर भी थल्ले उतारी दित्ता ते हवा रे बहाव बिच रुड़दे चली गे
27	18	जां असां हवा कने मते सारे हिचकोले अते धक्के खाए तां दूए रोज्जे से जहाज रा माल सुटणा लगे
27	19	अते त्रिये रोज्जे तिन्हा ने अपणे हत्थां कने जहाज रा समान भी सुट्टी दित्तेया
27	20	जां मते रोज्जा तांइ ना सूरज ना तारे लिब्बे ते बड़ी हवा चलदी रेई तां आखर अन्दर असां रे बचणे री सारी आस भी मुकी गई
27	21	जां से मते रोज्जा तांइ भुख्खे रे तां पौलुस ने तिन्हेरे बिच खड़े होई करी बोल्लेया हे मणूओ इय्यां करणा चाएदा थिया कि तुसी मेरी गल्ल मन्नी करी क्रेते टापू का जहाज नी चलांदे ते फिरी नां ए मुश्किल आणी थी ते नां ए नुक्सान सैह्‍णा पैणा थिया
27	22	पर अवे मै तुसी जो समझान्दा कि हिम्मत रखो किजोकी तुसी बिच का कुसकी री भी जान नी जाणी पर सिर्फ जहाज रा नुक्सान होई जाणा
27	23	किजोकी परमेश्‍वर जिन्हेरा मै है ते जिन्हेरी भक्ति करदा तिन्हेरे स्वर्गदूत ने पिछली रात्ती मेरे का आई के बोल्लेया
27	24	हे पौलुस डर मत तिज्जो सम्राट रे सामणे खड़े होणा ही पैणा परमेश्‍वर ने सबणी जो जे तेरे कने सफर करेया करदे हिन बचाए रा है
27	25	इधेरे तांइ हे सज्जन मणूओ हिम्मत रखो किजोकी मै परमेश्‍वर रा विश्वास करदा कि जदेया मेरे कने बोल्लेया गे रा है तदेया ही होणा
27	26	पर असां जो कुसकी टापू पर जाई करी टिकणा पैणा
27	27	जां चौह्दवीं रात आई ते असी अद्रिया समुन्दर अन्दर भटकदे फिरेया करदे थिये तां आद्दी रात्ती जो जहाज चलाणे वालेयां ने अंदाजा लाई करी पता लगाया कि कुसकी देश रे नेड़े पुज्जेया करदे हिन
27	28	पाणी री गहराई नाप्पी करी ते तिन्हा जो सैंती मीटर डुग्गा मिल्लेया ते थोड़े अग्गे बधि करी फिरी पाणी री गहराई तां सताई मीटर थिया
27	29	तां पथरील्ली जगह कने टक्कर होणे रे डर कने तिन्हा ने जहाज री पिछाड़ी चार लंगर पाए ते भ्याग होणे री भाल्ला बेइ रेय
27	30	पर जे जहाज चलाणे वाले का नह्सणा चाह्‍ंदे थिये ते जहाज रे सामणे वाले हिस्से का लंगर पाणे रे बहान्ने डोंगी जो समुन्दर अन्दर उतारी दित्ता
27	31	तां पौलुस ने हाकिम ते सैनिकां जो बोल्लेया अगर ए लोक जहाज पर नी रैह्न्गे तां तुसी भी नी बची सकणा
27	32	तां सैनिकां ने रस्से कटी करी डोंगी सुट्टी दित्ती
27	33	जिस बेल्ले भ्याग होणे वाली थी तां पौलुस ने ए बोल्ली करी सबणी जो रोट्टी खाणे तांइ बिनती कित्ती अज्ज चोदह रोज होई गे कि तुसी फिकर करीकरी के भुख्खे रे ते किच्‍छ भी नी खाया
27	34	इधेरे तांइ तुसी जो समझाया करदा है कि किच्‍छ खाई लेयो जिस कने तुसी रा बचाव होई सको किजोकी तुसी बिच का कुसकी रे सरे रा इक्क भी बाल नी पैणा
27	35	ए बोल्ली करी तिनिए रोट्टी लेई करी सबणा रे सामणे परमेश्‍वर रा धन्नवाद कित्तेया ते रोट्टी भन्नी करी खाणा लग्गेया
27	36	तां से सब जणे भी हिम्मत करी कने रोट्टी खाणा लगे
27	37	असी सारे जणे मिली करी जहाज पर दो सौ छिहत्तर मणु थिये
27	38	जां से रोट्टी खाई करी रज्जी गे तां कणक जो समुन्दर अन्दर सुट्टी करी जहाज जो पोला करणा लगे
27	39	जिस बेल्ले भ्याग होई तां तिन्हा ने तिस देश जो नी पछाणेया पर इक्क खाली जगह दिख्खी जिसेरा कनारा चौरस थिया ते सोच्चेया कि अगर होई सको तां इस पर ही जहाज जो टिकाई देण
27	40	तां तिन्हा ने लंगरां जो ढिल्ला करी के समुन्दर अन्दर छड्डी दित्तेया ते तिस्सी बेल्ले पतवारां रे बन्धन ढिल्ले करी दित्ते ते ब्यार रे सामणे अगला पाल चढ़ाई करी कनारे पास्से चले
27	41	पर दो समुन्दरां रे मिलणे री जगह पर तिन्हा ने जहाज जो टिकाया ते जहाज रा अगला हिस्सा धक्का खाई करी टिकी गेया ते टली नी सकी पर पिच्छे पास्से री छलारां रे जोर कने टुटणा लगी
27	42	तां सिपाईयां जो ए सोच आई कि कैदियां जो मारी रखदे इय्यां ना हो कि कोई तैरी करी नह्सी जाओ
27	43	पर हाकिम ने पौलुस जो बचाणे री मरजी कने तिन्हा जो रोकणे तांइ ए बोल्लेया कि जे तैरी सकदे से पैल्ले छाल मारी करी कनारे जो चली जान
27	44	ते बाकी कोई पटरेयाँ पर ते कोई जहाज री होरनी चिज्जां रे सहारे निकली जाण इस तरिक्के कने सब जणे बची करी जमीन पर पुजी गे
28	1	जां असी बची करी किनारे पर पुजी गे तां असां जो पता लग्गेया कि इस टापू रा नां माल्टा है
28	2	तिस टापू पर रैह्णे वाले लोक्कां ने असां कने बड़ा प्यार कित्तेया किजोकी तित्ते बड़ी बरखा ते ठण्ड थी इधेरे तांइ तिन्हा ने अग्ग बाली करी असां सबणी जणेया जो रुकाई लित्ता
28	3	जां पौलुस ने लकड़ीयां रा ढ़ेर कठेरी करी अग्ग पराल्ले रख्खेया तां इक्क कीड़े जो सेख लगणे री वजह कने से तिन्हा लकड़ियां बिच का निकली करी पौलुस रे हत्थां कने लिपटी गेया
28	4	जिस बेल्ले तित्ते रे रैह्णे वाले लोक्कां ने तिसेरे हत्था कीड़ा लिपटित्तेरा दिख्खेया तां से अप्पुमिते बोलणा लगे सच्ची ए मणु खून्नी है किजोकी अगर समुन्द्र का बची गेया तां भी असां री न्याय री देवी ने इसजो जिन्दा नी रैह्णा दित्तेया
28	5	तां तिनिये कीड़े जो अग्ग अन्दर ठुड़की दित्तेया ते पौलुस जो कोई नुक्सान नी होया
28	6	पर से लोक भालदे थिये कि तिसेरा हत्थ सुजी जाणा या तिनिये चाणचक्के ही मरी करी छुड़की पैणा पर जिस बेल्ले से बड़ी देर तांइ दिखदे रे अते दिख्खेया कि तिसेरा तां किच्‍छ भी नी बिगड़ेया तां अपणी सोच बदली करी बोलणा लगे ए तां कोई देवता है
28	7	तिस जगह रे अरेपरे तिस टापू रे प्रधान पुबलियुस री जमीन थी तिनिये असां जो अपणे घरे लेई जाई करी त्रै रोज्जां तांइ बड़े प्यार कने देखभाल कित्ती
28	8	पुबलियुस रा प्यो बुखार अते आँवलहू कने बिमार पे रा थिया इधेरे तांइ पौलुस ने तिसेरे कमरे अन्दर जाई करी प्रार्थना कित्ती ते तिस पर हत्थ रख्खी तिसजो खरा करी दित्तेया
28	9	जां इय्यां होया तां तिस टापू रे होर भी बिमार मणु पौलुस का आये ते ठीक कित्ते
28	10	तिन्हा ने असां री बड़ा आदर कित्ता ते त्रै महिन्ने बाद जिस बेल्ले असी चलणा लगे तां जे किच्‍छ भी असां तांइ जरूरी थिया जहाज पर रख्खी दित्तेया
28	11	त्रै महिन्ने बाद असी सिकन्दरिया शहर रे इक्क जहाज पर निकली गे जे तिस टापू पर सर्दियां तांइ रुके रा थिया अते जिसेरी निशानी दियुसकूरी नां रा इक्क देवते रा जोड़ा थिया
28	12	सुरकूसा शहर अन्दर लंगर पाई करी असी त्रै रोज्जां तांइ टिकी रे
28	13	तित्ते का असी घुम्मी करी रेगियुम अन्दर आये ते इक्क दिन बाद दक्षिण री ब्यार चली तां असी दूए रोज्जे पुतियुली शहर अन्दर आये
28	14	तित्ते असां जो किच्‍छ विश्वासी मिल्ले ते तिन्हेरे बोलणे पर असी तिन्हा का सत्त रोज्जां तांइ रे अते इस तरीके कने असी रोम शहर जो चली पये
28	15	रोम रे विश्वासी असां री आणे री खबर सुणी करी अप्पियुस रे बजार नां रे कस्बे ते तिनसराए नां रे कस्बे तीकर असां कने मिलणे जो निकली आये जिन्हा जो दिख्खी करी पौलुस ने हौंसला बन्नेया ते परमेश्‍वर रा शुक्रिया कित्तेया
28	16	जिस बेल्ले असी रोम शहर पुज्जे तां पौलुस जो इक्क सैनिक रे कन्ने जे तिसेरी दिखरिख करदा थिया किल्ले रैह्णे रा हुकम मिली गेया
28	17	त्रै रोज्जां बाद तिनिये यहुदी अधिकारियां जो सदवाया ते जां से कठी गे तां तिन्हा जो बोल्लेया हे संगी विश्वासियों मै अपणे लोक्कां रे या पुरखां रे बर्ताव रे खिलाफ किच्‍छ भी नी कित्तेया तां भी कैदी बणाई करी यरूशलेम शहर का रोमी अधिकारियां रे हत्था सौंपेया गेया
28	18	तिन्हा ने मेरे जो परखी करी छड़ी दैणा चाह्या किजोकी मेरे अन्दर इदेय कोई भी गलती नी थी कि मेरे जो मारी दित्तेया जाओ
28	19	पर जां यहुदी इसेरे खिलाफ बोलणा लगे तां मेरे जो सम्राट का न्याय कराणे री बिनती करणा पेई इय्यां नी है कि मै अपणे मणुआं पर कोई इल्जाम लाणा थिया
28	20	इधेरे तांइ मै तुसी जो सदवाया कि तुसी कने मिलां ते गल्लबात करां किजोकी इस्राएल री आस री वजह कने जे मसीह हिन कने मै इस जंजीरा कने जकड़ित्ते रा है
28	21	तिन्हा ने पौलुस जो बोल्लेया असां ना तां असां जो तेरे बारे अन्दर यहुदियां प्रदेश रे लोक्कां रे पास्से का कोई चिठ्ठियां मिल्ली ते ना तां विश्वासियां बिच का कुसकी ने आई करी तेरे बारे अन्दर किच्‍छ दस्सेया अते ना बुरा बोल्लेया
28	22	पर तेरा क्‍या विचार है सेह्ई असी तेरे का सुनणा चाह्‍ंदे किजोकी असां जो पता है कि हर जगह इस गल्ल रे खिलाफ मणु गल्लां करदे
28	23	तां तिन्हा यहुदी अधिकारियां ने पौलुस कने मिलणे तांइ इक्क दिन चुणेया ते मते सारे मणु तित्ते तिसका कठी गे अते से परमेश्‍वर रे राज री गवाई दिन्दा ते मूसा रे कानून अते भविष्यद्वक्ता री कताबां का यीशु रे बारे अन्दर समझाईसमझाई करी भ्यागा का लेई करी संझा तांइ गहराई कने दस्दा रेया
28	24	तां थोड़े जणेया ने तिन्हा गल्लां पर विश्वास करी लेया अते किच्‍छ जणेया ने विश्वास नी कित्तेया
28	25	जां से अप्पुमिते इक्क मत नी होये तां पौलुस री ए गल्ल बोलणे पर चली गे पवित्रात्मा ने यशायाह भविष्यद्वक्ता रे जरिए तुसी रे बाब्बेदाद्देयाँ कने ठीक ही बोल्लेया
28	26	जाई करी इन्हा मणुआं जो बोल कि तुसी सुणदे तां रैह्णा पर समझणा नी अते दिखदे तां रैह्णा पर पछियाणी नी सकणा
28	27	किजोकी इन्हा मणुआं रा मन मोटा अते इन्हेरे कन्न भारे होई गे रे हिन ते इन्हा ने अपणी हाख्खियाँ बन्द कित्ते री हिन इय्यां ना हो कि से कदी हाख्खियाँ कने दिखन ते कन्नां कने सुणन ते मनां कने समझन अते बदली जान ते मै तिन्हा जो खरा करां
28	28	इधेरे तांइ तुसी जो पता लग्गो कि परमेश्‍वर रे इस छुटकारा री कहाणी गैर यहुदी का भेज्जेया गे री है ते तिन्हा ने इसजो अपणाई लैणा
28	29	जिस बेल्ले तिनिये ए बोल्लेया तां यहुदी अप्पुमिते बड़ी बैह्स करणा लगे ते तित्ते का चली गे
28	30	से पूरे दो साल्लां तांइ कराये रे घरां अन्दर रेया
28	31	ते जे तिसका ईन्दे थिये से तिन्हा सबणी कने मिलदा रेया ते बगैर रोकटोक रे बड़ा निड़र होई के परमेश्‍वर रे राज रा प्रचार करदा ते प्रभु यीशु मसीह री गल्लां सखांदा रेया
