1	1	मै शिमौन पतरस, मसीह यीशु रा सेवादार ते प्रेरित है। मै तुसी सारेया जो ए चिठ्ठी लिख्खेया करदा है जे असां सांइ तिस ही विश्वास बिच हिस्सेदार हिन, से विश्वास जे असां जो मसीह यीशु का मिल्ले रा है, असां रे प्रभु ते छुटकारा दैणे वाले, ते जे असां जो परमेश्‍वर रे सामणे धार्मिक ठैहरांदे।
1	2	परमेश्‍वर जो असां रे प्रभु यीशु मसीह रे जरिए जानणे री वजह कने अनुग्रह ते शांती तुसी अन्दर बड़ी बदधी जाओ।
1	3	परमेश्‍वर ने अपणी ताकत कने असां जो से सब किच्‍छ दित्ते रा है जिसेरी असां जो परमेश्‍वर जो खुश करणे तांइ भक्ती कने भरपूर जिन्दगी जीणे री जरूरत है। से ते परमेश्‍वर इक्क ही हिन जिन्हा ने असां जो अपणी महिमा ते भलाई री वजह कने तिन्हेरे अपणे लोक बनणे तांइ सद्दे रा है।
1	4	ते तिन्हेरी महिमा ते भलाई री वजह कने तिन्हा ने असां कने बड़ा महान ते किमती वादा कित्ते रा है। इन्हा वरदान्नां जो इस्तेमाल करी के असी शरीर री बुरी इच्छां का बची सकदे जिसेरी वजह कने दुनिया रे लोक बर्बाद होई जांदे। ते इन्हा रे जरिये लोक परमेश्‍वर रे स्वभाव बिच हिस्सेदार बनण।
1	5	किजोकी परमेश्‍वर बिच तुसां रा मकसद तिन्हा रे स्वभाव बिच हिस्सा लैणा है, इधेरे तांइ तुसां जो सिर्फ विश्वास ही नी करणा चाएदा पर तुसी जो दुज्जेयां कने भलाई करणे तांइ हमेशा भरपुर कोशीश करदे रैह्णा चाएदा। ते तुसां जो सिर्फ भलाई रे कम्म ही नी करणा चाएदे पर तुसी जो इदेय मणु भी बनणा चाएदा जे लोक समझदारी कने रैह्णा जाणदे होण।
1	6	ते ज्ञान पर अप्पु पर काबू रखणा, ते अप्पु पर काबू रखणे पर मजबूती बधांदे रेयो, ते अपणी मजबूती पर भक्ती,
1	7	ते भक्ति पर भाईचारा बधांदे रेयो, ते भाईचारे पर प्यार भी बधांदे रेयो।
1	8	जे अगर तुसी इस तरिक्के कने जिन्दगी बितांदे रे, तां तुसी असां रे मसीह यीशु जो इस तरिक्के कने जानणा जिसेरी वजह कने तुसी बड़े फायदेमंद ते फलवंत बनणा।
1	9	ते जे अगर कोई मणु इस तरिक्के कने ना जिये तां से अन्ने मणु रे बराबर है ते जे किच्‍छ नी दिख्खी सकदा। से भुल्ली गे रा है कि परमेश्‍वर ने तिसेरे पाप्पां जो माफ करी दित्ते रा है जे पाप तिसने मसीह बिच विश्वास करणे का पैल्ले कित्ते थिये।
1	10	इधेरे तांइ हे संगी विश्वासियों, होर भी जादा कोशीश करो कि तुसी इस तरिक्के कने रेयो कि जिस कने लोक्कां जो पता चले कि हकिकत बिच परमेश्‍वर ने तुसी जो सद्देया ते चुणे रा है। जे अगर तुसी इय्यां करगे, तां तुसी कदी भी परमेश्‍वर का अलग नी होणा।
1	11	ते परमेश्‍वर ने भी तुसी जो बड़ी खुशी कने स्वर्ग लेई आणा जित्ते मसीह यीशु रैह्‍न्दे, जे असां रे प्रभु ते जे असां जो छुटकारा दिंदे, ते जिन्हा ने इक्क राज्जे रे तौर पर हमेशा-हमेशा तीकर राज करणा।
1	12	हालांकी तुसी इन्हा गल्लां जो पैल्ले का जाणदे, ते तिन्हा शिक्षां जो मन्नेया करदे हिन जे तुसी जो मणुआं ने सिखाई री है, मै तुसी जो तिन्हेरी याद दुआंदा रैह्‍ंगा।
1	13-14	असां रे प्रभु मसीह यीशु ने ए गल्ल मेरे पर जाहिर कित्ते री है कि मै तौले मरी जाणा। इधेरे तांइ मेरे जो लगदा कि अब्बे रा समय मेरे तांइ बदिया है कि जां तीकर मै जिन्दा है तां तांइ तुसी जो तिन्हा शिक्षां री याद दुआंदा रेयां।
1	15	इधेरे तांइ मै हल्ले चिठ्ठी लिख्खी करी तुसी जो ए दसणे री भरपूर कोशीश करेया करदा है, ताकी तुसी मेरे मरणे रे बाद इन्हा गल्लां जो याद रख्खी सको।
1	16	जां असी प्रेरितां ने तुसी जो मसीह यीशु री ताकत ते तिन्हेरे हटणे रे बारे बिच दस्सेया थिया, तां असी तुसी जो चलाकी कने कोई मनघड़ंत कहाणी नी थिये सुणांदे। बल्कि असी मसीह री महिमा दिख्खे री है।
1	17-18	असी तिस बेल्ले मसीह यीशु कने तिस पवित्र पहाड़ पर थिये जां पिता परमेश्‍वर ने तिन्हा जो आदरमान ते महिमा दित्ती थी। तां परमेश्‍वर, जे अप्पु महीमामय हिन, तिन्हा रे पास्से का ए अवाज आई, “ए मेरा प्यारा मुंडा है, जिस कने मै बड़ा भारी खुश है!” असां ने अप्पु ए अवाज स्वर्ग का आंदी होई सुणी।
1	19	इधेरे तांइ असी भविष्यद्वक्तां री बोल्ले री गल्लां बिच होर भी जादा हिम्मत रखदे। जे अगर तुसी इस संदेश पर ध्यान दिंगे ता से बड़ी बदिया गल्ल होणी, किजोकी ए इक्क दिये सांइ है जे न्याहरे बिच तां तांइ चमकदी जां तांइ दिन नी आई जांदा ते मसीह री रौशनी तुसी रे दिल बिच नी चमकदी, बिल्कुल तिय्यां ही जिय्यां भ्याग्गे रा तारा इस दुनिया बिच रौशनी लांदा।
1	20	पर तुसी जो ए गल्ल समझणे री जरूरत है कि जे गल्लां भविष्यद्वक्तां ने बोल्ले री हिन, से तिन्हेरे अपणे मन रे ख्याल नी हिन।
1	21	किजोकी कदी भी कोई भविष्यवाणी अप्पु कुसकी मणु रे पास्से का नी हुंदी। पर पवित्रात्मा लोक्कां रे मन जो उकसाई दिंदा जिस बेल्ले से परमेश्‍वर रे संदेश जो सुणाया करदे हुंदे।
2	1	जिय्यां कि बड़े पैल्ले झुठ्ठे भविष्यद्वक्तां उठे थिये, तिय्यां ही तुसी बिच झुठ्ठे शिक्षक उठणे। तिन्हा ने झुठ्ठी शिक्षा देया करणी जिसेरी वजह कने लोक्कां ने मसीह बिच विश्वास करणा छड्डी दैणा। इत्ते तीकर तिन्हा ने मसीह जो अपणा मालिक बनणे का इन्कार करी दैणा जिन्हेरा तिन्हा लोक्कां पर हक है ते जिन्हा ने तिन्हा लोक्कां जो पाप रे काबू का अजाद कित्ते रा है। तिस्सी तरिक्के कने तिन्हा ने अप्पु जो चाणचक्के ही मुकाई दैणे री वजह बनणा।
2	2	परमेश्‍वर रे मते लोक्कां ने इन्हा झुठ्ठे शिक्षकां रे गलत कम्मां जो करणा, ते जे चिज्जां से लोक करदे, तिसेरी वजह कने लोक्कां ने सही रस्ते री बुराई करणी।
2	3	ए झुठ्ठे शिक्षक लालची होणे, ते तिन्हा ने तुसी का रुपया लैणे तांइ तुसी जो मनघड़ंत गल्लां सुनाणी। परमेश्‍वर ने बड़े पैल्ले ही इस गल्ल रा फैसला करी लित्तेया थिया तिन्हा ने इन्हा लोक्कां जो सजा दैणी ते से इय्यां करणे तांइ तयार भी हिन। तिन्हा ने इन्हा लोक्कां जो यकिनन बर्बाद करी दैणा।
2	4	तुसी जाणदे कि जां बड़े लम्बे समय पैल्ले शैतान रे दूतां ने परमेश्‍वर रे हुकम री ना-फरमानी कित्ती थी, तां परमेश्‍वर तिन्हा जो तिन्हेरे कम्म तांइ सजा दित्ती थी। तिन्हा ने उन्हा सारेयां जो नरक बिच सुट्टी दित्तेया, ते तित्ते तिस दिन तीकर कैद करी रखणा जां तांइ से तिन्हा का हिसाब-किताब लेई सजा नी दिंदे।
2	5	तुसी ए भी जाणदे कि जां से लोक परमेश्‍वर का नी डरदे थिये, तां परमेश्‍वर ने तिन्हेरे बुरे कम्मां जो नजरअंदाज नी कित्तेया। बल्कि तिन्हा ने उन्हा लोक्कां जो सजा दित्ती ते पाणी भेज्जेया ताकी से सारे मुकी जाण। पर परमेश्‍वर ने नुह जो जिनिये परमेश्‍वर रे सामणे धार्मिक बनणे रे बारे बिच प्रचार कित्तेया थिया तिसजो मिलाई करी तिन्हा आठ्ठ जणेया जो बचाई लित्तेया।
2	6	तुसी ए भी जाणदे कि परमेश्‍वर ने बड़े पैल्ले तिन्हा लोक्कां जो गुन्हेगार ठैहराया थिया जे सदोम अमोरा रे शहर बिच रैह्‍न्दे थिये ते जिन्हा ने गलत कम्म कित्ते रे थिये। इधेरे तांइ परमेश्‍वर ने तिन्हा जो पुरी तरिक्के कने फुक्की दित्तेया कि जां तांइ सिर्फ राख नी बची। इय्यां करणे कने, तिन्हा ने इस गल्ल जाहिर जो कित्तेया कि तिन्हा लोक्कां कने क्‍या होणा जे तिन्हेरा डर नी मनदे।
2	7	पर तिन्हा ने सदोम शहर जो तबाह करणे का पैल्ले लूत जो तिस शहर का कढाइ करी तिसजो बचाया, जे इक्क खरा मणु थिया। लूत इस गल्ल कने बड़ा परेशान थिया किजोकी लोक परमेश्‍वर रे कानून रे मुताबिक नी चलदे थिये ते अश्लील चिज्जां करदे थे।
2	8	से तिन्हा बुरे लोक्कां बिच रेया, ते तिनिये हर रोज तिन्हेरी बुरी चिज्जां दिख्खी ते गलत गल्लां सुणी, ते इन्हा सारी चिज्जां री वजह कने से बड़ा परेशान होया किजोकी से इक्क खरा मणु थिया।
2	9	ए सारी चिज्जां जे परमेश्‍वर ने पैल्ले रे जमान्ने बिच कित्ते री हिन, ए जाहिर करदी कि प्रभु परमेश्‍वर ने तिन्हा लोक्कां जो सुरक्षित रखणा जे लोक भक्ती कने भरे री जिन्दगी जिन्दे, ते इस कने ए भी जाहिर हुंदा कि परमेश्‍वर ने दुष्ट लोक्कां जो अपणे हिसाब-किताब करणे रे दिन तीकर सजा दिंदे रैह्णा।
2	10	परमेश्‍वर ने पक्के तौर पर तिन्हा झुठ्ठे शिक्षकां जो सजा दैणी जे लोक अपणी बुरी ते अश्लील इच्छां रे हिसाब कने चलदे ते परमेश्‍वर जो नक्कारदे। से लोक ढीठ ते घमंडी हिन। से लोक स्वर्ग बिच रैह्णे वाले महीमामय प्राणियां रे बारे बिच गलत गल्लां बोलणे का नी डरदे।
2	11	पर फिरी भी स्वर्गदूत, जे इन्हा झुठ्ठे शिक्षकां का ताकत ते अधिकार बिच बड़े बड्डे हिन, से भी परमेश्‍वर रे सामणे इन्हा पर कोई इल्जाम नी लांदे।
2	12	पर ए झुठ्ठे शिक्षक जंगली जानवरां सांइ हिन। ए जानवर नी जाणदे कि किय्यां सोचणा चाएदा ते तिन्हेरी जिन्दगी मकसद सिर्फ पकड़ी करी मरणा ही है। ए लोक जे भी तिन्हेरे दिमाग बिच आंदा, से ही करदे, ते से तिस गल्ल रे बारे बिच भी गलत गल्लां बोलदे जिन्हा जो से समझदे नी। तिन्हा ने पक्के तौर पर बर्बाद होई जाणा।
2	13	तिन्हा ने जिन्ना नुक्सान कित्ते रा है, तिस तांइ तिन्हेरा ईनाम सिर्फ बर्बादी है। तिन्हा जो सरे-आम अपणी बुरी इच्छा जो पुरा करणा छैल लगदा। चाए से तुसी कने संगती बिच बेई करी रोट्टी ही किजो ना खाया करदे होण, तां भी तिन्हा जो धोख्खा दैणा पसंद है।
2	14	से जिस भी जनानी जो दिखदे तिस कने व्यभिचार ही करणा चाह्‍ंदे। से पाप करणे रे मौक्केयां जो तोपदे रैह्‍न्दे। जे लोक मसीह बिच विश्वास करणे अंदर मजबूत नी हिन, से लोक तिन्हा जो भटकाई करी तिन्हा का पाप करवांदे। तिन्हेरे जादा का जादा चिज्जां जो हासिल करणे रे तिन्हेरे लालच री वजह कने परमेश्‍वर ने तिन्हा जो सजा दैणी।
2	15	तिन्हा ने से कम्म करणा छड्डी दित्ते रा है जे सही है, ते तिन्हा ने से ही गलत कम्म करणा शुरू करी दित्ते रे हिन जे बड़े पैल्ले बओर रे मुंडे, बिलाम ने कित्ते थिये। तिसजो गलत कम्म करी के पैसे कमाणा पसंद थिया।
2	16	पर परमेश्‍वर ने बिलाम रे खोत्ते का गल्ल कराई करी बिलाम जो तिसेरे गलत कम्मां तांइ फटकार लुआइ। हालांकी खोत्ते बोल्ली ता नी सकदे पर परमेश्‍वर ने खोत्ते का तिस बेल्ले गल्ल कराई जां बिलाम तिस पर बेई करी राज्जे का मिलणे तांइ जाया करदा थिया, ते तिसने तिस बेल्ले भविष्यद्वक्ता जो इक्क बेवकुफी वाला कम्म करणे का रोक्की लित्तेया।
2	17	ए झुठ्ठे भविष्यद्वक्ता बेकार रे कुएं सांइ हिन जे सुकी गे रे हिन। से बरखा होणे का पैल्ले तिस धुंद सांइ कुसकी कम्मे रे नी हिन जे हवा कने उड़ाइ दित्ती जांदी। परमेश्‍वर ने तिन्हा तांइ इक्क इदेइ जगह तयार कित्ते री है जे बिल्कुल ही न्याहरी है।
2	18	जां से लोक्कां जो सिखाणा लगदे, तां से बेकार ते घमंड कने भरपूर शब्दां रा इस्तेमाल करदे। से लोक्कां जो ए सिखांदे कि से अपणे शरीर री बेशर्मी भरी इच्छां जो पुरा करी सकदे। ते से लोक्कां जो पाप री से ही चिज्जां करणे बिच दुबारा भटकाई दिंदे जिस जो करणा तिन्हा ने हाल ही बिच छड्डे रा हुंदा।
2	19	ए झुठ्ठे शिक्षक लोक्कां जो ए सिखांदे कि से लोक जे करणा चाण, से करी सकदे। से लोक अप्पु भी अपणे रे पाप रे स्वभाव री वजह कने गुलाम्मां सांइ हिन जे तिन्हा पर पाप करणे तांइ जोर पांदा। जे किच्‍छ भी तुसी जो चलांदा, तुसी तिसेरे ही गुलाम हिन।
2	20	लोक जां मसीह जो अपणे प्रभु ते छुटकारा दैणे वाले रे रूप बिच जाणी जांदे, तां से दुनिया री दुष्टता का बची जांदे। पर अवे दुबारा से लोक गलत कम्म करणे बिच शामिल होई गे रे हीन ते से गलत कम्म अवे तिन्हा जो चलांदे। इधेरे तांइ मसीह जो नक्कारी दैणे का बाद तिन्हेरी अब्बे री हालत तिस समय का जादा बुरी है जां से मसीह जो नी जाणदे थिये।
2	21	मेरे बोलणे रा मतलब ए है कि परमेश्‍वर ने तिन्हा लोक्कां जो होर मणुआं का जादा सजा दैणी जिन्हा ने मसीह जो कदी अपणाया ही नी, तिन्हा लोक्कां तांइ ए ही खरा हुंदा कि से धार्मिक तरिक्के कने जिन्दगी जीणा नी सिखदे, किजोकी अवे से लोक जाणदे पर फिरी भी जाणी करी तिन्हा ने परमेश्‍वर रे हुकम जो नक्कारी दित्ते रा है जिस जो असी प्रेरित लोक तिन्हा जो सिखांदे।
2	22	जे तिन्हा कने होया से इस गल्ल जो जाहिर करदा कि नीतीवचन सच्चे हिन, “से लोक कुत्तेयां सांइ हिन जे अपणी उल्टी जो चटणे तांइ हटी आंदे, ते से सुअरां सांइ हिन जिस जो नुहाया गे रा हो पर फिरी से मिट्टी बिच रुलकणे लगी पैंदा।”
3	1	हे मेरे प्यारे दोस्तों, अवे ए दूज्जी चीठ्ठी है जे मै तुसी जो लिख्खेया करदा है दोन्नां चिठ्ठीयां बिच मै तुसी जो से गल्लां याद कराई करी, जे तुसी ने पैल्ले का सिख्खे री हिन, तुसी जो सही तरिक्के कने सोचणे तांइ हौंसला बंधाणे री कोशीश करेया करदा है।
3	2	मै ए इधेरे तांइ करेया करदा है किजोकी मै चाह्‍ंदा कि तुसी से गल्लां याद करो जे परमेश्‍वर रे भविष्यद्वक्ता ते असां जो छुटकारा दैणे वाले असां रे प्रभु मसीह यीशु ने लम्बे समय पैल्ले बोल्ली थी, जे तुसी जो प्रेरितां ने भी सिखाई थी जे तुसी का आए थिये।
3	3	खासतौर पर तुसी इस गल्ल जो याद रख्खो कि आखिरी दिनां बिच जां मसीह यीशु ने हटणा, किच्‍छ इदेय लोक होणे जिन्हा ने तुसी रा मजाक उडाणा किजोकी तुसी ए विश्वास करदे कि मसीह ने वापिस हटणा। तिन्हा ने अपणी आदतां रे हिसाब कने ही जीणा जिस कने से खुश हुंदे।
3	4	अते तिन्हा लोक्कां ने बोलणा, तिनिये वापिस हटणे रा वादा कित्तेया थिया, पर तिनिये झुठ बोल्लेया थिया। शुरूआत बिच जे लोक असां रे मुखिया थिये, से सारे अवे मरी गे रे हिन, पर हल्ले तीकर किच्‍छ भी नी बदलेया। हर चीज तिय्यां ही होया करदी है जिय्यां तिस बेल्ले हुंदी थी जां परमेश्‍वर ने दुनिया जो बणाया थिया।
3	5	तिन्हा ने जाणी-बुझी करी इस गल्ल जो नजरंदाज कित्तेया कि दुनिया जो बनाणे री शुरूआत बिच परमेश्‍वर रे सिर्फ बोलणे भर कने ही आसमान बणी गेया थिया। तिन्हेरे सिर्फ शब्द कने ही सुक्की जमीन, पाणी का अलग होई गई ते तिन्हा ने जमीन जो पाणी का कड्डी करी अणेया।
3	6	परमेश्‍वर ने तिस्सी पाणी कने दुनिया जो बर्बाद करी दित्तेया जे तिस बेल्ले पाणी रे किनारे बसे रा थिया। तिन्हा इक्क बड्डी बरखा कित्ती जिस कने इक्क बड्डी बाढ़ कने सारी दुनिया री जिऊंदी चिज्जां बर्बाद होई गई।
3	7	पर परमेश्‍वर अपणे हुकम कने अब्बे री जमीन ते आसमान जो बचाया करदे हिन, ताकी तिसजो बाद बिच अग्ग कने मुकाई सके। से तिन्हा जो तिस दिन रख्खेया करदे हिन जां तिन्हा ने तिन्हेरे हुकम री ना-फरमानी करणे वाले लोक्कां का हिसाब-किताब लैणा ते तिन्हा जो सजा दैणी।
3	8	पर प्यारे दोस्तों, जे गल्ल मै अवे तुसी जो दसणे वाला हे तिसजो नजरंदाज मत करदे, परमेश्‍वर इक्क दिन थोड़े समय रे तौर पर ते हजार साल्लां जो लम्बे समय रे तौर नी दिखदे। से दोन्नां जो इक्क ही रूप बिच दिखदे।
3	9	किच्‍छ लोक इय्यां सोचदे कि परमेश्‍वर अपणे वापिस हटणे रे वादे जो पुरा करणे बिच देर करेया करदे हिन। पर परमेश्‍वर तिस तरिक्के कने देर नी करेया करदे हिन। बल्कि से तुसी कने सबर कने रेया करदे हिन, किजोकी से कुसकी जो मुकाणा नी चाह्‍ंदे। पर से चाह्‍ंदे कि सारे अपणे मन जो बदली करी, गलत कम्म करणा छड्डी करी, तिन्हा का आए।
3	10	पर मसीह ने पक्के तौर पर वापिस हटणा। तिन्हा ने कुसकी रे सोच्चे बगैर ही हटणा, जिय्यां कि कोई चोर आंदा। तिस बेल्ले आसमान बिच गर्जणे जदेइ अवाज होणी, ते आसमान गायब होई जाणा, सूरत, चाँद, ते सितारे अग्ग कने मुकाई दित्ते जाणे। तिस दिन, परमेश्‍वर ने से हर इक्क से चीज जाहिर करणी जे लोक्कां ने धरती पर कित्ते री हिन ताकी परमेश्‍वर तिन्हा का हिसाब-किताब लेई सके।
3	11	ए गल्ल साफ है कि परमेश्‍वर ने सब किच्‍छ इय्यां ही तबाह करणा, तुसी जाणदे कि तुसी जो कदेया बोल-चाल रखणा चाएदा।
3	12	जां तुसी बड़ी बेसबरी कने तिस दिन रा इंतजार करेया करदे हिन जे परमेश्‍वर ने मसीह रे हटणे तांइ रख्खे रा है तां तुसी इसी तरिक्के कने बोल-चाल बणाई रख्खो, ते तिस दिन जो तौले लाणे तांइ तुसी पुरी कोशीश करो। तिस दिन परमेश्‍वर ने आसमान जो अग्ग के मुकाई दैणा, ते अग्ग री गरमी ने आसमान री सब चिज्जां को गलाई दैणा।
3	13	पर असी विश्वासी लोक नौए आसमान ते नौई धरती रा इंतजार करेया करदे हिन जिसेरा वादा परमेश्‍वर ने कित्ते रा है, जित्ते सारे जणेया ने परमेश्‍वर री मर्जी रे मुताबिक जीणा।
3	14	इधेरे तांइ मेरे प्यारे दोस्तों, जां तुसी तिस दिन रा इंतजार करेया करदे हिन, तां तुसी जो अपणी पुरी कोशीश करणा जरूरी है कि से तुसी जो सुच्चा, बेदाग ते अप्पु कने शांती बिच पाए।
3	15	असां रे प्रभु रे सबर जो अपणे तांइ इक्क समझो, से तुसी जो तिन्हेरे हिसाब-किताब लैणे का बचणे रा मौक्का देया करदे हिन। ए ही गल्ल असां रा संगी विश्वासी पौलुस भी तुसी जो अपणी तिस समझ रे हिसाब कने चिठ्ठी बिच लिख्खी करी समझाया करदा है जे परमेश्‍वर ने तिसजो दित्ते री है।
3	16	अपणी हर चिठ्ठी बिच तिनिये तिस्सी तरिक्के री गल्लां दस्से री हिन असां ने तुसी जो चिठ्ठी बिच लिख्खी करी भेज्जी री हिन। पर किच्‍छ चिज्जां जे तिनिये अपणी चिठ्ठी बिच लिख्खी करी भेज्जी री हिन, तिन्हा जो समझणा मुश्किल है। जिन्हा ने ए गल्लां ठीक तरिक्के कने नी सिख्खे रे हिन, ते जिन्हा लोक्कां रा विश्वास डामाडोल है, से इन्हा गल्लां रा मतलब गलत तरिक्के कने सिखांदे, जिय्यां कि से पवित्रशास्त्र री बाकी री गल्लां रा मतलब गलत तरिक्के कने समझांदे। इय्यां करणे कने से परमेश्‍वर जो तिन्हा जो मुकाणे तांइ उकसांदे।
3	17	तुसी जो पैल्ले का पता है कि ए सब चिज्जां होणे वाली हिन। इधेरे तांइ चुकन्ने रेयो, किजोकी जे लोक कानुनां जो नी मनदे तिन्हा ने तुसी कने झूठ बोल्ली-बोल्ली करी तुसी जो भटकाई दैणा। तुसी ने तिस ही गल्ल पर शक करणा शुरू करी दैणा जिस पर तुसी इक्क समय पर पक्का विश्वास करदे थिये।
3	18	पर तुसी जो असां रे प्रभु ते छुटकारा दैणे वाले मसीह यीशु रे अनुग्रह रा होर भी जादा अनुभव करणा चाएदा, ते तिन्हा जो समझणे बिच होर भी जादा बधणा चाएदा। तिन्हा रा आदरमान अब्बे ते हमेशा-हमेशा तीकर हुंदा रे।
