1	1	हांऊँ समौन पतरस तुस्सा रे कठे ये चिठ्ठी लिखी करहा। हांऊँ यीसू मसीह रा सेऊआदार होर चुणिरा चेला आ। हांऊँ ये चिठ्ठी तुस्सा सभी रे कठे लिखी करहा, जो आस्सा साहीं तेस कीमती विस्वास रा साझा करहे, जो आस्सा जो आस्सा रे परमेसर होर उद्धारकर्ता यीसू मसीहे दितिरा। से आस्सो परमेसरा री नजरा मन्झ धर्मी बणा।
1	2	हांऊँ प्रार्थना करहा कि जिहां तुस्से आस्सा रे परमेसर होर प्रभु यीसू मसीह रे बारे मन्झ आपणे ज्ञाना मन्झ बढ़दे जाहें, परमेसर तुस्सा जो होर भी ज्यादा अनुग्रह होर सांति देंदा रहे।
1	3	परमेसरे आपणी सामर्था रे ज्रीए आस्सा जो से सब कुछ देई दितिरा, जेसरे ज्रीए आस्से सच्ची भक्ति री जिन्दगी जी सका ऐें। ये इधी कठे हुईरा की क्यूंकि आस्से परमेसरा जो जाणहां ऐें, होर तिन्हें ही आस्से आपणी खराई होर महिमा री वजहा ले आपणे लोक हूंणे रे कठे सादीरे।
1	4	होर तेसरी खराई होर महिमा री वजहा ले तिन्हें आस्सा किन्हें महान होर कीमती वादे कितिरे। इन्हा वादे रे ज्रीए आस्से एस संसारा मन्झ जो बुरी इच्छा ई तेता ले बची सके, जो लोका रा नास करही। होर आस्से परमेसरा रे आपणे स्वभाव मन्झ साझी हुई जाये।
1	5	होर एस वजहा ले कि तुस्से परमेसरा रे स्वभाव रे साझी बणे, तुस्से सभ तरहा रा जतन करहा कि मसीह पर विस्वास ही नी पर सद्गुण वाली जिन्दगी भी जी सको। होर सद्गुण वाली जिन्दगी ही नी पर ये भी जाणा की कियां समझदारी किन्हें काम करणा।
1	6	होर समझदारी किन्हें काम करणा ही नी पर आपणे हर एक कामा मन्झ धीरज रखा, होर हर कामा मन्झ धीरजा ही नी पर दुखा मन्झ सबर भी रखा; होर दुखा मन्झ सबर रखणा ही नी पर सच्ची भक्ति री जिन्दगी भी जिया।
1	7	होर सच्ची भक्ति री जिन्दगी जीणा ही नी पर आपणे परिवारा साहीं दूजे विस्वासी भाई बैहणा किन्हें प्यार भी करहा।
1	8	क्यूंकि अगर ये गुण तुस्सा मन्झ ऐें, होर ये गुण तुस्सा मन्झ बढ़दे ही जाऐ ता तुस्से आस्सा रे प्रभु यीसू मसीह रे बारे मन्झ एस तरीके किन्हें जाणना, जेता ले तुस्सा री जिन्दगी बेकार होर निकम्मी नी हूणी।
1	9	होर जेस माह्णुं मन्झ ये गुण नी हाए, से धुंधला देख्हा या ता काणा। होर से भूली बैठीरा कि परमेसरे से तेसरे पैह्ल्के पापा ले धोई किन्हें पवित्र कितिरा।
1	10	इधी कठे हे भाईयो होर बैहणो, हर से काम करणे री पूरी कोसिस करहा, जेता ले तुस्से आपणे आपा जो होर दूजे लोका जो जाहिर करी सको कि परमेसरे पक्का तुस्से चुणिरे; होर आपणे लोक हूंणे रे कठे सादीरे। क्यूंकि अगर एह्ड़ा करघे, ता तुस्सा कधी भी पापा मन्झ नी पऊणा।
1	11	ठीक एस तरहा परमेसरा बड़े आदर साउगी अनंत राजा मन्झ दाखल करणा, जेथी आस्सा रा प्रभु होर उद्धारकर्ता प्रभु यीसू मसीहा जुग-जुग रे कठे राज करणा।
1	12	हालांकि तुस्से इन्हा सच्ची गल्ला जो पैहले ले जाणहां ऐें, जो मसीह रे बारे मन्झ लोके तुस्सा जो सखाई री थी; होर तुस्से तेस मन्झ मजबूत बणी रैंहयां ऐें, तेबे भी मां तुस्सा जो इन्हा गल्ला रे बारे मन्झ याद कुरांदे रैहणा।
1	13-14	आस्सा रे प्रभु यीसू मसीहे मुंजो ये गल दसीरी कि मेरे मरणे रा टैम जल्दी आऊणें वाल्आ आ। इधी कठे हांऊँ सोच्हा कि मेरे कठे ये ठीक आ कि, मेरे ऐबे जिउंदे रैहन्दे ही इन्हा गल्ला रे बारे मन्झ तुस्सा जो याद कुरांदा ही रहूँ।
1	15	हांऊँ इधी कठे इन्हा गल्ला जो लिखणे री कोसिस करी करहा कि मेरे मरणे ले बाद तुस्से इन्हा सभ गल्ला जो हमेसा याद करी सको।
1	16	जेबे आस्से चुणिरे चेले तुस्सा जो प्रभू यीसू मसीह रे दबारा वापस आऊंणा होर तेसरी सामर्था रे बारे मन्झ दसेया था, ता आस्से चुतुराई किन्हें मन घड़न्त कहाणीया नी सुणाई री थी। बल्की आस्से आपणी हाखिया ले तेसरी महानता देखी थी।
1	17-18	आस्से तेस किन्हें पवित्र पहाड़ा पर थे जेबे परमेसर बापूए तेस जो आदर होर महिमा दिती, तेस परमेसरा री वखा ले यानि तेस बड़ी महिमा ले तेसरे कठे ये अवाज आई कि, “ये मेरा लाडला मह्ठा आ, जेस ले हांऊँ बौह्त खुस आ!” आस्से आपु स्वर्गा ले ये अवाज आऊंदे सुणीरी।
1	19	आस्से ये भी जाणहां ऐें की नबिया रे ज्रीए मसीह रे बारे मन्झ लिखिरे बचन बिलकुल सच्चे। होर एता पर ध्यान देणे ले तुस्सा रा फायदा आ, क्यूंकि ये बचन भ्याग हूंणे तक नह्यारे मन्झ चम्कणे वाले दिऊये साहीं ऐें, होर जेबे तक मसीह री ज्योति तुस्सा रे दिला मन्झ नी चमकदी, एस्सा तुस्सा जो प्रयासा देंदे रेहणा जिहां भ्यागा रा तारा पुरे संसारा जो ज्योति देआ।
1	20	पर ये जरूरी ई कि पैहले ये जाणी लऊआ कि नबिया री गल्ला जो तुस्से पवित्र सास्त्रा मन्झ पढ़े, स्यों नबिया रे आपणे विचार नी हुंदे।
1	21	क्यूंकि कोई भी भविस्यवाणी माह्णुं री इच्छा ले नी लिखीरी, पर पवित्र आत्मे लोका रे विचार जो काबू करी किन्हे तिन्हा ले स्यों गल्ला लिखाई, जो परमेसरा तिन्हा ले लिखाणा चाहां था।
2	1	होर जिहां बौह्त पैहले इस्राएल देसा मन्झ झूठे नबी हुंहां करहा ऐें थे, तिहां ईं ऐबे तुस्सा री कलीसिया मन्झ भी झूठे उपदेस देणे वालेया आऊंणा, होर तिन्हा परमेसरा रे बारे मन्झ घातक झूठ बोलणा। एथी तक कि तिन्हा मसीह जो आस्सा रा एक ही माल्क ऐें तेसरा इनकार करणा, जिन्हें जे स्यों पापा ले अजाद किते, होर एस तरहा तिन्हा आपणे गास अचानक बिनास लेई आऊंणा।
2	2	कई लोक जो आपणे आपा जो विस्वासी बोल्हे तिन्हा, तिन्हा लोका साहीं लुचपन करणा, इधी कठे दूजे जो विस्वासी लोक नी ऐें, जिन्दगी जीणे रे सही रस्ते रे बारे मन्झ निंदा करणी।
2	3	एह्ड़े स्खाणे वाले लोक लालची हूंणे, होर मन घड़न्त कहाणीया बणाई किन्हें पैसा कमाणे रे कठे तुस्सा जो धोखा देणा। परमेसरे बौह्त पैहले ले ही इन्हों सजा देणे रा फैसला कितिरा था। होर ऐबे से करणे रे कठे त्यार आ, तेस सच्चे स्यों नास करी देणे।
2	4	तुस्से जाणांहे कि बौह्त पैहले कुछ स्वर्गदूते परमेसरा रे हुक्मा जो नी मन्नेया था, ता परमेसरे तिन्हो सजा दिति। तिन्हें स्यों दूत नरका मन्झ भेजी दिते, जेथी तिन्हो सांगला किन्हें बान्ही किन्हें नह्यारे मन्झ रखीरा, ताकि से न्याय रे ध्याड़े तक जेबे तक तिन्हो सजा मिले, तेथी पईरे रेहणा।
2	5	तुस्से ये भी जाणहां ऐें कि बौह्त पैहले एह्ड़े लोक थे जो परमेसरा रे डरा बगैर जिन्दगी जीहां ऐें थे, होर परमेसरे तिन्हा लोका रे बुरे कामा जो भी नजरअंदाज नी कितेया। एता रे बजाय परमेसरे तिन्हो सजा दिती होर जल प्रलय कुराई किन्हें पूरी धरती जो भरी दितेया, जेबे तक कि सारे लोक मरी नी गये। पर तिन्हें नूह बचाया जो परमेसरा री नजरा मन्झ धर्मी बणने रा प्रचार करहा था, होर तेस साउगी सात आदमी भी बचाए।
2	6	तुस्से ये भी जाणहां ऐें कि परमेसरे सदोम होर गमोरा होर सैहरा मन्झ रैहणे वाले लोका जो सजा दिती, क्यूंकि तिन्हें बुरे काम कितिरे थे, इधी कठे परमेसरे स्यों पूरी तरहा फुखी किन्हें सुआहा बणाई दिते। एह्ड़ा करी किन्हें दसेया कि जो लोक परमेसरा जो नी मन्नदे तिन्हारा क्या हूंणा।
2	7	पर सदोम सैहरा जो नास करणे ले पैहले तिन्हें लूता जो, जो धर्मी माह्णुं था तेथी रे काढी किन्हें तेसरी जिन्दगी बचाई, लूत बौह्त दुःखी हुएआ हूँगा, क्यूंकि सदोमा सैहरा रे लोके कोई भी व्यवस्था रा पालन नी कितेया होर बेज्जती वाल्आ काम कितेया।	WRONG ALIGNMENT
2	8	क्यूंकि लूत धर्मी माह्णुं था पर से रोज बुरे लोका साउगी रैहया था होर तेसरा खरा दिल तिन्हारे बुरे कामा जो देखी-देखी किन्हें, होर सुणीं-सुणीं किन्हें दुःखी हूंहां था।
2	9	इन्हा गल्ला ले जो परमेसरे कितिरा आस्से जाणांहे कि परमेसर आपणे लोका जो परखणी ले बचाणा जाणहां, होर न्याय रे ध्याड़े तक बुरे लोका जो सजा देणा भी जाणहां।
2	10	परमेसर सभ बुरे लोका जो सजा देणी पर तेस तिन्हो झूठे उपदेस स्खाणे वाले जो पक्का सजा देणी। जो आपणे बुरी होर पापा री अभिलासा रे मताबक जिन्दगी जीये होर परमेसरा रे हका जो आपणे जिन्दगी ले नकारा ऐें। स्यों ढीठ होर घमंडी ऐें, तिन्हो स्वर्गा रे महिमामय प्राणिया रे बारे मन्झ बुरा बोलणे ले डर नी लगदा।
2	11	तेबे बी स्वर्गदूत जो सक्ति होर सामर्था मन्झ इन्हा झूठे उपदेसा जो स्खाणे वाले ले बडे ऐें, प्रभु रे साम्हणें तिन्हा पर दोस ल्गांदे टैम बुरा भला नी बोलदे।
2	12	पर ये स्खाणे वाले बेअक्ल जानवरा साहीं ऐें, क्यूंकि ये जानवर आपणे दिमागा ले कुछ नी सोचदे होर सिर्फ पकड़े होर मारे जाणे रे कठे जम्मिरे; ये लोक जो तिन्हारे मना मन्झ आये तेह्ड़ा ही करहे, होर जिन्हा गल्ला रे बारे मन्झ नी समझ्दे तिन्हारे बारे मन्झ भी बुरा भला बोल्हा ऐें, परमेसरा सच्चे स्यों इंहां ही नास करी देणे, जिहां लोक जानवरा जो मारी दे।
2	13	होर जो बुराई तिन्हें कितिरी तेता रे बदले तिन्हारा ई नास हूंणां। तिन्हा जो ध्याड़े-दप्हैरा सुख विलास करणा खरा लग्हा। स्यों तुस्सा रे बीचा मन्झ एक कलंक होर दाग ऐें, जेबे स्यों तुस्सा साउगी ही संगती मन्झ खाहें पिहां ऐें, तिन्हा जो तुस्सा जो धोखा देणे मन्झ बौह्त खुसी हुईं।
2	14	जेस्सा भी जन्नानी स्यों देखे सभी किन्हें व्यभिचारा करणा चाहे, होर स्यों पाप किते बगैर नी रुकी सकदे। होर जो मसीह पर पूरा भरोसा नी रखदे एह्ड़े लोका जो स्यों धोखा देई किन्हें तिन्हा ले पाप कुराहें। होर कधी नी मरणे वाले लालच री वजहा ले परमेसरा तिन्हो सजा देणी।
2	15	होर स्यों ठीक काम नी करदे, होर जिहां बौह्त पैहले बओरा रे मह्ठे बिलामे जो बुरे काम कितिरे थे, तिन्हें भी एह्ड़ा करणा सुर्हू करी दितिरा। तेस जो पैसा कमाणे रे कठे लोका ले पाप कुराणा बांका लगहा था।
2	16	पर परमेसरे बिलामा जो तेसरे बुरे कामा रे कठे प्रुआचेया। तेसरी गधीए माह्णुं री बोली मन्झ बोली किन्हें से नबी रोकेया की से बुरा काम नी करहे।
2	17	ये झूठे उपदेस स्खाणे वाले लोक सुक्किरे पाणी रे छुड़ु साहीं बेकार ऐें, होर एह्ड़े बादल साहीं ऐें जेस जो बरखा ले पैहले ही तूफान डूआई किन्हें लई जाहाँ; होर इधी कठे स्यों एह्ड़े जिन्हा ले कोई फायदा नी आ। परमेसरे तिन्हारे कठे एह्ड़ी जगहा त्यार कितिरी जेथी पूरी तरहा न्याहरा आ।	WRONG ALIGNMENT
2	18	जेबे स्यों लोको स्खायें, स्यों बेकार होर बडयाई री गल्ला जो बोल्हे। स्यों बोल्हे कि स्यों आपणी सरीरा री इच्छा रे मताबक बेज्जत करणे वाली सारी गल्ला जो करही सक्हा ऐें। होर जिन्हें लोके ऐबे-ऐबे बुरे काम करणा छाडी किन्हें विस्वासी बणिरे, स्यों तिन्हा जो धोखा देई किन्हें वापस पाप करणे रे कठे हिम्मत दे।	WRONG ALIGNMENT
2	19	स्यों लोका किन्हें वादा करहे कि अगर स्यों तिन्हारे मताबक चलगे ता जो कुछ चाहें से करी सके, क्यूंकि तिन्हारा कोई स्वामी नी आ। पर सच्चाई ता ये ई कि स्यों आपु भी आपणे पापा रे स्वभावा रे गुलाम ऐें। क्यूंकि जो आदमी जेस ले हारी जाहाँ, से तेसरा गुलाम बणी जाहाँ।
2	20	होर जेबे लोक यीसू मसीह जो आपणा प्रभु होर उद्धारकर्ता रे रूपा मन्झ अपनाई ले तेबे स्यों एस संसारा री कई किस्मा री बुराई ले बची निकले। पर दबारा ऐबे स्यों तिन्हा बुरे कामा मन्झ फसी गईरे होर स्यों बुरी गल्ला तिन्हो हराई देईं। ता तिन्हारी ऐबे री हालत जेबे की तिन्हें मसीह जो नकारी दितेया, पैहल्की हालता ले बुरी हूणीं जेबे की स्यों विस्वासी नी थे।
2	21	मेरे बोलणे रा मतलब ये आ कि परमेसरा तिन्हा लोका जो ज्यादा सजा देणी जिन्हें मसीह छाडी दितिरा, एता रे बजाय तिन्हा लोका ले जिन्हें से कधी अपनाईरा नी। तिन्हारे कठे ये ई ठीक था कि तिन्हा जो पता नी लगदा कि किहां तिन्हा धार्मिकता री जिन्दगी जीणी। पर ऐबे स्यों जाणांहे कि क्या सही आ, पर तिन्हें परमेसरा रे हुकमा जो टाल्ली दितिरा जो आस्से चुणिरे चेले तिन्हो सखाईरा था।	WRONG ALIGNMENT
2	22	जो कुछ इन्हें झूठे उपदेस स्खाणे वाले कितिरा, तिन्हा पर ये कहावत ठीक बैठ्हा ई कि, “कुत्ता आपणी उल्टी आप्हुए चाट्हा” होर “नहाईरी सुअरनी चिकड़ा मन्झ दबारा वापस चली जाहीं।”
3	1	हे लाडले भाईयो होर बैहणो, एेबे हांऊँ तुस्सा जो ये दूजी चिठ्ठी लिख्हा। होर इन्हा दुहीं चिठिया रे ज्रीए मैं तुस्सा जो तिन्हा गल्ला जो याद कुराई किन्हें जिन्हों तुस्से पैहले जाणांहे, तुस्सा रे मना मन्झ साफ विचार पैदा करणा चाहां।
3	2	हांऊँ एह्ड़ा इधी कठे करहा क्यूंकि, बौह्त पैहले नबिया रे ज्रीए बोली गईरी गल्ला जो होर आस्सा रे उद्धारकर्ता प्रभु यीसू मसीह री सखाई री गल्ला जो हांऊँ तुस्सा जो याद कुराणा चाहां, जेस जो चुणिरे चेले तुस्सा जो किन्हें सखाईरा था।
3	3	सभी ले पैहले ये जाणी लो कि, आखरी ध्याड़े मन्झ मसीह रे दबारा वापस आऊणें ले पैहले एह्ड़े लोक हूंणे, जिन्हा तुस्सा रा मजाक डूआणा, क्यूंकि तुस्से ये विस्वास करहे की मसीहा वापस आऊंणा। एह्ड़े लोक आपणी बुरी इच्छा रे मताबक आपणी जिन्दगी जीये।	WRONG ALIGNMENT
3	4	तिन्हा बैहस करी किन्हें बोलणा कि, “यीसू प्रभुए वापस आऊणें रा वादा कितिरा था, पर हल्ली तक से नी आया। जो पैहले आस्सा रे अगुवे थे स्यों ता मरी गये, कुछ नी बधल्या। परमेसरा रे संसारा जो रचणे ले टैमा ले ही सभ कुछ तेह्ड़ा ही चलदा आईरा।”
3	5	तिन्हा एह्ड़ा बोल्णा, क्यूंकि बौह्त पैहले परमेसरे आपणे हुकमा ले धरती होर आसमान बणाईरा था। होर तिन्हें आपणे सब्दा ले धरती जो पाणी ले लग कितेया, होर पाणी रे ज्रीए ही सुकिरी जमीना जो बाहर लेई आया।
3	6	होर एस पाणी ले तेस टैमा रे संसारा जो नास कितेया। तिन्हें बड़ी भारी बरखा भेजी, जेता ले धरती मन्झ बाढ़ आई होर सारे प्राणी नास हुई गये।
3	7	पर तेस ही हुकमा ले परमेसरे आज का आसमान होर धरती रखीरी ताकि तेता जो आगी किन्हें भस्म करहे। ये तिन्हें तेस ध्याड़े रे कठे बचाई रखीरा, जेस ध्याड़े तेस हुकमा जो नी मन्नणे वाले रा न्याय करी किन्हें तिन्हारा नास करणा।
3	8	हे लाडले भाईयो होर बैहणो, ये गल जो हांऊँ तुस्सा किन्हें बोली करहा कि एस गल्ला जो कधी देखेया भुलदे कि, प्रभु री नजरा मन्झ एक ध्याड़ा हजार साला रे बराबर आ, होर हजार साल एक ध्याड़े रे बराबर। (तेसरे कठे एक ध्याड़ा होर एक हजार साल सभ एक बराबर ऐें)
3	9	पर कुछ लोक सम्झ्हा ऐें कि, प्रभु आपणे दबारा वापस आऊणें के वादे जो पूरा करणे मन्झ देर करदा लगिरा, पर प्रभु एह्ड़ी देर नी करदा लगीरा। एता रे बजाय से तुस्सा रे बारे मन्झ सबर करी करहा, क्यूंकि से नी चाहन्दा कि से केसी जो भी तेसरे बरखलाप पाप करणे री वजहा ले नास करहे; बल्की ये चाहां कि सभीरा मन बदली जाये, पाप करणा छाडी दे, होर तेसरे वाले आये।
3	10	पर प्रभुआ जरुर वापस आऊंणा, जिहां एक चोर अचानक आं तिहां ही प्रभुआ भी आऊंणा। तेस ध्याड़े आसमाना मन्झ गड़गड़ाहटा री अवाज हूणीं होर तेस लुप्त हुई जाणा। होर जो कुछ आसमाना मन्झ आ यानि सूरज, चाँद होर तारे आगा किन्हें पूरी तरहा नास हुई जाणे। होर तेस ध्याड़े परमेसरा लोका रा न्याय करणे रे कठे जो कुछ तिन्हें धरती पर कितिरा जाहिर करणा।
3	11	जेबे कि परमेसरा एस तरीके किन्हें इन्हा सभी चीजा रा नास करणा; ता तुस्सा जो पवित्र होर सच्ची भक्ति री जिन्दगी जीणी चहिए।
3	12	होर जेबे तुस्से तेस ध्याड़े रा इंतजार करहे जेबे परमेसरा एस संसारा रा न्याय करदे आऊंणा, ता तेसरे ध्याड़े जो जल्दी लेई आऊणें रे कठे कोसिस करहा। तेस ध्याड़े, आगिया आसमान फुखी किन्हें नास करी देणा, होर आसमाना मन्झ जेह्ड़ी भी चीजा, सूरज, चाँद, तारे सभीया तपी किन्हें गली जाणा।
3	13	पर आस्से विस्वासी लोक परमेसरा रे कितिरे वादे रे मताबक एक नंऊँऐं आसमान होर नौंईं धरती रा इंतजार करेया करहा ऐ, जेथी परमेसरा री धार्मिकता वास करही।
3	14	इधी कठे, हे लाडले भाईयो होर बैहणो, जेबे तुस्से तेस ध्याड़े रा इंतजार करहे जेबे परमेसरा संसारा रा न्याय करणा, ता पूरी कोसिस करा कि आपणे आपा जो बेदाग होर बेकसूर होर तेसरे साउगी सांति मन्झ रखी पाओ।
3	15	होर आस्सा रे प्रभु रे सबरा जो एक एह्ड़ा मौका समझा, जेथी लोक पाप करना छाडी सके, फेरी परमेसर तिन्हारे उद्धार करी किन्हें तिन्हा ओ आऊणें वाले न्याय ले बचाई सक्हा। होर ये ही गल परमेसरा रे ज्रीए दितिरे ज्ञाना रे मताबक पौलुसे भी आपणी चिठ्ठी मन्झ तुस्सा रे कठे लिखी जो आस्सा रा लाडला विस्वासी भाई आ।
3	16	से आपणी सभ चिठ्ठीया मन्झ जो तिन्हें सारे विस्वासी लोका रे कठे लिखी, तिन्हें स्यों ही गल्ला लिखी जो तुस्सा रे कठे भी लिखीरी। पर तेसरी चिठिया मन्झ कुछ गल्ला जो समझणा कठण आ। जो लोक कम पढ़ी लिखिरे होर आपणे विस्वासा मन्झ कमजोर ऐें, स्यों इन्हा कठण गल्ला रे मतलबा जो तोड़े मरोड़े, जिहां स्यों पवित्र सास्त्रा रे बाकि बचना रा मतलब भी तोड़ मरोड़ करहा ऐें, एह्ड़ा करी किन्हें स्यों आपु ही परमेसरा रे ज्रीए नास हूंणे री वजहा बणहां ऐें।
3	17	हे लाडले भाईयो होर बैहणो, तुस्से लोक पैहले ले ई जाणहां ऐें कि युयां गल्ला हूणीं। इधी कठे चतन्न रैहया, परमेसरा री व्यवस्था जो नी मनणे वाले लोक तुस्सा जो झूठ बोली किन्हें नी भड़काए, एह्ड़ा करी किन्हें तुस्सा सच्ची गल्ला पर विस्वास करणा छाडी देणा, जिन्हा गल्ला पर तुस्से पैहले विस्वास कितिरा था।	WRONG ALIGNMENT
3	18	एता रे बजाय आस्सा रे प्रभु, होर उद्धारकर्ता यीसू मसीह रे अनुग्रहा जो होर ज्यादा ले ज्यादा मैहसूस करदे रैहया। होर तेसरे बारे मन्झ जो तुस्से समझ रखे तेता मन्झ बढ़दे जाऊआ। तेसरी बढ़ाई ऐबे, होर जुग-जुग हुन्दी रहे। आमीन।
