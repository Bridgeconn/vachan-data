1	1	हांऊँ पौलुसे री तरफा न ज़ो परमेश्वरै री मर्जी न मसीह यीशु रा प्रेरित सा, होर आसरै विश्वासी भाई तीमुथियुसै री तरफा न ज़ो परमेश्वरै री तेसा मण्डली रै नाँ ज़ो कुरिन्थियुस शैहरा न सी; होर सारै अखाया प्रदेशा रै सैभ पवित्र लोका रै नाँ ऐ चिट्ठी लिखी सा।
1	2	आसरै पिता परमेश्वर होर प्रभु यीशु मसीह री तरफा न तुसाबै अनुग्रह हौर शान्ति लोड़ी मिलदी रौही।
1	3	आसरै प्रभु यीशु मसीह रै पिता परमेश्वरै रा धन्यवाद सा, ज़ो दया रा पिता सा, होर परमेश्वर ज़ो आसाबै हमेशा शान्ति देआ सा।
1	4	परमेश्वर आसाबै हर मुश्किला न शान्ति देआ सा; ताकि आसै दुज़ै बै शान्ति देई सकलै । आसै दुज़ै बै ऐण्ढी तैरहा शान्ति देई सका सी ज़ैण्ढै परमेश्वरै आसाबै देआ सा।
1	5	किबैकि ज़ैण्ढै मसीह रै दुःख आसै सौहा सी, तैण्ढै ही मसीहै दुःख सौहू, ऐण्ढी तैरहा मसीह रै ज़रियै आसरी शान्ति बी बोहू होआ सा।
1	6	अगर आसै दुःख पा सी, ता ऐ तुसै री शान्ति हौर उद्धार पाणै री तैंईंयैं सा अगर आसै शान्ति पा सी, ता ऐ तुसै री शान्ति पाणै री तैंईंयैं सा; ज़ुणिरै प्रभावा सैंघै तुसै दुःखा बै धीरजा सैंघै सौहा सी, ज़ुणिबै आसै भी सौहा सी।
1	7	होर आसरी आशा तुसा रै बारै न पक्का सा; किबैकि आसै जाँणा सी, कि ज़ैण्ढै तुसै आसरै दुःखा रै सैंघी सी, तैण्ढी तैरहा तुसै बी आसरी शान्ति न सैंघी होंणा।
1	8	हे आसरै विश्वासी भाई बैहणियो, आसै नी च़ाँहदै कि तुसै आसरै दुःखा रै बारै न नज़ाण रौहा, ज़ो आसिया प्रदेशा न आसा पैंधै पौडू ती, कि ऐण्ढै भारी बौझे सैंघै दाबु हुन्दै ती, ज़ो आसरी शक्ति न बाहरै ती, औखै तैंईंयैं कि आसै आपणी ज़ीणै री सारी आश छ़ौड़ी धिनी ती।
1	9	पर आसै आपणै मना न समझी लेऊ ती, कि आसै मौरनु आल़ै सी, कि आसै आपु पैंधै बशाह नी रखै, पर परमेश्वरा पैंधै बशाह रखलै ज़ो मूँऐंदै न ज़िन्दा केरा सा।
1	10	तेइयै आसै ऐसा बड़ी मौउती रै मुसीबता न बचाऐ, हौर तेई पैंधै आसरी आश सा, कि सौ आसाबै आगै भी बचांदा रौहला।
1	11	होर तुसै भी मिलिजुलिया प्रार्थना न आसरी मज़त केरलै, कि ज़ो बोहू लोका री प्रार्थना रै ज़रियै आसाबै आशीष मिली सा, तेथा री बजहा बोहू लोका आसरी तरफा न धन्यवाद केरलै।
1	12	किबैकि आसाबै घमण्ड सा कि आसरा दिमाग साफ़ सा, कि दुनिया न होर खास केरिया तुसरै बीचा न आसरा चरित्र परमेश्वरै रै लायक होर पवित्र होर सच़ाई सैंघै ती, होर आसै मांहणु री बुद्धि पैंधै निर्भर नैंई ती, पर परमेश्वरै रै अनुग्रह सैंघै ती।
1	13	आसै तुसाबै होर किछ़ नी लिखदे, सिर्फ़ सौहै ज़ो तुसै पौढ़ा सी होर समझ़ा सी, पर भलै ही तुसै ऐबै थोड़ा समझ़ा सी, मुँभै आशा सा कि तुसै आसाबै आखरी तैंईंयैं पुरी तैरहा समझ़णा ।
1	14	ज़ैण्ढा तुसा मौंझ़ै केतरै मैनू सा, कि आसै तुसरै घमण्डै री बजहा सी; तैण्ढै तुसा भी ज़ैबै यीशु वापस ऐणा, आसरी तैंईंयैं घमण्डै री बजहा ठहरिणा।
1	15	होर ऐई बशाहे हांऊँ चाहा ती कि पैहलै तुसा हागै ऐनु; कि तुसाबै एक होर आशीष मिलै।
1	16	होर मेरी योजना ती कि हांऊँ तुसा हागै न होईया मकिदुनिया प्रदेशा बै ज़ानू होर फिरी मकिदुनिया प्रदेशा न तुसा हागै ऐनु, होर फिरी तुसै मुँभै यहूदिया प्रदेशा रै सफ़रा री तैंईंयैं त्यार केरनै न मज़त केरा।
1	17	तैबै मैं ज़ो ऐ मर्जी केरी ती ता मैं कि चंचलता रिहाई? कि ज़ो हांऊँ केरना चाहा सा कि सौ दुनिया रै लोका रै मुताबक केरना चाहा सा, कि हांऊँ दुनिया रै लोका सांही नैंई ऑथि ज़ो “हाँ” बोला सी ज़ैबैकि असली न तिन्हरा “नाँह” होआ सा?
1	18	ज़ैण्ढै परमेश्वर विश्वासयोग्य सा, तैण्ढै ही ज़ो आसै तुसाबै बोला सी, सौ हमेशा सच़ सा।
1	19	किबैकि परमेश्वरै रा बेटा यीशु मसीह ज़ुणिरै ज़रियै आसै भी मतलब मेरै होर सिलवानुसे होर तीमुथियुसै रै ज़रियै तुसा मौंझ़ै प्राचार हुआ; ज़ो सैभ गैला ज़ो यीशुऐ बोलू ती, सौ हमेशा सच़ ती।
1	20	किबैकि परमेश्वरै री सैभी प्रतिज्ञा बै मसीह न पूरा केरिया ज़ा सा। सौ मसीह न सैभ हाँ सा। ऐ बजहा सा कि आसै परमेश्वरा री महिमा री तैंईंयैं आमीन (ज़ुणिरा रा मतलब सा सच़) बोला सी ।
1	21-22	परमेश्वर ही सा, ज़ो तुसा सैंघै आसाबै मसीह न मज़बूत केरा सी, परमेश्वरै आसा पैंधै आपणी मोहर लाइया बयानै रै रूपा न आपणी पवित्र आत्मा आसरै दिला न रखिया आसरा अभिषेक केरू सा ।
1	23	हांऊँ परमेश्वरा बै आपणी सच़ाई रा गुआह बोला सा, कि हांऊँ दबारा कुरिन्थियुसा शैहरा न तैबै नी आऊ, कि हांऊँ तुसाबै दुःख नी देणा चाहा ती।
1	24	ऐण्ढा नी, कि आसै बशाह रै बारै न तुसा पैंधै अधिकार जताणा चाहा सी; पर तुसरी खुशी री तैंईंयैं तुसा सैंघै कोम केरा सी किबैकि तुसै बशाह सैंघै ही पक्के रौहा सी।
2	1	मैं आपणै मना न ऐ सोचिया रखु ती कि फिरी तुसा हागै तौखै एज़िया तुसाबै दुःख नी देनु।
2	2	किबैकि अगर हांऊँ तुसाबै दुःखी केरनु, ता मुँभै खुशी देणु आल़ै कुण होंणा, सौहै केल्है ज़ुण मैं दुःखी केरै?
2	3	होर मैं ऐ गैला तुसाबै तैबै लिखी सा, कि कोइँछ़ै ऐण्ढा नी लोड़ी हुआ; कि ज़ुणिबै मेरै ऐणै न खुशी मिलणी, हांऊँ तिन्हां न दुःखी होणु; किबैकि मुँभै तुसा सैभी पैंधै ऐसा गैला रा बशाह सा कि ज़ो मेरी खुशी सा, सौऐ तुसा सैभी री भी सा।
2	4	बड़ै दुःख होर मना रै कष्टा न हांऊँ तुसरी तैंईंयैं बोहू रोई-रोईया ऐ चिट्ठी लिखा सा, तेथा री तैंईंयैं नी, कि तुसै दुःखी होलै, पर ऐथा री तैंईंयैं कि तुसै तेसा बोहू झ़ुरी बै ज़ाणलै, ज़ो मुँभै तुसा सैंघै सा।
2	5	अगर कोइयै दुःखी केरै सी, ता मुँभै ही नी पर किछ़-किछ़ ता तुसै सैभ बी दुःखी केरै सी, कि एथा न ज़ादा हांऊँ तुसाबै किछ़ होर नी बोलणा च़ाँहदा।
2	6	ऐण्ढै मांहणु री तैंईंयैं ज़ो सज़ा सैभी विश्वासीयै धिनी सा, सौ बोहू सा।
2	7	तैबै ऐथा न खरा सा कि तेइबै माफ केरलै, होर शान्ति देलै, ऐण्ढा नी लोड़ी हुआ कि सौ मांहणु दुःखा न पोड़ीया रोहला।
2	8	ऐसा बजहा न हांऊँ तुसा न अर्ज़ केरा सा, कि तुसै आपणी झ़ुरी रा सबूत देआ
2	9	किबैकि मैं तैबै भी लिखु ती, कि तुसाबै परखणू, कि तुसै मेरी सैभी गैला बै मनणै री तैंईंयैं त्यार होलै, कि नी।
2	10	ज़ुणिरा तुसै किछ़ माफ केरा सी ता तेइबै हांऊँ भी माफ केरा सा, किबैकि ज़ो किछ़ बी माफ केरनै री ज़रूरत सा, ज़ैबै हांऊँ केरा सा, हांऊँ ऐण्ढा मसीह रै अधिकारा सैंघै तुसरै फायदै री तैंईंयैं केरा सा।
2	11	कि शैताना रा आसा पैंधै दाव नी च़लला, किबैकि आसै तेइरी बुरी च़ाला बै ज़ांणा सी सौ आसाबै हमेशा पाप कराणै रै तरीकै री तरकीब बणा सा।
2	12	हौर ज़ैबै हांऊँ मसीह रा खुशी रा समाद, शुणाणै री तैंईंयैं त्रोआस शैहरा न आऊ, होर प्रभुऐ मुँभै प्रचार केरनै रा एक बड़ा मोका धिना।
2	13	हांऊँ बड़ा परेशान हुआ, ज़ैबै मैं आपणा भाई तीतुस तौखै नी हेरू, तैबै हांऊँ त्रोआस शैहरा रै विश्वासी न विदा लेइया तीतुसा बै तोपणै री तैंईंयैं मकिदुनिया प्रदेशा बै वापस आऊ।
2	14	पर परमेश्वरै रा धन्यवाद हो, किबैकि मसीह हागै ज़ीत सा होर सौ आसरी अगुवाई केरा सा होर आसरै ज़रियै मसीह बै ज़ाणनै रै ज्ञाना री हर ज़ैगा खुशबू सांही फैला सा।
2	15	किबैकि आसै परमेश्वरै री तैंईंयैं मसीह रै ज़रियै भकेईदै धूपा सांही सी। आसरै द्वारा फैलाऊदा सन्देश एक खुशबू सांही सा ज़ो सैभी लोका री तैंईंयैं फैलदा लागा सा, ज़ो लोका बच़ाऐंदै सी होर ज़ो लोका बच़ाऐंदै नैंई ऑथि।
2	16	केतरै लोका री तैंईंयैं ता मौरनै रै खातर मौउती री बास, होर केतरै लोका री तैंईंयैं ज़िन्दगी री खातर ज़िन्दगी री खुशबु, होर पूरी तैरहा न कोई बी ऐसा ज़िम्मैबारी बै निभाणै रै लायक नी ऑथि।
2	17	किबैकि आसै तिन्हां बोहू लोका सांही नी, ज़ो परमेश्वरै रै वचना बै ढैबुऐ री तैंईंयैं प्रचार केरा सी, पर आसै हमेशा परमेश्वरा री मौज़ुदगी न मसीह द्वारा इमानदारी सैंघै बोला सी।
3	1	कि आसै फिरी भी आपणी सराउथी केरदै लागै? कि आसाबै केतरै लोका सांही सिफारिशे री चिट्ठी तुसा हागै लेणै री जरूरत सा?
3	2	तुसै ऐण्ढी चिट्ठी सांही सी ज़ो हर कोई बै परमेश्वरा री तैंईंयैं मेरै कोमा री सिफारिश केरा सी, ज़ो तुसा रै दिला न लिखु हुन्दी सा, होर हर कोई एथा बै पौढ़ी सका सा होर तुसरै बिच़ा न आसरै शोभले कोमा बै पछ़ियाणी सका सी।	WRONG ALIGNMENT
3	3	ऐ प्रगट सा, कि तुसै मसीही री एक चिट्ठी सांही सी, होर ऐ चिट्ठी आसरी सेवा रा नतीज़ा ती; होर ज़ो स्याही सैंघै नी लिखदे; पर ज़िन्दै परमेश्वरै री आत्मा सैंघै पात्थरै री तख्ती (पटिया) पैंधै नी, पर दिले री मांस रूपी पटिया पैंधै लिखु सा।
3	4	आसै मसीहै रै द्वारा परमेश्वरै पैंधै ऐण्ढाऐ बशाह रखा सी।
3	5	ऐण्ढा नी, कि आसै आपणै आपु बै ऐथा लायक समझा सी, कि आपणी तरफा न कौसी गैला रा विचार केरी सकले; पर आसरी योग्यता परमेश्वरै री तरफा न सा।
3	6	ज़ुणियै आसै नोंऊँऐं वायदै रै सेवक होंणै रै लायक भी बणाऊ सा, मूसै लिखेंदे बिधाना रै सेवक नी पर पवित्र आत्मा रै; किबैकि मूसै रा लिखूदा बिधान नी मैनणु आल़ै री सज़ा मौऊत सा, पर पवित्र आत्मा हमेशा री ज़िन्दगी देआ सा।
3	7	होर पराणै वायदै मौऊत आंणी। ज़ुणिरै अक्षर पात्थरा पैंधै खोणीया लिखी रै ती, औखै तैंईंयैं महिमामय हुई, कि मूसा रै मुँहा पैंधै ज़ो प्याशे सांही च़मकदा लागी रा ती तेथा री बजहा न ज़ो कम होंदा रौहा ती, इस्राइली लोका तेई रै मुँहा बै हेरी नी सकदै।
3	8	ता आत्मा रा वायदा होर भी महिमामय किबै नी होंणा?
3	9	किबैकि ज़ैबै दोष लाणु आल़ा वायदा तेजोमय ती, ता धर्म केरनु आल़ा वायदा होर भी ज़ादा महिमामय किबै नी होंणा?
3	10	होर ज़ो तेजोमय ती, सौ भी तेसा शक्ति री बजहा न ज़ो तेथा न ज़ादा महिमामय ती, किछ़ महिमामय नी हुऐ।
3	11	किबैकि मूसा रा बिधान एक महिमा सैंघै धिनु ती, ज़ो लोमे बौगता तक नी रौहु, पर नोंऊँऐं वायदै री महिमा बोहू ज़ादा सा किबैकि ऐ हमेशा री तैंईंयैं रौहा सा।
3	12	ता ऐण्ढी आशा रखिया आसै हिम्मती सैंघै बोला सी।
3	13	होर आसै मूसा सांही नी, ज़ुणियै आपणै मुँहा पैंधै परदा पाऊ ती कि इस्राइली लोक तेइरै मुँहा न परमेश्वरा रै च़मका बै कम होंदेआ नी हेरणा होर आखरी न सौ च़मक राशणी।
3	14	पर ते मुर्ख बणै सी, किबैकि औज़ा तैंईंयैं पुराणै नियमा बै पौढ़दै बौगत तिन्हां रै दिला न भी सोऐ पर्दा पोड़ी रौहा सा; पर पर्दा तैबै हटा सा ज़ैबै मसीह पैंधै बशाह केरा सी।
3	15	होर औज़ा तैंईंयैं ज़ैबै कैबै भी मूसै रा बिधाना न पौढ़ा सी, ता तिन्हां रै दिला पैंधै पर्दा पौड़िया रौहा ती होर तैबै तै पूरी तैरहा नी समझ़दै ती।
3	16	पर ज़ैबै कैबै तिन्हां रा मन प्रभु धिरै फिरला, ता तैबै सौ पर्दा फेटै हटणा।
3	17	प्रभु ता आत्मा सा: होर ज़ौखै कौखै प्रभु रा आत्मा सा ता तौखै बिधाना न आज़ादी सा।
3	18	पर आसै सैभ एक ऐण्ढै मुँहा सैंघै परमेश्वरा री महिमा एक शीशै सांही छाँऊ केरा सी ज़ुणिन पर्दा नी ऑथि। परमेश्वर आसाबै हमेशा सांही बढ़दी महिमा होर च़मकदार महिमा न तेई सांही ज़ादा होंणै री तैंईंयैं बणादा लागा सा। होर ऐ परमेश्वरा रा कोम सा ज़ो पवित्र आत्मा रै रूपा न महसूस केरा सा।
4	1	तैबै ज़ैबै आसा पैंधै ऐण्ढी दया हुई सा, कि आसाबै परमेश्वरा रै सन्देशा रै प्रचारा केरनै री सेवा मिली सा, तैबै ता आसै हिम्मत नी छ़ौड़दै।
4	2	पर आसै शर्मनाक गुप्त कोम छ़ौड़ी धिनै सी, होर न च़लाकी सैंघै च़ला सी, होर परमेश्वरै रै वचना न मिलावट नी केरदै, पर सच़ाई बै प्रगट केरा सी, परमेश्वरै रै सामनै सैभी मांहणु बै बशाह सा कि आसा पैंधै बशाह केरी जाई सका सी।
4	3	पर ज़ो खुशी रा समाद आसै प्रचार केरा सी सौ छुपूदा सा, ता ऐ नाश होंणु आल़ै री तैंईंयैं छुपूदा।
4	4	ऐई दुनिया रै ईश्वर शैतानै तिन्हां अविश्वासी री बुद्धि कांणी केरी सा, ताकि तै मसीह री महिमा रै बारै न खुशी रै समादा न ऐणु आल़ै प्याशा नैंई हेरी सकलै, ज़ो ऐ रिहा सा कि परमेश्वर कैण्ढा सा ।
4	5	किबैकि आसै आपणै नैंई, पर मसीह यीशु रा प्रचार केरा सी, कि सौ प्रभु सा, होर तेइरै बारै न ऐ बोला सी कि आसै यीशु मसीह री बजहा न तुसरै सेवक सी।
4	6	तैबै शुरुआती न परमेश्वरै बोलू, कि निहारै न प्याशा च़मकला होर परमेश्वरै आसरै दिला न एक प्याशै सांही समझ़ धिनी सा, ताकि आसै यीशु मसीह न परमेश्वरा री महिमा प्रगट केरी सकलै।
4	7	पर आसै माटै रै भाण्डै सांही सी ज़ुणीन खजाना कठा केरा सी। कि ऐ बड़ी शक्ति आसरी तरफा न नी, पर परमेश्वरै री तरफा न सा।
4	8	आसै च़ोहू पासै न दुःख तकलीपा ता भोगा सी, पर दुःखा न नाश नी होंदै; उलझन ता सा, पर निराश नी होंदै।
4	9	सताए ता जा सी; पर छ़ौड़ी नी ज़ाँदै; शोटा ता सी, पर नाश नी होंदै।
4	10-11	आसै यीशु री बजहा न हर रोज़ मौऊती रा सामना केरा सी। आसरा शरीर रिहा सा कि तेइरी मौऊत कैण्ढी ती, तैबै तेइरी ज़िन्दगी बी आसरै नाश होंणु आल़ै शरीरा न हेरी सका सी ।
4	12	ता एथा रा मतलब सा कि आसै लगातार मौऊती रा सामना केरदै लागै सी लेकिन एथा रा नतीज़ा ऐ सा कि तुसै हमेशा री ज़िन्दगी प्राप्त केरा सी।	WRONG ALIGNMENT
4	13	होर आसा न सौहै बशाह री आत्मा सा, “ज़ुणिरै बारै न पवित्र शास्त्रा न लिखुंदा सा, कि मैं बशाह केरु, तैबै हांऊँ बोला सा, आसै भी बशाह केरा सी, तेबैता बोला सी।”
4	14	किबैकि आसै जाँणा सी, ज़ुणियै प्रभु यीशु बै मूँऐंदै न ज़िन्दा केरू सा, सौऐ आसाबै भी प्रभु यीशु रै सैंघै ज़िन्दै केरनै, होर तुसा सैंघै आसा सैभी बै बी आपणै सामनै पेश केरनै।
4	15	किबैकि ज़ो किछ़ हुआ सा तुसरी तैंईंयैं सा ताकि ज़ादा न ज़ादा लोका जाणना कि परमेश्वर केतरा दयालु सा होर तिन्हां तेइरा धन्यवाद होर आदर केरना।
4	16	तैबै आसै हिम्मत नैंई चोड़दै; ज़ैबैकि आसरा बाहरी मांहणु रा शरीर नाश बी होंदा जा सा, ता बी आसरा आँध्रै रा मांहणु हर रोज नोऊँआ होंदेआ जा सा।
4	17	ऐ होछ़ी परेशानीयां आसाबै हमेशा री महिमा री तैंईंयैं त्यार केरदी लागी सा एथा रै आगै आसरी सारी परेशानी किछ़ बी नैंई होंणी।
4	18	तैबै आसै तिन्हां परेशानी बै नैंई हेरदै; ज़ुणिबै आसा ऐबै हेरा सका सी, बल्कि आसै तिन्हां च़ीजा पैंधै नज़र पा सी। ज़ुणी चिजा बै आसै हेरा सी, तै छ़ेकै खत्म होंणी, पर ज़ुणी चिजा बै आसै हेरी नी सकदै तिन्हां हमेशा री तैंईंयैं रौहणा।
5	1	किबैकि आसै जाँणा सी, कि ज़ैबै आसै शरीर रूपी डेरै न रौहा सी, ज़ो थोड़ै बौगता री तैंईंयैं आसाबै दुनिया न मिलु सा; होर ज़ैबै ऐई दुनिया रा अंत होंणा, तैबै आसाबै परमेश्वरै री तरफा न स्वर्गा न ऐण्ढा शरीर मिलणा, ज़ो हमेशा री तैंईंयैं होंणा।
5	2	ऐथा न ता आसै बोहू दाह सौहा सी, होर बड़ी इच्छा रखा सी; कि आपणै स्वर्गा रै शरीरा बै धारण केरलै।
5	3	कि तेथा रै लाणै सैंघै आसै कैधी नाँगै नी होलै।
5	4	होर आसै ऐई शरीर रुपी डेरै न रौंहदी घेरै दुःखा रै बौझा बै सौहंदै रौहा सी, किबैकि आसै इन्हां संसारिक शरीरा बै नैंई छ़ौड़ना च़ाँहदै, लेकिन आसै चाहा सी कि परमेश्वर आसाबै स्वर्गीय शरीर दै। ताकि नाश होंणु आल़ा ऐ शरीरा हमेशा री ज़िन्दगी न बदलुआ लोड़ी।
5	5	होर ज़ुणियै आसै नोंऊँऐं शरीरा री तैंईंयैं त्यार केरै सी सौ परमेश्वर सा, ज़ुणियै आसाबै बयानै न पवित्र आत्मा धिनी सा।
5	6	ता आसै हमेशा हिम्मत रखा सी होर ऐ जाँणा सी; कि ज़ैबै तैंईंयैं आसै शरीरा न रौहा सी, तैबै तैंईंयैं आसै प्रभु न दूर सी ज़ो स्वर्गा न सा।
5	7	आसै तेई पैंधै बशाह केरिया ज़िन्दै लागै सी, न कि तेइबै हेरिया।
5	8	तैबै आसै हिम्मत रखा सी, होर ज़ैबै आसै मौरा सी ऐई शरीरा न अलग होईया प्रभु सैंघै रोहणा होर भी खरा समझा सी।
5	9	ऐसा बजहा न आसरै मना रा ज़ोश सा, कि चाहे आसै तेई सैंघै स्वर्गा न रौहलै, चाहे आसै औखै ऐसा धौरती न रौहलै पर आसै तेइबै खरै लागलै।
5	10	किबैकि जरूरी सा, कि आसा सैभी रा हाल मसीह रै न्याय सिहांसना सामनै खुलिणा सा, कि सैभे मांहणु आपणै-आपणै खरै माड़े कोमै रा बदला ज़ो तेइयै शरीरा न केरी रै सी पालै।
5	11	तैबै प्रभु रा डौर मनिया आसै लोका बै सच़ाई पैंधै बशाह केरनै री अर्ज़ा केरा सी होर परमेश्वर आसरा हाल पूरी तैरहा जाँणा सा; होर मेरी आशा ऐ सा, कि तुसै आसाबै सच़ियै ठीक ढँगै जाँणा सी।
5	12	आसै फिरी भी आपणी सराउथी नी केरदै पर आसै आपणै बारै न तुसाबै घमण्ड केरनै रा मौका देया सी, कि तुसै तिन्हां बै ज़वाब देई सकले, ज़ो मना पैंधै नी, पर दिखाबटी गैला पैंधै घमण्ड केरा सी।
5	13	अगर कोई बोलै कि आसै पागल सी, ता ऐ परमेश्वर होर आसा रै बिच़ा न सा। अगर आसै सही दिमागा रै सी ता ऐ तुसा री तैंईंयैं खरा सा।
5	14	किबैकि मसीही री झ़ुरी आसाबै विवश केरा सा; तैबै ऐ पक्का सा कि ज़ैबै एक मांहणु सैभी री तैंईंयैं मूँआ ता आसै सैभे पराणी ज़िन्दगी न मूँऐ।
5	15	होर मसीह ऐण्ढी तैरहै सैभी री तेइयै मूँआ, कि ज़ो ज़िन्दै सी, ते आगै बै आपणी तैंईंयैं नैंई ज़ीलै पर तेइरी तेइयै ज़ीलै ज़ो तिन्हरी तेइयै मूँआ होर फिरी ज़िन्दा हुआ सा।
5	16	ता ऐबै न फेटै आसा कोई मांहणु बै बाहरली च़ीजा रै मुताबक नी समझणा, होर अगर आसै ता मसीहा बै भी बाहरली च़ीजा रै मुताबक जाँणा ती, पर ऐबै न लेईया ऐण्ढा नी जाँणना ।
5	17	अगर कोई मसीह न सा ता सौ नोंऊँई सृष्टि सा: पराणी आदत खत्म हुई सा; हेरा, तै सैभ नोंऊँई हुई सा।
5	18	होर सैभ गैला परमेश्वरै री तरफा न सी, ज़ुणियै मसीही रै द्वारा आपु सैंघै आसरा मेल-मिलाप कराऊ सा, होर तेइयै आसाबै आपणै होर दुज़ै रै बिच़ा न मेल–मिलापे री सेवा आसाबै धिनी सा।
5	19	मतलब परमेश्वरै मसीह न होईया आपु सैंघै दुनिया रा मेल-मिलाप केरू सा, होर लोका रै पापा रा दोष तिन्हां पैंधै नैंई लाऊ होर परमेश्वरै आसाबै मेल-मिलापा रा वचन धिना सा।
5	20	तैबै आसै मसीह रै राजदूत सी; मैना परमेश्वर आसरै द्वारा अर्ज़ केरा सा, आसै मसीही री तरफा न अर्ज़ा केरा सी, कि परमेश्वरा सैंघै मेल-मिलाप केरा।
5	21	मसीहै कोई पापा नैंई केरू ती, फिरी बी तेइबै परमेश्वरै आसरी तैंईंयैं पाप ठहराऊ, कि आसै परमेश्वरा री नज़री न धर्मी बणी सकलै, किबैकि मसीहै आसा रै पापा री तैंईंयैं सज़ा भुगती।
6	1	आसै ज़ो परमेश्वरा रै सैंघी सी, ऐ भी अर्ज़ केरा सी, कि परमेश्वरै रा अनुग्रह ज़ो तुसा पैंधै हुआ सा, बेकार मतेई होंणै देंदै।
6	2	किबैकि शास्त्रा न परमेश्वर बोला सा, “कि आपणै सही बौगता न मैं ता तुसरी शुणी, होर मुक्ति रै ध्याड़ै मैं तुसरी मज़त केरी।” शुणा, ऐबै सौ सही बौगत सा; शुणा, ऐबै मुक्ति रा ध्याड़ा सा।
6	3	परमेश्वरा रै हिस्सेदारा रै रूपा न आसै कौसी गैला न कौसी बै भी ठोकर खाँणै रा मौका नी देन्दै, कि आसरी सेवा पैंधै कोई दोष नी लाला।
6	4	पर सैभी गैला न परमेश्वरै रै सेवक होंणै रै नाते आपणै शोभले गुणा बै प्रगट केरा सी, बड़ै धीरजा सैंघै, दुःखा न, गरीबता सैंघै, क्लेशा न।
6	5	कोड़ै खाँणै न, जेल होंणै न, हुलल्ड़ो न, ज़ागदै रौहणै न, भूखै रौहणै न।
6	6	पवित्रता न, ज्ञाना न, धीरजा न, कृपालु बनाणै न, पवित्र आत्मा न सच़ी झ़ुरी।
6	7	सच़ी झ़ुरी न, सच़ै वचना न, परमेश्वरै री शक्ति न; धार्मिकता रै हथियारा सैंघै ज़ो आसरै दैहिणै हमला केरनै री तैंईंयैं सी, होर बांऊँऐ बचाव केरनै री तैंईंयैं सी।
6	8	इज्ज़ती न होर बेइज़ती न, बदनामी होर शोभलै नाँ न, ऐण्ढै भड़काणु आल़ै सांही लागा सी, ज़ैबैकि आसै सच़ै सी।
6	9	किछ़ लोका आसाबै जाणनु आल़ै मैना सी होर किछ़ लोका आसाबै नज़ाण मांहणु रै रूपा न हेरा सी; मौरू हुँदै सांही सी होर तैबै बी ज़िन्दै सी; मार खाँणु आल़ै सांही सी पर ज़ानी न मारीदे नी।
6	10	आसै दुःख केरनु आल़ै सांही सी, पर हमेशा खुशी मैना सी, आसै आपु ता गरीब सी, पर बोहू लोका बै आत्मिक रूपा न धनी बणा सी, ऐण्ढै सी कि ज़ैण्ढै आसा हागै किछ़ै नी ऑथि पर तैबै भी सैभ किछ़ रखा सी।
6	11	हे कुरिन्थियों रै विश्वासीयौ, आसै तुसा सैंघै खुलै होईया गैला केरी सी, आसरा दिल तुसरी तेइयै खुला सा।
6	12	तुसरी तैंईंयैं आसरै मना न कोई शक नैंई, पर तुसरै मना न शक सा ।
6	13	पर आपणै बाल-बच्चै समझिया तुसाबै बोला सा, कि तुसै भी तेई रै बदले न आपणा दिल खोला।
6	14	अविश्वासी सैंघै विश्वासी रा कि नाता सा? किबैकि धार्मिकता होर पापा री कि बराबरी? या फिरी प्याशे होर निहारै री कि संगत?
6	15	होर मसीह रा शैताना सैंघै कि लगाव? या विश्वासी सैंघै अविश्वासी रा कि नाता?
6	16	हौर मूर्ति सैंघै परमेश्वरा रै मन्दिरा रा कि नाता? किबैकि आसै ता ज़िन्दै परमेश्वरै रा मन्दिर सी; ज़ैण्ढा परमेश्वरै शास्त्रा न बोलू सा कि “मूँ तिन्हां लोका सैंघै रौहणा होर तिन्हां न च़लै फिरै केरना; होर हांऊँ तिन्हां रा परमेश्वर होंणा, होर ते मेरै लोका होंणै।”
6	17	तैबै प्रभु शास्त्रा न होइया आसाबै बोला सा, “कि तिन्हां अविश्वासी लोका मौंझ़ै न निकल़ा ज़ो बुरै कोम केरा सी: होर आपणै आपा बै तिन्हां न अलग रौहात्; होर कोई बी दुष्टता रै कोम मता केरा, तैबै मूँ तुसै ग्रहण केरनै।”
6	18	होर, “तुसरा पिता हांऊँ होंणा, होर तुसै मेरै बेटै होर बेटी होंणै; ऐ सर्वशक्तिमान प्रभु परमेश्वरै रा वचन सा।”
7	1	ओ प्यारो परमेश्वरा न आसाबै ज़ैबै ऐ प्रतिज्ञा मिली सा, ता एज़ा, आसै आपणै आपु बै शरीर होर आत्मै री सारी गंदगी न च़ोखै केरै, होर परमेश्वरै री डौर रखदैआ आसाबै पवित्र ज़िन्दगी ज़ीणै री पूरी कोशिश केरनी चेहिऐ।
7	2	आसाबै आपणै दिला न ज़ैगा देया आसै कौसी सैंघै अन्याय नी केरू, न कौसी रा किछ़ बिगाड़ु, होर न कोई ठगु।
7	3	हांऊँ तुसाबै दोषी बनाणै री तैंईंयैं ऐण्ढा नी बोलदा, किबैकि मैं ऐण्ढा पैहलै ही बोलू सा, कि तुसै आसरै दिला न ऐण्ढै बसी रै सी कि आसै तुसरी तैंईंयैं मौरने ज़ीणै री तैंईंयैं त्यार सी।
7	4	हांऊँ तुसा सैंघै बड़ी हिम्मती सैंघै बोलदा लागा सा, मुँभै तुसा पैंधै बड़ा घमण्ड सा; हांऊँ बोहू शान्ति सैंघै भोरुआ सा; आपणै सारै दुःखा न हांऊँ खुशी सैंघै भरपुर रौहा सा।
7	5	किबैकि ज़ैबै मैं त्रोआस शैहर छ़ौड़ू होर मकिदुनिया प्रदेशा न आऐ, तैबै भी आसाबै कोई चैन नी मिलु, पर आसै च़ोहू पासै न दुःख पा सी; बाहरै झ़गड़ै ती; आँध्रै डौर ती।
7	6	फिरी भी उदास मांहणु बै शान्ति देणु आल़ै परमेश्वरै तितुसै रै ऐणै न आसाबै शान्ति धिनी सा।
7	7	होर न आसाबै केल्है पर तेइरी तेसा शान्ति न भी, ज़ो तेइबै तुसरी तरफा न मिली ती; हौर तेइयै तुसरी इच्छा, होर तुसरै दुःख होर मेरी तैंईंयैं तुसरै मगन होंणै रा समाचार आसाबै शुणाऊ, ज़ुणी सैंघै मुँभै होर भी खुशी मिली।
7	8	मुँभै दुःख नी ऑथि कि मैं सौ सख्त चिट्ठी तुसाबै भेज़ी, हालांकि मुँभै पैहलै बड़ा दुःख ती, किबैकि मुँभै पता ती कि ऐ थोड़ी देरी री तैंईंयैं तुसरी तैंईंयैं दुःख देणु आल़ी ती।
7	9	ऐबै हांऊँ खुश सा पर ऐथा री तैंईंयैं नी कि तुसाबै दुःख हुआ पर ऐथा री तैंईंयैं कि तुसै तेई दुःखा री बजहा न आपणा मन पापा न बदलू, किबैकि तुसरा दुःख परमेश्वरै री तरफा न ती, कि आसरी तरफा न तुसाबै कोई गैला रा नुकसान नी होला।
7	10	किबैकि परमेश्वर री मर्जी रै मुताबक ज़ो दुःख होआ सा सौ ऐण्ढा पश्चाताप पैदा केरा सा ज़ुणिरा नतीज़ा उद्धार सा होर ज़ुणी सैंघै पछ़ताणा नी पौड़दा पर दुनिया रै लोका रा दुःख हमेशा री मौऊती तरफ़ नेआ सा।
7	11	तैबै हेरा, ऐई परमेश्वरा री मर्जी रै मुताबक दुःखा न तुसा आँध्रै कि पैदा हुआ; तेथा न तुसाबै केतरी लगन, बचाव, झ़िक, डौर, इच्छा, ज़ोश होर बुरा केरनु आल़ै बै सज़ा देणै री चाहा पैदा हुई! तुसै आसा रै प्रति हर तरफा न ऐ साबित केरू सा, कि तुसै एसा गैला न निर्दोष सी।
7	12	फिरी ज़ो सख्त चिट्ठी मैं तुसाबै लिखी ती, सौ न ता तेई बजहा न लिखी, ज़ुणियै अन्याय केरू, होर न तेई बजहा न ज़ुणी पैंधै अन्याय केरू, पर तैबै लिखी कि तुसरा ज़ोश ज़ो आसा री तैंईंयैं सा, सौ परमेश्वरा रै सामनै तुसा पैंधै ज़ाहिर होला।
7	13	तैबै आसाबै हिम्मत हुई; होर आसरी ऐसा हिम्मती सैंघै तितुसै री खुशी री बजहा न होर भी खुशी हुई किबैकि तेइरा ज़ीऊ तुसा सैभी री बजहा न हरा भरा हुआ सा।
7	14	अगर मैं तेई रै सामने तुसरै बारै न किछ़ घमण्ड रिहाऊ, ता शर्मिंदा नैंई हुआ, पर ज़ैण्ढी आसै तुसाबै सैभ गैला सच़-सच़ बोली ती, तैण्ढाऐ आसरा तितुसा रै सामनै घमण्ड रिहाणा सच़ हुआ।
7	15	ज़ैबै तेइबै तुसा सैभी रै हुक्म मनणै री याद एज़ा सा, कि कैण्ढै तुसै डौरदै होर कोमदैआ तेई सैंघै मिले; ता तेइरी झ़ुरी तुसरी तैंईंयैं बी बढ़दी जा सा।
7	16	हांऊँ खुशी मना सा, कि तुसरी तरफा न मुँभै सभी गैला न हिम्मत मिला सा।
8	1	ओ मेरै सैभ भाई, बैहणियो, आसै तुसाबै परमेश्वरै रै तेई अनुग्रह रा समाद देआ सी, ज़ो मकिदुनिया प्रदेशा री सारी मण्डली रै विश्वासी पैंधै हुआ सा।
8	2	कि ज़ैबै तिन्हरी कई मुसीबता सैंघै परीक्षा केरी, ता तै बोहू खुश हुए होर हालांकि तै बड़ै गरीब ती होर तिन्हैं होरी विश्वासी री मज़त केरनै री तैंईंयैं खुलै दिला सैंघै ढैबुऐ धिनै।
8	3	होर तिन्हैं रै बारै न मेरी ऐ गुआही सा, कि तिन्हैं आपणी शक्ति सैंघै पर शक्ति न भी ज्यादा मना सैंघै धिनु।
8	4	होर ऐई दाना न होर यरुश्लेमा न विश्वासी लोकै री सेवा न भागी होंणै होर मज़ती रै बारै न आसै बार-बार अर्ज़ा केरी।
8	5	होर ज़ैण्ढै आसै आश केरी ती, तैण्ढै नी, पर सैभी न पैहलै तिन्हैं आपु बै प्रभु री सेवा केरनै री तैंईंयैं धिना होर तेथा न बाद तिन्हैं आपणै आपा बै परमेश्वरा री मर्जी न आसाबै पालन केरनै री तैंईंयैं धिना।
8	6	तैबै आसै तीतुस समझाऊ, कि ज़ैण्ढा तेइयै पैहलै शुरू केरू ती, तैण्ढै ही तुसरै बीचा न ऐई दाने रै कोमा बै पूरा भी केरा।
8	7	पर ज़ैण्ढै सैभी गैला न मतलब बशाह, प्रचार केरनै री योग्यता, ज्ञान होर, सैभ किस्मा री कोशिशा न होर तेसा झ़ुरी न, ज़ो आसा सैंघै रखा सी, बड़दे जा सी, तैण्ढै ही इन्हां गरीब विश्वासी री तैंईंयैं दाने रै कोमा न बड़दे ज़ाआत्।
8	8	हांऊँ हुक्क्मे सांही ता नैंई, पर होरी रै हौंसला सैंघै तुसरी झ़ुरी री सच़ाई बै परखणे री तेइयै बोला सा।
8	9	तुसै आसरै प्रभु यीशु मसीहा रै अनुग्रह बै जाँणा सी, कि सौ धनी होईया भी तुसरी तैंईंयैं गरीब बणु कि तेई रै गरीब होंणै सैंघै तुसै धनी होलै।
8	10-11	होर पिछ़लै बोर्ष तुसै न सिर्फ़ देणु आल़ै ती बल्कि ऐण्ढा केरनै री इच्छा बी रखा ती। ऐसा गैला न तुसरी तैंईंयैं सैभी न शोभला कि सा, एथा रै बारै न मेरी सलाह ऐ सा कि, ऐबै तुसै ज़ो किछ़ बी शुरू केरू ती तेइबै पूरा केरा। ज़ैण्ढै तुसा आँध्रै शुरू केरनै रा ज़ोश ती, तैण्ढै ही खत्म केरनै रा बी ज़ोश होंणा।
8	12	किबैकि अगर मनै री त्यारी होली ता दान तेथा रै मुताबक ग्रहण होआ सा ज़ो तेई हागै सा, न कि तेथा रै मुताबक कि ज़ो तेई हागै नैंई ऑथि।
8	13	हांऊँ नी च़ाँहदा कि होरी री ज़िन्दगी बै सान बनाणै री तैंईंयैं तुसरी ज़िन्दगी मुसीबता न पौड़ै। पर सैभी बै बराबर होंणा चेहिऐ।
8	14	पर बराबरी री सोच़ा न ऐई बौगत तुसरी बढ़ौतरी तिन्हरी कमी न कोम ऐली, ताकि तिन्हरी बढ़ती भी तुसरी घटती न कोम ऐली, कि बराबर होली।
8	15	ज़ैण्ढा शास्त्रा न लिखु सा, “कि ज़ुणियै बोहू कठा केरू तेइरा किछ़ बोहू नी निकलू होर ज़ुणियै थोड़ा कठा केरु तेइबै ज़ेतरी जरूरत ती तेतरा निकता।”
8	16	होर परमेश्वरै रा धन्यवाद सा, ज़ो फ़िक्र मुँभै तुसा रै बारै न होआ सा, ठीक तैण्ढै फ़िक्र परमेश्वरै तुसा रै बारै तितुसा रै दिला न पाई।
8	17	कि ज़ैबै आसै तेई सैंघै तुसाबै मिलणै री अर्ज़ा केरी ता तेइयै आसरी अर्ज़ा रा आदर केरू, होर बोहू खुशी होईया सौ आपणी मर्जी सैंघै तुसा हागै आऊ सा।
8	18	होर आसै तीतुसा सैंघै सौ मण्डली रा एक विश्वासी भाई भेज़ू सा, सैभ मण्डली रै विश्वासी तेइरी तारीफ़ केरा सी किबैकि सौ खुशी रै समादा रा प्रचार बोहू शोभली तैरहा केरा सा।
8	19	होर ऐतरा ही नी, पर सौ मण्डली रै विश्वासी द्वारा ठहराऊ सा कि दाने रै कोमा री तैंईंयैं आसा सैंघै यरुश्लेम शैहरा जाला होर आसै ऐ सेवा ऐथा री तैंईंयैं केरा सा, कि प्रभु री महिमा होर आसरै मैना री त्यारी प्रगट होली।
8	20	तीतुसा सैंघै एक विश्वासी भाई बै भेज़देआ आसै ऐसा गैला न साबधान रौहा सी, कि ऐई उदारता रै कोमा रै बारै ज़ुणिरी सेवा आसै केरा सी, कोई आसा पैंधै दोष नी लाई सकला।
8	21	किबैकि ज़ो गैला सिर्फ़ प्रभु ही रै नेड़ नी, पर मांहणु री तैंईंयैं बी खरी गैल सा आसै तिन्हां गैला बै केरा सी।
8	22	आसै तीतुस होर होरी विश्वासी सैंघै कोई होर विश्वासी भाई भेज़ू सा, ज़ुण आसै बार-बार परखीया भी बोहू ज़ोश हेरू सा; पर ऐबै तेइरा तुसा पैंधै बशाह सा, ऐसा बजहा न सौ होर भी ज़ादा ज़ोशिला सा।
8	23	अगर कोई तितुसै रै बारै न पुछ़ला, ता सौ मेरा सैंघी सा, होर तुसरी तैंईंयैं मेरा सैंघी सा, होर अगर आसरै विश्वासी भाई रै बारै न पुछ़लै, ता तै मण्डली न भेज़ू हुँदै प्रेरित होर मसीहै री महिमा सी।
8	24	तैबै तुसरी झ़ुरी तिन्हां बै रिहात्, ताकि मण्डली रै सैभी विश्वासी बै ऐ पक्का होई सकलै होर पता लागै कि आसै तुसरै बारै न घमण्ड केरनै न सही सा ।
9	1	मुँभै तुसाबै तिन्हां ढैबुऐ रै बारै न लिखणा जरूरी नैंई ऑथि। ज़ुणिबै तुसै यरुश्लेमा न विश्वासी लोका री तैंईंयैं देणै री तरकीब बणा सी।
9	2	किबैकि हांऊँ तुसै रै मनै री इच्छा बै जाँणा सा, ज़ुणिरी बजहा न हांऊँ मकिदुनिया प्रदेशा रै विश्वासी रै सामनै तुसरै बारै न घमण्ड सा, कि तुसै अखाया प्रदेशा रै लोका ऐकी बौर्षा न पौरे त्यार हुऐ सी, होर तुसरी खुशियै होर भी बोहू लोका उत्साहित केरै सी।
9	3	पर मैं तीतुस सैंघै दुई होर विश्वासी भाई तैबै भेजी रै सी, कि आसै ज़ो घमण्ड केरू ती तुसरै बारै, सौ ऐसा गैला न बेकार नी होला; पर ज़ैण्ढा मैं बोलू ती; तैण्ढै ही तुसै बी यरुश्लेमा रै विश्वासी बै ढैबुऐ देणै री तैंईंयैं त्यार रौहा।
9	4	ऐण्ढा नी होला, कि अगर किछ़ विश्वासी मकिदुनिया प्रदेशा न मूँ सैंघै ऐसै, होर तुसा हागै ढैबुऐ त्यार नी हुऐ होलै, ता कि पता, तुसरै ऐई बशाह री बजहा न आसै शर्मिंदा होलै, पर तुसा होर बी ज़ादा शर्मिंदा होंणा ।
9	5	तैबै मैं विश्वासी भाइया सैंघै ऐ अर्ज़ केरनी जरूरी समझ़ी कि ते पैहलै तुसा हागै एलै होर ज़ो ढैबुऐ तुसै खुलै दिला न धिनै ज़ुणिरै बारै न हांऊँ पैहलै न वचन देआ केरा ती, कि त्यार केरिया रखलै, कि ऐ दबाव सैंघै नी पर खुलै दिला न धिनैदै ढैबुऐ सांही त्यार हो।
9	6	पर गैल ता ऐसा, कि ज़ो थोड़ा बाहा सा सौ थोड़ाऐ काटा बी सा; होर ज़ो ज्यादा बाहा सा, सौ ज्यादा काटा।
9	7	हर एक जन ज़ैण्ढा आपणै मना न सोचिया रखा सा तैण्ढाऐ दान केरी न कि कुड़ी कुड़ीया, होर न दबाव सैंघै, किबैकि परमेश्वर खुशी सैंघै देणु आल़ै सैंघै खुश रौहा सा।
9	8	परमेश्वरा सैभी तैरहा रा अनुग्रह तुसाबै तुसरी जरूरता न ज़ादा देई सका सा। ज़ुणी सैंघै सैभी गैला न होर सैभी बौगता न, सैभ किछ़, ज़ो तुसाबै जरूरी होला, तुसा हागै रोहला, ताकि तुसा हागै हमेशा सैभ किछ़ रज़ होंणा होर हर खरै कोमा री तैंईंयैं देई सकलै।
9	9	ज़ैण्ढा शास्त्रा न लिखु सा, परमेश्वर ज़रूरतमन्द लोका बै खुलै दिला सैंघै देआ सा, होर सौ ज़ो किछ़ बी केरा सा सौ सही सा होर हमेशा री तैंईंयैं बणी रोहणा।
9	10	पर परमेश्वर हमेशा किसाना बै बाहणै री तैंईंयैं बेज़ा, होर खाँणै री तैंईंयैं रोटी देआ सा। ता, ऐण्ढी तैरहा, परमेश्वरा हमेशा तुसाबै रज़ धन देणा ताकि तुसै ज़रूरतमंदा बै खुलै दिला न मज़त केरनै री तैंईंयैं ज़ादा न ज़ादा काबिल बणी सकलै।
9	11	परमेश्वर तुसाबै हर गैला न आशीष देणी ताकि तुसै हमेशा खुलै दिला सैंघै देई सकलै। होर ज़ैबै आसै ज़रूरतमंदा हागै तुसरा खुलै दिला सैंघै धिनुदा दान देआ सी ता तै लोका परमेश्वरै रा धन्यवाद केरा सी।
9	12	किबैकि ऐसा सेवा बै पूरा केरनै सैंघै, विश्वासी लोकै री कमी घटी पूरी होआ सी, पर लोका री तरफा न परमेश्वरै रा बोहू-बोहू धन्यवाद होआ सा।
9	13	किबैकि दुज़ै री मज़त केरनै री तैंईंयैं ढैबुऐ देणै री सेवा रा सबूत स्वीकार केरिया ते परमेश्वरै री महिमा प्रगट केरा सी, कि तुसै मसीह रै खुशी रै समादा बै मनिया तेथा रै अधीन रौहा सी, होर गरीब विश्वासी री, होर सैभी री मज़त खुलै दिला सैंघै केरदै रौहा सी।
9	14	होर तिन्हां तुसरी तैंईंयैं परमेश्वरा न प्रार्थना केरनी; तै तुसाबै प्यार केरा सी, किबैकि तै ज़ांणा सा परमेश्वरै तुसा लोका पैंधै बड़ा अनुग्रह केरू सा ।
9	15	परमेश्वरा रा धन्यवाद हो तिन्हरै बखाना न बाहर दाना री तैंईंयैं, ज़ो कि तेइरा बेटा यीशु मसीह सा।
10	1	हांऊँ सौहै पौलुस ज़ो तुसा सामनै डरपोक बणु सा, पर पीठी पिछ़ै तुसरी धिरै न हिम्मत केरा सा; तुसाबै मसीही री नम्रता, होर कोमलता री बजहा न अर्ज़ केरा सा।
10	2	हांऊँ ऐ अर्ज़ केरा सा, कि ज़ैबै हांऊँ तुसा हागै एनु ता मुँभै तुसा सैंघै सख्ती नी केरनी पौड़ली, मुँभै ऐई गैला रा डौर सा; तैबै बी, मुँभै तिन्हां लोका रै खिलाफ़ सख्ती केरनी पौड़नी ज़ो आसाबै ऐसा दुनिया रै लोका मुताबक बुझा सी।
10	3	किबैकि अगर आसै ऐसा दुनिया न ज़ीआ सी, तैबै भी आसै ऐसा दुनिया रै लोका सांही आपणै बैरी न नैंई लड़दै।
10	4	किबैकि आसरी लड़ाई रै हथियार मांहणु रै मुताबक नी ऑथि, पर झ़ूठै वाद-विवादा रै गढ़ा बै भी ढाईणै री तैंईंयैं परमेश्वरा रा शक्तिशाली हथियार सा।
10	5	आसै सैभे घमण्डी रोकणु आल़ी गैला बै खत्म केरा ज़ो परमेश्वरै री पहचाने रै बरोधा न उठा सा, होर सैभी सोच विचार बै कैद केरिया मसीहा रा हुक्म मनणु आल़ा बणा सी।
10	6	होर त्यार रौहा सी कि ज़ैबै तुसरा हुक्म मनणा पूरा होला, ता सैभी हुक्म नी मनणु आल़ै बै सज़ा देलै।
10	7	तुसै इन्हां गैला बै हेरा सी, ज़ो बाहरी दिखावटी सी, अगर कौसी रा आपणै आपु पैंधै ऐण्ढा बशाह होला, कि सौ मसीहा रा सा, ता सौ ऐ भी जाँणला, कि ज़ैण्ढा सौ मसीह रा सा, तैण्ढै आसै बी मसीह रै सी।
10	8	किबैकि अगर हांऊँ तेई अधिकारै रै बारै न होर भी घमण्ड रिहानु ता, ज़ो प्रभुऐ आसाबै तुसरै बशाह बै बेकार केरनै री तैंईंयैं नैंई धिना सा, पर बशाह न बढ़नै री तैंईंयैं मज़त केरनै री तैंईंयैं धिना सा, अगर हांऊँ एथा रै बारै न घमण्ड केरनु ता मूँ नी शर्मिणा।
10	9	ऐण्ढा हांऊँ तैबै बोला सा, कि पत्री रै दुआरा तुसाबै डराणु आल़ा नी बणनु।
10	10	किबैकि तुसा मौंझ़ै न किछ़ बोला सी, कि तेइरी पत्रीया ता गम्भीर सी होर शक्तिशाली सी; पर हेरा सी, ज़ैबै सौ सामनै सा ता सौ कमज़ोर मांहणु सा होर तेइरा भाषण बेकार सा।
10	11	ता ज़ो ऐण्ढा बोला सा, सौ ऐण्ढी समझ रखला, कि ज़ैण्ढा पीठी पिछ़ै आसरै वचन पत्री न सी, तैण्ढै ही तुसरै सामने कोम भी होंणै।
10	12	किबैकि आसाबै ऐण्ढी हिम्मत नी कि आसै आपणै आपु बै तिन्हां मोंझ़ै न केतरै सैंघै गिणिना, या फिरी तिन्हां सैंघै मिलिले, ज़ो आपणी प्रशंसा केरा सा, होर आपणै आपु बै नापी तोलिया ऐकी होरी सैंघै बराबरी केरिया मुर्ख बणा सी।
10	13	आसै ता तेई कोमा रै बाहरै ज़ो परमेश्वरै धिना सा कैधी भी घमण्ड नी केरलै, पर तेसा सीमा तैंईंयैं ज़ो परमेश्वरै आसरी तैंईंयैं ठहराई सा, होर तेथा न तुसै भी आऐ सी होर तेथा रै मुताबक घमण्ड भी केरलै।
10	14	किबैकि आसै आपणै आपु बै आपणी सीमा न बाहर बढ़ाणा नी च़ाँहदै, ज़ैण्ढा कि तुसा तैंईंयैं पुजणै री दशा न हुआ ती, पर आसै तुसाबै मसीह रा खुशी रा समाद दसणै री तैंईंयैं कुरन्थी शैहरा रै सैभी बौता रै सफ़र केरनै रै पैहलै ती।
10	15	होर आसै सीमा न बाहर होरी रै मेहनता पैंधै घमण्ड नी केरदै; पर आसै आशा रखा सी, कि ज़ैण्ढा-ज़ैण्ढा तुसरा बशाह बढ़दा रोहला तैण्ढै-तैण्ढै आसा आपणी सीमा रै मुताबक तुसरी बजहा न होर तुसरै बिच़ा न होर ज़ादा कोम केरी सकलै।
10	16	कि आसै तुसरी सीमा न बाहरै दूर-दूर इलाकै न खुशी रा समाद शुणालै, होर ऐण्ढा नी कि आसै होरी री सीमा आँध्रै बणाई हुन्दे कोमा न घमण्ड केरलै।
10	17	पर ज़ैण्ढै शास्त्र बोला सा, ज़ो घमण्ड केरै, सौ प्रभु पैंधै घमण्ड केरला।
10	18	किबैकि ज़ो आपणी सराउथी केरा सा, सौ नैंई, पर ज़ुणिरी सराउथी प्रभु केरा सा, सौ परमेश्वरा री नज़री न शोभला सा।
11	1	अगर तुसै मेरी थोड़ी मुर्खता सौहंदै ता कैण्ढा शोभला होंणा ती, पर हाँ, तुसै मेरी सौहा भी सी।
11	2	किबैकि हांऊँ तुसै रै बारै न परमेश्वरा सांही फ़िक्रमंद सा, तैबै कि मैं ऐकी मांहणु सैंघै तुसरी ब्याह री गैल लाई सा, कि तुसै पवित्र कुँआरी सांही मसीह बै देनु।
11	3	पर हांऊँ डौरा सा कि ज़ैण्ढै एक कीड़ै रै रूपा न शैतानै आपणी च़लाकी सैंघै पैहली बेटड़ी हव्वा भड़काई, तैण्ढै ही मुँभै डौर सा कि तुसै सच़ाई होर इमानदारी सैंघै मसीह रै बारै न कोइँछ़ै सोच़णा बन्द नी केरू लोड़ी।
11	4	अगर कोई तुसा हागै ऐला, कौसी होरी यीशु रा प्रचार केरला, ज़ुणिरा प्रचार आसै नैंई केरू या फिरी कोई होर आत्मा तुसाबै मिली; ज़ो पैहलै न मिला ती; नी ता होर कोई खुशी रा समाद ज़ुण तुसै पैहलै नी मैनू ती, तुसै तिन्हां शिक्षा बै मनणै न गलत सी।
11	5	हांऊँ ता समझा सा, कि हांऊँ कौसी भी गैला न बड़ै न बड़ै प्रेरिता न कम नैंई ऑथि सा।
11	6	होई सका सा ज़ेतरा शोभला तै बोला सी, तेतरा शोभला हांऊँ नी बोली सकदा। लेकिन मुँभै मसीह होर खुशी रै समादा रा ज्ञान सा होर ऐ गैला तुसाबै पूरी तैरहा न पैहलै दसी सा।
11	7	कि ऐथा न मैं कोई पाप केरू; कि मैं तुसाबै परमेश्वरै रा खुशी रा समाद मुफ्ती न शुणाऊ; होर आपणै आपु बै होछ़ा केरा सी, कि तुसै बड़ै बणलै?
11	8	मैं तुसरी सेवा केरनै री तैंईंयैं होरा मण्डली रा सहारा लेऊ। तुसाबै ऐ नी बोलणा चेहिऐ कि ऐण्ढा केरना गलत सा।
11	9	होर ज़ैबै तुसा सैंघै ती, होर मुँभै ढैबुऐ री घटी हुई, ता मैं कौसी पैंधै बोझ नी पाऊ, किबैकि विश्वासी भाइयै, मकिदुनिया प्रदेशा न एज़िया मेरी कमी घटी पूरी केरी होर मैं आपणै आपु बै तुसा पैंधै भार पाणै न रुकु, होर रोकिया रोहणा।
11	10	अगर पक्की तैरहा न मसीहा री सच़ाई मूँ न सा, ता अखाया प्रदेशा न कोई मुँभै ऐई घमण्डा न रोकी नी सकदा।
11	11	मैं तुसरै ढैबुऐ किबै नी लेऐ? कि मैं ऐण्ढा तैबै केरू कि हांऊँ तुसा सैंघै झ़ुरी नी रखदा? परमेश्वर ऐ जाँणा सा कि हांऊँ तुसा सैंघै झ़ुरी रखा सा।
11	12	पर ज़ो हांऊँ केरा सा, सौहै मूँ केरदै भी रोहणा; ताकि हांऊँ तिन्हां लोका (झ़ूठै प्रेरित) बै आसा सैंघै बराबर होंणै रै मौका पाणै न रोकी सकनू। तै सच़ी न ऐ साबित केरनै रा मौका पाणा चाहा सी कि तै आसा बराबर होंणै रा अधिकार रखा सी।
11	13	किबैकि ऐण्ढै लोका झ़ूठै प्रेरित, होर धोखै रै कोम केरनु आल़ै, होर मसीहा रै प्रेरिता रा रूप धारण केरनु आल़ै सी।
11	14	होर ऐ हैरानी री गैल नैंई ऑथि किबैकि शैतान आपु भी ज्योतिमर्य स्वर्गदूतै रा रूप धारण केरा सा।
11	15	तैबै अगर शैताना रै सेवक भी धर्मी सेवका रा रूप धारण केरलै, ता किछ़ बड़ी गैल नी ऑथि पर तिन्हां रा अंत तिन्हैं रै कोम रै मुताबक होंणा।
11	16	हांऊँ फिरी भी बोला सा, कि कोई मुँभै मुर्ख नैंई समझ़ला, नैंई ता मुर्ख ही समझिया मेरी सौहा, ताकि थोड़ा ज़ेही हांऊँ भी घमण्ड केरनु।
11	17	ऐण्ढै बेधड़क घमण्डा न ज़ो किछ़ हांऊँ बोला सा सौ प्रभु रै हुक्मा रै मुताबक नैंई पर मैना मुर्खता सैंघै बोला सा।
11	18	ज़ैबैकि बोहू लोका ऐसा दुनिया रै लोका सांही घमण्ड केरा सी, ता हांऊँ बी घमण्ड केरनु।
11	19	तुसै ता समझदार होईया भी खुशी सैंघै मुर्ख लोका री सौहा सी।
11	20	किबैकि ज़ैबै कोई तुसाबै दास बणा सा, या तुसा हागै ज़ो किछ़ सा लेया सा, या तुसाबै धोखा देआ सा, या आपणै आपु बै तुसा न बड़ा बणा सा, होर तुसै रै मुँहा बै थप्पड़ मारा सा, ता तुसै सौहा सी।
11	21	कि तुसाबै लागा सा कि मुँभै शर्मिंदा होंणा चेहिऐ किबैकि मैं ऐण्ढा नी केरू; पर ज़ौस कौसी गैला कोई घमण्ड केरा सा, हांऊँ मूर्खता सैंघै बोला सा ता हांऊँ भी घमण्ड केरा सा।
11	22	तै कि इब्रानी सी? हांऊँ भी सा; कि सौऐ इस्राइली सी? हांऊँ भी सा; कि तै अब्राहमा रै वंशा रै सी? हांऊँ भी सा:
11	23	कि सौऐ मसीह रै सेवक सी? हांऊँ पागला सांही बोला सा, हांऊँ तिन्हां न ज़ादा सा! मैं तिन्हां न बढ़ी केरिया मेहनत केरी, तिन्हां न बढ़ी केरिया कैदी बणाऊ; अनगिनत बार पीटू; घड़ी-घड़ी मेरै प्राण खतरै न पौड़ै।
11	24	पौंज़ बार मैं यहूदी नेतै रै हौथा न उन्ताली कोड़ै खाऐ सी
11	25	त्राई बार मैं बैंते री मार खाई; एक बार पत्थरवाह केरू; त्राई बार ज़ुणी ज़हाजा न हांऊँ च़ढ़ू ती, चुटू; एक ध्याड़ होर एक राती मैं समुन्द्रा न काटी।
11	26	हांऊँ आपणी घड़ी-घड़ी री सफरा न; नौई रै खतरै न; डाकुऐ रै खतरै न; आपणी ज़ाति आल़ै रै खतरै न; होरी ज़ाति रै खतरै न; नगरा रै खतरै न; जंगला रै खतरै न; समुन्द्रा रै खतरै न; होर झूठ बोलणु आल़ै विश्वासी भाई रै बीचा न खतरै न रौहु;
11	27	मेहनत केरनै होर कष्टा न; घड़ी-घड़ी बिऊदै रौहणै न; भूखै शोखै न; घड़ी-घड़ी ब्रत केरनै न; ठण्डै न; नांगै रौहणै न।
11	28	होरी गैला बै छ़ौड़िआ ज़ुणिरा बखान हांऊँ नी केरदा सैभी मण्डली री फिक्र मुँभै हर रोज दबा सा।
11	29	ज़ैबै कोई कमज़ोर होआ सा ता हांऊँ बी कमज़ोर होआ सा। हर बार ज़ैबै कोई पाप केरा सा ता मुँभै बड़ा दुःख होआ सा।
11	30	अगर घमण्ड केरना जरूरी सा, ता हांऊँ आपणी कमज़ोरी री गैला पैंधै केरनु।
11	31	परमेश्वर आसरै प्रभु यीशु रा पिता ज़ो सदा धन्य सा, सौ जाँणा सा, कि हांऊँ झूठ नी बोलदा।
11	32	दमिश्क शैहर न अरितास राजा रा राज़पाल ती, तेइयै मुँभै ढौकणै री तैंईंयैं दमिश्कियो रै नगरा न पौहरा लाईया रखीरा ती।
11	33	होर हांऊँ टोकरै न खिड़की न होईया भीतिऐ भ्याँऊ उतारू, होर राज़पाला रै हौथा न बचीया निकलु।
12	1	तैबै भी घमण्ड केरना ता मेरी तैंईंयैं ठीक नी ऑथि, पर फिरी बी केरना पौड़ा सा; पर हांऊँ प्रभु रै धिनी हुँदै दर्शना रा होर प्रकाशना री चर्चा केरा सा।
12	2	हांऊँ चौऊदा बोर्ष पैहलै त्रीज़ै स्वर्गा बै च़किया नेऊ ती। चाहे हांऊँ आपणै शरीरा न या आपणै शरीरा न बाहरै ती, मुँभै नी पता सिर्फ़ परमेश्वर ही जाँणा सा ।
12	3	हाँ, सिर्फ़ परमेश्वर ज़ांणा सा, कि हांऊँ आपणै शरीरा न ती या शरीरा न बाहरै ती। पर मुँभै पता सा
12	4	कि हांऊँ स्वर्गा लोका पैंधै च़किरा ती, होर तै गैला शुणी ज़ो ऐतरी नौखी ती कि तिन्हां गैला रा शब्दा न बयान नैंई केरी सकदै, तिन्हां गैला बै मांहणु बै दसणै रा हुक्म नी ऑथि ।
12	5	सौ अनुभव घमण्ड केरनै लायक सा, पर हांऊँ घमण्ड केरना नी च़ाँहदा । पर मूँ सिर्फ़ आपणी कमज़ोरी रै बारै न घमण्ड केरना।
12	6	किबैकि अगर हांऊँ घमण्ड केरना भी चाहला ता मुर्ख नी होला, किबैकि सच़ बोलणा; ता भी हांऊँ आपु बै ऐण्ढी तैरहा रै घमण्डा न रोका सा, ऐण्ढा नी होला, कि ज़ैण्ढा कोई मुँभै हेरा सा, या मूँ न शुणा सा, हांऊँ नी च़ाँहदा कि लोका मुँभै सच़ी ज़िन्दगी होर शिक्षा न ज़ादा समझ़ला।
12	7	पर मुँभै तिन्हां नौखी गैला रै बारै न ज़ादा घमण्डी नैंई होंणा चेहिऐ ज़ो परमेश्वरै मुँभै रिहाई। ऐ बजहा सा कि तेइयै मुँभै मुश्किल समस्या धिनी, ज़ुणिबै सौहणा मुश्किल ती, मतलब शैताना रै दूता रा एक ऐ मकसद ती कि मुँभै मकाऐ होर घमण्ड केरनै न रोकै।
12	8	ऐथा रै बारै न मैं प्रभु सैंघै त्राई बार प्रार्थना केरी, कि ऐ मूँ न दूर होला।
12	9	होर तेइयै मुँभै बोलू, “कि मेरा अनुग्रह तेरी तेइयै रज़ सा; किबैकि मेरी शक्ति कमज़ोरी न सिद्ध होआ सा ” तैबै हांऊँ बड़ी खुशी सैंघै आपणी कमज़ोरी पैंधै घमण्ड केरा सा, कि मसीह री सामर्थ मूँ पैंधै छाया केरदी रोहली।
12	10	ऐथा री बजहा हांऊँ मसीहा री तेइयै कमज़ोर, होर निन्दा शुणनै न; होर गरीबी न, होर क्लेश न; होर कष्टा न; खुश सा; किबैकि ज़ैबै हांऊँ कमज़ोर होआ सा, तैबै बी हांऊँ मसीह री सामर्था न ताकतवर होआ सा।
12	11	तुसै मुँभै मूर्खा सांही बर्ताव केरनै पैंधै मजबूर कराऊ, कि ऐण्ढी तैरहा घमण्ड केरै। तुसाबै ता मेरी सराउथी केरनी ती, किबैकि ज़ैबैकि हांऊँ किछ़ भी नी ऑथि, फिरी भी तिन्हां बड़ै न बड़ै प्रेरिता न भी कौसी गैला न कम नी ऑथि।
12	12	सच़ै प्रेरिता री नशाणी-चमत्कार भी तुसा रै बीचा न सैभी तैरहा रै धीरजा सैंघै नशाणी बै, होर नौखै कोमा न, शक्ति रै कोमा सैंघै हेरिले।
12	13	तुसै कुणी ज़ेही गैला न होरी मण्डली न कम ती, पर ऐथा न कि मैं तुसा पैंधै आपणा भार नी पाऊ। मेरा ऐ जु़ल्म माफ़ केरा।
12	14	ऐबै, हांऊँ त्रीजी बार तुसा हागै ऐणै बै त्यार सा, होर मूँ तुसा पैंधै कोई माँग नी केरनी; किबैकि हांऊँ तुसरी दौलत नैंई, पर हांऊँ तुसाबै चाहा सा; किबैकि बाल-बच्चे बै आमा-बापू री तेइयै धन कठा नी लोड़ी, पर आमा-बापू बै बाल-बच्चे री तैंईंयैं दौलत कठा केरी लोड़ी।
12	15	मूँ तुसरी तैंईंयैं आपणा सैभ किछ़ देणा, औखै तैंईंयैं कि आपणै आपु बै भी देनु, कि ज़ेतरी ज़ादा झ़ुरी हांऊँ तुसा सैंघै रखा सा, तेतरी कम झ़ुरी तुसा मूँ सैंघै रखणी?
12	16	ऐण्ढा नी होई सकदा, कि हांऊँ तुसा पैंधै बोझ नी पानु, पर किछ़ लोका ऐ सोच़ा सी मैं च़लाकी सैंघै तुसाबै पूरी तैरहा धोखा धिना, ज़ो कि एक झूठ सा ।
12	17	भला, ज़ुण मैं तुसा हागै भेज़ै, कि तिन्हां मौंझ़ै मैं कौसी रै द्वारा धोखा केरिया तुसरा किछ़ नेऊ सा?
12	18	मैं तीतुस समझाईया तेई सैंघै सौ भाई भेजु, कि तितुसै धोखा केरिया तुसा न किछ़ नेऊ? कि आसै ऐकी मकसदा न नैंई च़लै? कि आसै ऐकै बर्ताव पैंधै नैंई च़लै?
12	19	तुसै हाज़ी समझ़दै लागी रै होंणै कि आसै तुसरै सामनै सारै उतर देंदै रौहा सी, आसै ता हमेशा परमेश्वरा री मौज़ुदगी न मसीह द्वारा इमानदारी सैंघै बोला सी। होर ओ प्यारो, सैभै गैला तुसाबै बशाह न मज़बूत केरनै री तैंईंयैं बोला सी ।
12	20	किबैकि हांऊँ डौरा सा, कि कोइँछ़ै ऐण्ढा नी लोड़ी हुआ, कि हांऊँ एज़िया ज़ैण्ढा चाहा सा, तैण्ढाऐ तुसाबै नी पानु; होर मुँभै भी ज़ैण्ढा तुसै नी च़ाँहदै तैण्ढाऐ ही पानु, कि तुसा न झगड़ा, निंदा, झ़िक, बरोध, ईर्ष्या, चुगली, घमण्ड होर बखेड़ा होली।
12	21	कोइँछ़ै ऐण्ढा नी हो कि ज़ैबै मूँ तुसा हागै वापस ऐणा, मेरा परमेश्वर मुँभै नम्र केरै होर मुँभै बोहू री तैंईंयैं फिरी दुःखी होंणा पौड़ै, ज़ुणियै आपणै पराणै पाप नैंई छ़ौड़ै। बुरै कोम, होर लुचपन, शर्मा री गैला, ज़ो तिन्हैं केरी, मन नी बदलू।
13	1-2	शास्त्रा न ऐ लिखू सा कि “सैभी गैला री तैंईंयैं दुई या त्राई गुआह री गुआही सैंघै फैसला केरू लोड़ी।” मैं पैहलै न ओरु तिन्हां लोका बै चेताऊणी धिनी सा, ज़ो मेरी दुज़ा सफ़रा पैंधै तौखै ती, ज़ैबै तै पाप केरदै लागै ती। ऐबै हांऊँ तिन्हां बै होर होरी सैभी बै दबारा चेताऊणी देआ सा, ज़ैण्ढा मैं पैहलै ऐसा चिट्ठी न केरू ती। ऐबै हांऊँ तुसा हागै त्रीजी बार ऐणु आल़ा सा, होर अगर तिन्हैं हाज़ी बी पाप केरना बन्द नी केरू, ता कोई बी सज़ा न नैंई बच़ी सकदै।
13	3	ऐ तुसाबै साबित केरना चेहिऐ कि हांऊँ मसीह री तैंईंयैं बोलदा लागा सा। ज़ैबै सौ तुसाबै सुधारा सा, तेई कमज़ोर नैंई होंणा, शक्तिशाली होंणा।
13	4	सौ कमज़ोरा री बजहा न क्रूसा पैंधै ता च़ढ़ाऊ; फिरी भी परमेश्वरा री समर्था न ज़िन्दा सा आसै भी ता मसीह सांही कमज़ोर सी; पर परमेश्वरा री शक्ति न तुसा सैंघै निपटणै री तैंईंयैं तेई सैंघै रौहणा।
13	5	आपणै आपु बै परखा, तुसै बशाह न सी कि नैंई; आपणै आपु बै परखा, कि तुसरा बशाह सच़ सा कि नैंई; कि तुसै आपणै बारै न नी जाणदै कि यीशु मसीह तुसा न सा? नी ता तुसै निकम्मे निकतै सी ।
13	6	पर मेरी आशा सा, कि तुसा जाँणना सा, कि आसै निकम्मे नी निकतै।
13	7	आसै आपणै परमेश्वरा न प्रार्थना केरा सी कि तुसै बुरी गैला बन्द केरा । आसै आपु बै शोभलै रिहाणै री तैंईंयैं ऐण्ढी तैरहा प्रार्थना नी केरदै, पर तुसाबै सही केरनै री तैंईंयैं, भलै आसै नाकामयाब होलै ।
13	8	किबैकि आसै सच़ाई रै बरोधा न किछ़ नैंई केरी सकदे, पर सच़ाई री तैंईंयैं केरी सका सी।
13	9	ज़ैबै आसै कमज़ोर सी, होर तुसै शक्तिशाली होलै, हौर ऐ प्रार्थना भी केरा सी, कि तुसै विश्वासा न सिद्ध हौन्दे जालै।
13	10	तुसा हागै ऐणै न पैहलै हांऊँ तुसाबै ऐ चिट्ठी लिखदा लागा सा, आशा केरा सा कि ज़ैबै मूँ ऐणा, ता मुँभै तुसा न सख्ती सैंघै निपटणै री ज़रूरत नी होंणी। किबैकि हांऊँ तेई अधिकार रा इस्तेमाल केरना चाहा सा ज़ो परमेश्वरै मुँभै तुसाबै मज़बूत केरनै री तैंईंयैं धिना सा न कि तुसाबै बिगाड़ने री तैंईंयैं।
13	11	ओ मेरै सैभे विश्वासी भाई बैहणियो, खुश रौहा; पक्का बणदै रौहा; एकी दुज़ै बै उत्साहित केरा; एकै मन रखा; मिली जुलिया रौहा, होर झ़ुरी होर शान्ति रा परमेश्वर तुसा सैंघै होंणा।
13	12	मसीह रै प्यारा न ऐकी दुज़ै बै नमस्कार केरा।
13	13	सैभे पवित्र लोका तुसाबै नमस्कार केरा सी।
13	14	प्रभु यीशु मसीहा रा अनुग्रह होर परमेश्वरै रा झ़ुरी होर पवित्र आत्मा री सहभागिता तुसा सैभी सैंघै होंदै रोहली।
