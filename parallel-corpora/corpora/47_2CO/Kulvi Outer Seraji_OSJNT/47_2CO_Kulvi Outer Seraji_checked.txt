1	1	अह च़िठी आसा मुंह पल़सी और मसीहा दी मेरै भाई तिमुतुसा बाखा ज़ुंण परमेशरे मरज़ी दी मसीहा ईशू लै शादै दै और शधाणूं आसा। हुंह लिखा एता परमेशरे तेसा विश्वासी मंडल़ी लै ज़ुंण कुरिन्थ नगरी दी आसा और सारै अखाया लाक्कै दी सोभी पबित्र लोगा लै।
1	2	म्हारै बाप्पू परमेशर और प्रभू ईशू मसीहा का आसा मेरी एही अरज़ कि तम्हां सोभी लोल़ी झींण और शांती सदा हुई।
1	3	म्हारै परमेशरो और प्रभू ईशू मसीहे बाप्पूओ शूकर, ज़ुंण हाम्हां लै झींण करनै आल़अ और सोभी रंगे शांती दैणैं आल़अ परमेशर आसा।
1	4	सह दैआ म्हारी सोभी खरी दी हाम्हां लै शांती ताकि हाम्हैं बी तिहै ई होरी लै शांती दैई सके। ज़ेभै तिंयां खरी दी होए पल़ै दै तेभै लोल़ी हाम्हैं बी तिन्नां लै शांती दैणैं आल़ै हुऐ ज़ेही परमेशर हाम्हां लै शांती दैआ।
1	5	ज़िहै हाम्हैं मसीहे दुखा दी खास्सै साझ़ू हआ, तिहै ई हआ हाम्हैं शांती दी बी मसीहा संघै साझ़ू।
1	6	ज़ै हाम्हां दुख भेटा, ता तिंयां आसा थारी शांती और उद्धारे तैणीं और ज़ै सुख भेटा, ता सह बी आसा थारी शांतीए तैणीं! तेतो हआ तम्हां दी इहअ असर कि तम्हैं ज़िरा सबर डाही करै तिन्नां दुख-सांगटा बी ज़ेता हाम्हैं बी आऐ ज़िरदी।
1	7	म्हारी आसा थारै बारै दी पाक्की अटल़ आशा; किल्हैकि हाम्हां का आसा थोघ कि ज़िहै तम्हैं म्हारै दुखा दी साझ़ू आसा, तिहै ई आसा शांती और सुखा दी बी हाम्हां संघै साझ़ू।
1	8	भाईओ, हाम्हैं निं च़ाहंदै कि तम्हैं म्हारै तेऊ दुखा का नज़ाण रहे ज़ुंण एशिया लाक्कै दी हाम्हां लै पल़अ। हाम्हैं दाभूऐ तै इहै गरकै बोझ़ै करै ज़ेता च़कणें शगती हाम्हां का नांईं आथी ती और हाम्हैं सका तै मरी बी।
1	9	हाम्हैं हेरअ त आपणैं मना दी सोठी कि म्हारी मौत गई पुजी, अह हुअ तै कि हाम्हैं आप्पू प्रैंदै भरोस्सअ नां करे पर तेऊ परमेशरा प्रैंदै भरोस्सअ करे ज़ुंण मूंऐं दै मणछा बी करा ज़िऊंदै।
1	10	तेऊ परमेशरै ई बच़ाऊऐ हाम्हैं मौते एतरै बडै सांगटा का और आजू बी आसा हाम्हां पाक्कअ भरोस्सअ कि तेऊ ई करनी म्हारी हेर-सभाल़।
1	11	किल्हैकि तेता लै की तम्हैं प्राथणां करी करै म्हारी मज़त। तेखअ करनअ खास्सै लोगा परमेशरो शूकर किल्हैकि परमेशरै की झींण और तेऊ शूणीं सोभै प्राथणां ज़ेता करै हाम्हैं बच़ै।
1	12	हाम्हैं करा आपणीं सोर-समझ़े ऐहा गल्ला दी घमंड कि हाम्हैं रहै संसारा दी खासकर तम्हां मांझ़ै त म्हारअ च़ाल-च़लण परमेशरा जोगी पबित्र और सत्ता दी रही करै। सह निं म्हारी संसारे बुधि और ज्ञैना करै हुई, पर परमेशरे झींण हुई हाम्हां लै कि हाम्हैं रहै इहै।
1	13	हाम्हैं लिखा तम्हां लै तेता ई ज़ुंण तम्हैं पहल़ी और समझ़ी सके और मुंह आसा भरोस्सअ कि तम्हां जाणीं पूरी समझ़ एछी।
1	14	ज़िहअ तम्हां मांझ़ै कई समझ़ी बी आसा हेरअ द कि तम्हां हआ घमंड हाम्हां करै, और तिहअ ई हणअ हाम्हां बी प्रभू ईशूए फिरी एछणें धैल़ी तम्हां करै घमंड।
1	15	एऊ ई भरोस्सै च़ाहा त हुंह इहअ कि पैहलै एछणअ मुंह तम्हां सेटा लै ताकि तम्हां दुगणीं बर्गत होए।
1	16	मंऐं सोठअ त इहअ कि तम्हां सेटा का एछी करै डेऊणअ मुंह मकिदुनिया लाक्कै लै और तेखअ एछूं भी मकिदुनिया का तम्हां सेटा लै; और तम्हां करनी मेरी यहूदा लाक्कै डेऊणा लै मज़त।
1	17	मुखा त थोघ कि किज़ै करनअ। मंऐं निं तम्हां लै “हाँ” करी करै “नांईं” की और ज़ुंण हुंह करनअ च़ाहा, कै हुंह संसारे होरी लोगा ज़िहअ च़ाहा त करनअ ज़ुंण “हाँ” बोला पर असली दी हआ तिन्नों मतलब “नांईं”?
1	18	ज़िहअ परमेशर शुचअ आसा तेही निं म्हारी गल्ला दी “हाँ” और “नांईं” ईंयां निं दुहै गल्ला एकी बारी हंदी।
1	19	किल्हैकि परमेशरो शोहरू ईशू मसीहा ज़सरअ प्रच़ार हाम्हां करै मतलब मेरै और सिलास और तिमुतुसा संघै तम्हां मांझ़ै हुअ, तेथ निं “हाँ” और “नांईं” दुहै आथी ती तेथ हूई ती सिधी “हाँ ई हाँ”।
1	20	किल्हैकि परमेशरे ज़ेतरी बी करारा आसा, तिंयां हुई ईशू मसीहा करै पूरी। तैही बोला हाम्हैं “तथास्तू” और तेतो मतलब हआ “हाँ” ताकि हाम्हां करै लोल़ी परमेशरे महिमां हुई।
1	21-22	परमेशर ई करा हाम्हां तम्हां संघै मसीहा दी पाक्कै। परमेशरै आसा हाम्हां दी छ़ाप लाई दी और पबित्र आत्मां आसा साईए रुपै म्हारै दिलै डाही करै अभिषेक किअ द।
1	23	एसा गल्ला ज़ाणा परमेशर कि हुंह निं आझ़ तैणीं कुरिन्थ नगरी लै एते तैणीं आअ आथी कि हुंह निं तम्हां लै रोशै किज़ै बोल़णअ च़ाहंदअ त ज़ुंण तम्हैं गलती की।
1	24	हाम्हैं निं विश्वासे बारै तम्हां लै हुकम दैणअ च़ाहंदै कि परमेशरा दी भरोस्सअ करनअ तम्हां लै केतरअ ज़रूरी आसा; पर थारी खुशी दी च़ाहा हाम्हैं थारी मज़त करनी, किल्हैकि तम्हैं रहा विश्वासा ई करै पाक्कै टेकी।
2	1	मंऐं हेरअ त आपणैं मना दी इहअ ई सोठी कि भी निं तम्हां दुखी करदै एछणअ आथी।
2	2	किल्हैकि, ज़ै हुंह तम्हां दुखी करूं, ता मुल्है खुशी दैणैं आल़अ कुंण हणअ, कि सिधअ सह ई ज़ुंण मंऐं दुखी किअ?
2	3	मंऐं आसा तम्हां लै अह ई गल्ल तै लिखी दी, ताकि इहअ निं हआ कि मेरै एछणैं करै, ज़हा का मुंह खुशी भेटणीं ती तिन्नां का भेटा मुंह दुखी हणअ। किल्हैकि मुंह आसा तम्हां सोभी दी एसा गल्लो भरोस्सअ कि ज़ुंण मुंह खुशी आसा, सह ई आसा तम्हां सोभिए बी।
2	4	मंऐं ती सह च़िठी बडै दुखा और सांगटा और मना भितरी लेरी-लेरी लिखी दी, सह निं मंऐं एते तैणीं लिखी कि तम्हैं लोल़ी दुखी हुऐ, पर एते तैणीं आसा लिखअ दी कि तम्हैं लोल़ी मेरी सह झ़ूरी समझ़ी ज़ुंण मुंह तम्हां संघै आसा।
2	5	हुंह निं इना गल्ला साबा का बाधू आथी लागअ द बोलदअ, पर ज़ुंणी दुखी किऐ तेऊ किऐ मुखा ज़ादै तम्हैं दुखी। ()
2	6	इहै मणछा लै आसा अह सज़ा बतेर्ही ज़ुंण तम्हां विश्वासी भाई मांझ़ै तेऊ लै दैनी।
2	7	एता का बधिया आसा इहअ कि एऊए गलती करा माफ, और एऊ लै दैआ शांती, और इहअ निं लोल़ी हुअ कि इहअ मणछ रहे कबल्लअ दुखा दी डुबी। ()
2	8	एते पिछ़ू करा हुंह तम्हां का अरज़ कि तेऊ का लोल़ी शुझुअ कि तम्हैं तेऊ संघै केही झ़ूरी करा।
2	9	किल्हैकि मंऐं आसा त एते तैणीं बी लिखअ द कि तम्हां परखी लऊं कि तम्हैं मेरी सोभी गल्ला मनणा लै तैर बी आसा कि नांईं।
2	10	ज़हा तम्हैं माफ करा तेऊ करा हुंबी माफ। ज़ुंण बी माफ करनै जोगी त सह हेरअ मंऐं माफ करी। मंऐं किअ मसीहा सम्हनै थारी भलाईए तैणीं माफ
2	11	कि हाम्हां करै निं शैताना लोल़ी फाईदअ हुअ। किल्हैकि हाम्हां का आसा तेऊए बूरी सोठे बारै थोघ कि सह किज़ै च़ाहा।
2	12	ज़ेभै हुंह मसीहे खुशीए समादा खोज़दअ त्रोआस नगरी लै आअ, ता प्रभू दैनअ मुल्है खुशीए समादा खोज़णेंओ मोक्कअ।
2	13	पर मेरै मना निं चैन हुअ आथी, इहअ करै कि तिधी निं मुखा मसीहा दी मेरअ भाई तितुस शुझुअ और तैही नाठअ हुंह त्रोआस नगरीए विश्वासी भाई का बिदा हई करै मकिदुनिया लाक्कै लै तेऊ लोल़अ।
2	14	पर हुंह करा परमेशरो शूकर! कि सह दैआ मसीहा दी सदा ई ज़ीत। हाम्हैं ज़िधी बी डेओआ तिधी खोज़ा हाम्हैं खुशीओ समाद ताकि सोभी का परमेशरो थोघ लागे।
2	15	किल्हैकि म्हारी ज़िन्दगी आसा मसीहा दी परमेशरा सेटा उद्धारा पाणै और बरैबाद हणैं आल़ै दुही लै ईशू मसीहे खुशबू।
2	16	कोई लै ता आसा मौता ज़ेही नकाम्मीं बास्स, कई लै आसा सदा रहणैं आल़ी ज़िन्दगीए खुशबू, एता जोगी निं कोहै आथी ज़ुंण एसा खुशबू छ़ाडे।
2	17	हाम्हैं निं तिन्नां ज़िहै आथी ज़ुंण परमेशरे बैणा ढबे तैणीं करा प्रच़ार। पर हाम्हैं खोज़ा परमेशरो बैण शुचै मनैं और मसीहे हका करै इहअ सोठी करै कि परमेशर आसा हाम्हां भाल़अ लागअ द।
3	1	हाम्हां कै एभै बी आपणीं बड़ाई करदै लागणअ? कि हाम्हां इना होरी लोगा ज़ेही तम्हां लै सराहणे च़िठी तम्हां सेटा लै आणनीं, या तम्हां का भेटणीं?
3	2	मेरै आसा तम्हैं ई च़िठी ज़िहै ज़ेता करै मेरै परमेशरा लै काम करनैओ थोघ सोभी का लागा। सोभै सका तम्हां पहल़ी और म्हारै भलै काम सका तम्हां दी बछ़ैणीं।
3	3	अह आसा शुझदअ कि थारी बदल़ी दी ज़िन्दगी आसा च़िठी ज़ुंण मसीहा आसा लिखी दी। तेऊए अह च़िठी लिखणी आसा म्हारै कामों फल। ईंयां निं सैही करै या पात्थरे तगती दी आथी लिखी दी पर ईंयां आसा ज़िऊंदै परमेशरे आत्मां करै मणछे दिले तगती दी लिखी दी। ()
3	4	हाम्हैं डाहा मसीहा ई करै परमेशरा दी इहअ ई भरोस्सअ।
3	5	हाम्हैं निं आपणैं बलबुतै दी किछ़ै करी सकदै। हाम्हां लै बल दैणैं आल़अ आसा परमेशर। तैहीता हाम्हैं बोली निं सकदै कि हाम्हैं आसा एता जोगी। सह परमेशर ई बणांआ हाम्हां आपणीं सेऊआ करनै जोगी।
3	6	ज़ुंणी हाम्हैं नऊंईं करारे टैहलू हणैं जोगी किऐ, बधाने टैहलू निं पर पबित्र आत्में टैहलू किल्हैकि मुसा गूरै लिखै बधाना करै भेटा मौत पर पबित्र आत्मां करै भेटा सदा रहणैं आल़ी ज़िन्दगी। ()
3	7	परमेशरे शास्त्रा दी लिखै दै पराणैं बधाना करै एछा मौत और तेऊ दैनअ सह पात्थरे तगती दी लिखी करै मुसा गूरे हाथै, तेता का त इहअ झ़ामण लागअ द कि इस्राएली निं तेऊए मुंह भाल़ी सकदै तै।
3	8	ता तेखअ अह आत्में करार होर बी प्रतपा आल़ी किल्है निं हणीं?
3	9	ज़ै सह दोशी बणांणैं आल़ी करार प्रतपा आल़ी ती, ता अह धर्मीं बणांणैं आल़ी नऊंईं करार होर बी खास्सी प्रतपा आल़ी किल्है निं हणीं आथी?
3	10	असली गल्ल आसा एही कि एऊ नऊंईं करारे प्रतपा सम्हनै निं पराणीं करारो प्रतप किछ़ै रहअ। ()
3	11	किल्हैकि मुसा गूरे बधान ज़ुंण कबल्लअ घटदअ रहअ, ज़ै तेथ एतरअ प्रतप त, तै सह नऊंईं करार ज़ुंण सदा बणीं रहणीं, ता सह ता होर भी च़मकदार हणअ?
3	12	इहअ करै बोला हाम्हैं एतरी आशा और हैअ डाही करै।
3	13	हाम्हैं निं मुसा ज़िहै आथी, ज़ुंणी आपणैं मुंहां दी परदअ आसा त पाअ द, कि इस्राएली लोगै निं लोल़ी सह कम हणैं आल़अ झ़ामण भाल़अ। ()
3	14	पर तिंयां हुऐ नांसमझ़, किल्हैकि आझ़ तैणीं बी आसा तिन्नां लै पराणैं बधाना पहल़दा बारी तिन्नें दिला दी सह ई परदअ पल़अ द। पर मसीहा दी विश्वास करी करै उझ़िआ सह परदअ उझै।
3	15	आझ़ तैणीं बी ज़ेभै मुसा गूरे कताबा पहल़ा, ता तिन्नें दिलै रहा परदअ पल़ी और तिंयां निं एता राम्बल़ै करै समझ़ी सकदै।
3	16	पर ज़ेभै तेऊओ दिल प्रभू बाखा लै फिरी मसीहा दी विश्वास करे, ता तेभै जाणअ सह परदअ उंधै खुल्ही। ()
3	17	प्रभू ता आत्मां आसा और ज़िधी प्रभूए आत्मां आसा ता तिधी आसा बधाना का आज़ादी।
3	18	पर ज़ेभै म्हारै नांगै मुंहां का प्रभूओ झ़ामण शुझिआ इहअ कि ज़िहअ हाम्हैं शिशै दी भाल़ा। ता प्रभू संघै ज़ुंण आत्मां आसा, ता हाम्हैं रहा तेऊ ई च़मकदार रुपा दी कणीं-कणीं हई करै बदल़दै लागी।
4	1	एते तैणीं ज़ै हाम्हां लै परमेशरे एही झींण हुई कि तेऊ दैनअ हाम्हां लै खुशीए समादा खोज़णेंओ काम, ता हाम्हैं निं हैअ छ़ाडदै।
4	2	पर हाम्हैं आसा हेरै दै इहै काम छ़ाडी ज़ेता करै हाम्हैं शर्मिंदै हणअ पल़े और नां हाम्हैं आपणैं आप च़लाक बणदै और नां परमेशरे बैणा दी मलाबट करदै आथी। हाम्हैं खोज़ा लोगा का मसीहे बारै सत्त। हरेक मणछ सका म्हारै बारै एसा गल्ला बोली कि हाम्हैं आसा शुचै।
4	3	ज़ुंण खुशीओ समाद हाम्हैं खोज़ा ज़ै सह कसा समझ़ निं एछदअ, अह आसा तिन्नां लै गुप्त ज़ुंण बरैबाद आसा च़ाल्लै दै हई।
4	4	तिन्नें आछी आसा एऊ संसारा बश करनै आल़ै शैतानै कांणी की दी कि तिंयां सत्त नां भाल़ी सके। ताकि तिंयां मसीहे महिमां लै खुशीए समादा दी भरोस्सअ नांईं करे। किल्हैकि अह आसा मसीहा ई ज़हा करै हाम्हां का थोघ लागा कि परमेशर किहअ आसा।
4	5	हाम्हैं निं आपणअ प्रच़ार करदै पर हाम्हैं करा ईशू मसीहो प्रच़ार कि सह आसा प्रभू। आप्पू लै बोला हाम्हैं इहअ कि हाम्हैं आसा तेऊ पिछ़ू थारै टैहलू।
4	6	एते तैणीं कि परमेशर ई आसा ज़ुंणी इहअ बोलअ, “न्हैरै दी लोल़ी प्रैशअ च़मकअ,” सह ई परमेशर दैआ म्हारै दिलै प्रैशै ज़ेही समझ़ ताकि हाम्हैं ईशू मसीहा दी परमेशरे महिमां भाल़े। ()
4	7	हाम्हां का आसा ऐबै अह प्रैशअ म्हारै दिलै लागअ द च़मकदअ पर हाम्हैं आसा माटेए भांडै ज़िहै ज़ेथ अह धन आसा डाहअ द, एता करै हआ अह गल्ल साफ कि अह अथाह शगती निं हाम्हां बाखा आथी पर अह आसा परमेशरा बाखा।
4	8	हाम्हां लै च़ऊ बाखा खरी ता एछा, पर हाम्हां निं तेते परबाह हंदी। हाम्हैं कई बारी ता झाखिआ पर आशा निं छ़ाडदै।
4	9	हाम्हां दुख ता हआ, पर हाम्हैं निं कल्ही आथी; हाम्हां दैआ लोग उंधै दाबणी पर हाम्हैं उखल़ा भी उझै।
4	10	हाम्हैं हआ हर बगत मौते खातरै दी ताकि लोग म्हारै कामां करै मसीहा ईशूए ज़िन्दगी भाल़े।
4	11	किल्हैकि हाम्हैं हआ ज़िऊंदी-ज़िता प्रभू ईशू पिछ़ू सदा मौते खातरै दी कि ईशूए ज़िन्दगी बी म्हारी एसा देही दी प्रगट होए ज़ुंण एकी धैल़ी खतम हणीं।
4	12	इहअ करै करा मौत हाम्हां दी काम और पर तम्हां लै आसा एतो फल सदा रहणैं आल़ी ज़िन्दगी।
4	13	शास्त्र बोला इहअ, “मंऐं बोलअ, किल्हैकि मंऐं किअ विश्वास।” () विश्वासे तेसा ई आत्मां करै बोला हाम्हैं बी किल्हैकि हाम्हैं करा विश्वास।
4	14	किल्हैकि हाम्हां का आसा थोघ कि ज़ुंणी प्रभू ईशू मरी करै ज़िऊंदअ किअ, तेऊ करनै हाम्हैं बी ईशू संघै ज़िऊंदै और तेऊ करनै हाम्हैं बी तम्हां संघै कठा करी आप्पू सम्हनै खल़ै।
4	15	किल्हैकि ईंयां सोभ गल्ला हुई थारै फाईदे तैणीं ताकि परमेशरो जश खास्सै लोगा सेटा पुजे। खास्सै लोगा करनअ परमेशरो शूकर और परमेशरे लोल़ी होर बी खास्सी महिमां हुई।
4	16	म्हारअ मन निं धिठअ हंदअ, ज़ेभै म्हारी देही बागा का हर धैल़ै पराणीं लागा हंदी, परमेशर बणांआ हाम्हां भितरा का म्हारी आत्मां दी हर धैल़ै नऊंऐं।
4	17	किल्हैकि घल़ी-पलो हल़कअ ज़िहअ कष्ट करा हाम्हां लै ज़रूरी सदा रहणैं आल़ी ज़िन्दगी और महिमां पैईदा।
4	18	हाम्हैं निं तिन्नां खरी दी धैन दैंदै ज़ुंण हाम्हां का एभै शुझिआ पर हाम्हैं दैआ तिन्नां च़िज़ा दी धैन ज़ुंण हाम्हैं भाल़ी दी निं आथी। किल्हैकि ज़ुंण हाम्हैं एभै भाल़ा तिंयां आसा थोल़ै धैल़ै लै पर ज़ुंण च़िज़ा हाम्हैं भाल़ी निं आथी तिंयां रहणीं सदा बणीं।
5	1	किल्हैकि हाम्हां का आसा थोघ कि ज़ेभै पृथूई प्रैंदै म्हारी देहीओ डेरै ज़िहअ घर ढोल़णअ, ता परमेशरा बाखा का भेटणअ हाम्हां स्वर्गै एक इहअ घर, ज़ुंण मणछे हाथा करै नांईं आथी बणांअ द, पर सह आसा अमर ज़ुंण हाम्हां लै परमेशरै आप्पै बणांअ। ()
5	2	ज़ेभै हाम्हैं एसा देही दी ज़िन्दगी काटा ता हाम्हैं हआ तेसा देही पाणा लै बझ़दै लागै दै ज़ुंण हाम्हां तेभै भेटणीं ज़ेभै हाम्हैं स्वर्गै परमेशरा संघै रहणैं।
5	3	ताकि तेसा स्वर्गे देही बान्हीं करै म्हारी आत्मां नांगी निं शुझिए।
5	4	एऊ संसारे देहीए डेरै दी रहा हाम्हैं कबल्लै ई बोझ़ा करै दाभूई। किल्हैकि हाम्हैं निं एसा देही छ़ाडणअ च़ाहंदै पर हाम्हैं च़ाहा इहअ कि परमेशर हाम्हां लै स्वर्गे देही दैए ताकि अह देही ज़ुंण एकी धैल़ी खतम हणीं अह अमर देही दी बदल़े।
5	5	परमेशरै आसा आप्पै हाम्हैं नऊंईं देही लै बणांऐं दै। तेऊ आसा हाम्हां लै पबित्र आत्मां दैई करै अह गल्ल पाक्की की दी।
5	6	हाम्हैं डाहा सदा हिम्मत बान्हीं, और हाम्हां का आसा थोघ कि ज़ेभै तैणीं हाम्हैं एऊ संसारे देही दी रहा, तेभै तैणीं निं हाम्हैं तेऊ घरा लै डेऊई सकदै ज़िधी परमेशर रहा।
5	7	किल्हैकि हाम्हैं निं तेऊओ रूप भाल़ी करै ज़िन्दगी ज़िऊंदै पर हाम्हैं ज़िऊआ तेऊ दी विश्वास करी करै।
5	8	तैहीता हाम्हैं हिम्मत डाहा और देही का ज़ुदअ हई करै समझ़ा हाम्हैं प्रभू संघै रहणअ होर बी भलअ।
5	9	एता ई पिछ़ू च़ाहा हाम्हैं इहअ कि च़ाऐ हाम्हैं तेऊ संघा स्वर्गै रहे या हाम्हैं तेऊ का ज़ुदै पृथूई दी रहे, हाम्हैं परमेशरा खुश करे।
5	10	किल्हैकि अह गल्ल आसा ज़रूरी कि हाम्हां सोभिए हाल लोल़ी मसीहे न्याय राज़गादी सम्हनै खुल्है, ताकि सोभी मणछा आपणैं-आपणैं भलै बूरै कामों बदल़अ भेटे ज़ुंण तिन्नैं आपणीं देही करै आसा किऐ दै। ()
5	11	इहअ करै समझ़ाऊआ हाम्हैं प्रभूए डरा दी रही करै लोगा कि सत्ता दी करा विश्वास। परमेशरा का आसा म्हारै बारै सोभी गल्लो थोघ। हुंह डाहा एही आशा कि तम्हां का बी आसा इना सोभी गल्लो थोघ।
5	12	हाम्हैं निं आपणीं बड़ाई थारै सम्हनै करदै आथी, पर हाम्हैं दैआ तम्हां लै आपणैं बारै दी घमंड करनैओ मोक्कअ, ताकि तम्हैं तिन्नां लै ज़बाब दैई सके ज़ुंण दिला दी निं पर दखाऊटी गल्ला दी करा घमंड।
5	13	ज़ै लोग हाम्हां लै इहअ बोला कि ईंयां आसा बेगरै! हाँ ठीक आसा हाम्हैं आसा परमेशरा लै। पर ज़ै हाम्हैं सोठी समझ़ी करै बोला तै तेता बोला हाम्हैं थारै फाईदे तैणीं।
5	14	किल्हैकि मसीहे झ़ूरी करा हाम्हां आपणैं बशै। ज़ै हाम्हैं विश्वास करा कि मसीहा मूंअ हाम्हां सोभी लै, हाम्हैं करा इहअ विश्वास बी कि हाम्हैं सोभै बी मूंऐं म्हारी पराणीं ज़िन्दगी लै।
5	15	मसीहा मूंअ एते तैणीं सोभी लै कि ज़ुंण ज़िऊंदअ आसा, सह निं आजू पोर्ही आप्पू लै ज़िऊई; पर तेऊ लै ज़िऊऐ ज़ुंण तिन्नां लै मूंअ और बादा का हुअ ज़िऊंदअ।
5	16	एभा पोर्ही निं हाम्हां कोहिओ न्याय मणछे सोठणें साबै करनअ। हाम्हैं किअ एकी बारी मसीहो न्याय बी मणछे साबै पर ऐबै निं हाम्हां तिहअ करनअ।
5	17	तै ज़ै ज़ुंण कुंण मसीहा दी विश्वास करा, ता सह आसा नऊंईं सृष्टी पराणीं गल्ला गई बिती भाल़ा, सोभै गल्ला हुई नऊंईं। ()
5	18	ईंयां सोभै गल्ला आसा परमेशरा बाखा का, ज़ुंणी मसीहा करै हाम्हैं आप्पू सेटा लै मेल़-ज़ोल़ करी बापस आणै, और परमेशरा सेटा होरी मेल़-ज़ोल़ करी बापस फरेऊणें सेऊआ आसा तेऊ हाम्हां लै दैनी।
5	19	मतलब परमेशरै हेरै मसीहा करै आप्पू संघै संसारो बी मेल़-ज़ोल़ करी, और ज़ुंण मणछै पाप बी किऐ तेतो बी निं तिन्नां लै दोश लाअ आथी, और परमेशरै आसा हेरअ द अह मेल़-ज़ोल़ करनैओ समाद हाम्हां का सभाल़ी।
5	20	इहअ करै आसा हाम्हैं मसीहे राज़दूत, इहअ समझ़ा कि परमेशर करा हाम्हां बाती होरी मणछा का अरज़, हाम्हैं करा मसीहा बाखा अरज़, “परमेशरा संघै कर मेल़-ज़ोल़।” ()
5	21	मसीहा निं किछ़ै पाप किअ, सह ई बणांअ परमेशरै म्हारै पापा दी साझ़ू ताकि हाम्हैं मसीहा करै परमेशरे आछी धर्मीं होए।
6	1	ज़ुंण हाम्हैं परमेशरा संघै काम करनै आल़ै आसा, म्हारी आसा तम्हां का एही अरज़ कि ज़ुंण परमेशरो जश तम्हां लै हुअ तेऊ निं बरैबाद दैई डेऊणैं।
6	2	किल्हैकि पबित्र शास्त्रा दी बोला परमेशर इहअ, “आपणैं ठीक बगती हेरी मंऐं तेरी शूणीं और उद्धारे धैल़ी की मंऐं तेरी मज़त।” भाल़ा एभै आसा सह “ठीक बगत” और भाल़ा एभै आसा सह उद्धारो धैल़ी। ()
6	3	परमेशरा संघै काम करनै आल़ै हई निं हाम्हैं किछ़ू बी गल्ला दी ठोहल़ा खाणां लै मोक्कअ ई दैंदै आथी, ताकि म्हारी सेऊआ दी कोई दोश निं एछी सके।
6	4	पर हाम्हैं करा हर कामां करै एसा गल्ला प्रगट कि हाम्हैं आसा परमेशरे शुचै टैहलू। हाम्हैं करा सबर, खरी दी, दल़िदरा संघै, दुख मसीबता संघै,
6	5	कोल़े मार खाई करै, कैद हई करै, हाल्लै-गोल्लै मांझ़ै, मैन्था संघै, बिहुदै रही करै, भुखै रही करै,
6	6	और पबित्र रही करै, ज्ञैना करै, सबर करनै करै, झींण करै, और पबित्र आत्मां करै, दुजै लै सच्च़ी झ़ूरी करी,
6	7	शुचै बैणा करै, परमेशरे शगती करै, और धर्में अस्त्र-शस्त्रा करै प्रच़ार ज़ुंण खाणैं हाथै बार करना लै और खिंज़ै हाथा दी आप्पू बच़ाऊंणा आसा।
6	8	कई बारी करा लोग म्हारअ अदर और कई बारी करा बेइज़ती, कई बारी बोला तिंयां म्हारै बारै बूरी गल्ला और कई बारी सराहा। तिंयां बोला हाम्हां लै झ़ुठै पर तैबी बोला हाम्हैं शुचअ।
6	9	हाम्हैं ज़िन्दगी ता काटा एही ज़िहअ कि हाम्हां निं कोहै ज़ाणदअ, तैबी आसा कई लोगा मांझ़ै हाम्हैं मशूर। कई लोग च़ाहा हाम्हां खुशीए समादा पिछ़ू मारनअ, तैबी आसा ज़िऊंदै, हाम्हैं आसा मार खाणैं आल़ै ज़िहै, पर ज़ानीं का निं तिंयां हाम्हां मारी सकदै। ()	WRONG ALIGNMENT
6	10	हाम्हैं घोर दुखा दी ता ज़ाण्हिंआं पल़ै दै, पर सदा रहा मौज़-मस्ती मनाऊंदै, और दुखी दल़िदरा ज़िहै ता ज़ाण्हिंआं, पर बडै भारी लोगा दैआ हाम्हैं आत्मां दी सेठ बणांईं और हाम्हैं आसा इहै, ज़हा का किछ़ बी निं आथी, तैबी आसा हाम्हां का सोभै गल्ला।
6	11	हे कुरिन्थ रहणैं आल़ै विश्वासी भाईओ, हाम्हैं की तम्हां संघै खुल्ही करै गल्ला, हाम्हैं करा तम्हां संघै दिला का झ़ूरी।
6	12	हाम्हैं निं तम्हां संघै झ़ूरी करनअ छ़ाडदै, पर थारै ई दिलै निं हाम्हां लै झ़ूरी रही।
6	13	आपणैं शोहरू समझ़ी करै बोला हुंह तम्हां का इहअ कि तम्हैं बी करा तेते बदल़ै हाम्हां संघै झ़ूरी।
6	14	ज़ुंण प्रभू ईशू मसीहा दी भरोस्सअ निं करदै तिन्नां संघै निं मेल़-ज़ोल़ आथी, किल्हैकि धर्म और पापो कै मेल़-ज़ोल़ हणअ? न्हैरै और प्रैशे कै संगत?
6	15	और मसीहो शैताना संघै कै मेल़-ज़ोल़? या विश्वास और बिश्वास नांईं करनै आल़ैओ आप्पू मांझ़ै कै नातअ?
6	16	मुर्ति लै निं परमेशरे मांदरा दी ज़ैगा आथी। किल्हैकि हाम्हैं ता ज़िऊंदै परमेशरै मांदर आसा, ज़िहअ परमेशरै पबित्र शास्त्रा दी आसा बोलअ द, () “मुंह बस्सणअ तिन्नां मणछा संघै और मुंह रहणअ तिन्नां मांझ़ै हांढदै-फिरदै। हुंह हणअ तिन्नों परमेशर और तिंयां हणैं मेरै लोग।”
6	17	तैही बोला प्रभू हाम्हां लै पबित्र शास्त्रा दी, () “तिन्नां मांझ़ा का निखल़ा दूर और तिन्नां का रहा ज़ुदै। छ़ोतलै काम निं करी, मुंह मनणै तम्हैं तै, ज़ै तम्हैं शुचै होए।
6	18	हुंह हणअ थारअ बाप्पू और तम्हैं हणैं मेरी लुआद। “अह आसा सर्वशक्तिमान प्रभू परमेशरो बैण।” ()
7	1	परमेशरै आसा ईंयां करारा हाम्हां लै दैनी दी। मेरै पैरै भाईओ, तै ऐबै छ़ाडणैं हाम्हां सोभ पाप करनै और बूरी गल्ला करने सोठ निं डाहणीं ज़ेता करै म्हारी देही और आत्मां छ़ोत लागा। परमेशरे डरा हेठै ज़िन्दगी ज़िऊई करै हणअ हाम्हां सोभी गल्ला दी पबित्र।
7	2	ज़िहअ मंऐं तम्हां लै एभै लिखअ कि हुंह च़ाहा इहअ कि तम्हैं मुंह संघै झ़ूरी डाहे। हाम्हैं निं कोही संघै बूरअ बभार किअ, और नां कोहिओ किछ़ बगाल़अ आथी, और नां कुंण ठगअ आथी।
7	3	हुंह निं तम्हां लै एते तैणीं आथी लागअ द बोलदअ कि तम्हैं लोल़ी दोशी हुऐ। किल्हैकि मंऐं आसा हेरअ द तम्हां लै पैहलै ई बोली, कि तम्हैं आसा गऐ दै म्हारै दिला दी इहै बस्सी कि हाम्हैं आसा तम्हां लै आपणीं ज़ान दैणा लै बी तैर।
7	4	हुंह आसा लागअ द तम्हां का बडै भरोस्सै संघै बोलदअ, मुंह आसा तम्हां प्रैंदै बडअ ई घमंड और हुंह भर्हुअ सुख शांती करै। हुंह रहअ सारै सांगटा दी भरपूर नंद पल़ी।
7	5	किल्हैकि ज़धू हाम्हैं त्रोआस नगरी का मकिदुनिया लाक्कै पुजै, तैबी निं म्हारी देही चैन भेटअ आथी, हाम्हां भेटा त च़ऊ बाखा का दुख! बागै आसा ती लल़ाई लागी दी, और भितरी हआ ती गल्ला-बाता बी डरैऊणीं।
7	6	तैबी दैनी हिम्मत हारै दै मणछा लै शांती दैणैं आल़ै परमेशरै, तितुसे एछणैं करै हाम्हां लै शांती।
7	7	नां सिधअ तेऊए एछणैं करै, तेऊए तेसा शांती करै बी ज़ुंण तेऊ तम्हां का भेटी ती। इधी पुजी करै ज़ांऊं थारै बारै गल्ला खोज़ी ता मुंह फिरअ बडअ भारी च़ाअ, मेरै दुखा ज़िरना लै हुअ तम्हां बी दुख और तेऊ खोज़अ इहअ बी कि मेरै बारै हआ रहा तम्हां धैल़ फिकर। इना गल्ला शूणीं हुई मुंह होर बी खुशी।
7	8	मुखा आसा थोघ कि मेरी च़िठी करै हुअ तम्हां दुख, पर तेतो पछ़ताअ निं मुंह आथी, ज़िहअ मुंह पैहलै पछ़ताअ हआ त, किल्हैकि मुखा शुझिआ कि तैहा च़िठी करै तम्हां दुख ता पल़अ, पर सह आसा त थोल़ी घल़ी लै।
7	9	ऐबै आसा हुंह खुश, पर एते तैणीं निं आथी कि तम्हां आसा शोग पल़अ द, मुंह हुई एते खुशी कि थारै मन फिरै तेऊ शोगे बज़्हा पाप करनै का पिछ़ू ज़ेता करै तम्हां दुख भेटा त। अह शोग पल़अ तम्हां लै परमेशरे मरज़ी करै ताकि हाम्हां बाखा निं लोल़ी तम्हां किछ़ू गल्ले हान्नी पुजी।
7	10	किल्हैकि परमेशरे भगती करै हुऐ दै शोगा करै हआ इहअ प्राशत पैईदा कि तेतो फल भेटा उद्धार और तेखअ निं पिछ़ू पछ़ताअ हंदअ। ज़ै संसारे लोगो शोग करे ता तेता करै हआ सदा लै मौत ई पैईदा।
7	11	भाल़ा, ऐहा ई गल्ला करै कि तम्हां परमेशरे भगती करै शोग हुअ ता तम्हां दी केतरअ जोश, ज़ल़ण और डौर, च़ाअ, आप्पू च़ाहा तम्हैं मुंह सम्हनै नर्दोश रहैऊंणअ, तम्हां दी हुऐ बूरै मणछा लै सज़ा दैणें बच़ार पैईदा। तम्हैं दैनअ सोभी गल्ला दी रहैऊई कि तम्हैं आसा ऐहा गल्ला का नर्दोश।
7	12	तेखअ ज़ुंण सह च़िठी मंऐं तम्हां लै काठी गल्ला बोली लिखी ती, सह नां मंऐं तिन्नां पिछ़ू लिखी ज़ुंणी बूरअ किअ, और नां तिन्नां पिछ़ू लिखी ज़हा लै बूरअ किअ। पर सह लिखी मंऐं एते तैणीं कि ज़ुंण थारअ जोश हाम्हां लै आसा, सह परमेशरे सम्हनै तम्हां दी प्रगट होए।
7	13	तैही भेटअ हाम्हां हैअ। म्हारै तेऊ हैअ करै हुअ तितुसे खुशी पिछ़ू होर बी नंद। किल्हैकि तेऊओ ज़िऊ आसा हुअ द तम्हां सोभी करै हरअ-भरअ।
7	14	ज़ांऊं तेऊ का मंऐं खोज़अ कि हुंह थारै बारै केतरअ घमंड करा ता हुंह निं शर्मिंदअ हुअ। पर ज़ेही हाम्हैं तम्हां का सारी गल्ला दैनी ती शुची-शुची खोज़ी, तिहअ ई निखल़अ म्हारअ तितुसे सम्हनै घमंड रहैऊंणअ बी शुचअ।
7	15	ज़ेभै तेऊ तम्हां सोभिए अह गल्ल आद फिरा कि तम्हैं मनी परमेशरे हर गल्ला और तम्हैं परमेशरे डरा हेठै रही करै तेऊओ किहअ सुआगत किअ त, तेता करै हआ तेऊए झ़ूरी तम्हां लै होर बी खास्सी।
7	16	हुंह आसा बडअ खुश, किल्हैकि मुंह आसा तम्हां प्रैंदै हर गल्लो भरोस्सअ।
8	1	ऐबै भाईओ, हाम्हां दैणअ तम्हां लै परमेशरे तेसा झींणा और जशो समाद, ज़ुंण मकिदुनिया लाक्के विश्वासीए मंडल़ी दी हुअ।
8	2	ज़ांऊं कई सांगटा करै परिक्षा हुई ता तिन्नैं दैनै बडै नंद और खुशी संघै गरीब हई करै बी येरुशलेम नगरीए विश्वासी लै खास्सै ढबै कठा करी।
8	3	तिन्नें बारै आसा मेरी अह गवाही कि तिन्नैं दैनअ आपणीं समरता का बी खास्सअ दान
8	4	और तिन्नैं की भी-भी हाम्हां का अरज़ कि येरुशलेम नगरीए विश्वासी लै दान दैणें सेऊआ दी साझ़ू हणैंओ मोक्कअ दैआ तिन्नां लै बी।
8	5	हाम्हैं निं इहअ सोठअ त कि तिन्नां दैणअ एतरअ दान। तिन्नैं दैनी पैहलै आपणीं ज़िन्दगी प्रभू लै और तेखअ हाम्हां लै, ज़िहअ परमेशर च़ाहा त कि तिंयां करे।
8	6	तैही समझ़ाऊअ हाम्हैं तितुसा बी कि ज़िहअ तेऊ पैहलै शुरू किअ त, तिहअ ई लए तम्हां मांझ़ै बी एऊ दान दैणें कामां पूरअ बी करी।
8	7	तैहीता ज़िहअ तम्हैं हर गल्ला दी विश्वास, शिक्षा दैणैं आल़ै, ज्ञैन और हर रंगे कोशिशा दी, तेसा झ़ूरी दी ज़ुंण हाम्हां संघै डाहा, तिंयां बझ़दै रहा, तिहै ई गरीब विश्वासी लै एऊ दान दैणें कामां दी बी रहा बझ़दै।
8	8	हुंह निं तम्हां लै हुकम दैंदअ पर हुंह बोला होरीए जोशा संघै थारी झ़ूरीए सत्ता परखणैं तैणीं।
8	9	तम्हैं म्हारै प्रभू ईशू मसीहे जशे बारै ता ज़ाणा कि सह बणअ सेठ हई करै भी थारी तैणीं गरीब, ताकि तेऊए गरीब हणैं करै तम्हैं सेठ होए।
8	10-11	एसा गल्ला लै आसा मेरी अहैई सलाह कि तम्हां लै आसा अह बधिया, ज़ुंण तम्हैं एकी साला ओर्ही शुरू किअ तेऊ कामां करा पूरै। पिछ़ली साला तै तिंयां तम्हैं ई ज़ुंण दान च़ाहा तै दैणअ और तम्हैं सोभी का पैहलै दैनअ बी। ऐबै करा तम्हैं तेऊ कामां पूरै ज़ुंण तम्हैं शुरू किअ। ज़ुंण जोश तम्हैं शुरू दी रहैऊअ सह लोल़ी एभै थारै दान दैणैं करै एभै बी शुझुअ। ज़ेतरी थारी समरता आसा तेऊ साबै दैआ आपणीं गांठी का दान।
8	12	ज़ेतरअ बी दान तम्हैं दिला का खुशी-खुशी दैए सह हेरनअ हाम्हां मनी। तम्हैं दैऐ तेता ज़ुंण तम्हां का आसा तेता निं दैई ज़ुंण तम्हां का नांईं आथी।
8	13	हुंह निं इहअ च़ाहंदअ कि थारै दान दैणैं करै होर ता होए सुखी और तम्हां होए खरी। हुंह च़ाहा इहअ कि सोभै लोल़ी सुखी रहै।
8	14	बराबरीए बच़ारा संघै लोल़ी एसा घल़ी थारी बढोतरी तिन्नें काम्मी-पेशी दी काम आई, ताकि तिन्नें बढोतरी बी थारी काम्मी-पेशी दी काम एछी सके, ताकि बराबरी होए।
8	15	ज़िहअ पबित्र शास्त्रा दी आसा लिखअ द, () “ज़ुंणी खास्सअ झाल़अ, तेऊ लै निं किछ़ खास्सअ निखल़अ और ज़ुंणी थोल़अ झाल़अ, तेऊ लै निं किछ़ घट बी निखल़अ।”
8	16	हुंह करा परमेशरो शूकर तेऊ पाअ सह ई जोश तितुसे मनैं बी ज़ुंण तम्हां लै मेरै मनैं आसा।
8	17	ज़ेभै हाम्हैं तेऊ लै थारी मज़त करना लै बोलअ ता सह हुअ तेभी तैर। सह त थारी मज़त करना लै सोभी का आजू और तेऊ बोलअ इहअ कि मुंह डेऊणअ तम्हां सेटा लै आप्पै।
8	18	हाम्हैं आसा तेऊ संघै सह विश्वासी भाई बी छ़ाडअ द ज़सरअ खुशीए समादा खोज़णें बारै सोभी विश्वासीए मंडल़ी दी आसा थोघ।
8	19	मंडल़ीए विश्वासी बोलअ सोभी तेऊ लै हाम्हां संघै येरुशलेम डेऊणा लै कि एऊ दाना तिन्नां विश्वासी सेटा पजैल़े। हाम्हैं करा दान दैणें सेऊआ एते तैणीं कि प्रभूओ नांअ बढे और सोभी का शुझिए कि हाम्हां विश्वासी लागा एकी दुजे मज़त करनी।
8	20	सोभी विश्वासी भाई दैनै दिल खोल्ही करै ढबै दान। तितुसा संघै छ़ाडअ हाम्हैं सह एक होर विश्वासी भाई तम्हां सेटा लै एते तैणीं कि तिन्नां ढबै येरुशलेम पजैल़णां लै कुंण हाम्हां लै दोश नां लाए कि हाम्हैं धख ढबै आप्पू का किनी डाहै होए।
8	21	हाम्हां डाहा इना सोभी गल्लो मानदारी दी और सोभी मणछे आछी सम्हनै करनैओ खैल। हाम्हैं च़ाहा इहअ कि सोभी का लोल़ी थोघ लागअ कि हाम्हैं एता किहअ करै करा और हाम्हैं समझ़ा इहअ बी कि एसा गल्ला भाल़णैं आल़अ आसा प्रभू बी।	WRONG ALIGNMENT
8	22	इना दूई संघै छ़ाडअ हाम्हैं एक होर विश्वासी भाई बी। हाम्हां का शुझुअ इहअ कि एऊ भाई किऐ बडै भरोस्सैमंद हई करै बडै खास काम, सह च़ाहा ऐबै थारी होर बी खास्सी मज़त करनी। किल्हैकि तेऊ आसा तम्हां दी बडअ भरोस्सअ।
8	23	ज़ै कुंण तितुसे बारै पुछ़े, ता सह आसा मेरअ साथी और तम्हां लै मेरअ संघा काम करनै आल़अ शधाणूं और ज़ै म्हारै तिन्नां दूई विश्वासी भाईए बारै पुछ़े, ता सह आसा विश्वासीए मंडल़ी आल़ै छ़ाडअ द और सह करा मसीहो बडअ भारी अदर।
8	24	एता लै रहैऊआ तिन्नां लै आपणीं झ़ूरी और विश्वासी मंडल़ी दी करा एसा गल्ला पाक्की कि थारै बारै म्हारअ घमंड करनअ आसा ठीक।
9	1	मुंह निं असली दी येरुशलेम रहणैं आल़ै विश्वासी भाईए मज़त दैणें बारै लिखणे ज़रुरत आथी।
9	2	किल्हैकि हुंह हेरा ज़ाणीं थारै मना, ज़ेता पिछ़ू हुंह थारै बारै दी मकिदुनिया लाक्कै रहणैं आल़ै विश्वासी भाईए सम्हनै घमंड रहैऊआ कि तम्हैं अखाया लाक्कै रहणैं आल़ै विश्वासी भाई आसा एकी साला ओर्ही दान दैणा लै तैर्हुई रहै दै, और थारी इना गल्ला शूणीं लागै एसी बी विश्वासी भाई एसा सेऊआ लै आजू निखल़दै।
9	3	पर मंऐं आसा ईंयां चअन विश्वासी भाई एते तैणीं छ़ाडै दै कि ज़ुंण घमंड हाम्हैं थारै बारै दी आसा रहैऊअ द, सह निं लोल़ी ऐहा गल्ला दी बरैबाद हुअ। पर ज़िहअ मंऐं तम्हां लै बोलअ तम्हैं रहा तिहै ई येरुशलेम नगरीए विश्वासी लै ढबै दैणा लै तैर।
9	4	इहअ निं लोल़ी हुअ कि, मकिदुनिया का कुंण विश्वासी मुंह संघै एछे और तम्हैं बोले इहअ कि म्हारअ निं ढबैओ इंतज़ाम हुअ और हुंह एऊ भरोस्सै करै शर्मिंदअ होए, पर तम्हैं हणैं होर बी शर्मिंदै।
9	5	तैही समझ़ी मंऐं तिन्नां सोभी विश्वासी भाई का अरज़ करनी ज़रूरी कि तम्हां सेटा लऐ पैहलै डेऊई, ज़ुंण ढबै दैणैंओ तम्हैं पैहलै ई त बाहिदअ किअ द तेता डाहै तैर। अह दान लोल़ी थारअ खुल्है दिलै दैनी दी बर्गत हुई।
9	6	पर गल्ल आसा एही कि ज़ुंण ज़िम्मींदार थोल़अ फल़ बऊआ, सह लऊआ बी थोल़अ, और ज़ुंण खास्सअ बऊआ सह लऊआ बी खास्सी फसला ज़ेही खास्सी बर्गत। ()
9	7	ज़ेभै तम्हैं दान दैआ, ता ज़िहअ तम्हैं मना दी सोठे ता तम्हैं करै तिहअ ई दान, धिठै मनैं और दबाबा दी निं दैई। किल्हैकि “परमेशर करा तिन्नां संघै झ़ूरी ज़ुंण खुल्है दिलै दैआ दान।” ()
9	8	परमेशरो जश सका तम्हां लै सोभ गल्ला थारी ज़रुरता का बी खास्सअ दैई, ज़ेता करै तम्हां लै हर गल्ल हर बगत ज़ुंण तम्हां ज़रूरी आसा सह तम्हां सेटा रही सके; और हर भलै कामां करना लै सका तम्हां सेटा सोभ किछ़ हई।
9	9	ज़िहअ पबित्र शास्त्रा दी आसा लिखअ द, () “परमेशरै दैनअ दुखी दल़िदरा लै छ़ूप लाई दान, तेऊओ धर्म रहणअ सदा ई बणीं।”
9	10	ज़ुंण परमेशर बऊंणैं आल़ै लै बेज़अ और खाणां लै रोटी दैआ, तेऊ दैणअ तम्हां लै बी तिंयां सोभै गल्ला ज़ेते तम्हां ज़रुरत आसा। तेऊ बढाऊंणीं थारी तिंयां गल्ला ज़ुंण तम्हैं बागै होरी लै दैणैं जोगी होए। ()
9	11	परमेशरा बणांणैं तम्हैं कई गल्ला दी सेठ ताकि तम्हैं झणैल़ू बणें। हाम्हां करै किऐ दै एऊ कामां करै करनअ कई लोगा परमेशरो शूकर।
9	12	हाम्हां ज़ुंण ईंयां ढबै भेटै, एता करै निं सिधी पबित्र लोगे गरज़ा पूरी हंदी आथी पर होर विश्वासी भाई बी करा परमेशरो शूकर।
9	13	किल्हैकि तम्हैं की ढबै दैई होरी लै मज़त करने एऊ बडै कामें शुरूआत एता करै लागा थारै बारै थोघ कि तम्हैं किहै मणछ आसा। तम्हैं किअ परमेशरो अदर मसीहे खुशीए समादा दी खोज़ी दी हर गल्ला मनी करै और दान दैई करै गरीब विश्वासीए मज़त करी बी किअ तम्हैं तेऊओ अदर।
9	14	तिन्नां करनी तम्हां लै परमेशरा का प्राथणां। तिंयां करा तम्हां बडी भारी झ़ूरी किल्हैकि तिंयां बी ज़ाणा एसा गल्ला कि परमेशरै की तम्हां लै बडी भारी झींण।
9	15	परमेशरो आसा तेऊ दाना लै शूकर, सह दान ज़ुंण मसीहा आसा ज़ुंण एतरअ महान कि तेते बारै खोज़णअ आसा म्हारै बशा का बागै।
10	1	हुंह आसा सह ई पल़सी ज़ुंण तम्हां सम्हनै शरीफ आसा, पर पिठी पिछ़ू करा तम्हां लै हिम्मत, और हुंह समझ़ाऊआ तम्हां मसीहे शरीफी और झींणा पिछ़ू।
10	2	मेरी आसा तम्हां का एही अरज़ कि ज़ेभै हुंह तम्हां सेटा लै एछूं तेभै निं लोल़ी मुंह तिन्नां लै काठै हई करै बोल़णअ पल़अ ज़ुंण मुल्है इहअ बोला कि एऊए ज़िन्दगी आसा संसारे मणछे साबै। ज़ेही मुखा आशा बी हआ कि हुंह आसा बोलदअ काठअ।
10	3	अह आसा सच्च़ी कि हाम्हैं आसा एसा देही दी एऊ संसारे पर हाम्हैं निं संसारे लोगा ज़िहै आपणैं दुशमणा संघै जुध करदै आथी।
10	4	किल्हैकि म्हारै जुधा करने चाण निं संसारे मणछै बणांऐं दै आथी, पर म्हारै चाण परमेशरा बाखा का शगती ज़ुंण झ़ुठी हठ पाणै आल़ी गल्ला खतम करा।
10	5	इहअ करै हाम्हैं आपणैं खुआबा और हर एक घमंडी गल्ला करा हाम्हैं खतम ज़ुंण परमेशरे बछ़ैणें बरोधा दी उझ़िआ, तेता करा हाम्हैं रोक्की और हरेक दिले गल्ला बशै करी करै बणां मसीहे हर गल्ला मनणै आल़ै।
10	6	ज़ेभै तम्हैं आप्पू मसीहे हर गल्ला मनें तै हणैं हाम्हैं तिन्नां लै सज़ा दैणैं आल़ै ज़ुंण मसीहो हुकम नांईं मंदै।
10	7	तम्हैं भाल़ा तिन्नां ई गल्ला ज़ुंण थारी आछी का शुझिआ। ज़ै कहा आप्पू दी भरोस्सअ आसा सह आसा मसीहो, ता सह ज़ाणैं इहअ बी कि ज़िहअ सह मसीहो आसा, तिहै ई आसा हाम्हैं बी मसीहे।
10	8	किल्हैकि सह हक निं प्रभू मुल्है थारै विश्वासा कमज़ोर करना लै आथी दैनअ, पर सह आसा तम्हां पाक्कै विश्वासी बणांणा लै हाम्हां लै दैनअ द। ज़ै हुंह तेऊ हके बारै होर बी घमंड रहैऊ ता एता करै निं हुंह शर्मिंदअ हणअ।
10	9	एता बोला हुंह एते तैणीं कि एसा च़िठी करै निं लोल़ी हुंह तम्हां डरैऊणैं आल़अ हुअ।
10	10	किल्हैकि तम्हां मांझ़ै बोला कई, “तेऊए च़िठी सोर समझ़ा दैणैं आल़ी और असर करनै आल़ी ता आसा पर मुंहां सम्हनै ज़ाण्हिंआं सह देही दी दुबल़अ और गल्ला-बाता दी हल़कअ।”
10	11	ज़ुंण इहअ बोला, सह डाहै इहअ समझ़ी कि ज़िहै पिठी पिछ़ू च़िठी दी म्हारै बैण आसा, तिहै ई हणैं थारै सम्हनै म्हारै काम बी।
10	12	किल्हैकि हाम्हां निं एतरी हिम्मत आथी कि हाम्हैं तिन्नां इहै मणछा संघै आप्पू गिणी और तिन्नां संघै मिली सके ज़ुंण आपणीं सराहणा आप्पू करा, और आपणैं आप्पू मांझ़ै नापी-तोली करै एकी दुजै संघै मलान करी करै ऐडअ बणां।
10	13	ज़ुंण काम परमेशरै हाम्हां लै आसा दैनअ द तेते हदा बागै निं हाम्हां कधि घमंड करनअ, पर तैहा ई हदा तैणीं ज़ुंण परमेशरै आसा दैनी दी और तेथ आसा गऐ दै तम्हैं बी एछी, और हाम्हां करनअ तेते ई साबै घमंड बी
10	14	ज़धू हाम्हैं तम्हां सेटा पुजै तै हाम्हैं निं हदा का आजू नाठै ज़िधी तैणीं परमेशरै हाम्हां लै काम करना लै हद आसा ती डाही दी। तेऊ दैनअ हाम्हां लै थारअ लाक्कअ और हाम्हैं तै पैहलै मणछ ज़ुंणी कुरिन्थ नगरी पुजी करै तम्हां का मसीहो खुशीओ समाद खोज़अ।
10	15	हाम्हैं निं आपणीं हदा का खास्सअ दुजे मैन्था दी घमंड करदै आथी; पर हाम्हां आसा आशा कि ज़िहअ-ज़िहअ थारअ विश्वास बढदअ रहणअ, ता तिहै-तिहै ई रहणैं हाम्हैं आपणीं हदे साबै तम्हां करै तम्हां ओरी-पोरी होर बी खास्सै लोगा सेटा खुशीए समादा पजैल़ै लागी,
10	16	ताकि हाम्हैं थारी हदा का आजू दूर-दूर कई ज़ैगा डेऊई करै खुशीओ समाद खोज़ी सके। इहअ निं आथी कि हाम्हां करनअ दुजे हदा भितरी डेऊई बणैं बणांऐं कामां दी घमंड।
10	17	पर ज़िहअ पबित्र शास्त्रा दी आसा लिखअ द, “ज़ुंण घमंड करे सह करे सिधअ प्रभू दी।” ()
10	18	किल्हैकि ज़ुंण आपणीं बड़ाई आप्पी करा, सह निं किछ़ै हंदी, पर ज़सरी बड़ाई प्रभू करा सह ई हआ परमेशरे आछी भलअ।
11	1	ज़ै तम्हैं मेरी थोल़ी ज़ेही ऐडी गल्ल बी ज़िरी काढदै, ता किहअ भलअ हणअ त! हाँ मेरी ज़िरा बी।
11	2	एता च़ाहा हुंह थारी एही हेर-सभाल़ करनी कि ज़ेही परमेशर आप्पै थारी हेर-सभाल़ करा। हुंह आसा तम्हां लै शोहरीए इहै बाप्पू ज़िहअ ज़ुंणी एकी ई मणछा लै थारी गल्ला-बाता पाक्की आसा की दी कि तम्हैं दैणैं ज़ुआन पबित्र कुंआरी ज़िहै मसीहा प्रभू का सभाल़ी।
11	3	पर हुंह डरा कि ज़ेही शैतानै दानुईं बाती आपणीं च़लाकी करै संसारे पैहली बेटल़ी हव्वा कबाता पाई ती, तेही निं लोल़ी थारी बी तेऊ मनें भलाई और पबित्रता ज़ुंण मसीहे अदर करना लै लोल़ी ती हुई, सह बी भ्रष्ट की। ()
11	4	ज़ै कुंण तम्हां सेटा एछी करै कहा दुजै ईशूओ प्रच़ार करे, या ज़सरअ प्रच़ार हाम्हैं नांईं किअ और ज़ै कोई होर आत्मां भेटे, ज़ुंण पैहलै निं भेटी ती, या कोई होर खुशीओ समाद खोज़अ ज़ुंण तम्हैं पैहलै नांईं मनअ त, तै आसा तम्हैं गलत किल्हैकि तम्हैं मनी तिंयां गलत शिक्षा।
11	5	हुंह ता समझ़ा इहअ कि हुंह निं किछ़ू गल्ला दी तिन्नां का कम आथी ज़ुंण आप्पू “बडै शधाणूं” समझ़ा।
11	6	अह गल्ल आसा सच्च़ी कि च़ोपल़ लाई करै गल्ला करनी निं मुंह एछदी। पर तैबी निं हुंह ज्ञैना दी पिछ़ू आथी मंऐं किअ आपणअ ज्ञैन हर गल्ला दी प्रगट ज़िहअ मंऐं शिखल़अ त।
11	7	मंऐं कै ऐहा गल्ला दी किज़ै पाप किअ कि मंऐं खोज़अ तम्हां लै परमेशरो खुशीओ समाद बाझ़ी ढबै-धेल्लै मांगी? और आपणैं आप्पू बणअ होछ़अ ताकि तम्हैं बडै बणीं सके?
11	8	मंऐं लई होरी विश्वासी मंडल़ी का मज़दूरी ताकि हुंह थारी सेऊआ करूं। एता लै निं इहअ बोला कि मंऐं ठगै कुंण!
11	9	ज़ेभै हुंह तम्हां संघै त और ज़ेभै मुंह किज़ै ढबै-धेल्ले काम्मी-पेशी हुई, ता मंऐं निं कोही लै बोझ़ पाअ, किल्हैकि होरी विश्वासी भाई दैनी मेरी मकिदुनिया लाक्कै का एछी करै मेरी काम्मी पूरी करी। हुंह निं तम्हां लै आप्पू बोझ़ बणअ आथी, और नां आजू तम्हां लै बोझ़ बणदअ आथी।
11	10	ज़िहअ मसीहो सत्त मुंह दी आसा, ता तै सका हुंह एसा गल्ला दी घमंड करी कि मंऐं निं अखाया लाक्कै कोही का ढबै-धेल्लै मांगै।
11	11	मंऐं किल्है निं तम्हां का ढबै मांगै? अह कै मंऐं एते तैणीं किअ कि हुंह निं तम्हां संघै झ़ूरी डाहंदअ? एसा गल्ला ज़ाणा परमेशर कि हुंह डाहा तम्हां संघै झ़ूरी।
11	12	मुंह निं तम्हां का ढबे मज़त मांगणीं ताकि हुंह तिन्नां झ़ुठै शधाणूं रोक्की सकूं ज़ुंण इहअ बोला कि तिंयां करा हाम्हां ई ज़िहअ काम। तिंयां हआ एसा गल्ला रहैऊंणे मोक्कै लोल़ै लागै दै कि ज़ुंण तिंयां घमंड करा सह आसा ठीक कि तिंयां आसा हाम्हां बराबर।
11	13	किल्हैकि ईंयां इहै लोग आसा झ़ुठै शधाणूं, और धोखै करै कामां करनै आल़ै, ईंयां हआ मसीहे शधाणूं हणैंओ रूप धरनैं आल़ै झ़ुठै।
11	14	अह निं किछ़ै रहैन हणें गल्ल आथी, किल्हैकि शैतान एछा धोखै दैणा लै आप्पू बी मसीहे स्वर्ग दूतो रूप बणांईं करै बी।
11	15	ज़ै तेऊ शैताने टैहलू बी धर्मीं टैहलूओ रूप बणांईं करै एछे, ता सह निं किछ़ै रहैनीए गल्ल आथी, पर तिन्नों अंत हणअ तिन्नें कामें साबै।
11	16	हुंह बोला भी कि तम्हैं निं मुंह ऐडअ समझ़ी आथी, नांईं ता मुंह ऐडअ समझ़ी करै ई मना मेरी और ज़िरा, ताकि हुंबी थोल़अ ज़िहअ घमंड करी सकूं।
11	17	ज़ेभै हुंह एऊ साबै बोला, एता निं हुंह तेऊ साबै बोलदअ ज़ेऊ साबै प्रभू बोला; एता बोला हुंह आप्पू बाखा ऐडै ज़िहअ।
11	18	ज़ै ईंयां संसारे लोगा ज़िहै देहीए साबै घमंड करा, तै हुंह किल्है निं करी सकदअ?
11	19	तम्हैं समझ़ा आप्पू कि तम्हैं आसा समझ़कार और तम्हैं ज़िरा खुशी-खुशी ऐडै मणछा बी।
11	20	किल्हैकि ज़ेभै तम्हां कुंण आपणअ टैहलू बणांआ या थारी सोभै गल्ला निंयां, या तम्हां लै धोखअ दैआ, या आप्पू तम्हां का कुंण बडअ बणां, या थारै मुंहां दी च़ैंडै बाहा, ता तम्हैं ज़िरा तेता बी।
11	21	तम्हैं कै इहअ सोठा कि मुंह लोल़ी तेता लै शरम च़ेती कि मंऐं निं तम्हां संघै इहअ किअ? पर ज़ेभै कुंण कोई गल्ला दी घमंड करा ता हुंह बोला ऐडै ज़िहअ, ता हुंबी करा घमंड।
11	22	कै तिंयां ई आसा इब्रानी? हुंह बी आसा। कै तिंयां ई आसा इस्राएली? हुंबी आसा, कै तिंयां आबरामे लुआद आसा? हुंबी आसा;
11	23	कै सिधै तिंयां ई आसा मसीहे टैहलू? हुंह बोला बेगरै ज़िहअ कि हुंह आसा तिन्नां का खास्सअ मैन्था करनै आल़अ, तिन्नां का खास्सी बारी हुई मुल्है कैद, ज़ेतरी बारी मंऐं मार खाई तेते निं कुंण गिणी सकदअ और हर बगत हआ मुल्है आजू मौत खल़्हुई दी।
11	24	पांज़ा बारी च़िकअ हुंह यहूदी मुखिये उन्ताल़ी-उन्ताल़ी कोल़ै बाही करै।
11	25	चिई बारी च़िकअ हुंह शोठै करै, एकी बारी दैनअ लोगै मुल्है पात्थरो ढो, चिई बारी चुटअ ज़हाज़ ज़ेथ हुंह बेठअ द आसा त और एक राच और एक धैल़ी काटी मंऐं समुंदरा दी।
11	26	हुंह रहअ कई बारी सफरा दी, गाडा नाल़ीए खातरै दी, और डाकुए खातरै मांझ़ै, और आपणीं ज़ातीए लोगे खातरै दी, और होरी ज़ातीए लोगे खातरै दी, और नगर गराऊंए लोगा मांझ़ै खातरै दी और बणैं रहअ खातरै दी, और समुंदरे खातरै दी और झ़ुठै विश्वासी मांझ़ै रहअ खातरै दी।
11	27	मंऐं की कष्ट ज़िरी करै बडी भारी मैन्थ, कई राची निं हुंह सुत्तअ, कई धैल़ै रहअ हुंह भुखअ नचिशअ ब्रतू, हिंऊंदै धैल़ै रहअ हुंह नैतै झिकल़ै बाझ़ी ठांढै-शेल़ै दी।
11	28	इना गल्ला छ़ाडी ज़ुंण मंऐं खोज़ी निं आथी, सारी मंडल़ीए फिकर हआ मुल्है धैल़ बोझ़।
11	29	हुंबी हआ तेभै दुबल़अ ज़ेभै कुंण दुबल़अ हआ। ज़ेभै कुंण पाप करा तेभै हआ हुंबी खास्सअ दुखी।
11	30	ज़ै घमंड करनअ ज़रूरी आसा, ता मुंह करनअ आपणीं कमज़ोरीए गल्ला दी घमंड।
11	31	परमेशर, प्रभू ईशूओ बाप्पूओ आसा सदा शूकर, सह ज़ाणा कि इना गल्ला कि हुंह निं झ़ुठअ बोलदअ आथी।
11	32	दमिश्क नगरी दी अरितास ज़ुंण राज़ैओ राजपाल आसा त, तेऊ आसा ती मुंह ढाकणा लै दमिश्क नगरी फेर पहरअ लाअ द,
11	33	और हुंह होथअ तराणैं दी बेशी करै ताकि बाती उछ़टी दुआली बाती उंधै राजपाले हाथा का निखल़अ बच़ी।
12	1	एही ता निं घमंड करनअ मुल्है ठीक आथी, तैबी लागा मुंह घमंड करनअ; मुंह खोज़णीं प्रभू दैनै दै दर्शणें और ज्ञैने गल्ला।
12	2	हुंह निंयं च़ौदा साला पैहलै उझै चिऐ स्वर्गा तैणीं। हुंह आपणीं एसा देही संघी निंयं या बाझ़ी देही सुपनै निंयं ऐहा गल्ला निं हुंह ज़ाणदअ, एता ज़ाणा सिधअ परमेशर।
12	3	हाँ, एसा गल्लो थोघ आसा सिधअ परमेशरा का कि हुंह मेरी देही दी त कि सुपनै त? पर मुखा आसा थोघ
12	4	कि हुंह निंयं उझै स्वर्गा लै और मंऐं शूणीं तिधी एही रहैन करनै आल़ी गल्ला ज़ुंण खोज़णीं मेरै बशा का बागै आसा। तिन्नां गल्ला खोज़णें ज़ाज़त निं मणछा लै आथी।
12	5	ऐहा गल्ला पिछ़ू सका हुंह घमंड करी पर मुंह निं इहअ करनअ आथी, मुंह करनअ सिधअ आपणीं कमज़ोरी दी घमंड।
12	6	ज़ै हुंह घमंड करनअ बी च़ाहूं ता तैबी निं हुंह ऐडअ हणअ, किल्हैकि हुंह आसा शुची गल्ला खोज़दअ लागअ द। पर मुंह निं तिहअ करनअ किल्हैकि हुंह निं च़ाहंदअ कि लोग मुंह मेरी शुची ज़िन्दगी और मेरी शिक्षा का खास्सअ समझ़े।
12	7	पर मुंह निं तिन्नां नुआहरी गल्ले बारै खास्सअ घमंड लोल़ी हुअ ज़ुंण मुखा परमेशरै रहैऊई तैही च़भेऊअ तेऊ मेरी देही दी एक कांडअ, मतलब शैतानो एक दूत कि सह मुल्है धमुक्कै बाहे ताकि हुंह घमंड निं करूं। ()
12	8	एते बारै की मंऐं प्रभू का चिई बारी अरज़ कि अह लोल़ी मुखा दूर हुअ।
12	9	पर तेऊ बोलअ हर बगत इहअ, “ताल्है आसा मेरअ जश ई बतेर्हअ। किल्हैकि मेरी शगती करा कमज़ोरी दी खास्सअ काम।” तैही करनअ मुंह आपणीं कमज़ोरी प्रैंदै बडै नंदा दी घमंड कि ईशू मसीहे शगती लोल़ी मुंह प्रैंदै बणीं रही।
12	10	एता पिछ़ू आसा हुंह मसीहा लै कमज़ोरी दी, और निंदा दी और दल़िदरा दी, और लोगे बरोधा मांझ़ै मसीबता और मसीबता दी खुश; किल्हैकि ज़ेभै हुंह आत्मां दी दुबल़अ हआ, ता मसीहे शगती करै हआ हुंह ज़ोरा आल़अ जोधअ।
12	11	ज़ांऊं मंऐं तम्हां लै एऊ साबै ऐडै ज़िहअ लिखअ, ता मुंह फिरी आप्पू बी माल़ी, पर मुंह पल़अ लिखणअ किल्हैकि तम्हां लागा त मुंह प्रैंदै भरोस्सअ करनअ। तम्हां लागा त हुंह हथू सराहणअ पै, किल्हैकि हुंह निं किछ़ बी आथी त पर हुंह निं किछ़ू गल्ला दी तिन्नां का कम आथी ज़ुंण आप्पू “बडै शधाणूं” समझ़ा।
12	12	असली शधाणूंए लछ़ण बी रहैऊऐ तम्हां मांझ़ै सोभी साबै सबर करनै और नछ़ैणां करै, नुआहरै कामां और शगतीए कामां करै।
12	13	तम्हैं कहा ज़ेही गल्ला दी आसा तै होरी मंडल़ी का कम, सिधै एकी गल्ला दी कि मंऐं निं तम्हां लै होरी मंडल़ी ज़िहअ आपणअ ढबै-धेल्लैओ बोझ़ पाअ, पर ज़ै मेरै तम्हां का ढबै नांईं मांगणैं पिछ़ू तम्हैं माल़ी च़ेती ता एता लै करै मुंह माफ।
12	14	भाल़ा, हुंह आसा तम्हां सेटा लै चिऊथी बारी एछणा लै तैर्हुअ द, और मुंह निं तम्हां प्रैंदै ढबै-धेल्लैओ किछ़ै बोझ़ पाणअ। किल्हैकि हुंह च़ाहा तम्हां, थारी धन-माया निं हुंह च़ाहंदअ आथी किल्हैकि शोहरू निं लागदी आम्मां-बाप्पू लै ज़ैदात कठा करनी, पर आम्मां-बाप्पू लागा शोहरू लै ज़ैदात कठा करनी।
12	15	हुंह दैंऊं तम्हां लै बडी खुशी-खुशी आपणीं सोभै गल्ला इधी तैणीं कि आपणैं प्राण किल्है निं पल़े दैणैं। हुंह ता झ़ूरा तम्हां लै खास्सअ पर मुखा ज़ाण्हिंआं कि तम्हैं निं मुल्है खास्सी झ़ूरी करदै।
12	16	तम्हां मांझ़ै कई ता मना एसा गल्ला कि मंऐं निं तम्हां लै ढबै-धेल्लैओ बोझ़ पाअ, पर कई सोठा अज़ी बी इहअ कि मंऐं किअ तम्हां धोखै दी पाई करै च़लाकी दी तम्हां करै आपणअ फाईदअ।
12	17	मंऐं निं तितुस या कुंण होर तम्हां सेटा लै एते तैणीं छ़ाडै कि तिंयां मुल्है तम्हां का ढबै आणे मांगी।
12	18	मंऐं छ़ाडअ तितुस समझ़ाऊई करै तेऊ भाई संघै, तेऊ तितुसै कै तम्हां का छ़ल़-कपट करी करै किज़ै निंयं किनी? कै हाम्हैं एकी आत्में साबै निं ज़िन्दगी काटी? और कै म्हारअ बभार एकी रंगो निं आथी?
12	19	तम्हैं समझ़अ हणअ एभै तैणीं इहअ कि हाम्हैं आसा लागै दै थारै सम्हनै आपणीं गल्ले सफाई दैंदै। एसा गल्ला ज़ाणा परमेशर आप्पै कि हुंह खोज़ा परमेशरो बैण शुचै मनैं और मसीहे हका करै इहअ सोठी करै कि परमेशर आसा हाम्हां भाल़अ लागअ द। ए मेरै पैरै भाईओ, मंऐं लिखी तम्हां लै हर गल्ला थारी भलाईए तैणीं ताकि तम्हैं विश्वासा दी मज़बूत होए।
12	20	किल्हैकि मुंह आसा एही डौर कि किधी इहअ निं हआ कि ज़ेभै मुंह एछणअ, और ज़िहै मुंह तम्हैं हुऐ लोल़ी और तम्हैं निं तिहै हआ और हुंबी ज़ेभै तम्हां नांईं लोल़ी त आअ और हुंह एछे तेभै, और तम्हां दी होए झ़गल़ै, आल-मस्ती, रोश, बरोध, ज़ल़ण, निंदा-च़ुगली, घमंड और झ़गल़ै।
12	21	किधी इहअ निं हआ ज़ेभै हुंह तम्हां सेटा भी फिरी एछूं तेभै पल़े मुंह परमेशरा सम्हनै शर्मिंदअ हणअ और मुंह तिन्नां लै शोग करनअ पल़े ज़ुंणी पैहलै निक्कै काम, शर्मिंदै करनै आल़ै काम और कंज़रैई ज़िहै पाप करनै अज़ी बी आपणअ मन निं बदल़अ।
13	1-2	ऐबै एछणअ मुंह चिऊथी बारी इना गल्ले फैंसलै करदअ तम्हां सेटा लै ज़िहअ पबित्र शास्त्र बोला, “हर गल्लो फैंसलअ करनअ दूई या चिई गवाही सम्हनै।” () ज़धू हुंह दुजी बारी तम्हां सेटा लै आअ तधू तै हाम्हैं चअन ज़ण्हैं, तधू हेरअ त मंऐं बोली कि मुंह दैणीं तिन्नां लै सज़ा ज़ुंण तम्हां मांझ़ै कबल्लै पाप करनै आल़ै मणछ आसा। ऐबै दैआ हुंह भी तिन्नां लै और होरी सोभी लै भी चतैनगी कि हुंह अज़ी बी तम्हां का दूर, ज़ेभै हुंह भी तम्हां सेटा लै एछे तेभै निं तिन्नां हुंह छ़ाडी गअ।
13	3	मुंह दैणैं तम्हां लै तेते सोभै सबूत ज़ुंण तम्हैं च़ाहा कि ईशू बोला मुंह बाती। मसीहा निं दुबल़अ आथी पर तेऊ हेरनी आपणीं शगती तम्हां का रहैऊई ज़ेभै तम्हां तेऊओ सम्हनअ पल़े करनअ।
13	4	सह कमज़ोरीए बज़्हा क्रूसा प्रैंदै ता छ़ड़ाऊअ, ता तैबी आसा परमेशरे शगती करै ज़िऊंदअ। हाम्हैं बी आसा देही दी मसीहा ज़िहै दुबल़ै पर ज़ेभै हाम्हैं थारअ सम्हनअ करे तेभै हणैं हाम्हैं तेऊ संघै ज़िऊंदै और हाम्हां का हणीं तेभै परमेशरे शगती।
13	5	तम्हैं दैआ आप्पू भाल़णीं कि तम्हैं असली दी विश्वासा दी आसा कि नांईं आथी। कै तम्हां का आपणैं बारै थोघै ई निं आथी कि ईशू मसीहा आसा तम्हां दी? नांईं ता आसा तम्हैं परखा दी नकाम्मैं निखल़ै दै।
13	6	पर मेरी आशा आसा कि तम्हां का जाणअ थोघ लागी कि हाम्हैं निं नकाम्मैं आथी।
13	7	हाम्हैं करा परमेशरा का एही अरज़ कि तम्हैं निं लोल़ी किछ़ै बूरअ काम किअ। हाम्हैं निं एसा गल्ला रहैऊंणा लै प्राथणां करदै कि ज़ुंण मसीहे सेऊआ हाम्हैं तम्हां मांझ़ै की तेथ हुऐ हाम्हैं सफल, पर हाम्हैं च़ाहा इहअ कि तम्हैं तेता करे ज़ुंण भलअ आसा। ज़ै हाम्हैं सफल हंदै नांईं बी शुझिए, तैबी च़ाहा हाम्हैं कि तम्हैं लोल़ी सफल हुऐ।
13	8	किल्हैकि हाम्हैं निं सत्ते खलाफ किछ़ बी करी सकदै, पर सत्ता लै सका सोभ किछ़ करी।
13	9	ज़ेभै हाम्हैं दुबल़ै आसा, और तम्हैं आसा जोधै, ता हाम्हैं हआ खुश, और एही अरज़ करा कि तम्हैं लोल़ी विश्वासा दी पाक्कै हुऐ।
13	10	तैही आसा हुंह तम्हां सेटा एछणैं का पैहलै पिठी पिछ़ू इना गल्ला लिखदअ लागअ द। ताकि ज़ुंण हक मुल्है प्रभू आसा दैनअ द तेता करै मुंह तम्हां लै सज़ा नां दैणीं पल़े। हुंह निं तेऊ हका डाही करै थारअ विश्वास खतम करनअ च़ाहंदअ पर हुंह च़ाहा कि तम्हैं विश्वासा दी पाक्कै होए।
13	11	ऐबै ए मेरै भाईओ, नंद रहा; और सिध्द रहा हंदै लागी; एकी दुजै लै दैआ हैअ और आप्पू मांझ़ै डाहा एक मन और मिल़ी-ज़ुल़ी रहा। झ़ूरी और शांती दैणैं आल़अ परमेशर हणअ तम्हां संघै।
13	12	एकी-दुजै लै दैआ मल़्हैची दैई राज़ी-खुशी।
13	13	मसीहा ईशूए सोभी पबित्र लोगा बाखा का तम्हां सोभी लै राज़ी-खुशी।
13	14	प्रभू ईशू मसीहो जश और परमेशरे झ़ूरी और पबित्र आत्मां लोल़ी सदा तम्हां संघै रही।
