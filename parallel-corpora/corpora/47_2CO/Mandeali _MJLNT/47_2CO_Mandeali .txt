1	1	हांऊँ पौलुसा ये चिठ्ठी तुस्सा रे कठे लिख्दा लगिरा। हांऊँ परमेसरा री इच्छा ले मसीह यीसू रा चुणिरा चेला आ। होर मसीह मन्झ आस्सा रा भाई तिमिथियुस मेरे साउगी आ। हांऊँ ये चिठ्ठी कुरिन्थुस सैहरा रे परमेसरा री कलीसिया रे लोका रे कठे होर सारे अखाया ईलाके रे सब परमेसरा रे पवित्र लोका रे कठे लिखी करहा।
1	2	हांऊँ प्रार्थना करहा कि आस्सा रा बापू परमेसर होर प्रभु यीसू मसीह तुस्सा जो अनुग्रह होर सांति देंदा रहे।
1	3	आस्सा रे प्रभु यीसू मसीह रा बापू, होर परमेसरा री बड़ाई हो, जो आस्सा पर दया करणे वाल्आ बापू, होर जो हमेसा आस्सो तस्सली देणे वाल्आ परमेसर आ।
1	4	से आस्सा रे सब दुःखा मन्झ आस्सा जो तस्सली देहां; ताकि आस्से तेस्सा तस्सली री वजहा ले जो परमेसर आस्सा जो देहां, तिन्हा जो भी तस्सली देई सके, जो केसी न केसी वजहा ले दुःखा मन्झ हो।
1	5	क्यूंकि आस्से जितना ज्यादा मसीह यीसू रे कठे दुःख सैहया करहा ऐें, परमेसरा तेता ले ज्यादा मसीह रे ज्रीए आस्सा जो होर भी तस्सली देआ।
1	6	आस्से दुःख सैहया करहे, ताकि परमेसर तुस्सा जो तस्सली दे, होर तुस्सा रा उद्धारा करहे। क्यूंकि परमेसर आस्सो तस्सली देआ, इधी कठे तेस तुस्सा जो भी तस्सली देणी। क्यूंकि तुस्से बड़े सबरा साउगी आस्सा साहीं दुःख सहीरा।
1	7	होर आस्सा री आस तुस्सा रे बारे मन्झ बिल्कुल पक्की ई; क्यूंकि आस्से जाणहां ऐें कि, जिहां तुस्से आस्सा रे दुःखा मन्झ सहभागी हुहाँ ऐें, तिहां ईं तुस्से तेस तस्सली मन्झ भी सहभागी हो जो परमेसर आस्सा जो देआ।
1	8	हे भाईयो बैहणो, आस्से चाहाँ ऐें कि तुस्से आस्सा रे तेस दुःखा रे बारे मन्झ जाणा, जो आसिया रे ईलाके मन्झ आस्सा पर पया। आस्से ऐहड़े भारी बोझा साउगी दभी गईरे थे, जो आस्सा रे सैहणे ले बाहर था, एथी तक कि आस्से मरणे ही वाले थे।
1	9	जेब्की आस्से आपणे मना मन्झ सोची लईरा था कि, आस्सा रा मरणा पक्का। ये इधी कठे हुआ कि आस्से आपणे आपा पर नी पर परमेसरा पर भरोसा रखे, जो मरिरे जो जिउंदा करहा।
1	10	परमेसरे ही आस्से ऐहड़ी बडी मौता ले बचाए, होर तेस बचाणें भी; होर आस्सा जो होंसला कि तेस आस्से अगे भी बचान्दे रैंह्णां।
1	11	होर तुस्से भी मिली जुली किन्हें प्रार्थना रे ज्रीए आस्सा री मदद करहा ऐें, ताकि परमेसर तिन्हा प्रार्थना रे ज्रीए आस्सा पर अनुग्रह करहे। होर एस गल्ला री वजहा ले कई सारे लोक आस्सा रे कठे परमेसरा रा धन्यावाद करणा।
1	12	आस्से आपणी अंतरात्मा री सच्चाई पर बडयाई करहा ऐें। संसारा मन्झ होर खास करी किन्हें तुस्सा रे बीचा मन्झ आस्सा रा जीवन पवित्र होर सच्चा था, जो परमेसरा री तरफा ले आस्सा जो मिलिरा था। आस्से माह्णुंआं रे ज्ञाना पर भरोसा नी रखेया, बल्कि परमेसरा रे अनुग्रहा पर भरोसा रखेया।
1	13-14	आस्से तुस्सा जो हमेसा आपणी चिठ्ठीया मन्झ तिन्हा गल्ला जो लिख्हा ऐ, जो तुस्से पढ़ी सको होर समझी सको। भले ही ऐबे तुस्से आस्सो पूरी तरहा नी समझी पाए, पर मुंजो आस ई कि प्रभु यीसू रे दबारा वापस आऊणें रे ध्याड़े तुस्सा इन्हा सभी गल्ला जो पूरी तरहा समझी जाणा, ताकि तेस ध्याड़े तुस्से आस्सा रे कठे गर्वा री वजहा बणा, जिहां कि आस्से तुस्सा रे गर्वा री वजहा ऐें।
1	15	क्यूंकि मुंजो भरोसा आ कि तुस्सा री समझ अधूरी ई, इधी कठे ऐबे हांऊँ चाहां कि हांऊँ सभी ले पैहले तुस्सा वाले आऊँ; ताकि मेरे दो बारी तुस्सा वाले आऊणें ले तुस्सा जो दो गुणी आसीस मिले।
1	16	हांऊँ सोच्या करहा था कि तुस्सा वाले ले हुई किन्हें हांऊँ मकीदुनिया ईलाके जो जाऊं, होर मकीदुनिया ईलाके ले तुस्सा वाले वापस आऊँ; होर तुस्से मुंजो यहूदिया ईलाके तक सफरा करणे रे समान देई किन्हें मेरी मदद करो।
1	17	तुस्से पूछदे लगिरे कि मैं आपणी सोच किधियो बदली दिती। क्या तुस्सा जो लगां कि हांऊँ आपणा फैसला लापरवाही किन्हें करहा? क्या तुस्सा जो लगां कि हांऊँ सांसारिक लोका साहीं करणा चाहां जो कुछ गल्ला मन्झ “हां” ता करहे पर सही मन्झ तेता रा मतलब “नांह” हूँआ।
1	18	जिहां परमेसर सच्चा आ, तिहां ही जो कुछ आस्से तुस्सा किन्हें बोले से हमेसा सच्चा हूँआ।
1	19	क्यूंकि परमेसरा रा मह्ठा प्रभु यीसू मसीह जेसरे बारे मन्झ हांऊँ, सिलास होर तिमिथियुस प्रचार करहे, से प्रभु यीसू सच्चा आ; तेस मन्झ हाँ होर नांह दुंहें नी थी, पर तेता मन्झ “हां” ईं “हां” हुई थी।
1	20	क्यूंकि परमेसरा रे जितने वादे, स्यों सभ मसीह मन्झ हां ई, इधी कठे आस्से आमीन बोल्हा ऐें यानी हां, ताकि आस्सा रे ज्रीए परमेसरा री महिमा हो।
1	21-22	परमेसर ही आ, जो आस्सा जो मसीह रे कठे तुस्सा साउगी मजबूत बणी रैह्णे मन्झ आस्सा री मदद करहा। परमेसरे आस्सा पर आपणी छाप लगाई किन्हें ब्याने रे रूपा मन्झ आपणी आत्मा आस्सा रे दिला मन्झ रखी किन्हें आस्सा जो आपणे कठे चुणीरा।
1	23	परमेसरा मेरी एस सच्चाई रा गुआह आ कि हांऊँ तुस्सा किन्हें सच्च बोल्हा। हांऊँ दबारा कुरिन्थुस सैहरा मन्झ इधी कठे नी आया, क्यूंकि हांऊँ तुस्सा जो दुःख नी देणा चांहदा था।
1	24	एता रा मतलब ये नी कि, आस्से तुस्सा पर एस गल्ला रा हक जताया करहे कि तुस्सा जो केस गल्ला पर विस्वास करणा चहिए। क्यूंकि तुस्से आपणे ही विस्वासा रे ज्रीए मजबूत बणिरे, होर आस्से तुस्सा री ही खुसी रे कठे तुस्सा साउगी काम करणा चाहें।
2	1	मैं आपणे मना मन्झ ये ई ठाणी लया था कि मां फेरी दबारा तुस्सा वाले तेथी आई किन्हें तुस्सा जो दुःख नी दूं।
2	2	क्यूंकि अगर हांऊँ आई किन्हें तुस्सा जो दुखी करूं, ता तुस्सा रे अलावा मुंजो खुसी देणे वाल्आ होर कोई नी आ, सिर्फ तुस्से ई जेह्ड़े मै दुखी कितिरे।
2	3	होर मैं ये ई गल तुस्सा जो इधी कठे लिखी कि, केते एह्ड़ा नी हो कि, मेरे आऊणें पर जिन्हा ले मुंजो खुसी मिलणी चहिए, हांऊँ तिन्हा ले दुखी हुई जाऊं। क्यूंकि मुंजो तुस्सा सभी पर ऐस गल्ला रा भरोसा आ कि, जो मेरी खुसी ई, से ई तुस्सा सभी री भी खुसी ई।
2	4	बड़े कस्टा ले, होर दुखी मना ले, मैं बौह्त रोई-रोई किन्हें मैं ये चिठ्ठी तुस्सा कठे लिखी; इधी कठे नी कि, तुस्से दुखी हुई जाओ, बल्की इधी कठे कि तुस्से तेस बड़े प्यारा जो जाणी लो, जो मुंजो तुस्सा साउगी आ।
2	5	अगर कोई मेरे दुखा री वजहा ई ता से सिर्फ मेरे कठे नी पर केसी हदा तक किन्हें तुस्सा सभी रे कठे भी दुखा री वजहा बणीरी। हांऊँ तेसरी गलतिया रे बारे मन्झ बढ़ाई-चढ़ाई किन्हें होर कुछ नी बोलणा चांहदा।
2	6	ऐहड़े माह्णुं जो तुस्से विस्वासी लोके जो सजा दिती, सेई तिन्हारे कठे भतेरी ई।
2	7	इधी कठे ऐता ले ये खरा आ कि तेसरी गलती माफ़ करहा; होर तस्सली देआ, एह्ड़ा नी हो कि से माह्णुं परमेसरा पर आपणे विस्वासा ले पूरी तरहा ले पीछे हटी जाए।
2	8	इधी कठे हांऊँ तुस्सा ले बिनती करहा कि, तेस जो ये दसा कि तुस्से सच्चे तेस किन्हें प्यार करहे।
2	9	क्यूंकि मैं इधी कठे भी लिखिरा था कि, हांऊँ तुस्सा जो परखी लूं कि, तुस्से मेरी सारी गल्ला जो मनणे रे कठे त्यार ऐें कि, नी।
2	10	जेसरा तुस्से कुछ माफ़ करहा ऐें तेता जो हांऊँ भी माफ़ करहा, हांऊँ तिन्हो तुस्सा रे फायदे रे कठे मसीह रे अधिकारा ले माफ़ करहा।
2	11	ताकि सैताना री चलाकी आस्सा पर कामयाब नी हो, क्यूंकि आस्से तेसरी सारी चाला जो जाणांहे।
2	12	होर जेबे हांऊँ मसीह री खुसी री खबर सुनाणे रे कठे त्रोआस सैहरा मन्झ आया, ता प्रभुऐ मेरे कठे प्रचार करणे रे कठे एक द्वार खोल्ही दितेया।
2	13	मेरा तितुस भाई तुस्सा री कोई खबर लेई किन्हें मेरे वाले नी आया, जेता ले मेरे मना जो चैन नी मिल्या। इधी कठे हांऊँ त्रोआस सैहरा रे विस्वासी लोका ले विदा हुई किन्हें मकीदुनिया ईलाके जो चली गया ताकि हांऊँ तितुसा जो तोपी सकूं।
2	14	परमेसरा रा धन्यावाद हो, जेह्ड़ा आस्सा जो मसीह मन्झ वास करणे री वजहा ले हमेसा आपणे साउगी लेई चला होर आस्सा जो जीताई देआ, होर आस्सा रे ज्रीए मसीह जो जाणने री मीठी खुसबू हर जगहा फैलाहां।
2	15	क्यूंकि आस्सा री जिन्दगी परमेसरा रे वाले पूजणे वाली मसीह री मीठी खुसबू साहीं ई। होर आस्सा रा प्रचार मीठी खुसबू साहीं उद्धार पाणे वाले, होर नास हूणें वाले, दुंहीं वाले पुज्हा।
2	16	ये खुसबू नास हूणें वाले लोका जो मरणे रे कठे मौता री मुस्क ई, होर उद्धार पाणे वाले लोका रे कठे जीवना देणे रे कठे जिन्दगी री खुसबू ई। होर सच्चे कोई भी आपणे आपा ले एस खुसबू जो फैलाणे रे लायक नी आ।
2	17	क्यूंकि आस्से तिन्हा साहीं नी ऐें, जो परमेसरा रे बचना रा प्रचार अमीर हूंणे रे कठे करहा ऐें; बल्की ये जाणी किन्हें कि आस्से परमेसरा रे भेजिरे। आपणी मना री सच्चाई किन्हें मसीह रे हका रे ज्रीए परमेसरा री उपस्थिति मन्झ तेसरे बचना रा प्रचार करहा ऐें।
3	1	हांऊँ आपणे बारे मन्झ इन्हा गल्ला जो लिखी किन्हें आपणी बढ़ाई नी करणा चाहन्दा। या आस्सा जो बाकि लोका साहीं सिफारिसा री चिठ्ठीया तुस्सा वाले ल्याऊणी या तुस्सा ले लेणे री भी ज्रूरत नी।
3	2	पर तुस्से आपु चिठ्ठीया ई जो आस्सा री सिफारिस करी, जो आस्सा रे दिला पर लिखी गईरी। ताकि तुस्सा रे बीचा आस्सा रे भले कामा जो सब माह्णुं पछयाणी सके होर पढ़हा सके।
3	3	ये ता सुझ्दी गल ई कि, तुस्से तेस चिठ्ठीया साहीं ऐें जो मसीह वखा ले ई, होर आस्सा री सेऊआदारा ई रा इनाम आ। जो स्याही किन्हें पात्थरा री पटिया पर नी, बल्की जिन्दे परमेसरा री आत्मा रे ज्रीए दिला री मांस रूपी पटिया पर लिखीरी।
3	4	आस्से एह्ड़ा इधी कठे लिख्हा ऐें कि आस्से मसीह रे ज्रीए परमेसरा पर भरोसा ऐें।
3	5	ये नी कि, आस्से आपणे आप ऐस लायक ऐें कि, आपणी तरफा ले केसी गल्ला रा विचार करी सक्हा ऐें; पर परमेसरा आस्सो आपणी योग्यता देआ।
3	6	जिन्हें आस्से नौंईं वाचा रे सेऊआदार हूणें रे लायक भी किते, मूसा री लिखिरी व्यवस्था रे सेऊआदार नी बल्की आत्मा रे सेऊआदार ऐें; क्यूंकि लिखिरी व्यवस्था मारहा ई, पर पवित्र आत्मा अनंत जिन्दगी देहां ई।
3	7-8	पात्थरा री पटिया पर लिखिरी मूसा री व्यवस्था जेबे इस्राएल देसा रे लोको दितिरी थी, तेबे परमेसरा री महिमा जाहिर हुई थी। इस्राएल देसा रे लोक मूसा रे मुंहा वखा जो ज्यादा देरा तक नी देखी पाए हालांकि तेसरे चेहरे रा तेज ज्यादा देर तक नी रैहया। अगर मौत वखा जो लेई जाणी वाली मूसा री व्यवस्था पर आधारित सेऊआ इतनी ज्यादा तेजोमय थी, तेबे नौंईं वाचा पर आधारित सेऊआ होर भी ज्यादा तेजोमय हूणीं।
3	9	लोका जो दोसी बनाणे वाली मूसा री व्यवस्था जेबे तेजोमय हुई, ता नौंईं वाचा जो लोका जो परमेसरा री नजरा मन्झ धर्मी माह्णुं बणाई, से होर भी तेजोमय हूणीं।
3	10	मूसा री व्यवस्था जो तेजा किन्हें भरी हुईरी थी, ऐबे तेस नौंईं वाचा री तेजा रे साम्हणें जो तेस ले भी ज्यादा बढ़ी किन्हें तेजस्वी ई, बगैर तेजा री हुई गईरी।
3	11	व्यवस्था तेस तेजा साउगी दितिरी जो घटदी जाहीं थी, पर नौंईं वाचा रा तेज होर भी ज्यादा बढ़ी किन्हें आ क्यूंकि तेस्सा कधी भी नी घटणा।
3	12	इधी कठे ऐहड़ी आस रखी किन्हें आस्से बड़ी हिम्मता साउगी बोल्हा ऐें,
3	13	होर आस्से मूसा साहीं नीं, जिन्हें आपणे मुंहा पर परदा पाइरा था ताकि इस्राएल देसा रे लोक तेस तेजा जो नी देखी सको जो घटदे हुये मजे-मजे खत्म हुंदा लगिरा था।
3	14	पर स्यों नर्क्कले हुई गईरे थे, क्यूंकि आज तक पुराणे नियम पढ़ने रे टैमा तिन्हारे दिला पर से ई परदा पइरा रैंहयां; पर से परदा मसीह मन्झ विस्वास करणे ले उठी जाहाँ।
3	15	होर आज तक जेबे केबे मूसा री व्यवस्था पढ़ी जाहीं, ता तिन्हारे दिला पर परदा पइरा रैंहयां ताकि स्यों व्यवस्था री गल्ला जो पूरी तरहा नी समझी सके।
3	16	बल्की जेबे केबे तिन्हा प्रभु यीसू पर विस्वास करघे, तेबे से परदा उठी जाणा।
3	17	प्रभु ता आत्मा आ: होर जेथी केथी प्रभु रा आत्मा आ तेथी व्यवस्था री गल्ला ले अजादी ई।
3	18	क्यूंकि आस्से सभ सीसे साहीं उघाड़े चेहरे साउगी प्रभु री महिमा जो जाहिर करहे। ये महिमा प्रभु री वखा ले ई जो पवित्र आत्मा रे रूपा मन्झ आस्सा वाले ई, होर आस्से तेस ई तेजस्वी रूपा मन्झ थोड़ा-थोड़ा करी किन्हें बदल्दे जाहें।
4	1	इधी कठे जेबे आस्सा पर परमेसरा री एह्ड़ी दया हुई कि, आस्सा जो परमेसरा रे बचना जो प्रचार करणे री सेऊआ मिली, ता आस्से हिम्मत नी हारदे।
4	2	बल्की आस्से ता बेज्जती री गल्ला होर गुप्त काम करणा छाडी दिते, ना आस्से चलाकी करहा ऐें, होर ना आस्से परमेसरा रे बचना मन्झ मिलावट करहा ऐें, बल्की परमेसरा रे साम्हणें सिर्फ सच्चाई री गल्ला बोल्हा ऐ। होर हर माह्णुं एस गल्ला री गुआही देई सकां कि आस्से सच्चे ऐें।
4	3	अगर आस्से जेस खुसी री खबरा रा प्रचार करहे, तेस पर परदा पईरा हो, ता ये नास हूणें वाले रे कठे ई पईरा।
4	4	होर तिन्हा अविस्वासी लोका रे कठे, जिन्हारी बुद्धि ऐस संसारा रे इस्वर सैताने काणी करी दितीरी, ताकि स्यों मसीह री खुसी री खबरा जो होर तेसरी महिमा जो नी समझी सके। होर मसीह ही परमेसरा रा स्वरूप आ।
4	5	क्यूंकि आस्से आपणे आपा जो नी, बल्की यीसू मसीह रा प्रचार करहा ऐें कि मसीह यीसू ही प्रभु आ। होर तिन्हें ही आस्से तुस्सा रे सेऊआदार हूंणे रे कठे भेजिरे।
4	6	इधी कठे परमेसरे बोल्या कि, “नह्यारे मन्झा ले प्रयासा चमके,” होर से ई परमेसर समझ रूपी चमका जो आस्सा रे दिला चमका आ, ताकि आस्से यीसू मसीह मन्झ परमेसरा री महिमा जो देखी सके।
4	7	आस्से तिन्हा माटे रे भांडे साहीं ऐें जिन्हा मन्झ धन रखिरा आ। एता ले गल ये साफ हुई जाहीं कि ये असीम सामर्थ आस्सा री तरफा ले नी, बल्की परमेसरा री तरफा ले ई।
4	8	आस्से चहुँ वखा ले दुःख ता काट्हा ऐें, पर पिसदे नी ऐें; आस्से घबराई गईरे, पर आस्से दुआस नी हुन्दे।
4	9	सताये ता जाहें; पर छाडी नी जान्दे; गिराये ता जाहें, पर खत्म नी हुन्दे।
4	10	आस्से हमेसा तिन्हा गल्ला जो आपणे सरीरा मन्झ सैहन करहे, जेहड़ी यीसूऐ मरदे हुए सैहीरा था; ताकि आस्सा रे कामा ले लोक यीसू री जिन्दगी रे बारे मन्झ जाणी सके।
4	11	क्यूंकि आस्से जिन्दे जी हमेसा यीसू री वजहा ले मौता रे खतरे मन्झ रहे, ताकि यीसू री जिन्दगी भी आस्सा रे मरणे वाले सरीरा मन्झ जाहिर हो।
4	12	एसरा मतलब आस्से ता लगातार मौता रा साम्हणा करहे, पर एसरी वजहा ले तुस्सा जो अनंत जिन्दगी मिली।
4	13	पर आस्से खुसी री खबर सुणांदे रहे क्यूंकि आस्सा रा से ही विस्वास आ जेहड़ा भजन लिखणे वाले रा था, जेबे तिन्हें पवित्र सास्त्र मन्झ एह्ड़ा लिख्या कि, “मैं विस्वास कितेया, इधी कठे ग्लाया।”
4	14	क्यूंकि आस्से जाणहां ऐें, जिन्हें प्रभु यीसू जो मरिरे लोका मन्झ जिउंदा कितेया, से ही परमेसर आस्से भी मसीह यीसू साहीं जिउंदे करणे, होर तुस्सा साउगी आस्से भी आपणे उपस्थिति मन्झ लेई जाणे।
4	15	क्यूंकि जो भी दुःख आस्से सैहण कितिरे से तुस्सा रे फायदे रे कठे, ताकि परमेसर रा अनुग्रह ज्यादा ले ज्यादा लोका जो मिले, होर बौह्त सारे लोक परमेसरा री महिमा रे कठे तिन्हारा ज्यादा ले ज्यादा धन्यावाद करणा।
4	16	इधी कठे आस्से हिम्मत नी हारदे; जेब्की आस्सा रा सरीर मजे-मजे मरदा लगिरा, पर तेबे भी आस्सा रे अंदर आस्सा री आत्मा रोज-रोज नौंईं हुन्दी जाहीं।
4	17	क्यूंकि आस्सा री ऐबे री ये परेसानिया बौह्त छोटी होर स्यों लम्बे टैमा तक नी टिकणी। पर इन्हा परेसानिया री वजहा ले आस्सो जुग-जुग री महिमा मिलणी, जो तिन्हा सब चीज़ा ले बढ़ी किन्हें ई, जेसरे बारे मन्झ समझाणा नामुमकिन आ।
4	18	होर आस्से ता देखिरी चीजा जो नी बल्की अनदेखी चीजा जो देखदे रैंहयां ऐें, क्यूंकि देखीरी चीजा थोड़े ई ध्याड़े री ई, पर अनदेखी चीजा सदा बणीं रहीं।
5	1	क्यूंकि आस्से जाणहां ऐें कि, एस संसारा मन्झ आस्सा रा सरीर एक डेरे साहीं आ, जेस मन्झ आस्से रहे। होर जेबे ये डेरा ढई जाणा यानि आस्सा मरी जाणा, ता आस्सा जो परमेसरा री तरफा ले स्वर्गा मन्झ एक एह्ड़ा डेरा मिलणा, जो माह्णुंआं रे हाथा रा बणाईरा नी पर जुग-जुग रे कठे हूंणां।
5	2	एस सरीरा मन्झ रैहन्दे हुए ता आस्से रोहां धोहां ऐें, होर बड़ी इच्छा रख्हा ऐें; कि आस्सा आपणे स्वर्गीय सरीर पैन्ह्णा।
5	3	होर जेबे आस्सो तेस स्वर्गीय सरीरा जो पाई लैन्घे, तेबे आस्से तेस सरीरा बगैर नी पाए जाणे।
5	4	होर आस्से ऐस सरीर रूपी डेरे मन्झ रैहन्दे हुये बोझा हेठ दभी किन्हें रोहें-पिट्हा ऐें; क्यूंकि आस्से इन्हा सांसारिक सरीरा जो छाडणा नी चाह्न्दे, पर आस्से ये चाहें कि परमेसर आस्सो स्वर्गीय सरीर देई दे, ताकि ये मरणे वाले सरीर नी मरणे वाले सरीरा मन्झ बदली जाए।
5	5	से परमेसरा आ, जिन्हें आस्से एस नंऊँऐं सरीरा जो पाणे रे कठे त्यार कितिरा। तिन्हें आस्सो पवित्र आत्मा ये पक्का करणे रे कठे दितिरी कि तेस सच्चे ही आस्सो नंऊँआं सरीर देणा।
5	6	इधी कठे आस्से हमेसा हिम्मत रख्हा ऐें होर ये जाणहां ऐें; कि जेबे तक आस्से सरीरा मन्झ रैंहयां ऐें, तेबे तक आस्से परमेसरा साउगी स्वर्गा मन्झ नी रैहन्दे।
5	7	क्यूंकि आस्से प्रभु यीसू रे रूप जो देखी किन्हें नी, पर तेस पर विस्वास रखणे री वजहा ले जीएं।
5	8	इधी कठे आस्से हिम्मत रख्हा ऐें, होर मरणे रे बाद एस सरीरा जो छाडी किन्हें प्रभु साउगी रैंह्णां होर भी खरा समझ्हा ऐें।
5	9	ऐस वजहा ले आस्सा रे मना री इच्छा ये ई कि, चाहे आस्से स्वर्गा मन्झ परमेसरा साउगी रहे, चाहे धरती मन्झ तेस ले दूर रहे, पर आस्से तेस जो खरे लगदे रहे।
5	10	क्यूंकि ये जरूरी आ कि, मसीह आस्सा सभिरा न्याय करहे, ताकि हर एक माह्णुं आपणे-आपणे भले बुरे कामा रा इनाम मिले, जो तिन्हें आपणे सरीरा रे ज्रीए कितिरे हो।
5	11	इधी कठे प्रभु रा डर मनी किन्हें आस्से लोका ले अर्ज करहा ऐें कि स्यों सच्चाई पर विस्वास करहे, होर परमेसरा जाणहां कि सच्चे आस्से कुणहें। होर मेरी उम्मीद ये ई कि, सच्च मुच तुस्से भी आपणी अन्तरात्मा मन्झ आस्सो जाणी लो।
5	12	आस्से फेरी भी आपणी बड़ाई तुस्सा रे साम्हणें नी करदे बल्की आस्से आपणे बारे मन्झ तुस्सा जो गर्व करणे रा मौका देहां ऐें, ताकि तुस्से तिन्हा लोका जो जवाब देई सको, जो मना पर नी, बल्की बाहरी कामा पर बडयाई करहा ऐें।
5	13	अगर कोई बोले कि आस्से होसा मन्झ नी ऐें, ता से परमेसरा रे कठे ऐें; होर अगर कोई बोले आस्से स्याणें ऐें, ता से तुस्सा रे कठे ऐें।
5	14	क्यूंकि मसीह रा प्यार आस्सा जो मजबूर करहा, इधी कठे आस्से पूरा विस्वास करहे कि जेबे मसीह सभी लोका रे कठे मरेया ता आस्से ये भी विस्वास करहे कि आस्से भी आपणी पुराणी जिन्दगी रे कठे मरी चुकिरे।
5	15	होर मसीह इधी कठे सभी रे कठे मरी गया, ताकि जो लोक जिउंदे ऐें, स्यों अगे जो आपणे कठे नी जीये बल्की तेसरे कठे जीये, जो तिन्हारे कठे क्रूसा प्रयाल्हे मरेया होर दबारा जिउंदा हुआ।
5	16	इधी कठे ऐभे ले आस्से केसी जो भी माह्णुंआं री नजरा ले नी देखणा, होर अगर आस्से मसीह जो भी माह्णुंआं री नजरा ले देखे थे, पर एेबे ले आस्सा से एह्ड़ा नी देखणा; क्यूंकि ऐबे आस्से तेस जो जाणी गईरे।
5	17	इधी कठे अगर कोई मसीह पर विस्वास करहा, ता से नौंईं सृस्टी ई। पुराणी गल्ला बीती गई; होर स्यों सभ गल्ला नौंईं हुई गईरी।
5	18	होर सब गल्ला परमेसरा री तरफा ले ई, जिन्हें मसीह रे ज्रीए आस्सा रे साउगी मेल मिलाप कितेया। होर आस्सा जो, लोका किन्हें परमेसर साउगी मेल मिलापा कुराणे री सेऊआ सौंपी दिती।
5	19	होर एस नौखे मेल मिलापा री खबर जो आस्सो सौंपीरी से ये ई कि परमेसरे मसीह रे ज्रीए संसारा रे लोका रा मेल मिलाप आपणे साउगी करी लया। परमेसरे लोका रे पापा रा दोस तिन्हा पर नी ल्गाया होर स्यों माफ़ करी दिते।
5	20	इधी कठे आस्से मसीह रे राजदूत ऐें। मानो परमेसर लोका ले आस्सा रे ज्रीए अर्ज करहा कि स्यों तेस मेल मिलापा री खबरा जो अपनाई ले: आस्से मसीह री वखा ले अर्ज करहा ऐें कि, परमेसरा साउगी मेल मिलाप करी लऊआ।
5	21	मसीह जो पापा ले अनजाण था, तेस जो ही परमेसरे आस्सा रे कठे पापी बणाया, ताकि आस्से परमेसरा री नजरा मन्झ धर्मी माह्णुं बणी जाये, क्यूंकि मसीहे आस्सा रे पापा री सजा जो आपणे गास लेई लितिरा।
6	1	आस्से परमेसरा साउगी काम करणे मन्झ लगिरे, आस्से ये अर्ज करहा ऐें कि, परमेसरा रा अनुग्रह जो तुस्सा पर हुईरा, तेस जो तुस्से बेकार नी जाणे देऊआ।
6	2	क्यूंकि पवित्र सास्त्रा मन्झ परमेसर बोल्हा, “होर जेबे सही टैम आया मैं तुस्सा री सुणीं, होर उद्धारा रे ध्याड़े मैं तेरी मदद किती।” सुणा, ऐबे ही सही टैम आ; होर ये ही से ध्याड़ा आ जेस ध्याड़े तुस्सा उद्धारा पाणा।
6	3	परमेसरा साउगी काम करदे हुए आस्सा रा व्यवहार केसी रे कठे कोई भी बाधा नी पांदा, ताकि एह्ड़ा नी हो कि स्यों आस्सा री सेऊआ पर दोस लगाये।
6	4	पर हर गल्ला मन्झ हर तरीके किन्हें आस्से ये जाहिर करहे कि आस्से सच्चमुच परमेसरा रे सेऊआदार ऐें। क्यूंकि आस्से हमेसा दुखा मन्झ धीरज रखे, हालांकि आस्सा जो बौह्त सारी कठिनाई होर संकटा हुईरे।
6	5	आस्से कोड़े खाधे, आस्सा जो जेल्हा मन्झ पाई दितेया, होर दंगे फसादा मन्झ आस्सो चोट लगी। आस्से बढ़ी मैहनत किती, बगैर सोये होर बगैर खाणे-पीणे रे रहे।
6	6	पर आस्से आपु जो पवित्र रखेया, होर समझदारी से काम कितिरा, आस्से धीरज रखेया होर दूजेया पर दया कितिरी, पवित्र आत्मा आस्सा साउगी रैंह्यां होर आस्सा रा प्यार सच्चा।
6	7	आस्से सच्चाई री खबर सुणाई, होर परमेसरा री सामर्थे आस्सा मन्झ काम कितेया। आस्से सीधे हाथा ले हमला करणे रे कठे होर पूठे हाथा ले बचाव करणे रे कठे धार्मिकता रे हथियारा रा इस्तेमाल करहे। इन्हा सभ गल्ला ले पता लगां कि आस्से परमेसरा रे सेऊआदार ऐें।
6	8	चाहें लोके आस्सा री इज्जत किती या बेज्जती किती, या तारीफ किती या बुराई किती, आस्से हमेसा आपणे बारे मन्झ सच्च ही बोल्या, भले लोक आस्सो कपटी ही बोल्हे।
6	9	भले ही आस्से दूजेया रे कठे अजनबी ऐें, पर तुस्से आस्सा जो ढंगा किन्हें जाणाये। एह्ड़ा लगा कि आस्से मरदे ही लगिरे पर फेरी भी आस्से हाले भी जिऊन्दे ऐें। आस्सा जो सजा मिली पर कधी केसीए आस्से जानी ले नी मारे।
6	10	पर आस्से हमेसा दुखा रे टैमा भी खुसी म्नांहें। हलांकि आस्से आपु ता गरीब ऐें, पर कईया जो आत्मिक रूपा ले अमीर बणाई दितिरा। होर आस्सा वाले आपणा कुछ नी हाया, पर फेरी भी सब कुछ आस्सा रा आपणा। होर येही गल्ला जाहिर करही कि आस्से परमेसरा से सेऊआदार ऐें।
6	11	हे कुरिन्थुस सैहरा रे विस्वासी लोके, आस्से तुस्सा किन्हें सच्ची गल्ला बोल्हे, आस्से पुरे दिला ले तुस्सा जो चाहें ऐें।
6	12	तुस्सा रे कठे आस्सा रा प्यार कधी कम नी हुआ, पर तुस्सा रा प्यार आस्सा रे कठे घटी गईरा।
6	13	पर आपणे बाल बच्चे जाणी किन्हें हांऊँ तुस्सा किन्हें बोल्हा कि, तुस्से भी आस्सा रे प्यार रे बदले मन्झ आस्सा किन्हें पुरे दिला किन्हें प्यार करहा।
6	14	अविस्वासी लोका साउगी केसी तरीके रा नाता मत रखा। क्यूंकि धार्मिक कामा रा अधर्मा रे कामा साउगी कोई बराबरी नी। होर ना ही प्रयासे रा नह्यारे साउगी कोई रिस्ता आ।
6	15	होर मसीह रा सैताना साउगी कोई रिस्ता नी आ। होर विस्वासी लोका रा अविस्वासी लोका साउगी कोई मेल नी आ।
6	16	होर मूर्तिया री परमेसरा रे मन्दरा मन्झ कोई जगहा नी। क्यूंकि आस्से ता जिन्दे परमेसरा रे मन्दर ऐें, जेह्ड़ा परमेसरे पवित्र सास्त्रा मन्झ बोलिरा कि, “मां इन्हा लोका साउगी रैहणां, होर तिन्हारे बीचा मन्झ चल्या फिरया करणा; होर मां तिन्हारा परमेसर हूंणां, होर तिन्हा मेरे लोक हूंणां।”
6	17	इधी कठे प्रभु पवित्र सास्त्रा रे ज्रीए आस्सा किन्हें बोल्हा, “अविस्वासी लोका रे बीचा मन्झा ले बाहर निकला होर आपणे आपा जो तिन्हा ले लग रखा; असुद्ध चीजा किन्हें कोई रिस्ता मत रखा, तेबे मां तुस्से ग्रैहण करणे।”
6	18	“होर मां तुस्सा रा बापू हूंणां, होर तुस्सा मेरे मह्ठे होर मह्ठीया हूंणां; ये सर्वसक्तिमान प्रभु परमेसरा रा बचना आ।”
7	1	हे लाडले भाईयो होर बैहणो जेबे कि परमेसरे आस्सा किन्हें ये वादा कितिरा कि आस्से तेसरे लोक हूंणे। ता आऊआ, आस्से आपणे सरीर होर आत्मा री सब गंदगी जो दूर करहे; होर परमेसरा रा सम्मान करदे हुए पूरी तरहा पवित्र जिन्दगी जीणे री भी कोसिस करदे रहुआ।
7	2	तुस्से आस्सा किन्हें पूरा दिला ले प्यारा करहा। आस्से ना ता केसी किन्हें अन्याय कितेया, ना केसी रा कुछ बिगाड़ेया, होर ना केसी किन्हें बईमानी किती।
7	3	हांऊँ ये तुस्सा पर दोस लगाणे रे कठे नी बोल्दा लगिरा: क्यूंकि हांऊँ पैहले ई बोली चुकिरा कि, हांऊँ तुस्सा किन्हें पुरे दिला किन्हें प्यार करहा होर आस्सा रा तुस्सा रा जीणे-मरणे रा साथ आ।
7	4	हांऊँ तुस्सा किन्हें बड़ी हिम्मत रखी किन्हें बोल्या करहा, मुंजो तुस्सा पर बौह्त गर्व आ। मुंजो बौह्त तस्सली मिलिरी, आपणे सारे दुःखा मन्झ हांऊँ खुसी किन्हें भरपूर रैंहयां।
7	5	क्यूंकि जेबे आस्से त्रोआस सैहरा जो छाडी किन्हें मकीदुनिया ईलाके मन्झ आये, तेबे भी आस्सा जो चैन नी मिल्या, बल्की आस्से चहुँ तरफा ले दुःख पाहें थे; बाहर लड़ाई-झगड़े थे, होर मना अंदर डर था।
7	6	पर परमेसर दुआस लोका जो तस्सली देआ। होर तितुसा जो आस्सा वाले भेजी किन्हें परमेसरे आस्सा जो एह्ड़ी ही तस्सली दितिरी।
7	7	ये सच्च आ कि तितुसा किन्हें मिली किन्हें आस्से खुस हुए। पर एता ले बढ़ी किन्हें आस्से एस गल्ला पर खुस हुए कि तुस्से लोके तेस जो बौह्त हिम्मत दिती। होर तिन्हें मुंजो दसेया कि तुस्से मेरे किन्हें मिलणे री कितनी इच्छा रख्हा ऐ, तुस्से मेरे कठे दुखी ऐें होर मेरे बचाऊआ रे कठे कितनी लगन रखायें। इन्हा गल्ला ले मुंजो होर भी खुसी हुई।
7	8	हांऊँ नी पछताया कि मैं तुस्सा जो ये गंभीर चिठ्ठी लिखी, हालांकि तेता ले तुस्सा जो बौह्त दुःख पुज्हेया। जेबे मैं देखेया कि कुछ टैमा तक तुस्सा जो एस चिठ्ठी री वजहा ले दुःखी हुई गये, तेबे भले ही हांऊँ तेस्सा गल्ला ले पछताया पर ऐबे हांऊँ खुस आ।
7	9	पर इधी कठे नी कि तुस्सा जो दुःख पुज्हेया बल्की इधी कठे कि तुस्से तेस दुःखा री वजहा ले पाप करणा छाडी दितेया। क्यूंकि तुस्सा रा दुखी हूंणा परमेसरा री इच्छा रे मताबक था, ताकि आस्सा री तरफा ले तुस्सा जो केसी गल्ला मन्झ नुक्सान ना पूजे।
7	10	क्यूंकि आस्से जो दुःख परमेसरा री इच्छा ले सहे, तेसरी वजहा ले आस्सा पाप करणा छाडा ऐ, होर परमेसरा आस्सा रा उद्धार करणा, होर इधी कठे ये दुखा री गल नी। पर जो दुःख संसारा रे लोका जो तिन्हारे पाप करणे री वजहा ले हुआ, से तिन्हो अनंतकाला री मौता वखा जो लेई जां क्यूंकि स्यों पाप करणा नी छाडदे।
7	11	एस गला जो सोचा कि परमेसरा री इच्छा ले जो दुःख तुस्से सहेया तेता ले तुस्सा री जिन्दगी मन्झ क्या-क्या बदलाऊ आईरा; एता ले तुस्सा रे अंदर हिम्मत बढ़ी गई, आपणे आपा जो बेकसूर जाहिर करणे री इच्छा, होर अन्याय रे तरफ तुस्सा रा गुस्सा, दुखा रे बीचा चतन्न रहणा, मेरे किन्हें मिलणे री बढ़ी इच्छा, परमेसरा री सेऊआ री तरफ तुस्सा री फिकर, होर गलत माह्णुं जो सजा देणे रे कठे तुस्से त्यार ऐें। इन्हा गल्ला रे ज्रीए तुस्से ये साबित कितेया कि सब गल्ला जो ठीक-ठीक करणे मन्झ तुस्से कोई कमी नी छाडी।
7	12	हालांकि मैं ये गंभीर चिठ्ठी न्याय होर अन्याय करणे वाले रे कठे नी लिखिरी, पर इधी कठे लिखी कि तुस्से परमेसरा रे साम्हणें आपु ही देखी लो कि तुस्से आस्सा रे प्रति कितने सच्चे।
7	13	आस्सा जो इन्हा गल्ला ले हिम्मत मिली। आस्सो एस गल्ला ले होर भी खुसी हुई जेबे आस्से तितुस देखेया, होर तिन्हें आस्सो एस गल्ला रा होंसला दितेया कि, ऐबे तेस जो केसी भी गल्ला री फिकर नी, क्यूंकि तिन्हें ये देखेया कि तुस्सा सभीरा मेरे कठे केडा लगाऊ आ।
7	14	क्यूंकि अगर मैं तितुसा रे साम्हणें तुस्सा रे बारे मन्झ कुछ गर्व कितेया हो, ता हांऊँ सर्मिन्दा नी हुआ, बल्की जिहां आस्से तुस्सा साउगी सब गल्ला सच्च -सच्च बोली दिती थी, तिहां ईं आस्सा रा गर्व जाहिर करणा तितुसा रे साम्हणें भी सच्च साबित हुआ।
7	15	जेबे तितुसा जो याद आहूँआं ईं तुस्से सभ केहड़े आज्ञाकारी थे, होर किहाँ तुस्से डर होर आदरा किन्हें तेसरा स्वागत कितेया था; तेबे तेसरा प्यार तुस्सा सभी रे कठे होर भी ज्यादा बढ़ी जाहाँ।
7	16	मुंजो एस गल्ला री भी खुसी हुंहां ईं कि, ऐबे हांऊँ हर गल्ला मन्झ तुस्सा रा भरोसा करी सक्हा।
8	1	ऐबे हे भाईयो बैहणो, आस्से तुस्सा जो मकीदुनिया ईलाके री कलीसिया रे लोका पर हुई परमेसरा रे अनुग्रहा रे बारे मन्झ दसणा चाहें।
8	2	तिन्हें बड़ी परेसानिया रा सामना कितेया, होर स्यों बौह्त गरीब भी थे, फेरी भी तिन्हें बड़ी खुसी साउगी होर बढ़ी उदारता किन्हें दूजे विस्वासी लोका री मदद करणे रे कठे ढब्बे दिते।
8	3	होर तिन्हारे बारे मन्झ मेरी ये गुआही ई कि, जितना जे हुई सकां था तिन्हें दितेया, बल्की तिन्हें तेता ले भी बढ़ी किन्हें दितेया, होर तिन्हें ये काम आपणी पूरी इच्छा ले कितेया।
8	4	तिन्हें लोके आस्सा किन्हें बौह्त अर्ज करी किन्हें ये ईजाजत लैणी चाही कि यरुस्लेम सैहर मन्झ रैहणे वाले परमेसरा रे पवित्र लोका री मदद करणे री खुसी मन्झ हाजिर हुई सके।
8	5	आस्से एह्ड़ा नी सोचा था कि तिन्हा एस तरीके किन्हें ढब्बे देणे, पर सभी ले पैहले तिन्हें प्रभु रे कठे आपणे आपा जो सौंपी दितेया, फेरी परमेसरा री इच्छा रे मताबक आपणे आपा जो आस्सा रे कठे देई दितेया।
8	6	इधी कठे आस्से तितुसा ले अर्ज किती कि, जिहां तिन्हें ढब्बे कठ्ठा करणे रा काम सुर्हू कितेया था, सेई एस भले कामा जो भी पूरा करहे।
8	7	तुस्से सब गल्ला मन्झ दूजेया ले बढ़िया करहा ऐें। तुस्सा रा विस्वास पक्का आ, तुस्से परमेसरा रे बचना रा प्रचार करणे रे लायक ऐें, होर तुस्सा जो ज्यादा ज्ञान भी आ। तुस्से दूजेया री मदद करणे रे कठे यत्ना करहा ऐें, होर आस्सा किन्हें दूजेया ले ज्यादा प्यार करहा ऐें। ऐबे तुस्सा री कोसिस ये हो कि तिहां ही गरीब विस्वासी लोका जो ढब्बे देणे रे कामा मन्झ भी बढ़दे जाऊआ।
8	8	हांऊँ तुस्सा जो कोई हुक्म नी देंदा लगिरा, हांऊँ सिर्फ दूजे लोका री हिम्मता री तुलना तुस्सा रे प्यारा किन्हें करेया करहा, ताकि तुस्सा रे प्यारा री सच्चाई जो परखी सकूं।
8	9	आस्सा रे प्रभु यीसू मसीह रे अनुग्रह जो तुस्से ठीक ढंगा किन्हें जाणहां ऐें कि, से अमीर हुई किन्हें भी तुस्सा रे कठे गरीब बणी गया ताकि तेसरे गरीब हुई जाणे ले तुस्से अमीर हुई जाओ।
8	10-11	पिछले साल सभी ले पैहले तुस्से ही थे जिन्हें ढब्बे दिते होर देणे री इच्छा मन्झ भी सभी ले अगे थे। होर एस बारे मन्झ मेरी सलाह ये ही कि तुस्सा रे कठे ये खरा कि जो काम तुस्से सुर्हू कितेया था तेता जो पूरा करा। होर एस कामा जो खत्म करणे मन्झ उत्साही बणी रहा, जिहां एतो सुर्हू करणे मन्झ तुस्से उत्साही थे। जो कुछ तुस्सा वाले हाया तेता ले ही एस कामा जो पूरा करहा।
8	12	क्यूंकि अगर तुस्सा रे ढब्बे देणे री इच्छा ई ता जो कुछ तेस वाले आ, तेता रे मताबक ई तेसरा दान ग्रैहण भी हूंणां, ना कि तेता रे मताबक जो तेस वाले नीआ।
8	13	आस्सा रा मतलब ये नी कि, होरी जो मदद करणे री वजहा ले तुस्से आपु दुखा मन्झ पई जाओ, पर इतना कि सभ वाले बराबर हो।
8	14	पर एस टैमा मन्झ ता तुस्सा री बढ़ती तिन्हारी ज्रूरत जो पूरी करणे रे कठे भतेरी, पर एह्ड़ा भी हुई सक्हा कि जेबे तुस्सा जो ज्रूरत पो, तेबे तिन्हा आपणी बढ़ती मन्झ ले तुस्सा री मदद करणी। तेबे दुहीं एक बराबर हुई जाणे।
8	15	जिहां पवित्र सास्त्रा मन्झ लिखिरा कि, “जिन्हें बौह्त कठा कितेया तेस वाले ज्यादा कुछ नी बच्या, होर जिन्हें कम कठा कितेया तेस वाले भतेरा था।”
8	16	परमेसरा रा धन्यावाद हो कि, जो फिकर मुंजो तुस्सा रे बारे मन्झ हूहाँ ईं, ठीक तेह्ड़ी ई फिकर परमेसरे तुस्सा रे बारे मन्झ तितुसा रे मना मन्झ पाई दिती।
8	17	जेबे आस्सा तेस ले अर्ज किती कि आई किन्हें तुस्सा किन्हें मिली ले ता तिन्हें आस्सा री अर्ज मनी लई, होर से ज्यादा उत्साही हुई किन्हें आपणी इच्छा ले तुस्सा वाले गया।
8	18	होर आस्से तितुसा साउगी एक विस्वासी भाई भेजिरा, होर सभ कलीसिया रे विस्वासी लोक तेस जो सराहें क्यूंकि से खुसी री खबरा रा प्रचार बौह्त खरे तरीके किन्हें करहा।
8	19	होर सिर्फ इतना ई नी, बल्की तेस जो कलीसिया रे लोका रे ज्रीए नियुक्त भी कितेया गया, ताकि ऐस ढब्बे देणे रे कामा रे कठे से आस्सा साउगी चले। आस्से ये सेऊआ इधी कठे करहा ऐें, ताकि प्रभु री महिमा हो, होर यरुस्लेम सैहरा रे विस्वासी लोका जो मदद करणे मन्झ आस्सा री हिम्मत जाहिर हुई जाए।
8	20	तितुसा साउगी तेस विस्वासी भाई जो भेजी किन्हें आस्से ऐस गल्ला मन्झ चतन्न रैंहयां ऐें कि, एस ढब्बे देणे री मददा री रकमा रे हिसाब किताब रे बारे मन्झ केसी जो भी आस्सा पर दोस लगाणे रे कठे कोई मौका नी मिले।
8	21	क्यूंकि आस्से एस गल्ला री फिकर कि ना सिर्फ प्रभु रे साम्हणें बल्की माह्णुं रे साम्हणें भी हर गल्ला जो ठीक ढंगा किन्हें करी सके।
8	22	होर आस्से तितुस होर दूजे लोका साउगी आस्से आपणा एक होर विस्वासी भाई भेजदे लगिरे, जेस जो आस्से बार-बार परखी किन्हें बौह्त सारी गल्ला मन्झ उत्साही पाया। पर ऐबे तुस्सा पर तेस जो बड़ा भरोसा, ऐस वजहा ले से होर भी ज्यादा उत्साही आ।
8	23	अगर कोई तितुसा रे बारे मन्झ पुछे, ता बोल्या कि से मेरा साथी, होर तुस्सा रे कठे मेरा सैहकर्मी आ, होर अगर आस्सा रे विस्वासी भाईया रे बारे मन्झ पूछे, ता स्यों कलीसिया रे लोका रे ज्रीए भेजिरे लोक ऐें, होर स्यों मसीह रे नांऊँआं रा आदर बढ़ाए।
8	24	इधी कठे कलीसिया रे साम्हणें तुस्से आपणा प्यार होर तुस्सा रे कठे आस्सा री गर्वा री वजहा रा सबूत तिन्हा जो देआ।
9	1	ऐबे एस ढब्बे रे बारे मन्झ जो यरुस्लेम सैहरा रे परमेसरा रे पवित्र लोका री सेऊआ रे कठे कठा कितेया जाहाँ, तिन्हारे बारे मन्झ मुंजो तुस्सा जो लिखणे री ज्रूरत नी ई।
9	2	क्यूंकि हांऊँ पैहले ले तुस्सा रे मना री इच्छा जाणहां कि तुस्से तिन्हारी मदद करणे रे कठे त्यार ऐें; इधी कठे हांऊँ तुस्सा रे बारे मन्झ मकीदुनिया ईलाके रे विस्वासी लोका रे साम्हणें गर्व दस्हा ऐें कि, तुस्से अखाया ईलाके रे विस्वासी लोक ता पिछले एक साला ले एस सेऊआ रे कठे त्यार थे, होर तुस्सा रे उत्साहा री वजहा ले होर भी लोक उत्साहित हुई गये।
9	3	बल्की मैं तुस्सा वाले तितुस होर तेसरे साउगी दो लोक इधी कठे भेज्दा लगिरा कि, आस्से जो गर्व तुस्सा रे बारे मन्झ दसेया, से एस गल्ला मन्झ बेकार ना ठैहरे; बल्की जेह्ड़ा मैं बोल्या तिहां ईं तुस्से भी यरुस्लेम सैहरा रे विस्वासी लोका जो ढब्बे देणे री मददा रे कठे त्यार रहो।
9	4	एह्ड़ा नी हो कि, अगर मकीदुनिया ईलाके रे कोई विस्वासी भाई मेरे साउगी आये, होर तुस्सा वाले से ढब्बे त्यार नी हो, ता आस्सा रा जेह्ड़ा भरोसा तुस्सा पर आ, तेता री वजहा ले आस्से बेज्जत हूंणा, पर तुस्सा एता ले भी ज्यादा बेज्जत हूंणा।
9	5	इधी कठे मैं विस्वासी भाईया साउगी अर्ज करणा ठीक समझ्या ताकि स्यों आस्सा ले पैहले तुस्सा वाले जाए, होर जो ढब्बे देणे रा वादा तुस्से कितिरा था तेस जो त्यार रखे, जो तुस्से कंजूसी री भावना ले नी, पर बड़ी उदारता री भावना ले दितिरा।
9	6	बल्की गल ता ये ई कि, जो कम बोहां तेस कम ई काटणा; होर जो ज्यादा बोहां, तेस ज्यादा ई काटणा।
9	7	इधी कठे जिन्हें आपणे मना मन्झ जितना भी देणे रा फैसला कितिरा से उतना ई दे, बिना इच्छा ले या मजबूरी किन्हें नी दे, क्यूंकि “परमेसर खुसी किन्हें देणे वाले साउगी प्यार रख्हा।”
9	8	तुस्सा री जरूरता ले बढ़ी किन्हें परमेसर तुस्सा जो सब किस्मा रा अनुग्रह देई सक्हा ऐें। जेस ले हर गल्ला मन्झ होर हर टैम, सब कुछ, जो तुस्सा रे कठे जरूरी हो, तुस्सा वाले रहे, ताकि भले काम रे कठे तुस्सा वाले जरूरता ले भी ज्यादा हो।
9	9	जिहां कि पवित्र सास्त्रा मन्झ लिखिरा, “परमेसर बड़ी उदारता किन्हें गरीबा जो दान देआ, होर तेसरी धार्मिकता हमेसा बणी रैंह्णी।”
9	10	से परमेसर ई आ जो बोणे वाले जो बेजा, होर खाणे वाले जो रोटी देहां। तिहां ई परमेसरा तुस्सा जो स्यों ससाधन देणे होर बढ़ाणे भी ऐें; जेसरे ज्रीए परमेसर तुस्सा सभी लोका मन्झ उदारता री एक बड़ी फसल काटणी।
9	11	परमेसरा तुस्सा जो हर किस्मा रा आसरीवाद देणा, ताकि तुस्से हमेसा उदारता किन्हें देई सको। होर जेबे आस्से तुस्सा रे उदारता ले दितिरे दान जरूरता वाले लोका वाले लेई जाये तेबे तिन्हा परमेसरा रा बौह्त धन्यावाद करणा।
9	12	क्यूंकि ऐस सेऊआ जो पूरा करणे ले, ना सिर्फ परमेसरा रे पवित्र लोका री घटी पूरी हुंहां ईं, बल्की तिन्हा लोका री तरफा ले परमेसरा रा बौह्त ज्यादा धन्यावाद देणे री वजह बणी जाहीं।
9	13	क्यूंकि तुस्सा री मदद करणे रे कठे ढब्बे देणे री सेऊआ जो सबूत मनी किन्हें कई लोका परमेसरा री बड़ाई करणी, क्यूंकि तुस्से मसीह री खुसी री खबरा जो ग्रहण करी किन्हें मनी लितिरा, तिन्हा गरीब विस्वासी लोका री होर दूजे विस्वासी लोका री मदद करणे मन्झ उदारता जाहिर करदे रैंहयां ऐें।
9	14	होर तिन्हा तुस्सा रे कठे परमेसरा ले प्रार्थना करणी। स्यों तुस्सा किन्हें प्यार करहा ऐें, क्यूंकि स्यों जाणांहे कि परमेसरे तुस्सा लोका पर बड़ा अनुग्रह कितिरा।
9	15	परमेसरा रा तेस दाना रे कठे धन्यावाद करहे, जो तेसरा मह्ठा यीसू मसीह आ, जेस दाना रे बारे मन्झ कोई पूरा ब्खान नी करी सकदा।
10	1	हांऊँ से ई पौलुस आ, जेसरे बारे मन्झ लोक बोल्हे कि जेबे हांऊँ तुस्सा रे साम्हणें हुआ ता बोलणे मन्झ फाहूका आ, पर तुस्सा ले दूर हूंणे पर कठोर हुई किन्हें बोला। तुस्सा ले मसीह री नम्रता, होर कोमलता री वजहा ले हांऊँ ये अर्ज करहा।
10	2	कुछ लोक ये बोले कि आस्सा रे जीणे रा ढंग संसारा रे लोका साहीं आ, इधी कठे जेबे हांऊँ तेथी आऊ, ता हांऊँ सोचा कि मुंजो तिन्हा लोका किन्हें कठोर हूंणा पो, जेसरी स्यों उम्मीद रख्हा ऐ। हांऊँ दिला ले चाहां कि मुंजो तुस्सा साउगी एह्ड़ा बर्ताव नी करणा पो।
10	3	क्यूंकि येह सच्च आ कि आस्से एस संसारा मन्झ रैंहयां ऐें, तेबे भी आस्से आपणे व्रोधीया साउगी संसारा रे लोका साहीं नी लड़दे।
10	4	क्यूंकि आस्सा री लड़ाई रे हथियार एस संसारा रे लोका रे हथियारा साहीं नी ऐें, पर ये गढ़ा जो ढाई देणे रे कठे परमेसरा रे सामर्थी हथियार ऐें।
10	5	एसरे ज्रीए आस्से हर एक व्रोधीया जो, होर हर एक बडयाई करणे वाले जो, जो परमेसरा री पैहचाणा रे व्रोधा मन्झ उठ्हा ई, तेस जो सट्टी। होर लोको रे विचार जो कैद करी किन्हें तिन्हो मसीह रा हुक्म मनणे वाल्आ बणाई देहां ऐें।
10	6	जेबे तुस्से मसीह रे सभ हुक्मा जो मन्ने वाले बणी जाहें, ता आस्से, सभ हुक्म नी मनणे वालेया जो सजा देणे रे कठे त्यार रहे।
10	7	तुस्से इन्हा गल्ला जो देख्हा ऐें, जो हाखिया रे साम्हणें हो, अगर केसी रा आपणे गास ये भरोसा हो कि, हांऊँ मसीह रा आ, ता से ये भी दबारा सोची ले कि, जिहां से मसीह रा आ, तिहां ईं आस्से भी मसीह रे ऐें।
10	8	क्यूंकि अगर हांऊँ तेस हका रे बारे मन्झ होर भी गर्व दस्सुं, जो प्रभुए तुस्सा रे विस्वास जो खत्म करणे रे कठे नी, पर तुस्सा जो विस्वासा मन्झ बढ़ने री मदद रे कठे दितिरा। ता एह्ड़ा करणे ले मां सर्मिन्दा नी हूंणां।
10	9	हांऊँ नी चाहंदा कि तुस्सा जो ये लगे कि मैं डराणे रे कठे ये चिठ्ठी लिख्दा लगिरा।
10	10	क्यूंकि तुस्सा मन्झ कुछ बोल्हा ऐें कि, “पौलुसा री चिठिया ता सख्त होर ठेस पौहुन्चाणे वाली ई; पर जेबे से आस्सा साउगी आ ता से सरीरा ले कमजोर होर ग्लाणे बोलणे मन्झ बौह्त फाहूका आ।”
10	11	इधी कठे एह्ड़ा बोलणे वाले जो ये समझणा चहिए कि, जिहां आस्से दूर रही किन्हें चिठिया रे ज्रीए तुस्सा किन्हें गल्ला करहा ऐें, तिहां ईं तुस्सा साउगी रहणे पर आस्सा रे काम भी हूंणे।
10	12	क्यूंकि आस्से तिन्हा कुछ लोका साउगी आपणी तुलना करणे री हिम्मत नी करदे जो आपणे आपा जो बौह्त खास मन्हां ऐें, पर जेबे स्यों आपणे जो दूजे किन्हें नाप्हा ऐें, ये सभ करी किन्हें स्यों ये साबित करहा ऐें कि स्यों कितने नर्क्कले ऐें।
10	13	जो भी हो आस्सा आपणी हदा ले बाहर कधी गर्व नी करदे, बल्की आस्सा तेस हदा तक गर्व करणा जो परमेसरे आस्सा रे कठे तय कितिरा, होर तेस हदा मन्झ तुस्से भी आई गईरे।
10	14	क्यूंकि ऐबे तुस्से तेस हदा मन्झ आई गईरे, होर आस्से भी तिन्हा हदा जो पार नी कितेया, जेबे आस्से पैहली बारी तुस्सा वाले मसीह री खुसी री खबर रा प्रचार लेई किन्हें कुरिन्थुस सैहरा मन्झ आये थे।
10	15	होर आस्से सीमा ले बाहर होरी री मैहनता पर गर्व नी करदे; बल्की आस्सा जो आस ई कि, जिहां तुस्सा रा विस्वास बढ़दा जाणा तिहां आपणी सीमा मन्झ रेह्न्दे हुये तुस्सा रे ओरे परे रैहणे वाले लोका जो मसीह रे कठे जीती सके।
10	16	ताकि आस्से तुस्सा री सीमा ले अगे दूर-दूर जगहा मन्झ भी खुसी री खबर सुणाई सके, होर ये नी कि आस्से होरी री सीमा रे अंदर बणे बणाईरे कामा पर गर्व करहे।
10	17	पर जिहां पवित्र सास्त्रा मन्झ लिखिरा कि, जो बडयाई करहे, से प्रभु पर गर्व करहे।
10	18	क्यूंकि जो आपणी बड़ाई करहा, से नी, बल्की जेसरी बड़ाई प्रभु करहा, तेस जो ई परमेसर ग्रैहण करहा।
11	1	तुस्से दूजेया री ता सुणी ले जेबे स्यों आपणे बारे मन्झ खरी गल्ला बोला ऐें, इधी कठे हांऊँ सोचा कि अगर हांऊँ थोह्ड़ी वेवकुफी री गल्ला करहा, ता तुस्सा हांऊँ सही लैणा।
11	2	क्यूंकि जिहां परमेसर तुस्सा री फिकर करहा, तिहां हांऊँ भी तुस्सा री फिकर करहा; इधी कठे हांऊँ पवित्र कुआरी साहीं तुस्सा जो मसीह जो देआ जो तुस्सा रा एक ही लाड़ा।
11	3	पर हांऊँ डरहा कि जिहां सैताने सांपा रे रूपा मन्झ आपणी चलाकी किन्हें पैहली जन्नानी हव्वा बैहकाई, तिहां ईं तुस्सा रे मन तेस्सा सिधाई होर पवित्रता किन्हें तुस्सा जो मसीह री इज्जत करणी चहिए कि केते भ्रस्ट नी किते जाए।
11	4	अगर कोई तुस्सा वाले आई किन्हें, यीसू रे बारे मन्झ लग ही प्रचार करहे, जेह्ड़ा आस्से यीसू रे बारे मन्झ प्रचार कितेया था; या तुस्सा जो कोई होर आत्मा मिले, जो पवित्र आत्मा ले लग ई जो तुस्सा जो पैहले मिलिरी थी; या होर कोई एह्ड़ी खबर मिले जो तेस खुसी री खबरा ले लग हो जो तुस्से पैहले ग्रहण कितिरी थी, तेबे तुस्से इन्हा झूठे उपदेसा जो बड़ी असानी किन्हें मनी ले। होर एह्ड़ा करी किन्हें तुस्सा ले बौह्त बडी गलती हुई गईरी।
11	5	हांऊँ नी समझ्दा कि, स्यों झूठे चुणिरे चेले मेरे ले बढ़िया ऐें, जो आपणे आपा जो सभी ले महान चुणिरे चेले समझा ऐ।
11	6	हांऊँ मना कि तिन्हा लोका साहीं बोलणे ग्लाणे मन्झ माहिर नी आ, पर हांऊँ तिन्हा ले ज्यादा ज्ञान रखा आ; बल्की मैं आपणा ज्ञान तिन्हा सारे उपदेसा रे ज्रीए साबित कितिरा।
11	7	मैं आपणे आपा जो छोटा करी दितेया होर मुफ्ता मन्झ ही तुस्सा जो परमेसरा री खुसी री खबर रा प्रचार कितेया, ताकि तुस्से इज्जत पाओ; क्या एह्ड़ा करी किन्हें मै कुछ पाप कितेया?
11	8	मैं दूजी कलीसिया रे लोका ले दान ग्रहण कितेया; ताकि हांऊँ मुफ्ता मन्झ तुस्सा री सेऊआ करूं। इधी कठे तुस्से एह्ड़ा मत बोला कि मै कलीसिया रे लोक लुटे।
11	9	होर जेबे हांऊँ तुस्सा साउगी था, होर मुंजो पैसे री कमी हुई, ता मैं केसी पर भार नी पाया, क्यूंकि विस्वासी लोके, मकीदुनिया ईलाके ले आई किन्हें मेरी कमी पूरी किती। होर मैं केसी गल्ला मन्झ आपणे आपा जो तुस्सा पर बोझ नी बणने दितेया, होर ना आगे बणने देणा।
11	10	हांऊँ मसीह रे बारे मन्झ तुस्सा जो सच्चाई ही दसां, तिहां ही हांऊँ दसां कि मुंजो गर्व आ कि मैं अखाया ईलाके मन्झ केसी ले पैसे नी लिते।
11	11	मैं तुस्सा रा पैसा किधियो नी लितेया? क्या इधी कठे कि हांऊँ तुस्सा किन्हें प्यार नी रखदा? परमेसर ये जाणहां कि हांऊँ तुस्सा किन्हें प्यार रखा।
11	12	बल्की जो हांऊँ करेया करहा, मां तेह्ड़ा ई करदे रैंह्णां; ताकि जो लोक आस्सा री बराबरी करणे रा मौका तोप्हा ऐें, मां तिन्हा जो एस गल्ला री बडयाई नी करणे देऊँ।
11	13	क्यूंकि ऐहड़े लोक झूठे चुणिरे चेले ऐें, होर धोखा धड़ी करणे वाले, होर मसीह रे चुणिरे चेले हूंणे रा झूठा दावा करहा ऐें।
11	14	होर ये कुछ हरानी री गल नी ई क्यूंकि सैतान आपु भी ज्योतिमर्य स्वर्गदूत हूंणे रा झूठा दावा करहा।
11	15	होर अगर सैताना रे सेऊआदार भी धार्मिकता रे सेऊआदार हूंणे रा झूठा दावा करहा ऐें, ता कुछ बड़ी गल नी ई, पर तिन्हारा अन्त तिन्हारे कामा रे मताबक हूंणां।
11	16	हांऊँ दबारा याद कुराई करहा, कोई मुंजो नर्क्कला नी समझे; पर अगर तुस्से हांऊँ नर्क्कला ही समझीरा ता एह्ड़ा समझी किन्हें मुंजो अपनाई लऊआ, ताकि मुंजो भी थोहड़ा बडयाई करणे रा मौका मिली जाये।
11	17	ऐबे ये गल्ला जो हांऊँ निधड़क हुई किन्हें बोल्या करहा, तेहड़ा नी बोलदा लगिरा जिहां प्रभु मेरे ले बुलाणा चाहां, पर नर्क्कले री वजहा ले बोल्या करहा।
11	18	जेबे कि बौह्त लोक संसारा रे लोका रे मताबक बडयाई करहा ऐें, ता मां भी बडयाई करणी।
11	19	तुस्से ता आपणे आपा जो समझदार समझे, पर फेरी भी तुस्से बड़ी खुसी किन्हें नर्क्कल्या जो सही ले!
11	20	क्यूंकि जेबे तुस्सा जो कोई गुलाम बणाई लैंहां, या सब कुछ लेई लेया जो तुस्सा वाले हाया, या तुस्सा रा फायदा लैंहां ऐें, या आपणे आपा जो तुस्सा ले बडा बणाहां, या तुस्सा रे मुंहा पर चांडा मारहा, ता तुस्से तेसरी सही लैंहां ऐें।
11	21	तुस्सा जो क्या लगहा कि मैं तुस्सा साउगी एह्ड़ा नी कितेया, ता क्या मुंजो सरम आऊणीं चहिए? नी! पर जेस केसी गल्ला मन्झ कोई बडयाई करणे री हिम्मत करहा ता हांऊँ भी नर्क्कल्या मन्झ बोल्या करहा कि हांऊँ भी तिहां बडयाई करणे री हिम्मत करहा।
11	22	क्या स्यों ईं इब्रानी भासा बोलणे वाल्ऐ? हांऊँ भी इब्रानी आ। क्या स्यों इस्राएल देसा रे लोक ये? हांऊँ भी आ; क्या स्यों अब्राहमा रे बंसा रे ऐें? हांऊँ भी आ।
11	23	क्या स्यों ईं मसीह रे सेवक ऐें? हांऊँ तिन्हा ले बढ़ी किन्हें आ! हांऊँ पागल आदमी साहीं हुई किन्हें बोल्हा कि मैं तिन्हा ले ज्यादा मैहनत कितिरी; तिन्हा ले ज्यादा जेल्हा मन्झ पाईरा; कई बारी कुटीरा; कई बारी मुंजो मौता रा साम्हणां करणा पईरा।
11	24	यहूदी अगुवे पांज बारी मुंजो उन्ताली कोड़े मारे।
11	25	तीन बार मैं बैंता री मार खाध्ही; एक बार पत्थरवाह हुआ; तीन बार मेरा जहाज डुबेया; एक ध्याड़ा होर एक रात मैं समुद्रा मन्झ काटी।
11	26	बार-बार मुंजो सफर करना पया। कधी दराऊआ मन्झ, कधी खूंखार डाकुआ मन्झ, कधी आपणे देसा रे लोका मन्झ, कधी अन्यजाति लोका मन्झ, कधी सैहरा मन्झ, कधी जंगला मन्झ, कधी समुद्रा रे खतरे मन्झ, कधी झूठे विस्वासी लोका रे खतरे रा सामना करना पया।
11	27	मैं मैहनत किती होर संघर्स कितेया, होर कई रातीया जागी किन्हें काटी। हांऊँ भूख-प्यासा रहा होर खाणे रे कठे कुछ नी था। होर मैं ठंडा रे ध्याड़े काटीरे, होर मेरे वाले निघे कपड़े नी थे।
11	28	होर इन्हा सभी मुस्किला रे अलावा हर रोज मुंजो कलीसिया री भलाई री चिन्ता रा बोझ बणी रहा।
11	29	जेबे कोई कमजोर हूँआ था ता हांऊँ भी आपु जो कमजोर समझा था। मुंजो बौह्त दुःख हुआं था जेबे कोई पाप करहा था।
11	30	अगर बडयाई करणा जरूरी आ, ता मां आपणी कमजोरी री गल्ला पर करणा।
11	31	परमेसर, जो यीसू मसीह रा बापू, जो हमेसा बड़ाई रे लायक आ, से जाणहां कि, हांऊँ झूठ नी बोल्दा।
11	32	जेबे हांऊँ दमिस्क सैहरा मन्झ था तेबे राजा अरितास रे हाकमे मुंजो पकड़णे रे कठे सैहरा पर पैहरा बैठाई रखिरा था।
11	33	पर मुंजो सैहरा री चार दिवारी रे खोले ले किरडू मन्झ बठ्याली किन्हें हेठ तुआरी दितेया गया, होर हांऊँ हाकमा रे हाथा ले बची निख्ल्या।
12	1	जेब्की बडयाई करणा ता मेरे कठे खरा नी आ, तेबे बी करणा पहूंआं; पर मां प्रभु रे दितिरे दर्सन होर प्रकासना रे बारे मन्झ दसेया करहा।
12	2	हांऊँ एक एह्ड़े माह्णुं जो जाणहां जो मसीह पर विस्वास रखा। चौदा साल पैहले ये माह्णुं स्वर्गा तक उठाया गया-सरीरा साउगी या बिना सरीरा रे, ये सिर्फ परमेसर ही जाणहां।
12	3-4	हांऊँ दबारा बोल्हा, मुंजो पता ये माह्णुं स्वर्गलोका वखा जो खिंजी लितेया (फेरी भी मुंजो नी पता ये सच्चे हुआ या सिर्फ एक सूपणा, सिर्फ परमेसर जाणहां), होर तेथी तिन्हें एह्ड़ी गल्ला सुणी जो सब्दा मन्झ बखान नी करी सकदे। जिन्हा गल्ला जो बोलणे री ईजाजत केसी माह्णुं जो नी।
12	5	ऐहड़े माह्णुं रे वखा ले मां गर्व करणा, पर आपणे आपा पर नी, सिर्फ आपणी कमजोरिया पर गर्व करणा।
12	6	क्यूंकि अगर हांऊँ गर्व करणा चाहूँ भी ता मां नर्क्कले नी बणना, क्यूंकि हांऊँ सच्च ही बोल्या करहा; तेबे बी गर्व करणे ले हांऊँ रुकी जाहाँ, एह्ड़ा नी हो कि, जिहां कोई मुंजो देख्हा, या मेरे ले सुणहां, मुंजो तेस ले बढ़ी किन्हें समझे।
12	7	पर परमेसरे मुंजो नौखे प्रकासन दितिरे, तेता रे बारे मन्झ बौह्त बडयाई नी करणी चहिए। इधी कठे तिन्हें मुंजो एक बौह्त बडी परेसानी जो झेलणे रे कठे देई दिति यानि मेरे सरीरा मन्झ एक कांडा देई दितेया। ये एह्ड़ा था जेहड़ा सैताना रा एक दूत मुंजो दुःख देहां ताकि हांऊँ बडयाई नी करूं।
12	8	ऐता रे बारे मन्झ मैं प्रभु ले तीन बारी बिनती किती कि, मेरे वाले ले ये कांडा दूर हुई जाए।
12	9	होर तिन्हें मेरे किन्हें बोल्या, “मेरा अनुग्रह तेरे कठे काफी आ; क्यूंकि तुस्सा री कमजोरी मन्झ मेरी सामर्थ सिद्ध हुंहां ईं।” इधी कठे मां बड़ी खुसी किन्हें आपणी कमजोरिया पर बडयाई करणी, ताकि मसीह मुंजो सामर्थ देंदा रहे।
12	10	ऐस वजहा ले हांऊँ मसीह रे कठे कमजोरिया मन्झ, होर बेज्जती मन्झ, होर गरीबी मन्झ, होर उपद्रवा मन्झ, होर दुःखा मन्झ, बौह्त खुस हुंहां; क्यूंकि जेबे हांऊँ कमजोर हुंहां, तेबे ई हांऊँ मसीह री सामर्था मन्झ ताकतवर हुंहां।
12	11	हांऊँ नर्क्कला साहीं बणी गया, बल्की तुस्से ई मुंजो एह्ड़े बणने मन्झ मजबूर करी दितेया। तुस्सा जो ता मेरी तारीफ़ करणी चहिए थी, क्यूंकि अगर हांऊँ कुछ भी नी आ, तेबे भी हांऊँ तिन्हा महान चुणिरे चेलेया ले केसी गल्ला मन्झ कम नी आ।
12	12	मै तुस्सा रे बीचा मन्झ सच्चे चुणिरा चेले हूंणे रा सबूत देंदे हुए, सबर, नौखे चिन्ह, होर चमत्कारा रे काम दसे।
12	13	तुस्से केह्ड़ी गल्ला मन्झ दूजी कलीसिया रे लोका ले कम थे? सिर्फ एता मन्झ कि मैं तुस्सा ले कधी भी आपणी जरूरता रे कठे पैसे नी लिते। एह्ड़ा करी किन्हें अगर मैं गलती कितिरी, ता मुंजो माफ़ करी देआ।
12	14	ऐबे हांऊँ त्रीजी बारी तुस्सा वाले आऊणें रे कठे त्यार आ, होर एस बारी भी मां तुस्सा ले कोई मदद नी लैणी। क्यूंकि हांऊँ तुस्सा री जायदाद नी, बल्की हांऊँ तुस्सा जो चाहां। क्यूंकि बाल बच्चेया जो मांऊ-बापू रे कठे धन दौलत कठा नी करणा चहिए, पर मांऊ-बापू जो बाल बच्चेया रे कठे धन दौलत जोड़नी चहिए।
12	15	परमेसरा जो मन्ने रे कठे बौह्त खुसी किन्हें तुस्सा रे कठे आपणा सब कुछ देणा, बल्की आपणी जान भी देई देणी। हांऊँ तुस्सा साउगी बौह्त प्यार रख्हा, पर एह्ड़ा लगा कि तुस्से मेरे किन्हें कम प्यार करहे।
12	16	कुछ भी हो, हांऊँ तुस्सा पर कोई बोझ नी बणेया। फेरी भी कोई मेरे पर जरूर दोस लगाई सक्हा कि, “ये बौह्त च्लाक आ होर तुस्सा जो धोखा देई गया!”
12	17	मैं तितुसा जो होर विस्वासी भाई जो कधी भी तुस्सा वाले भेजी किन्हें ढब्बे री मदद नी मांगी।
12	18	मै स्यों तुस्सा वाले भेजे, ता क्या तितुसे धोखा देई किन्हें तुस्सा ले कुछ लितेया? नी! क्यूंकि आस्सा रा एक उदेस्य आ होर आस्से एक साहीं काम करहे।
12	19	हे लाडले भाईयो होर बैहणो, तुस्से आपणे मना मन्झ ये सोचेया करहा ऐें कि आस्से येह सब आपणे बचाव करणे रे कठे बोल्या करहा ऐें। आस्से ता मसीह रे ज्रीए परमेसरा जो हाजिर जाणी किन्हें बोल्हा ऐें, सब गल्ला तुस्सा रे विस्वासा री उन्नति रे कठे ई।
12	20	क्यूंकि मुंजो डर आ, केते एह्ड़ा नी हो कि, हांऊँ आई किन्हें जेह्ड़ा चाहां, तेह्ड़ा तुस्सा जो नी पाऊं; होर तुस्से भी मुंजो आपणी उम्मीद रे मताबक नी पाओ। मुंजो डर आ कि तुस्सा मन्झ झगड़ा, जल्नी, गुस्सा, विरोध, हिर्ख, चुगली, बडयाई, होर बखेड़े नी हो।
12	21	केते एह्ड़ा नी हो जेबे हांऊँ दबारा वापस तुस्सा किन्हें मिलणे आऊँ मेरा परमेसर मुंजो बेज्जत करहे। होर मुंजो तिन्हा कईया रे कठे रोणा नी पई जाए, जिन्हें पैहले गंदे काम होर अपवित्रता, होर व्यभिचार, होर भोग विलास जेह्ड़े पाप कितिरे हो, होर तिन्हें पाप करणा नी छाडीरा हो।
13	1-2	पवित्र सास्त्रा मन्झ लिखिरा कि हर एक सिकायत दो या तीन गुआहा ले साबित किती जाणी। जेबे हांऊँ दूजी बारी तुस्सा वाले मिलदे आईरा था, तेबे मैं कुछ लोका जो चेतावनी दितिरी थी, जेह्ड़े पाप करहा ऐें थे। होर ऐबे हांऊँ एस चिठ्ठी रे ज्रीए सभी जो दबारा चेतावनी देहां, जिहां मै पैहले भी दितिरी थी। ऐबे हांऊँ त्रीजी बारी तुस्सा वाले आऊणें वाल्आ होर अगर ऐबे भी तिन्हें लोके पाप करणा नी छाडीरा हूँगा ता कोई भी तिन्हो सजा ले नी बचाई सकदा।
13	3	मै तुस्सा किन्हें बोलिरा कि तिन्हो सजा मिलणी पर फेरी भी तुस्से सबूत चाहें कि ये गल्ला हांऊँ मसीह रे ज्रीए बोल्हा। होर जेबे मसीहा तुस्से सुधारणे ता से तुस्सा रे कठे कमजोर नी आ; पर तुस्सा रे बीचा मन्झ सामर्थी हूंणा।
13	4	से कमजोर हुँदै हुए क्रूसा प्रयाल्हे चढ़ाया ता गया, तेबे बी परमेसरा री सामर्था ले से जिउंदा हुआ। आस्से भी मसीह साहीं कमजोर ऐें, पर तुस्सा रे कठे परमेसरा री सामर्था रे आस्सा तेस साउगी जीणा।
13	5	पर आपणे आपा जो परखा कि, तुस्सा रा विस्वास सच्चा हाया कि नी; होर अगर तुस्से आपणे आपा जो सच्चा पाओ, ता तुस्सा ये गल जाणी लैणी कि मसीह तुस्सा मन्झ वास करहा, होर अगर मसीह तुस्सा मन्झ वास नी करदा ता तुस्से आपणी परखणी मन्झ हारी गये।
13	6	मेरी आस ई कि, तुस्से ये जाणी लो कि तुस्से आपणी परखणी मन्झ नी हारिरे।
13	7	भले ही तुस्सा मन्झ ले केसियो लगा कि आस्से सच्चे चुणिरे चेले नी ऐें, फेरी भी आस्से आपणे परमेसरा ले प्रार्थना करहा ऐें कि, तुस्से कोई बुराई मत करदे, पर भलाई ही करो।
13	8	क्यूंकि आस्से सच्चाई रे बरखलाफ कुछ नी करी सक्दे, पर सच्चाई रे कठे सभ कुछ करी सक्हा ऐें।
13	9	जेबे आस्से कमजोर हुंहां ऐें, होर तुस्से ताकतवर, ता आस्से बौह्त खुस हुंहां ऐें। होर ये प्रार्थना भी करहा ऐें कि, तुस्से विस्वासा मन्झ सिद्ध हुंदे जाओ।
13	10	इधी कठे हांऊँ तुस्सा किन्हें मिलणे रे आऊणें रे पैहले दूर रही किन्हें ये गल्ला लिख्दा लगिरा कि, तेथी आऊणें पर मुंजो प्रभु रे ज्रीए दितिरे अधिकारा ले तुस्सा जो सजा नी देणा पो। क्यूंकि हांऊँ इन्हा अधिकारा जो तुस्सा रे विस्वासा जो मजबूत करणे रे कठे इस्तेमाल करणा चाहां, ना कि कमजोर करणे रे कठे।
13	11	हे भाईयो होर बैहणो, ऐबे आखरी मन्झ हांऊँ बोलणा चांहा कि, खुस रैहया, सिद्ध बणदे जाऊआ, होर एक दूजे जो उत्साहित करो, एक ही मन रखा, मिली जुली किन्हें सांति किन्हें रैंहयां, तुस्सा किन्हें प्यार करणे वाल्आ होर सांति देणे वाल्आ परमेसरा तुस्सा साउगी रेहणा।
13	12	एक दूजे किन्हें गले मिली किन्हें मसीह रे प्यारा मन्झ नमस्कार करा।
13	13	सब पवित्र लोक तुस्सा जो नमस्ते करहा ऐें।
13	14	हांऊँ प्रार्थना करहा कि प्रभु यीसू मसीह रा अनुग्रह होर परमेसरा रा प्यार होर पवित्र आत्मा री साझेदारी तुस्सा सभी रे साउगी हुन्दी रहे।
