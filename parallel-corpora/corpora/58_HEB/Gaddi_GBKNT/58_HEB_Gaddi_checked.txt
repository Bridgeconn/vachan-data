1	1	पुराणै टैमां मन्ज प्रमात्मैं इन्दै पूर्वजा सोगी कई बरी थोड़ी-थोड़ी अतै कैईआ किस्‍मां रै भविष्‍यवक्ता भेजी करी गल्ला करी।
1	2	ईयां दिन रै आखरी वक्ता मन्ज असु सितै पुत्रा रै द्धारा गल्ला करी हिन। प्रमात्मैं सारै संसार जो अपणै पुत्रा रै द्धारा बणाऊ अतै तैसिओ सबी चिजा रा वारिस ठहराऊरा।
1	3	पुत्र प्रमात्मैं री महिमा सोगी चंमकू करदा हा अतै सो हर तरह सितै प्रमात्मैं सांईयै हा। सो अपणै सामर्थी वचना सितै पुरै संसार जो सम्भालदा हा। तिनी मणु जो तंयारै पापा थऊँ शुद्ध करू अतै स्वर्गा मन्ज पितै रै सिंहासना पुर सज्जै हत्थै गिची बैहुरा।
1	4	ऐस तरीकै प्रमात्मैं पुत्रा जो ऐसा नां दिता जैड़ा स्वर्गदूता थऊँ भी महान हा, जैत थऊँ ऐह पता चलदा हा कि पुत्र तियां थऊँ ज्यादा सामर्थी हा।
1	5	क्ओकि प्रमात्मैं अपणै कसी भी स्वर्गदूता सोगी ना बल्लू पर यीशु सोगी बल्लू कि; “तू मेरा पुत्र हा, अज तू मिन्जो थऊँ पैदा भुआ?” अतै फिरी ऐह भी कसी स्वर्गदूता सोगी ना बल्लू कि; अऊँ तसेरा पिता अतै ऐह मेरा पुत्र हा?
1	6	अतै प्रमात्मां अपणै आदर योग्य पुत्रा जो ऐस संसारा मन्ज भैजणै थऊँ पैहलै बलदा कि; “प्रमात्मैं रै सब स्वर्गदूत तसेरी पूजा करन।”
1	7	अतै स्वर्गदूता रै बारै मन्ज ऐह बलदा कि; “सो अपणै स्वर्गदूता जो हवा सांईयै अतै अपणै सेवका जो भखुरी अग सांईयै बणान्दा।”
1	8	पर पिता प्रमात्मां पुत्रा रै बारै मन्ज पवित्रग्रन्था मन्ज बलदा कि; “हे प्रमात्मां, तेरा सिंहासन युगा-युग तिकर रैहणा, तुद अपणै मणु पुर न्याय सोगी राज करना हा।
1	9	तैंई खरै कम करनै सितै प्‍यार रखु हा, अतै बुरै कमा थऊँ नफरत करी हा, ठेरी बजहा थऊँ अऊँ तेरा प्रमात्मां, जिनी तुसिओ चुणुरा हा, अतै तेरै साथी थऊँ बधी करी खुशी दिती हा।”
1	10	तिनी अपणै पुत्रा सोगी ऐह भी बल्लू कि; “हे प्रभु, सबी थऊँ पैहलै तैंई धरती री नीं पाई अतै स्वर्ग तेरै हत्था री कारीगरी हा।
1	11	तियां ता नाश भूच्ची गाहणा, पर तुद सदा तक जिन्दा रैहणा; अतै तियां सबी कपड़ै सांईं पुराणै अतै बेकार भूच्ची गाहणा।
1	12	अतै तुद तियां जो चादरा सांईं लपेटणा हा, अतै सो कपड़ै सांईं बदली दीणैं हिन, पर तू कदी ना बदलिणा अतै तुद सदा तक जिन्दा रैहणा।”
1	13	प्रमात्मैं स्वर्गदूता जो ऐह कदी ना बल्लू कि; “तूहै मेरी सज्जी कनारी बैहा, जैहणै तिकर अऊँ तेरै बैरी जो तेरै पैरा थलै ना करी दिच्छु?”
1	14	ठेरैतांये स्वर्गदूत ता सिर्फ सेवक ही हिन सो आत्मा हिन तियां मणु री सेवा करनै तांये अतै तंयारा खयाल रखणै तांये भैजै गान्दै हिन जैड़ा उद्धार पान्दै हिन।
2	1	ऐत तांई असु जो चैहिन्दा कि अहै तियां सच्चाई री गल्ला पुर होर भी मन लगान जैड़ी अहै हुणुरी हिन करकी इआं ना भोआ कि अहै बैहकी करी ऐत थऊँ दूर भूच्ची गाहन.
2	2	क्ओकि जैड़ी मूसा री व्यवस्था स्वर्गदूता रै द्धारा दितुरी थी, सो पक्की थी अतै हर अक्क अपराधी अतै आज्ञा ना मनणै बाळै जो सजा मूळी।
2	3	अगर ऐह सच हा ता तैस उतम उद्धार रा संदेश जैड़ा यीशु थऊँ मुळु अनदेखा करीके किआं बच्ची सकदै हिन? ऐस उतम उद्धार री घोषणा यीशु मसीह रै द्धारा ही भूई अतै चेलै जैड़ा हुणुरा थू तैतिओ पक्का सावित करू।
2	4	प्रमात्मैं ऐस संदेश जो पक्का करू चिन्ह, अनोखै कमां, कैईआ किस्‍मां रै सामर्थ रै कमां अतै पवित्र आत्मा रै वरदाना रै बंटबारै द्धारा।
2	5	प्रमात्मैं ठेरै अलावा इणै बाळै संसार जठेरी चर्चा अहै करू करदै हिन, तैतिओ स्वर्गदूता रै हवालै ना करू पर पुत्र यीशु मसीह रै हवालै करू।
2	6	बल्कि पवित्रग्रन्था मन्ज ऐह लिखुरा हा कि; “मणु कै हा कि तू तंयारी सुधि लैन्दा हा? या मणु कै हिन कि तू तंयारी चिन्ता करदा हा?
2	7	तैंई मणु जो स्वर्गदूता थऊँ कुछ थोड़ी ही शक्ति दिती; तैंई तियां जो अक्क राजा सांईये महिमा अतै आदर दिता, तियां जो अपणै हत्था रै कमां पुर अधिकार दिता।
2	8	तैंई सब कुछ तंयारै पैरा थलै करी दितुरा।” ऐसा लगदा हा कि प्रमात्मैं सब कुछ मणु रै अधीन करी दिता। ऐसा कुछ भी निय्आ जैड़ा तंयारै अधीन ना भोआ पर हालि तक सब कुछ तंयारै अधिकार मन्ज निय्आ।
2	9	अहै यीशु जो जैडा कि स्वर्गदूता थऊँ थोड़ा ही देर तांये घट करू थू, जो मौती रा दुख चुकणै री बजहा थऊँ तैसिओ आदर रा मुकुट मुळु। प्रमात्मैं रै अनुग्रह सितै यीशु हरेक मणु तांई बलिदान भुआ।
2	10	प्रमात्मैं सबी चिजा जो बणाऊ अतै सब कुछ तसेरा ही हा। जठेरी बजहा थऊँ हरेक मणु जो प्रमात्मैं री महिमा मन्ज सहभागी भूणै तांये प्रमात्मैं ऐह सही समझू कि यीशु दुख उठा अतै चरित्र मन्ज सिद्ध मणु बणी गच्छा। यीशु ही इन्या जो उद्धार री तरफ लैई गान्दा हा।
2	11	ठेरैतांये अबै यीशु अतै जियां जो सो पवित्र करदा हा दूनी रा अक्क ही पिता हा। ठेरैतांये यीशु तियां जो अपणै भाई बैहणी रै रूपा मन्ज बलणै तांये ना शर्मान्दा।
2	12	सो बलदा हा कि; “मूँ अपणै मणु जो तेरै करूरै कमा रै बारै मन्ज दसणा, अतै सभा मन्ज तेरा भजन गाणा।”
2	13	अतै फिरी सो ऐह बलदा हा कि; “मूँ तियां बच्चै सोगी जैड़ै मिन्जो प्रमात्मैं दितुरै,” “मूँ तैस प्रमात्मैं पुर भरोसा रखणा।”
2	14	क्ओकि प्रमात्मैं री औलाद मणु हिन जैड़ै मांस अतै खून सितै बणुरै हिन यीशु भी मांस अतै खून सोगी पैदा भूआ। मणु बनणै थऊँ बाद ही सो मरी सकदा हा अतै मरनै थऊँ बाद ही सो शैतान री ताकत जो त्रोड़ी सकदा हा जैस बलै मौत रा अधिकार हा।
2	15	ऐस तरीकै यीशुऐ तियां सबी जो आजाद करू जैड़ै हालि तक गुलामी मन्ज जिऊ करदै थियै अतै मौती थऊँ डरू करदै थियै।
2	16	क्ओकि यीशु ता स्वर्गदूता जो ता ना पर अब्राहम रै वंशा जो सम्भालदा हा।
2	17	ठेरैतांये मसीह तांये जरूरी थू कि सबी गल्ला मन्ज असु सांईयै बणी गच्छा जैड़ै कि तसेरै भाई बैहण हिन ताकि प्रमात्मैं रै सामणै सो अक्क दयालु अतै बफादार महायाजक बणी सका। फिरी सो बलिदान चढ़ाई सकदा हा जैत सोगी मणु रा पाप दूर करया गच्छा।
2	18	क्ओकि सो अप्पु ही दुख अतै परीक्षा थऊँ गुजरी चुकुरा हा ठेरैतांये ही सो इन्दी मदद करी सकदा हा जैहणै असु पुर परीक्षा इन्दी हा।
3	1	ता मेरै विस्वासी भाईओ तुसै जैड़ै कि स्वर्गीय जिन्दगी मन्ज सहभागी भूणै तांये हैदै गै हिन ता तैस प्रमात्मैं रै संदेश हुनाणै बाळै अतै महायाजक यीशु पर जैस जो अहै अंगीकार करदै हिन ध्यान करा।
3	2	यीशु प्रमात्मैं रै प्रति विस्वासयोग्य थू जिनी ऐस कमा जो करनै तांये यीशु जो चुणुरा थू। जिआं कि मूसा भी बफादारी सोगी प्रमात्मैं रै कमा जो पुरा करू जैड़ा तिनी दितुरा थू।
3	3	क्ओकि यीशु मूसा थऊँ ज्यादा महिमा पाणै योग्य हा, जैस तरीकै घरा थऊँ बधी करी घरा बणाणै बाळा महिमा पान्दा हा।
3	4	क्ओकि हर घरा रा बणाणै बाळा कोई ना कोई भुन्दा हा, पर जिनी सब कुछ बणऊरा सो ता प्रमात्मां हा।
3	5	मूसा अक्क दास रै रूपा मन्ज प्रमात्मैं रै घरा मन्ज बफादार थू। तसेरा कम बाद मन्ज प्रकट भूणै बाळै प्रमात्मैं री सच्चाई रा उदाहरण हा।
3	6	पर यीशु मसीह जैड़ा पुत्र रै रूपा मन्ज हा प्रमात्मैं रै पुरै घरा रा अधिकारी हा। अहै प्रमात्मैं रै मणु हिन अगर अहै हिम्मत रखन अतै यीशु मसीह री उम्मीद मन्ज पक्कै बणी रैहन।
3	7	ता जिआं पवित्र आत्मा पवित्रग्रन्था रै द्धारा बलदा कि, “अगर अज तुसै प्रमात्मैं रा बोल हुणी लैन,
3	8	ता अपणै मनां जो कठोर मत करा, जिआं कि तुन्दै पूर्वजै प्रमात्मैं सोगी विरोध करू, जैहणै सो परीक्षा रै टैमैं बणा मन्ज थू।
3	9	जेठी तुन्दै पूर्वजै मिन्जो परखु अतै मेरै धीरज री परीक्षा लैई, ठेरै बावजूद भी तियैं चाळिआ साला तिकर मेरै कमां जो हेरू।
3	10	ऐत तांई अऊँ तैस टैमां रै मणु थऊँ रूहुरा रैऊ अतै बल्लू कि, ‘इन्यै मिन्जो ठुकराई दिता अतै मेरी गल्ला जो मनणै थऊँ इनकार करू’
3	11	तां मैंई गुस्सै मन्ज इच्ची सौगन्द खाई, कि ‘तियां तैसा धरती पुर ना पुजणा जेठी अऊँ तियां जो आराम दी सकदा हा’।”
3	12	मेरै विस्वासी भाईओ चौकनै रेय्आ कि तुसु मन्ज इन्‍ना बुरा अतै अविस्वासी मन नां भोआ जैडा जिन्दै प्रमात्मैं रा इन्कार करन।
3	13	तुसिओ अक्की दूये जो हर रोज चेतावनी दिणा चहिन्दा जैहणै तक सो अज हा, ताकि कोई भी पाप रै धोखै मन्ज ना रेय्आ अतै ना प्रमात्मैं रै विरोध मन्ज कठोर भूच्ची गच्छा।
3	14	अगर अहै अन्त तक बफादार हिन अतै जियां अहै शुरू मन्ज प्रमात्मैं पुर भरोसा करू तियां ही बणी रैहन ता अहै तियां सबी चिजा रै भागीदार भूणै जैड़ी मसीह री हिन।
3	15	जिआं कि पवित्रग्रन्थ मन्ज लिखुरा हा कि; “अगर अज तुसै प्रमात्मैं रा बोल हुणी लैन, ता अपणै मनां जो कठोर मत करा, जिआं कि तुन्दै पूर्वजै प्रमात्मैं सोगी विरोध करू, जैहणै सो परीक्षा रै टैमैं बणा मन्ज थू।”
3	16	भला कुणी मणुऐ प्रमात्मैं री आवाज हुणी करी भी तसेरा विरोध करू? तिऐं सबी मणुऐ जिआं जो मूसा मिस्र देशा थऊँ नकाळी करी लैई छूरा थू।
3	17	कुणी प्रमात्मैं जो चाळी साला तिकर क्रोधित रखु? कै ऐह सो ही प्रमात्मैं रै मणु ना थियै जिन्यैं पाप करू अतै बणा मन्ज ही मरी गै?
3	18	जैहणै प्रमात्मैं ऐह सौगन्द खाई कि तुहै तैसा धरती पुर ना पुजी सकदै जैड़ी अऊँ तुसिओ आराम दी सकदा थू? ऐह कसेरै बारै मन्ज प्रमात्मां बल्लू करदा थू? तंयारै ही बारै मन्ज जिन्यै प्रमात्मैं रा विरोध करू।
3	19	ता अहै हैरदै हिन कि सो अविस्वासा री बजहा थऊँ ही सो तैहा आराम दि सकणै बाळी धरती पुर दाखल ना भूच्ची सकै।
4	1	ठेरैतांये तैस आराम बाळी धरती मन्ज प्रवेश करनै रा वायदा हालि भी हा अतै असिओ ध्यान रखणा चहिन्दा कि असु थऊँ कोई भी तैत थऊँ वंचित ना रैई गच्छा।
4	2	जियां अहै यीशु मसीह रा सुसमाचार हुणुरा थू, तियां ही इस्त्राएल रै मणुऐ भी तैस सुसमाचार जो हुणुरा थू कि सो तैहा आराम बाळी धरती पुर पुजी सकदै हिन। तिन्ये तैहा गल्ला पुर विस्वास ना करू अतै सो संदेश तियां तांये वेकार ठहरू।
4	3	ठेरैतांये अहै जिऐ विस्वास करू हा तैस आराम बाळी धरती मन्ज दाखल भून्दै हिन जिआं कि प्रमात्मैं होरी तांये बल्लुरा थू कि; “मैंई अपणै गुस्सै मन्ज सौगन्द खाई कि तियां मेरै आराम बाळी धरती मन्ज दाखल ना भूणा।” अहै जाणदै हिन कि ऐह आराम बाळी धरती जैड़ी अबै हा, जैहणै थऊँ संसार री रचना भूई तैहणै थऊँ थी।
4	4	क्ओकि सतमें दिना रै बारै मन्ज प्रमात्मैं पवित्रग्रन्था मन्ज बल्लुरा कि प्रमात्मैं सतमें दिनै अपणै सबी कमां जो निपटाई करी आराम करू।
4	5	अतै फिरी अहै ऐह भी पढ़दै हिन कि; “तियां मेरै आरामा बाळी धरती मन्ज दाखल ना भूणा।”
4	6	ठेरा मतलब ऐह हा कि तैस आराम बाळी धरती मन्ज प्रवेश करनै रा वायदा हालि भी हा, जिन्यै पैहलै सुसमाचार हुणुरा थू तिन्यै आज्ञा रा पालन ना करू अतै सो प्रवेश ना करी सकै।
4	7	कुछ टैमां बाद प्रमात्मैं राजा दाऊद सोगी ऐह वायदा फिरी करू जियां मैंई पैहलै बल्लू थू कि; “अगर तुसै अज प्रमात्मैं रा वचन हुणलै, ता मनां जो कठोर मत करदै।”
4	8	अतै अगर यहोशु सच मन्ज मणु जो आरामा दी दिन्दा ता प्रमात्मैं रै आराम रै दिन री गल्ल करनै री जरूरत ना भून्दी।
4	9	ता जाणी लेय्आ कि प्रमात्मैं रै मणु तांये अक आराम करनै री जगह तैयार करूरी हा जैड़ी तियां पुरी तरह आराम करना। तियां तैस तरीकै आराम करना जियां प्रमात्मैं सतमें दिन आराम करू थू।
4	10	प्रमात्मैं सब कम पुरै करनै थऊँ बाद आराम करू, तियां ही सबी प्रमात्मैं सोगी आराम करना गाणा जैहणै तियां अपणा कम पुरा करी बैहणा।
4	11	ता अहै भी तैस आरामा बाळी धरती मन्ज दाखल भूणै री पुरी कोशिश करन। अगर अहै इस्त्राएली मणु सांईयै प्रमात्मैं री आज्ञा रा पालन ना करू ता असु भी तैसा जगह मन्ज प्रवेश ना करी सकणा।
4	12	क्ओकि प्रमात्मैं रा वचन जिन्दा अतै प्रभाव बाळा अतै हरेक दूँ धारी तलवारा थऊँ भी ज्यादा पेईना हा, सो प्राण अतै आत्मा, जोड़ा-जोड़ा अतै गुदै गुदै जो अलग करीके आर-पार बिनदा अतै मनां री भावना अतै विचारा जो जाँचदा।
4	13	प्रमात्मां हर मणु रै बारै मन्ज सब कुछ जाणदा हा तसेरी नजरा थऊँ कुछ भी छिपुरा निय्आ तसेरै सामणै सब कुछ खुला हा अतै इन्दै सबी कमा जो हेरदा हा। असु सबीओ अक दिन प्रमात्मैं रै सामणै खड़ै भूणा अतै अपणा हिसाब दिणा पैणा।
4	14	यीशु मसीह जैड़ा स्वर्ग गो हा सो प्रमात्मैं रा पुत्र हा अतै इन्दा महायाजक हा ठेरैतांये तैस विस्वास जो जैड़ा सबी सामणै अहै ग्रहण करू थू तैतिओ ना छड़न अतै तैस विस्वास मन्ज पक्कै रैहन।
4	15	इन्दा महायाजक जैडा इन्दी कमजोरी जो समझदा हा क्ओकि तिनी तियां सबी परीक्षा जो सहू जैड़ी अहै सैहन्दै हिन, फिरी भी तिनी पाप ना करू।
4	16	ता अईआ, अहै इन्दै अनुग्रहकारी प्रमात्मैं रै सिंहासना रै नेड़ै हिम्मता सितै चलन। तैड़ी असिओ प्रमात्मैं री दया मिलनी हा अतै तैस अनुग्रह जो पाणा जैड़ा जरूरत रै टैमैं इन्दी मदद करदा।
5	1	जैहणै प्रमात्मां महायाजक चुणदा हा ता सो अक्क मणु जो मणु थऊँ ही चुणदा हा। ऐस महायाजक जो मणु तांये प्रमात्मैं री सेवा करना चहिन्दी हा, तैसिओ प्रमात्मैं जो भेंट चढ़ाणा अतै बलि चढ़ाणा चहिन्दी हा मणु रै पापा री माफी तांये।
5	2	ऐह महायाजक इन्या मणु सोगी कोमल भूच्ची सकदा हा जैड़ा प्रमात्मैं रै बारै मन्ज थोड़ा ही जाणदै हिन अतै तसेरै विरोधा मन्ज पाप करदै हिन। ऐह ठेरैतांये भूच्ची सकदा हा कि महायाजक अप्पु भी पाप री वजह थऊँ कमजोर हा।
5	3	ठेरैतांये जरूरी हा कि सो अपणै अतै मणु रै पापा तांये बलिदान चढ़ा।
5	4	कोई मणु अपणै आप महायाजक बणनै रा आदर ना लैई सकदा, जैहणै तिकर कि हारून सांईं प्रमात्मैं री तरफा थऊँ ना चुणया गच्छा।
5	5	तियां ही मसीह भी अपणै आपा रा आदर ना करू ऐह सोची करी कि सो अपणै आप महायाजक बणना। तैसिओ प्रमात्मैं रै द्धारा चुणुरा थू जिनी तैसिओ बल्लू कि; “तू मेरा पुत्र हा, अज अऊँ तेरा पिता बणी गो हा।”
5	6	फिरी अक्क होर जगह प्रमात्मां दोवारा तैसिओ बलदा कि; “तू मलिकिसिदक सांईं सदा तिकर महायाजक हा।”
5	7	जैहणै यीशु ऐसा धरती पुर थू तिनी प्रार्थना अतै विनती चढ़ाई जोरा-जोरा सितै अतै हाख्री भरी-भरी करी प्रमात्मैं सितै जैडा कि तैस जो मौती थऊँ बचाई सकदा थू। प्रमात्मैं तसेरी प्रार्थना हुणी क्ओकि सो प्रमात्मैं रा बड़ा आदर करदा थू।
5	8	यीशु मसीह प्रमात्मैं रा पुत्र थू फिरी भी तिनी दुख झेली-झेली करी आज्ञा मनणा सीखी।
5	9	जैड़ा प्रमात्मां तैस थऊँ चाहन्दा थू सो तिनी सब कुछ पुरा करू ठेरैतांये अबै सो पुरी तरह थऊँ योग्य हा तियां सबी जो अनन्त काल तक उद्धार दिणै तांये जैड़ा तसेरी आज्ञा रा पालन करदै हिन।
5	10	प्रमात्मैं तैसिओ नियुक्त करूरा हा कि सो मलिकिसिदक महायाजक सांईयै इन्दा महायाजक बणा।
5	11	तसेरै बारै मन्ज असु जो मती सारी गल्ला करनी हिन, जिआंरा की समझाणा भी कठण हा अतै तुहै समझणै मन्ज भी ढिलै हिन।
5	12	तुहै काफी टैमां थऊँ विस्वासी हिन अतै अबै ता तुसै होरी मणु जो सखाणै बाळै भूणा चहिन्‍दै थियै पर हालि भी ऐह जरूरी हा कोई तुसिओ प्रमात्मैं रै वचना री शुरू री गल्ला रै बारै मन्ज सखा। तुहै तियां बच्चै सांईयै हिन जियां जो अनाज ना बल्कि दुध ही चहिन्दा हा।
5	13	क्ओकि दूध पिन्दै बच्चै जो भलै अतै बुरै रा ज्ञान निय्आ, क्ओकि सो ता बच्चा ही हा।
5	14	पर अनाज तियां मणु तांये हा जैड़ै स्याणै हिन क्ओकि तजुरबा करदै-करदै, भले अतै बुरै रै बारै रा भेद करनै री समझ तियें पाई लैऊरी हा।
6	1	ठेरैतांये अईआ अहै मसीह री शुरू री गल्ला जो पिचो छड़ी करी मसीह री गूढ़ शिक्षा री कनारी अगो बढण। असिओ जरूरत निय्आ कि अहै बार बार तियां गल्ला रै बारै मन्ज दसन कि क्ओ असिओ मौत जो पैदा करनै बाळै कमा थऊँ मुडना अतै प्रमात्मैं पुर विस्वास करना।
6	2	अतै असिओ इन्या गल्ला रै बारै मन्ज बार बार सखाणै री जरूरत निय्आ जियां बपतिस्मा, हत्थ रखणा, मरूरै मणु रा दोवारा जी भूणा अतै अन्तिम न्याय।
6	3	अतै प्रमात्मां चाहला ता असु होर भी गूढ़ शिक्षा मन्ज अगो बढण।
6	4	मूँ समझाणा कि ईना करना क्ओ जरूरी हा, कुछ मणुऐ प्रमात्मैं थऊँ माफी पाणा अतै मसीह किना प्रेम करदा हा ऐस संदेश जो समझी लैऊ अतै जाणी लैऊ अतै प्रमात्मैं थऊँ पवित्र आत्मा रै वरदाना जो भी पाई लैऊ।
6	5	तियें जाणी लैऊ हा कि प्रमात्मैं रा संदेश किना भला हा, अतै ईणैबाळै युगा मन्ज कस तरीकै सामर्थी रूपा सोगी कम करना।
6	6	अगर सो भटकी गाहन ता तंयारै मनां जो फेरी करी फिरी नोआ बणाणा अक्क अनहोनी गप्‍प हा, क्ओकि सो ऐस तरीकै प्रमात्मैं रै पुत्रा जो अपणै तांई फिरी क्रूसा पुर चढ़ान्दै हिन अतै साफ तरीकै सबी मणु रै सामणै तैसिओ तुच्छ ठहरान्दै हिन।
6	7	जिन्यै मणुऐ खरी शिक्षा जो पाऊरा हा सो तैहा जमीन सांईयै हा जैत मन्ज बरखा बार बार पैन्दी हा, अगर सो जमीन खरी हा ता सो किसान तांये खरी फसल उपजांदी हा अतै तैत पुर प्रमात्मैं रा अशीर्वाद हा।
6	8	पर होर मणु तैहा जमीन सांईयै हिन जैड़ै कि झिन्ड़ अतै कंड्डैं पैदा करदी जैड़ी की वेकार हा, ऐसी जमीन जो प्रमात्मां हराप दिन्दा अतै अगी रै हवालै करी दिन्दा।
6	9	मेरै प्यारेओ तुहै भलै कमा जो करू करदै हिन क्ओकि प्रमात्मैं तुन्दा उद्धार करी दिता हा, ठेरैतांये ऐह चेतावनी तुन्दै बारै मन्ज ना हा।
6	10	क्ओकि प्रमात्मां न्यायी हा तैस तुन्दै कमां जो अतै तैस प्यारा जो याद रखणा जैडा कि तुसै तसेरै नां तांई इन्‍नी साहबै दस्सै कि विस्वासी मणु री सेवा करी अतै हल्ली तिकर करू भी करदै हिन।
6	11	इन्दी दिला री इच्छा ऐह हा कि तुहै जिन्दगी रै अन्त तक होरी सोगी इन्या ही प्रेम करदै रेय्आ ताकि तुहै जेहा गल्ला री उम्मीद रखदै हिन सो सच भूच्ची गच्छा।
6	12	तुहै आलसी ना भूच्ची गाहन बल्कि तियां साईये चाल चला जैड़ै कि विस्‍वासा अतै धीरजा सितै प्रतिज्ञा रै वारिस भून्दै हिन।
6	13	प्रमात्मैं अब्राहम जो प्रतिज्ञा दिन्दै टैमैं जैहणै ऐह हेरू कि प्रमात्मैं थऊँ बढ़ीकरी होरी कोई ना हा ता प्रमात्मैं अपणी ही सौगन्द खाई करी बल्लू,
6	14	कि मूँ सचमुच तिजो अशीर्वाद दिणा, अतै तेरी औलादा जो बधान्दै गाहणा।
6	15	अब्राहमे धीरज सोगी इंतजार करू अतै इन्या सबी प्रतिज्ञा री सारी चीजा जो हासल करू।
6	16	मणु ता अप्पु थऊँ बड़ै री सौगन्द खान्दा अतै तिआंरा सारै झगड़ै रा फैसला सौगन्द सितै पक्का भुन्दा।
6	17	ता जैहणै प्रमात्मैं ऐह सावित करना चाऊ कि तिनी जैड़ा वायदा अपणै मणु सोगी करूरा हा त्रोड़ी ना सकदै ता तिनी सौगन्द खाई।
6	18	ठेरैतांये प्रमात्मैं दोनो वायदा अतै सौगन्द दिती ऐह दोनों चिजा कदी ना बदलिणी क्ओकि प्रमात्मां कदी भी झूठ ना बलदा। ठेरैतांये ही अहै जैड़ै तसेरी शरण पाणै तांये दौड़ी करी गै हिन बड़ै भरोसै सोगी तैहा उम्मीद जो पकड़ी सकदै हिन जैड़ी इन्दै अगो हा।
6	19	सो उम्मीद इन्दै प्राणा तांई समुंद्री जहाजा रै लंगरा सांईं हा जैडा कि पक्का अतै मजबुत हा क्ओकि यीशु मसीह ही महायाजक सांईये परदै रै अन्दर महापवित्र जगह तक असिओ पजान्दा हा जैड़ी प्रमात्मां हाजिर हा।
6	20	जेठी यीशु मलिकिसिदक सांईं सदा काल रा महायाजक बणी करी असु तांई अगुवै रै रूपा मन्ज अन्दरा जो गछूरा।
7	1	ऐह मलिकिसिदक शालेम शहर रा राजा अतै परमप्रधान प्रमात्मैं रा याजक सदा काल तिकर रैहन्दा हा। जैहणै अब्राहम राजै जो मारी करी फिरू करदा थू ता मलिकिसिदक ही अब्राहम सोगी मिलीकरी तैसिओ अशीर्वाद दिता।
7	2	अब्राहम तियां चिजा रा दसवां हेस्सा मलिकिसिदक जो दिता जैतिओ सो जीती करी लैई आ थू। मलिकिसिदक नां रा मतलब हा न्याय रा राजा अतै शालेम रा राजा जठेरा मतलब हा शान्ती रा राजा।
7	3	जसेरी ना मां ना पिता ना वंशावली, ना ता तसेरै दिना री शुरूआत हा ना ता जिन्दगी रै अन्त रा पता पर सो प्रमात्मैं रै पुत्रा सांईं ठहरी करी सदा तांई याजक बणी रैहन्दा हा।
7	4	अबै ऐत पुर ध्यान देय्आ कि मलिकिसिदक किना महान थू जैस जो इन्दै पूर्वज अब्राहमे खरै थऊँ खरी जीतुरी चिजा रा दसवां हिस्सा दिता।
7	5	मूसा री व्यवस्था रै अनुसार याजक मणु तांये जरूरी थू कि जैड़ै लेवी रै वंश थऊँ हिन तिन्या इस्त्राएल रै मणु थऊँ दसवां हेस्सा लैणा क्ओकि सो भी अब्राहम रै वंश थऊँ हिन।
7	6	पर मलिकिसिदक जैड़ा कि लेवी रै वंश रा ना थू तिनी अब्राहम थऊँ दसवां हिस्सा लैऊ। अतै मलिकिसिदक अब्राहम जो अशीर्वाद दिता जैड़ा पैहलै ही प्रमात्मैं रै वायदै जो पाई चुकुरा थू।
7	7	अतै ऐत मन्ज कोई शक ना कि जैस मणु बलै अशीर्वाद दिणै रा सामर्थ हा ता सो अशीर्वाद लैणै बाळा थऊँ बड़ा ही हा।
7	8	जैड़ै याजक दसवां हेस्सै जो इकट्ठा करदै हिन सो मणु हिन अतै तियां अक्क दिन मरना हा, पर मलिकिसिदक तियां सबी थऊँ बड़ा हा, क्ओकि अहै जाणदै हिन सो सदा तांये जिन्दा हा।
7	9	लेवी रै वंशा रै मणु सो हिन जैड़ै मणु थऊँ दसवां हिस्सा पान्दै हिन, अहै ऐह भी बल्ली सकदै हिन कि जैहणै अब्राहमे मलिकिसिदक जो दसवां हेस्सा दिता ता लेवी भी दसवां हेस्सा दिता।
7	10	ऐह ठेरैतांये हा कि वादा मन्ज लेवी रा जन्म अब्राहम रै ही कुल थऊँ भूआ जिनी मलिकिसिदक जो दसवां हेस्सा दिता।
7	11	हालांकि मूसा री व्यवस्था बलदी हा कि याजक लेवी रै वंश थऊँ ही भूणा चहिन्दा पर सो याजक कसी जो सिद्ध ना करी सकदै, ठेरैतांये ऐह जरूरी हा कि मलिकिसिदक सांईये अक्क याजक भोआ जैड़ा कि हारून रै याजकी वंश थऊँ ना भोआ।
7	12	जैहणै याजक जो चुणनै रा नियम बदली गान्दा हा ता व्यवस्था रा भी बदलिणा जरूरी हा।
7	13	जैस मणु री अहै गल्ला करू करदै हिन सो इन्दा प्रभु हा सो ऐसै अक्क गोत्र मन्ज पैदा भूआ जिन्यैं कदी भी वेदी बलै याजक रा कम ना करूरा।
7	14	सब जाणदै हिन कि इन्दा प्रभु यहूदा रै गोत्रा थऊँ पैदा भुआ अतै मूसै बल्लू याजक कदी भी ऐस गोत्रा थऊँ ना पैदा भून्दा।
7	15	अबै ऐह पुरै तरीकै साफ हा कि व्यवस्था बदली चुकुरी हा क्ओकि अक्क नोआ याजक बणी चुकुरा हा जैड़ा मलिकिसिदक सांईयै हा।
7	16	यीशु अक्क याजक बणु मूसा री व्यवस्था री शर्त जो पुरा ना करीके कि सो अक लेवी रै गोत्रा थऊँ भूणा चहिन्दा, पर तैस जिन्दगी रै सामर्थ रै द्धारा जठेरा कदी नाश ना भूची सकदा।
7	17	कजो कि तसेरै बारै मन्ज वचन ऐह गवाई दिन्दा हा कि, “यीशु मलिकिसिदक सांईं असु तांये सदा काल रा महायाजक हा।”
7	18	ऐस तरीकै पुराणी व्यवस्था जो फिरी कनारै करी दिता, क्ओकि सो कमजोर अतै वेकार ठहरी हा।
7	19	क्ओकि मूसा री व्यवस्था कुछ भी सिद्ध ना बणाई सकी। पर अबै वेहतर उम्मीद दितुरी हा जठेरै द्धारा अहै प्रमात्मैं रै नजदीक गिच्ची सकदै हिन।
7	20	ठेरै अलावा प्रमात्मैं ऐह सौगन्द खाई जैहणै तिनी यीशु जो याजक बणाऊ।
7	21	क्ओकि लेवी रै वंशा रै मणु ता बिना सौगन्द खाऊरै याजक ठहराए गै पर यीशु ता सौगन्द सितै प्रमात्मैं री तरफा थऊँ नियुक्त भूआ। प्रमात्मैं यीशु रै बारै मन्ज बल्लू कि; “प्रभुऐ नोई सौगन्द खाई हा, अतै सो तैस थऊँ फिरी ना पछताला कि तू युगा-युगा तिकर याजक हा।”
7	22	ठेरैतांये यीशु सो मणु हा जैडा अक्क उतम सौगन्द जो पुरा करनै रा कारण ठहरू हा।
7	23	पुराणी व्यवस्था रै अनुसार मतै सारै याजक थियै पर मौत तियां जो तैस ही याजकी मन्ज बणी रैहणै थऊँ रोकी दिता।
7	24	पर यीशु सदा तांये जिन्दा हा तसेरा याजक रा पद सदा तांये बणी रैहणा हा।
7	25	ऐत तांई जैडा कोई यीशु रै सहारै प्रमात्मैं बल्लै इन्दै हिन सो तआंरा पुरा-पुरा उद्धार करी सकदा क्ओकि सो तियां तांई विनती करनै जो हमेशा जिन्दा हा।
7	26	यीशु सो महायाजक हा जसेरी असिओ जरूरत हा, सो पवित्र अतै निर्दोष अतै निष्‍कपट हा, अतै अहै पापी अशुद्ध ना पर बिलकुल शुद्ध हिन। यीशु स्वर्गा रै सबी प्राणी मन्ज सबी थऊँ ज्यादा आदर योग्य हा,
7	27	अतै सो होरी सबी महायाजका थऊँ वेहतर हा। यीशु तांये जरूरी निय्आ कि सो हर रोज पैहलै अपणै पापा तांई फिरी मणु रै पापा तांई बलिदान चढ़ा। तिनी अक ही बरी सदा तांये बलिदान चढ़ाई दिता जैहणै तिनी अपणै आपा जो बलिदान रै रूपा मन्ज दी दिता।
7	28	व्यवस्था तिन्या याजका जो नियुक्त करदी जिन्या मन्ज कई कमजोरी हिन पर प्रमात्मैं रा वायदा जैड़ा व्यवस्था रै बाद आ अपणै पुत्रा जो नियुक्त करू अतै सो अक सिद्ध महायाजक हा सदा तक बणी रैहणै जो।
8	1	अबै जैड़ी गल्ला अहै बल्लू करदै हिन तियां मन्ज सबी थऊँ बड़ी गल्ला ऐह हा कि इन्दा ऐसा महायाजक हा जैडा स्वर्गा पुर महिमामय प्रमात्मैं रै सिंहासना रै सज्जी कनारी गिच्ची बैहुरा।
8	2	सो महायाजक सांईये महापवित्र जगह मन्ज सेवा करदा हा अर्थात तैस सचै तम्बू मन्ज जैतिओ मणु रै हत्था सितै ना पर प्रभुऐ खडेरूरा हा।
8	3	क्ओकि हर महायाजका जो भेंट अतै बलिदान चढ़ाणा भून्दा हा, मसीह बलै भी कुछ भूणा चहिन्दा थू कुछ चढ़ाणै तांये।
8	4	अगर यीशु धरती पुर भुन्दा भी ता भी तैस याजक ना भूणा थू, ऐह ऐत तांई कि धरती पुर मूसा री व्यवस्था रै मुताबक भेंट चढ़ाणै बाळै महायाजक पैहलै थऊँ ही हिन।
8	5	याजक जैस कमा जो करदै हिन सो अक्क स्वर्गा री चिजा री नकल अतै परछाई ही हा, ऐह मूसा सोगी भी इन्या ही थू जैहणै सो मिलाप बाळा तम्बू बणाणा लगा ता प्रमात्मैं तैस सोगी बल्लू “हरेक जैडा नमूना तिजो मैंई पहाड़ा पुर दस्सु हा तठेरै मुताबक बनाणै तांये ध्यान रखणा।”
8	6	पर अबै यीशु इन्दा महायाजक तैसिओ ऐसी सेवा दितुरी हा, जैड़ी पुराणी महायाजका रै कमा थऊँ ज्यादा खरी हा क्ओकि सो प्रमात्मैं सोगी नोए वायदै रा मध्यस्थ हा जैड़ी उतम वायदै पुर अधारित हा।
8	7	क्ओकि अगर पैहला वायदा निर्दोष भुन्दा ता तठेरी जगह होर वायदा करनै री जरूरत ना पैन्दी।
8	8	पर प्रमात्मां तियां पुर दोष लगाई करी बलदा कि; प्रभु बलदा कि, “हेरा सो दिन ईणैबाळै हिन कि मूँ इस्त्राएल रै मणु सोगी, अतै यहूदा रै मणु सितै नोआ वायदा करना हा,
8	9	ऐह वायदा सो जिन्‍ना ना भूणा हा, जैड़ा मैंई तंयारै पूर्वजा सोगी तैस टैमैं करूरा थू, जैहणै अऊँ तियां जो मिस्र थऊँ नकाळी लैई आ, क्ओकि सो मेरै वायदै पुर टिक्की ना रैह, अतै मैंई तिआंरी कोई परवाह ना करी” प्रभु ईयां ही बलदा हा।
8	10	फिरी प्रभु बलदा कि; “जैड़ा नोआ वायदा मूँ इणै बाळै टैमां मन्ज इस्त्राएल रै मणु सितै करना हा, सो ऐह हा कि मूँ अपणी व्यवस्था जो तंयारै मनां मन्ज पाणा, अतै तैतिओ तंयारै दिला पुर लिखणा अतै मूँ तंयारा प्रमात्मां ठहरना अतै सो मेरी जनता भूणी हा।”
8	11	“अतै हर कोई अपणै साथी यहूदी जो अतै अपणै भाई जो ऐह शिक्षा ना दिल्ला कि प्रभु जो पछैण क्ओकि हल्कै थऊँ बड़ै तिकर सबी मिन्जो जाणी लैणा।”
8	12	“अऊँ तंयारै बुरै कमां रै बारै मन्ज दयावन्त हा अतै तंयारै पापा जो मूँ फिरी याद ना करना।”
8	13	जैहणै प्रभु नोआ वायदै रै बारै मन्ज गल्ल करदा हा तठेरा मतलब ऐह हा कि पुराणा वायदै रा टैमं पुरा भूच्ची गो। जैड़ा कुछ पुराणा अतै वेकार हा सो जल्दी ही गायब भूच्ची गाणा हा।
9	1	पैहला वायदै मन्ज प्रमात्मैं इस्त्राएल रै मणु जो दस्सु कि तसेरी आराधना कस तरीकै करना चहिन्दी, अतै प्रमात्मैं बल्लू मेरी आराधना करनै तांये अक्क जगह बणा।
9	2	जैस तम्बू मतलब जैसा पवित्र आराधना री जगह जो इस्त्राएली मणुऐ बणाऊ, तठेरै पैहलै कमरै मन्ज दीया अतै मेज जैत पुर भेंट री रोटी थी, तैसा जगह जो पवित्र जगह बल्‍दै थियै।
9	3	फिरी अक्क पड़दा थू तैत पिचो अक्क होर कमरा थू जैतिओ महापवित्र जगहा बलदै थियै।
9	4	तैत मन्ज सोनै री धूपदानी अतै चौं कनारी सोनै सितै मढुरा वायदै रा संदूक अतै तठेरै अन्दर मन्नै सितै भरिऊरा सोनै रा मर्तमान अतै हारून री होठी जैस मन्ज फूल चली छुरै थियै अतै वायदै री पट्टी थी।
9	5	तैस वायदै रै संदूक पुर दोई तेजस्वी करूब थियै जैड़ै प्रमात्मैं री महिमा जो दर्शान्दै थियै इन्यारै फंग प्रायश्‍चित रै ढकणा पुर छां करू करदै थियै, जैड़ी महायाजक खून छिड़कदा थू मणु रै पापा रै प्रायश्‍चित तांये। इआं सबी गल्ला रा अक्क-अक्क करी बखान करनै रा टैमं अबै निआं।
9	6	याजक इन्या सब चीजा तैयार करनै थऊँ बाद तैस पैहलै कमरै मन्ज गिच्ची करी अपणी सेवा जो पुरा करदै थियै।
9	7	पर दुऐ कमरै मन्ज मतलब तैस पड़दै रै पिचो सिर्फ महायाजक साला मन्ज अक्क बरी ही अपणै अतै मणु री भूल-चुक तांई सिर्फ बलि रा खून चढ़ाणै तांये लैई करी गाहन्‍दा थू।
9	8	इन्या गल्ला रै द्धारा पवित्र आत्मा ऐह दसणा चाहन्दा हा कि प्रमात्मैं तैस रस्तै जो प्रकट ना करू कि आम मणु महापवित्र जगह मन्ज गिच्ची सकन। तैस तरीकै ही प्रमात्मैं ऐह प्रकट ना करू कि कियां आम मणु प्रमात्मैं री हजुरी मन्ज गिच्ची सकदै हिन जैहणै यहूदी पुराणै रवाजा रै अनुसार बलि चढ़ान्दै थियै।
9	9	अतै ऐह तम्बू ता अज रै टैमां तांई अक्क उदाहरण हा जैस मन्ज ईनी भेंट अतै बलिदान चढ़ाया गान्हदै हिन जैत थऊँ भजन करनै बाळै रा विवेक सिद्ध ना भूच्ची सकदै।
9	10	सो नियम जैड़ै खाणै-पीणै रै बारै मन्ज अतै कै धूणा ठेरै बारै मन्ज हिन, इन्या सबी नियमा रा अबै कोई फायदा निय्आ क्ओकि प्रमात्मैं अक्क नोआ वायदा असु सोगी करू हा, अतै ऐह नोआ वायदा पुराणै वायदै थऊँ ज्यादा खरा हा।
9	11	जैहणै मसीह इन्दा महायाजक बणी करी आ, सो तिन्या सबी भली चिजा जो लैई करी आ जैड़ी अबै असु बलै हिन। सो प्रमात्मैं री हजुरी मन्ज स्वर्ग जो चली गो जैड़ा अक्क पवित्र तम्बू सांईयै हा पर सो ऐस संसारा रा हेस्सा निय्आ जैसिओ प्रमात्मैं बणाऊरा। ऐह तैस तम्बू थऊँ वेहतर अतै सिद्ध हा जैड़ा मूसै ऐसा धरती पुर बणाऊ थू।
9	12	जैहणै मसीह तम्बू मन्ज गो सो सदा तांये अक्क बरी महापवित्र जगह मन्ज गो, तिनी अपणै सोगी बलिदान चढ़ाणै तांये गोरू पैहरू रा खून ना निता पर तिनी अपणा खून चढ़ाऊ अतै असिओ सदा काल रा उद्धार दि दिता।
9	13	मूसा री व्यवस्था रै अनुसार जैड़ा मणु अशुद्ध हा सो प्रमात्मैं री आराधना करनै रै योग्य निय्आ, पर अगर तैस पुर गोरू पैहरू रा खून अतै बलिदान करूरै बछड़ै री धूड छिड़कन ता तैसिओ शुद्ध मनया गिच्ची सकदा हा।
9	14	पर मसीह पाप रहित थू अतै तिनी अपणै आपा जो सदा तांये आत्मिक बलिदान रै रूपा मन्ज प्रमात्मैं जो चढ़ाई दिता। ठेरैतांये तसेरा खून ज्यादा सामर्थी हा अतै इन्दै विवेक जो ज्यादा शुद्ध करी सकदा हा। अबै अहै जिन्दै प्रमात्मैं री सेवा करदै हिन अतै मौत री तरफ निणै बाळै कमा जो ना करदै।
9	15	असु तांये मरनै रै द्धारा मसीह प्रमात्मैं सोगी अक्क नोआ वायदा करू हा अहै पैहलै वायदै रै अनुसार प्रमात्मैं जो खुश करनै री कोशिश करदै थियै, फिरी भी अहै सब पापी थियै। जैहणै यीशु इन्दै बदलै पापा तांये मरू अतै तिनी असिओ इन्दै पापा थऊँ छुड़ाऊँ। जैसिओ भी प्रमात्मैं चुणुरा तैसिओ मिरास मन्ज सो मुळणा जठेरा प्रमात्मैं वायदा करूरा हा।
9	16	वायदा वसियत सांईयै हा, ऐह तैहणै लागू भून्दी हा जैहणै ऐह सावित भून्दा कि ऐतिओ बनाणै बाला मणु मरी चुकुरा हा।
9	17	ठेरा मतलब ऐह हा कि ऐह वसियत तैहणै तक कमै ना इन्दै जैहणै तक ऐतिओ बनाणै बाळा मणु जिन्दा हा।
9	18	ठेरैतांये पैहला वायदा भी प्रभाव मन्ज तैहणै आ, जैहणै जानवरा रा खून चढ़ाया गो।
9	19	मूसा जैहणै सबी मणु जो व्यवस्था री सबी आज्ञा हुणाई बैहु ता तिनी गोरू पैहरू रा खून लेई करी, पाणी, लाल ऊन अतै जूफा सितै तैसा व्यवस्था री कताबा पुर अतै सबी मणु पुर छिड़की दिता।
9	20	अतै तिनी मणु सोगी बल्लू कि, ऐस खून रै द्धारा प्रमात्मां तुसु सोगी अक्क वायदा करू करदा हा।
9	21	अतै इन्‍नी साहबै मूसै तम्बू पुर अतै आराधना रै सब समाना पुर खून छिड़की दिता।
9	22	असल मन्ज मूसा री व्यवस्था रै मुताबक सब कुछ जो खूना सितै शुद्व करया गाणा जरूरी थू, क्ओकि खून बहाऐ बिना पाप माफ ना भून्दै।
9	23	ठेरैतांये जानवरा रै बलिदान रै द्धारा ऐह जरूरी थू कि याजक तियां चिजा जो शुद्ध करा जैड़ा ऐसा गल्ला जो दर्शान्दा हा कि मसीह रा स्वर्गीय कम कै हा। पर प्रमात्मैं जो तियां मणु जो जैड़ै स्वर्गा मन्ज गाणै बाळै हिन होर वेहतर बलिदान सोगी शुद्ध करना जरूरी हा।
9	24	क्ओकि मसीह तैस मणु रै बणाऊरै पवित्र तम्बू मन्ज जैडा कि सचै महापवित्र जगहा रा सिर्फ नमूना हा, दाखल ना भुआ पर स्वर्गा मन्ज ही दाखल भुआ, ताकि असु तांई प्रमात्मैं रै सामणै हुजदा रेय्आ
9	25	मसीह तांये ऐह जरूरी निय्आ कि सो अपणै आपा जो बार-बार बलिदान करा, जिआं कि हर साल महायाजक जानवरा रा खून लेई करी महापवित्र जगहा मन्ज दाखल भून्दा थू।
9	26	ऐसा करना जरूरी थू ना ता मसीह जो जगत री उत्पति थऊँ लैई करी अबै तक बार-बार मरना पैन्दा। पर अबै जगत रै आखिर मन्ज सो अक्क बरी ही प्रकट भुआ ताकि अपणै ही बलिदान सितै पापा जो दूर करा।
9	27	सबी मणु जो अक्क बरी मरना हा अतै फिरी प्रमात्मैं पापा रा न्याय करना हा।
9	28	तिनी साहबै ही मसीह भी सबी मानव जाती रै पापा जो दूर करनै तांई अक्क बरी ही बलिदान भुआ अतै जैहणै मसीह दोवारा इणा तैस पापा जो दूर करनै तांये ना पर जैड़ै मणु तसेरा दोवारा इणै री भाळ करू करदै हिन, तिन्या उद्धार पाणा।
10	1	मूसा री व्यवस्था ईणैबाळी भली चीजा री अक्क परछाई हा, ऐह परछाई अप्पु सो भली चिज निय्आ क्ओकि सो जैड़ै मणु आराधना करदै हिन अतै हर साल बलिदान चढ़ान्दै हिन ऐह सब कुछ करनै थऊँ सो अपणै पापा थऊँ छुटकारा ना पाई सकदै हिन।
10	2	अगर प्रमात्मां तियां मणु रा पाप बलिदान रै द्धारा दूर करी सकदा थू ता फिरी तियां जो महसुस ना भून्दा कि सो हालि भी पापी हिन, अगर तियां जो पता भून्दा ता जरूर सो बलिदान चढ़ाणा बन्द करी दिन्दै।
10	3	पर तठेरै बदलै सो बलिदान जैड़ा हर साल चढ़ान्दै हिन तियां जो तंयारै पापा रै बारै मन्ज याद दुआन्दा रैहन्दा हा।
10	4	क्ओकि ऐह ना भूणैबाळी गल्ल हा कि गोरू पैहरू रै खूना सितै पाप दूर भून।
10	5	ठेरी बजहा थी कि मसीह ऐस संसारा मन्ज ईणै थऊँ पैहलै अपणै पिता प्रमात्मां सोगी बल्‍दा कि, “बलिदान अतै भेंट तैंई ना चाई, पर तैंई अक्क शरीर मिन्जो दिता जठेरी अऊँ भेंट चढ़ाई सकू।”
10	6	“होमबलि करनै सितै अतै पापबलि चढ़ाणै सितै प्रमात्मां खुश ना भुआ।”
10	7	फिरी मैंई बल्लू हे “प्रभु प्रमात्मां, अऊँ ऐड़ी हा”, तेरी इच्छा जो पुरा करनै तांये जियां पवित्रग्रन्था मन्ज मेरै बारै मन्ज लिखुरा हा।
10	8	जियां मैंई पैहलै लिखुरा थू, यीशुऐ बल्लू कि, “ना ता तैंई बलि चढ़ावा अतै होमबलि अतै पापबलि चाई अतै ना तियां थऊँ खुश भुआ” हालांकि ऐह बलिदान ता व्यवस्था रै मुताबक दितै गान्हदै थियै।
10	9	फिरी तिनी ऐह भी बल्लू कि; “हे प्रमात्मां अऊँ ऐड़ी हा तेरी मर्जी जो पुरा करनै तांये।” ऐस तरीकै प्रमात्मैं पुराणै बलिदान रै रवाजा जो दूर करी दिता अतै मसीह रा बलिदान जो नियुक्त करी दिता।
10	10	क्ओकि यीशु मसीह सो करू जैड़ा प्रमात्मां तैस थऊँ चाहन्दा थू, प्रमात्मैं असिओ तैस तांये अलग करू। ऐह तैहणै भूआ जैहणै यीशु मसीह अपणै शरीरा जो अक्क ही बरी बलिदान रै रूपा मन्ज चढ़ाऊ अतै ऐसा बलिदान जैतिओ बार-बार चढ़ाणै री जरूरत ना हा।
10	11	अतै हर अक्क याजक जैडा खडी करी हर रोज सेवा करदा अतै अक्क ही बलि जैड़ी कि पापा जो कदी भी दूर ना करी सकदी हा बार-बार चढ़न्‍दा।
10	12	पर मसीह पापा तांये अक्क बलिदान चढ़ाऊ जैड़ा सदा तांये काफी हा, तठेरै बाद सो स्वर्गा मन्ज प्रमात्मैं रै सिंहासन री सज्जी कनारी गिच्ची बैईठा।
10	13	अतै तैसा घड़ी थऊँ ही सो प्रमात्मैं री भाळ करू करदा कि तसेरै बैरी जो पुरै तरीकै नाश करा।
10	14	क्ओकि तसेरै अक्की ही बलिदान रै द्धारा तिनी सदा तांये तियां मणु जो पाप थऊँ आजाद करू जियां जो सो प्रमात्मैं री कनारी लैई करी आ।
10	15	पवित्र आत्मा भी असिओ ऐह पक्की गवाई दिन्दा कि ऐह सच हा, पैहलै सो बलदा हा;
10	16	“कि प्रभु बल्‍दा कि जैड़ी नोआ वायदा मूँ तियां दिन बाद अपणै मणु सितै करना हा सो ऐह हा कि, मूँ अपणी व्यवस्था तंयारै दिला पुर लिखणी हा अतै तिआंरै मनां मन्ज पाणी हा।”
10	17	फिरी सो बल्‍दा कि, “मूँ तंयारै पापा जो अतै तंयारै अधर्म रै कम, कदी भी याद ना करनै हिन।”
10	18	अतै जैहणै तंयारै पाप माफ भुच्‍ची गै ता फिरी कोई भी बलिदान चढ़ाणै री जरूरत ना रैई।
10	19	ठेरैतांये हे विस्वासी भाईओ अहै ऐहा गल्ला पुर भरोसा करदै हिन जैड़ा मसीह असु तांये पुरा करू, जैहणै तिनी अपणा खून असु तांये बहाऊ, अहै हिम्मत सोगी प्रमात्मैं री हजुरी मन्ज गिच्ची सकदै हिन जठेरा चिन्ह सो तम्बू थू जैतिओ महापवित्र जगह बलया गान्दा थू।
10	20	तिनी ही असिओ प्रमात्मैं री हजुरी मन्ज गाणै योग्य बणाऊ तैस नोए रस्तै जो तैयार करनै रै द्धारा जैत मन्ज अहै सदा तांये जिन्दा रैई सकदै हिन। ऐह नोआ रस्ता यीशु हा जैड़ा असु तांये मरू।	WRONG ALIGNMENT
10	21	मसीह सो महायाजक हा जैड़ा इन्दै ऊपर राज्य करदा हा अतै अहै प्रमात्मैं रै मणु हिन।
10	22	ठेरैतांये असिओ यीशु मसीह पुर पुरा भरोसा करीके प्रमात्मैं बलै दिला थऊँ इणा चहिन्दा। तिनी ही इन्दै दिला जो शुद्ध करू हा जैड़ै पैहलै पाप सोगी भरूरै थियै, ऐह ऐस तरीकै हा जियां कि तिनी अपणा खून इन्दै दिला पुर छिड़की दिता अतै इन्दै शरीरा जो शुद्ध पाणी सितै धोई दिता।
10	23	अतै अपणी उम्मीद रै अंगीकारा जो दिला सितै सम्भाळी रखन क्ओकि प्रमात्मां जिनी वायदा करूरा हा सो सचा हा।
10	24	अहै ऐह सोचन कि कियां अहै अक्की दूये जो प्रेम अतै भलै कमां जो करनै तांई उत्साहित करी सकदै हिन।
10	25	कुछ मणुऐ आराधना तांये इकट्ठै भूणै री आदत जो छड़ी दिता हा असिओ ऐसा ना करना चहिन्दा। असिओ अक्की दूये जो उत्साहित करना चहिन्दा खास करीके ऐत तांये कि तुहै जाणदै हिन कि प्रभु रा दोवारा इणै रा दिन बड़ा नेड़ै हा।
10	26	अगर अहै सच्चाई जो जाणनै थऊँ बाद जाणी-बूझी करी पापा करदै रैहन, ता फिरी कोई बलिदान निय्आ जैड़ा इन्दै पापा जो दूर करी सकदा हा।
10	27	ठेरै बदलै असिओ ड़री करी ऐहा गल्ला री उम्मीद करना चहिन्दी कि प्रमात्मैं इन्दा न्याय करना, अतै फिरी धार्मिकता सोगी अपणै सब बैरी जो अगी मन्ज पाई करी सजा दिणिआ।
10	28	अगर दोई या दोई थऊँ ज्यादा मणु कसी अक्की मणु पुर दोष लान्दै हिन कि तिनी मूसा री व्यवस्था जो त्रोडु हा ता तैसिओ मारी दिता गान्दा हा।
10	29	प्रमात्मैं रै पुत्र रा निरादर करना अतै तैस वायदै रै खून रा निरादर करना जठेरै द्धारा अहै पवित्र भुऐ थियै असु तांये बड़ा ही ज्यादा भंयकर हा। तैस तरीकै ही जे अहै पवित्र आत्मा रा अपमान करन जैड़ा असु पुर दया करदा हा, ता असिओ भारी दण्ड़ मुळणा हा।
10	30	क्ओकि अहै ऐहा गल्ला जो अच्छै तरीकै जाणदै हिन कि प्रमात्मैं बल्लू कि; “बदला लैणा मेरा कम हा, मूँ ही बदला लैणा,” अतै फिरी भविष्‍यवक्ता मूसा बलदा हा कि, “प्रभु अप्पु ही अपणै मणु रा न्याय करना।”
10	31	जिन्दै प्रमात्मैं रै हत्था मन्ज पैणा डरोणी गप्‍प हा।
10	32	तियां शुरू रै दिना जो याद करा जैहणै तुसै पैहली बरी ही मसीह री सच्चाई जो समझी गै थियै। तुहै काफी कष्‍टा जो झेलू अतै जैहणै इन्या कष्‍टा मन्ज थियै तुन्दा प्रमात्मैं पुर भरोसा बणी रैऊ।
10	33	कदी-कदी तुसु सोगी गाळी गलोच भुआ, अतै कदी-कदी भीड़ा मन्ज तुसु सोगी गलत व्यवहार भूआ अतै कदी-कदी तुहै होरी रै दुखा मन्ज सहभागी भूए।
10	34	तुसै कैदी रै दुखा मन्ज भी दुखी भुऐ अतै अपणी धन-दौलत भी खुशी सितै लुटणा दिती, ऐह जाणी करी कि तुसु बलै स्वर्गा मन्ज अक्क होर भी ऐत थऊँ ज्यादा उतम अतै सदा काल तिकर ठेरनै बाळी धन-दौलत हा।
10	35	ता अपणै क्‍लेशा मन्ज हिम्मत मत छड़ा क्ओकि तठेरा इनाम बड़ा बड्‍डा हा।
10	36	तुसिओ धीरज सोगी प्रमात्मैं पुर भरोसा करना चहिन्दा ताकि प्रमात्मैं री इच्छा जो पूरी करनै थऊँ तैस तुसिओ सो दिणा जठेरा तिनी वायदा करूरा हा।
10	37	पवित्रग्रन्था मन्ज प्रमात्मां मसीहा रै बारै मन्ज भविष्‍यवक्ता रै द्धारा ऐह बलदा हा कि; “अबै बड़ा ही थोड़ा टैमं रैई गछूरा कि जसेरै बारै मन्ज मैंई वायदा करूरा तैस जरूर ईणा, अतै तैस देर ना करनी हा।
10	38	अतै मेरा विस्वासी मणु विस्‍वासा सितै जिन्दा रैहणा, अतै अगर सो फिरी गच्छा ता मेरा मन तैस सितै खुश ना भूणा।”
10	39	“पर अहै डरपोक मणु सांईये ना हिन अतै ना ही अहै प्रमात्मैं जो मजबुर करन असिओ नाश करनै तांये, अहै सो मणु हिन जैड़ै प्रमात्मैं पुर भरोसा करदै हिन ताकि सो इन्दै प्राणा जो सदा तांये बचा।”
11	1	जैड़ै प्रमात्मैं पुर पक्का विस्वास करदै हिन तियां जो उम्मीद हा कि तियां जो प्रमात्मैं सो दिणा जठेरी जो उम्मीद करदै हिन, क्ओकि तियां जो पक्का पता हा कि जियां चिजा जो अबै हेरी ना सकदै सो सच हिन।
11	2	क्ओकि ठेरै बारै मन्ज प्रमात्मैं इन्दै पूर्वजा पुर जाहिर करू कि सो तियां थऊँ खुश हा।
11	3	विस्‍वासा थऊँ हि अहै जाणी गान्हदै हिन सारी संसार री रचना प्रमात्मैं रै वचना सितै ही भूई। ऐह ना कि जैडा कुछ हेरनै मन्ज इन्दा सो हेरूरी चीजा सोगी बणुरा भोआ।
11	4	विस्‍वासा सितै ही हाबिलै कैन थऊँ उतम बलिदान प्रमात्मैं तांये चढ़ाऊ अतै तैस बलिदान री बजहा थऊँ तसेरै धर्मी भूणै री गवाई दिती, क्ओकि प्रमात्मां तैस बलिदान थऊँ खुश थू। अतै अहै हाबिल री मौत थऊँ बाद भी तैस थऊँ सीखी सकदै हिन कियां अहै प्रमात्मैं पुर भरोसा करी सकदै हिन।
11	5	हनोक प्रमात्मैं पुर विस्वास करू अतै सो ना मरू, तिनी प्रमात्मैं जो खुश करू, अतै प्रमात्मैं तैसिओ स्वर्गा जो चुक्की लैऊँ, ठेरी वजह थऊँ तसेरा शरीर कदी ना मूळु।
11	6	अतै प्रमात्मैं पुर विस्वास रखणै थऊँ ही अहै तैसिओ खुश करी सकदै हिन क्ओकि प्रमात्मैं बल्लै इणै बाळै जो विस्वास करना चहिन्दा कि सो हा अतै अपणै खोजणै बाळै जो तैस इनाम दिणा।
11	7	विस्‍वासा सितै ही नूह प्रमात्मैं थऊँ चेतावनी पाई तैसा जल प्रलय रै बारै मन्ज जैड़ी तिनी कदी ना हेरूरा थू, भक्ति सितै अपणै टबरा जो बचाणै तांई पाणी रा जहाज बणाऊ। जिन्यैं मणु विस्वास ना करू सो तैस जल प्रलय मन्ज मरी गै, अतै नूह प्रमात्मैं री नजरा मन्ज विस्वास री वजह थऊँ री धर्मी बणु अतै संसार जो दोषी ठहराऊ।
11	8	विस्‍वासा सितै ही अब्राहम जैहणै अक्क जगह गाणै तांये प्रमात्मैं हैदु, ता आज्ञा मन्‍नी करी इन्‍नी जगहा जो निकळी गो जैतिओ प्रमात्मां तैसिओ विरासत मन्ज दिणैबाळा थू, अतै सो ऐह ना जाणदा थू कि अऊँ करा चलुरा हा फिरी भी सो निकळी गो।
11	9	जैसा जगहा रा प्रमात्मैं वायदा करूरा थू तैड़ी अब्राहम अक्क परदेसी सांईये तम्बू मन्ज रैहणा लगा, तैस सोगी तसेरा पुत्र इसहाक अतै पोत्रु याकूब जिन्यै ऐस वायदै जो प्रमात्मैं थऊँ पाऊरा थू सो भी तैड़ी रैहणा लगै।
11	10	क्ओकि अब्राहम स्वर्गा रै तैस शहर मन्ज रैहणै तांये भाळ करू करदा थू जैड़ा सदा तक बणी रैहणा, ऐह ऐसा शहर हा जैतिओ रचणै बाळा अतै बणाणै बाळा प्रमात्मां हा।
11	11	विस्‍वासा री वजह थऊँ ही अब्राहम पिता बणी सकू ठेरै बावजूद कि सो बुडा थू अतै तसेरी घरावाळी सारा जो भी बच्चै पैदा करनै री सामर्थ ना थी, फिरी भी तिनी प्रमात्मैं पुर भरोसा करू कि तैस अपणा वायदा पुरा करना हा।
11	12	अब्राहम जैड़ा लगभग मरूरै सांईये थू फिरी भी सो कईआ रा पिता बणी सकू, असल मन्ज प्रमात्मैं रै वायदै रै अनुसार ऐतनी औलाद भूई जैतनै अम्बरा रै तारै अतै समुंद्र रै कनारै री रेता रै कण हिन।
11	13	ऐह सब मणु जैड़ै प्रमात्मैं पुर विस्वास करदै थियै सो मरी भी गै अतै तिऐं वायदा करूरी चीजा ना पाई, पर तियां जो दूरा थऊँ ही हेरी करी खुश भुऐ अतै मन्‍नी लैऊँ कि अहै धरती पुर परदेसी अतै बाहरी मणु हिन।
11	14	जैड़ै इन्‍नी जिन्‍नी गल्ला करदै हिन सो ऐह दसदै हिन कि सो ऐस देश रै पाणै री उम्मीद करदै हिन जैड़ा तंयारा अपणा हा।
11	15	सो तैस देश रै बारै मन्ज सोचदै ना रैह जैतिओ सो छड़ी करी छुरै थियै अगर सो इन्या सोचदै ता तैड़ी फिरी गाणै रा मौका तिन्या बलै थू।
11	16	पर सो स्वर्गा मन्ज अक्क उतम घरा री भाळ करू करदै थियै। ठेरैतांये प्रमात्मां तंयारा प्रमात्मां कहलाणै मन्ज शर्मान्दा निय्आ, प्रमात्मैं तियां तांई अक्क नगर तैयार करूरा हा।
11	17	विस्‍वासा सितै ही अब्राहमे अपणै परखणै रै टैमैं अपणै इकलोतै पुत्रा इसाहक री बलि चढ़ाणा लगा जिन्‍नी प्रतिज्ञा जो सच मनुरा थू।
11	18	प्रमात्मैं तैसिओ अप्पु बल्लुरा थू कि, “इसाहक थऊँ तेरा वंश चलना”, अतै सो अपणै इकलोतै पुत्रा जो बलि चढ़ाणै तांई चली गो।
11	19	अब्राहमे मनी लैऊ कि, प्रमात्मां सामर्थी हा कि सो इसहाक जो मरुरै थऊँ फिरी जिन्दा करी सकदा हा, अतै मना अब्राहमे तैसिओ मरूरै थऊँ तियां ही जिन्दा भी पाई लैऊँ।
11	20	विस्‍वासा सितै ही इसहाकै अपणै दोनो पुत्र याकूब अतै एसाव जो ईणैबाळी गल्ला रै बारै मन्ज अशीर्वाद दिता।
11	21	विस्‍वासा सितै ही याकूब मरदै टैमैं यूसुफ रै दूनी पुत्रा जो अक्क-अक्क करीके अशीर्वाद दिता अतै अपणी होठी रा सहारै सोगी प्रमात्मैं री आराधना करी।
11	22	विस्‍वासा सितै ही यूसुफै जैहणै सो मरनै बाळा थू ता इस्त्राएल रै मणु जो मिस्त्र देश थऊँ निकळनै रै बारै मन्ज चर्चा करी। तिनी ऐह भी हुक्म दिता कि गान्दै टैमैं तसेरी हड्डी जो भी लैई गच्छैं।
11	23	विस्‍वासा सितै ही मूसा रै माता-पिता तैस जो पैदा भूणै थऊँ बाद त्राई महीनै तिकर लुकैरी रखू, कजो कि तिऐं हेरू कि गोबरू छैळ हा अतै राजा रै हुक्म रा विरोध करनै थऊँ ना डरै।
11	24	फिरी मूसा जैहणै बड़ा भूच्ची गो, ता तसेरै विस्वास री वजह थऊँ तिनी राजा फिरौन री कुल्ळी रा पुत्र बणी करी रैहणै जो मना करी दिता ।
11	25	तिनी ऐह चुणी लैऊ कि प्रमात्मैं रै मणु सोगी दुख भोगा ना कि पापा मन्ज थोड़ै दिन तक सुख भोगा।
11	26	मूसा अपणै आपा जो मसीह री बजहा थऊँ बेईजत भूणा मिस्र रै खजानै थऊँ मता धन समझू क्ओकि सो इनाम पाणै री भाळ करू करदा थू।
11	27	विस्वास सोगी ही तिनी मिस्र देश जो छड़ी दिता, मूसा तैस ना हुजणै बाळै प्रमात्मैं जो हेरी लैऊरा थू अतै सो राजा रै क्रोध थऊँ ना डरू।
11	28	मूसा इस्त्राएल रै मणु जो हूक्म दिता कि सो बछड़ै रा खून छिड़की करी फसह रै त्यौहार जो मनान। ऐस तरीकै नाश करनै बाळा स्वर्गदूत जैसिओ प्रमात्मैं भैजुरा तसेरै द्धारा इस्त्राएली रै पहलोठै रा नाश ना भोआ।
11	29	विस्‍वासा सितै ही इस्त्राएली लाल समुंद्र थऊँ इआं पार चली गै जिआं कि हुक्की जमीना मन्ज चलदै हिन अतै जैहणै मिस्र रै मणुऐ इआं करना चऊँ ता सो सब डुब्‍बी मरै।
11	30	इस्त्राएल रै मणुऐ प्रमात्मैं पुर विस्वास करू अतै सो यरीहो शहर री दीवार री चौं कनारी सत दिना तिकर चक्‍कर लाई बैहै ता प्रमात्मैं रै कहे अनुसार सो दीवार ढैई गैई।
11	31	विस्‍वासा सितै हि भेदी जो कुशलता सितै रखणै पुर राहाब नां री वेश्या प्रमात्मैं री आज्ञा ना मनणै सोगी नाश ना भूई।
11	32	अबै मिन्जो होर कुछ बलणै री जरूरत निय्आ क्ओकि टैमं निय्आ कि गिदोन रा अतै बाराक अतै समसून रा अतै यिफतह रा अतै राजा दाऊद रा अतै शामुएल रा अतै होर भविष्‍यवक्ता रा बखान करूं।
11	33	तिऐं विस्‍वासा सितै ही देश जितै, न्याय रै कम करै, प्रतिज्ञा करूरी चीजा पाई, शेरा रै मुँह बन्द करै।
11	34	अगी री लपटा जो ठंड़ा करू, तलवारा री मारा थऊँ बची निकळै, कमजोरी मन्ज ताकतवर बणै, लड़ाई मन्ज वीर बणै, अतै परदेसी फौजा जो मारी करी खदेड़ी दिता।
11	35	कुछ जनानी अपणै मरुरै मणु जो फिरी जिन्दा पाऊ, कतूणैं ता मार खान्दै-खान्दै मरी गै पर विस्वास रै कारण जेला थऊँ छुटकारा ना चऊँ ठेरैतांये कि तिन्या जो वेहतर जिन्दगी मूळी सका दोवारा जी भूणै रै बाद।
11	36	कई मणु ता मजाक बणनै सितै अतै कोड़ै री मार खाणै सितै अतै बनी निणै सितै अतै कैदा मन्ज पाई दितै गै।
11	37	कई मणु जो पत्थर मारी मारी मारै गै, कुछ जो आरै सितै चीरै गै, कुछ जो तलवारा सितै मारै गै। कुछ मणु भैड़ा-बकरी री खाल पैहनी करी ऐरा-ओरा फिरदै रै अतै कुछ गरीबी मन्ज दुख क्‍लेश भुक्‍तदै रैह।
11	38	कुछ मणु बणा-बाड़ी मितै, पहाड़ा अतै गुफा मितै अतै धरती री दरारा मन्ज भटकदै रै क्ओकि ऐह संसार तियां भलै मणु जो पाणै रै योग्य ना थू।
11	39	प्रमात्मां खुश थू कि इन्या मणुऐ तैस पुर विस्वास करू, पर फिरी भी तिन्या जो प्रमात्मैं रा वायदै करूरी चीजा ना मुळी।
11	40	क्ओकि प्रमात्मैं तिन्या तांये ही ना पर असु तांये भी अक्क वेहतर योजना बणाऊरी हा, प्रमात्मां तिन्या जो असु सोगी ही सिद्ध करना चाहन्दा हा।
12	1	अहै जाणदै हिन कि इन्या सांईये मतै मणु प्रमाणित करी चुकुरै कि ऐह मणु प्रमात्मैं पुर भरोसा रखदै हिन। ता अईआ हर अक्क रोकणै बाळी चीजा अतै उलझाणै बाळा जैड़ा पाप हा तैतिओ दूर करीके सो दौड़ जैत मन्ज असु जो दौड़ना हा धीरजा सितै दौड़न।
12	2	विस्वास रै कर्ता अतै सिद्ध करनै बाळै यीशु री कनारी हेरदै रेय्आ जैड़ा असिओ उद्धार री कनारी लैई गान्दा हा। क्रूस का दुख सैहणै थऊँ बाद भी तिनी हिम्मत ना हारी अतै तैस दुख अतै अपमान री परवाह ना करी, पर अबै सो प्रमात्मैं री सज्जी कनारी गिची बैहुरा हा।
12	3	ऐत तांई यीशु री कनारी ध्यान करा जिनी अपणै विरोधा मन्ज पापी रा तूणा ज्यादा बड़-बड़ात सही लैऊँ कि तुसै ऐह हेरी करी निराश भुच्‍ची करी हिम्मत ना छड़ी दीन।
12	4	पाप री परीक्षा सोगी लड़दै-लड़दै तुन्दी ऐसी लड़ाई ना भूई कि तुसिओ मरना पैऊ भोआ, जिन्या यीशुऐ करू।
12	5	तुसै तिन्या उत्साह दिणै बाळी गल्ला जो भुली गच्छुरै हिन जैड़ी प्रमात्मैं तुसिओ बलुरी थी अपणी औलाद भूणै रै नातै। “हे मेरेआ पुत्र, गहराई सोगी ध्यान दे कि प्रभु तिजो ऐह दसदा हा कि तुहै गलत कम करू करदै हिन, अतै जैहणै सो तुसिओ झिड़कदा हा ता हिम्मत मत हारा।
12	6	क्ओकि प्रभु जैस सितै प्‍यार करदा हा, तैसिओ झिड़कदा भी हा। अतै जैसिओ अपणै पुत्र रै रूपा मन्ज मन्दा हा तैसिओ सुधारदा भी हा।”
12	7	जैहणै तुसै ऐस तरह रै सुधार जो सैहन्दै हिन याद रखा प्रमात्मां तुसु सोगी अपणै पुत्र रै रूपा मन्ज वर्ताव करू करदा हा, हरेक पिता अपणै पुत्र को सुधारदा हा।
12	8	प्रमात्मां अपणी सब औलाद जो सुधारदा हा अगर सो तुसिओ ना सुधारू करदा ता तुहै तसेरी औलाद ना हिन।
12	9	इन्दै शारीरिक पिता भी असिओ झिड़कदै थियै अतै अहै तंयारा आदर करदै थियै, ता जैहणै इन्दा पिता जैडा स्वर्गा मन्ज हा असिओ ताड़ना देय्आ ता असिओ तसेरै होर भी अधीन रैहणा चहिन्दा कि अहै सदा तक जिन्दै रैहन।
12	10	शरीरिक पिता ता अपणी समझा रै मुताबक थोड़ै दिन तांई ताड़ना दिन्दै हिन पर प्रमात्मैं री ताड़ना ता इन्दै फाईदै तांई भुन्दी हा कि अहै भी तसेरी पवित्रता रै सहभागी भुच्‍ची गाहन।
12	11	जैहणै इन्दी ताड़ना भून्दी हा अहै तैतिओ बुरा समझदै हिन तैत थऊँ खुश ना भून्दै। जैहणै असिओ सुधारदै हिन अतै अगर अहै आज्ञा जो मन्दै अतै सुधरदै हिन ता असु सही कम करना अतै शान्ती सोगी रैहणा।
12	12	इन्या सबी गल्ला री बजह थऊँ मजबुत अतै उत्साहित रेय्आ।
12	13	ऐरा-ओरा हेरनै रै बजाय सिधै रस्तै मन्ज चला जैड़ा यीशु री कनारी लैई गान्दा हा ताकि जैड़ै असु मन्ज आत्मिक रूपा सितै कमजोर हिन सो भटकी ना गान पर तंयारा विस्वास मजबुत भोआ।
12	14	सबी सितै मेल-मिलाप रखा अतै पवित्र जिन्दगी जिणै री कोशिश करा, जठेरै बिना कोई भी प्रभु जो कदी ना हेरी सकदा।
12	15	अतै ध्यान सोगी प्रमात्मैं पुर भरोसा करदै रेय्आ ऐसा ना भोआ कि कोई भी प्रमात्मैं रै अनुग्रह थऊँ छुटी गच्छा अतै अक्की दूये सोगी बैरभाव मत रखदै ताकि तठेरी बजहा थऊँ मतै मणु पाप करना लगी पैन।
12	16	इन्या ना भोआ, कि कोई भी मणु पापी भोआ या दुष्‍ट एसाव सांईं अधर्मी भोआ। तिनी अक्की बरी रै खाणै पिचो अपणै पहलौठै भूणै रै पद जो अपणै हल्कै भाई जो बेची दिता।
12	17	तुसै जाणदै हिन कि बादा मन्ज जैहणै तिनी पिता थऊँ अशीर्वाद पाणा चाऊ ता सो अयोग्‍य निकळू। तिनी रोई-रोई करी भीख मँगी कि तैसिओ अशीर्वाद मुळा पर पश्‍चाताप तांये काफी देर भूच्ची चुकुरी थी।
12	18	तुसै इस्त्राएली मणु सांईयै सिनै पहाड़ा रै नेड़ै ना आये हिन जैतिओ हेरी सकदै अतै छुई सकदै हिन। ऐड़ी कोई धधकती अग, काळी घटा अतै नैहरा अतै आँधी ना हा, पर इस्त्राएली मणु पैहलै ऐसी जगह मन्ज थियै जैड़ी प्रमात्मैं व्यवस्था दिती थी।
12	19	तिन्ये ता अक्क अदभुत तुरही री आवाज हुणुरी थी अतै ऐसी भयानक आवाज जैतिओ हुणी करी मणुऐ भीख मँगी की प्रमात्मां तिन्या सोगी गल्ल करना बंद करी देय्आ।
12	20	तिन्यै ऐसा ठेरैतांये बल्लू क्ओकि सो तैसा प्रमात्मैं री आज्ञा जो सैई ना सकै जैहणै प्रमात्मैं तिन्या सोगी ऐह बल्लू, “अगर कोई गोरू भी पहाड़ा जो छुआ ता तैस जो पत्थर मारै गाहन।”
12	21	अतै सो दर्शन ऐतना डरोणा थू कि मूसै भी ऐह हेरी करी बल्लू, “अऊँ बड़ा डरदा अतै कम्मदा।”
12	22	तुसै सिय्योन रै पहाड़ा रै नेड़ै आये हिन जैड़ी स्वर्गीय यरुशलेम हा जैड़ा कि जिन्दै प्रमात्मैं रा शहर हा जैड़ी अणगिनत स्वर्गदूत हिन, जैड़ी सो खुशी रा त्यौहार मंनादै हिन।
12	23	तुहै तैड़ी छुरै हिन जैड़ी प्रमात्मैं रै भलै अतै सिद्ध पहलौठै मणु खुशी सोगी इकट्ठै भुऐ हिन अतै जंयारै नां स्वर्गा मन्ज लिखुरै हिन। तुहै प्रमात्मैं बलै छुरै हिन जैड़ा सबी मणु रा न्यायी हा। अतै तिन्या भलै मणु री आत्मा बलै जिन्या जो सिद्ध करूरा हा।
12	24	तुहै यीशु बलै छुरै हिन जैड़ा प्रमात्मैं अतै मणु रै मन्जै नोआ वायदै रा मध्यस्थ हा अतै तैस छिडकुरै खूना रै नेड़ै छूरै हिन जैड़ा माफी जो दर्शान्दा हा, पर बदलै री भावना जो ना जैड़ी हाबिल रै खूना मन्ज थी।
12	25	ध्यान देआ कि तुहै प्रमात्मैं री गल्ला थऊँ मूँह ना फेरा, जिन्या इस्त्राएल रै मणु जो सजा मुळी जैहणै तिन्ये मूसा जैड़ा धरती रै मणु तांये अक्क खबर दिणैबाळा थू, तिन्यै तसेरी गल्ल भी ना हूणी, ता अगर अहै स्वर्गा थऊँ गल्ला करनै बाळै री आवाज ना हुणन ता असु भी जरूर ना बचणा।
12	26	जैहणै प्रमात्मैं सिनै पहाड़ थऊँ गल्ला करी ता तसेरी आवाज धरती जो हिलाई दिता, पर अबै तिनी अक्क होर वायदा करूरा हा, “अक्क बरी फिरी मूँ सिर्फ धरती ही जो ना पर पुरा अम्बर भी हिलाई दिणा।”
12	27	अतै ऐह बोल “अक्क बरी फिरी” ऐसा गल्ला जो प्रकट करदा हा कि जैड़ी चीजा हिलाई गाहन्दी हिन सो रचुरी चिजा भूणै री बजहा थऊँ टळी गाणी हिन। तैस ऐह ठेरैतांये करना ताकि जैड़ी चीजा स्वर्गा मन्ज हिन जैतिओ हिलाया ना गिच्ची सकदा सो सदा तक बणी रैहणी हिन।
12	28	ठेरैतांये अहै प्रमात्मैं रा धन्यवाद करन कि अहै ऐसै राज्य रै सहभागी हिन जैतिओ हिलाई ना सकदै। अहै प्रमात्मैं रै अभारी भूच्ची करी आराधना अतै धन्यवाद करन, अतै तसेरै सामर्थ अतै प्रेम जो जाणी करी ड़रा मन्ज रैहन।
12	29	याद रखा जैस प्रमात्मैं री अहै आराधना करदै हिन सो अग सांईये हा, जैड़ा सब अशुद्ध चिजा जो भस्म करी दिन्दा हा।
13	1	अक्की दूये रै बारै मन्ज चिन्ता करदै रैहन जियां प्रभु रै मणु जो करना चहिन्दा।
13	2	ऐह ध्यान रखा कि अनजाण मणु रा भी अपणै घरै स्वागत करा, इन्या करनै सितै कुछ मणुऐ अनजाणै मन्ज स्वर्गदूता रा भी अपणै घरा मन्ज स्वागत करू हा।
13	3	कैदी मणु री ईनी सुध लेय्आ जिआं कि तुसै भी तियां सोगी कैदी भून, अतै जिआं मणु जो सताया गान्दा हा तंयारै दर्द जो भी इन्या महसुस करा कि तुहै तिन्या सोगी तंयारै दुख मन्ज सहभागी हिन।
13	4	बैह सबी मणु मन्ज आदर-मान री गप्‍प समझी गच्छा अतै बछांण शुद्ध रेय्आ क्ओकि प्रमात्मैं व्यभिचारी अतै पराई जनानी बल्लै गाणै बाळै रा न्याय करना।
13	5	अपणी जिन्दगी जो पैसै रै प्रेम थऊँ दूर रखा, जैडा कुछ तुसु बलै हा तैत मन्ज ही खुश रेय्आ क्ओकि प्रमात्मैं अप्पु ही बल्लुरा हा कि “मूँ तुसै कदी भी ना छड़णै हिन अतै ना कदी त्यागणै हिन।”
13	6	ऐत तांई अहै निडर भूच्ची करी बलदै हिन कि, “प्रभु मेरा सहायक हा, मूँ ना डरना हा मणु मेरा कै करी सकदा।”
13	7	जैड़ै तुन्दै अगुवै थियै अतै जिऐ तुसु जो प्रमात्मैं रा वचन हणाऊरा हा तियां जो याद रखा। याद करा कि तिन्ये कस तरीकै री जिन्दगी बिताई थी अतै तियां सांईये विस्वास मन्ज बढ़णै री कोशिश करा।
13	8	यीशु मसीह कदी ना बदलिन्दा सो कल अज अतै युगा-युग अक्क जिन्‍ना हा।
13	9	अनजाण मणु जो मौका मत देय्आ को सो तुसिओ प्रमात्मैं रै बारै मन्ज होर कोई नोई गल्ला मन्ज विस्वास करनै जो मजबुर करन, ठेरैतांये तुहै अनजाण मणु री भरमाणै बाळी गल्ला मन्ज मत इन्दै। इन्‍नी अनजाण गल्ला जैड़ी तुहै असु थऊँ ना सीखी, जिन्या कि कै खाणा कै ना खाणा ठेरै बारै मन्ज जैड़ै नियम हिन ऐत थऊँ कोई फाईदा ना भुन्दा।
13	10	असु बलै अक्क इन्‍नी वेदी हा जैड़ी सो याजक भी जैड़ै आराधना री जगह सेवा करदै हिन, तैड़ी थऊँ तिन्या जो भी कुछ खाणै रा अधिकार निय्आ।
13	11	पैहलै वायदै रै अनुसार हर साल जिन्या गोरू रा खून पापबलि तांई महायाजक महापवित्र जगह मन्ज पाप री माफी तांये लैई गान्दै हिन अतै तियां गोरू री देह तैस छावनी थऊँ बाहर फूकी दिन्दै हिन।
13	12	इन्‍नी साहबै ही यीशु मसीह भी मणु जो अपणै खूना सितै पवित्र करनै तांई यरूशलेम शहर बाहर दुख झेलू।
13	13	ता अईआ अहै छावनी रै बाहर यीशु वलै चलन ताकि अहै उद्धार पाई सकन अतै मणु रै द्धारा बदनामी सैहणै जो तैयार रैहन जियां तसेरी बदनामी करी।
13	14	कजो कि ऐसा दुनिया मन्ज ईदंआ पक्का रैहणै बाळा कोई नगर निआं बल्कि अहै ईणैबाळै अक्क स्वर्गीय नगरा री खोज मन्ज हिन।
13	15	ऐत तांई अहै यीशु रै कारण अपणै लवड़ा सितै प्रमात्मैं री स्तुति सदा करदै रैहन ऐह इन्दा तैस तांये बलिदान हा।
13	16	पर भलाई करा अतै जरूरत मंद मणु सोगी अपणी चिजा जो बड़ा, क्ओकि प्रमात्मां इन्‍नै जिन्‍नै बलिदान थऊँ खुश भुन्दा हा।
13	17	अपणै अगुवै री मन्ना अतै तंयारै अधीन रेय्आ क्ओकि सो तुन्दा ध्यान रखदै हिन कि तुहै भटकी ना गाहन। तियां जो अपणी सेवा रा प्रमात्मैं जो हिसाब दिणा पैणा, कि सो ऐस कमां जो खुशी सितै करन, ना कि दुखी भूची करी ना ता तुसिओ कोई फाईदा ना भूणा।
13	18	असु तांई प्रार्थना करदै रेय्आ क्ओकि असिओ पक्का पता हा कि इन्दा विवेक शुद्व हा अतै अहै चाहन्दै हिन कि इन्दै सबी कमा रै द्धारा अहै प्रमात्मैं रा आदर करन।
13	19	प्रार्थना करनै तांई अऊँ तुसु जो होर भी उत्साहित करदा हा कि अऊँ बड़ै तोळै तुसु बल्लै फिरी इच्ची सकू।
13	20	अबै शान्ती दिणैबाळा प्रमात्मां जिनी इन्दै प्रभु यीशु मसीह जो मुरदै थऊँ जीयाऊ जैडा भैड़ा रा महान पाहल हा अतै तिनी अपणै खूना रै द्धारा अनन्त काल रै वायदै जो स्थापित करू हा।
13	21	सो तुसिओ सब गल्ला मन्ज सामर्थ देय्आ कि तुहै तसेरी इच्छा जो पुरा करी सकन, सो तुन्दै अन्दर यीशु मसीह रै सामर्थ रै द्धारा हर भली गल्ला जो पैदा करा जैत सोगी सो खुश भून्दा हा, तसेरी महिमा सदा-सदा तांये भून्दी रेय्आ। आमीन।
13	22	हे विस्वासी भाईओ, अऊँ तुसु सितै विनती करदा कि, तुहै धीरज सोगी इन्या उत्साह भरै उपदेशा जो हुणी लेय्आ क्ओकि मैंई तुसु जो बड़ा थोड़ा करीके लिखु हा।
13	23	तुसै ऐह जाणी लेय्आ कि तिमुथियुस ईदंआ विस्वासी भाई जेला थऊँ छुटी गछूरा हा अतै जे सो तोळा पुजी गो ता मूँ तैस सोगी तुसु सितै मुळणा हा।
13	24	अपणै सारै अगुवै अतै सबी पवित्र मणु जो नमस्कार करा। इटली देश मन्ज रैहणै बाळै विस्वासी भी तुसु जो नमस्कार करदै हिन।
13	25	तुसु सबी पुर प्रमात्मैं रा अनुग्रह भुन्दा रेय्आ। आमीन।
