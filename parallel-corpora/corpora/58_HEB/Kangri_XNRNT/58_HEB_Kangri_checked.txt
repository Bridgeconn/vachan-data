1	1	पराणे जमाने च परमात्मैं पूर्वजां नैं मती बरी कने हर तरीके नैं भविष्यवक्तां दे जरिये गल्लां कित्तियां,
1	2	अपर इन्हां आखरी दिनां च अहां नैं पुत्तरे दे जरिये गल्लां कित्तियां। परमात्मे अपणे पुत्तरे दे जरिये सारी सृष्टि बणाई, कने तिसियो तिन्नी सारियां चीज्जां दा हक्कदार बणाई दित्ता।
1	3	पुत्तर ई परमात्मे दिया महिमा दी चमक ऐ, कने सैह़ हर किस्मां ते तिस साइआं ऐ। कने सैह़ अपणे सामर्थी दे वचनां ते सारिया सृष्टिया जो मजबूत बणाई रखदा ऐ। सैह़ लोकां दे सारे पापां जो धोई करी सबते ऊची पदविया पर परमात्मे दे सज्जे बक्खे जाई बैठा ऐ।
1	4	इसतांई परमात्मैं पुत्तरे जो ऐदेया नां दित्ता, जेह्ड़ा सुअर्गदूतां ते भी म्हान ऐ। जिसते अहां एह़ दिक्खदे हन कि पुत्तर तिन्हां ते बड़ा म्हान ऐ
1	5	परमात्मे अपणे कुसी भी सुअर्गदूते जो एह़ नीं ग्लाया: “तू मेरा पुत्तर ऐ; अज्ज मैं एह़ प्रगट करदा ऐ, कि तू मेरा पुत्तर ऐ।” कने तिन्नी भिरी एह़ कुसी भी सुअर्गदूते नैं नीं ग्लाया: “मैं तिसदा पिता हुंगा, कने सैह़ मेरा पुत्तर हुंगा।”
1	6	भिरी परमात्मा अपणे म्हान पुत्तरे जो संसारे च घल्ली नैं ग्लांदा ऐ: “परमात्मे दे सारे सुअर्गदूत तिसदी अराधना करन।”
1	7	कने सुअर्गदूतां दे बारे च एह़ ग्लांदा ऐ, “सैह़ अपणे सुअर्गदूतां जो हौआ साइआं कने अपणे सेवकां जो अग्गी दियां लपटां साइआं बदली दिंदा ऐ।”
1	8	अपर पुत्तरे दे बारे च ग्लांदा ऐ: “हे परमात्मा, जुगा-जुग तिकर तू राजे साइआं राज्ज करदा रैंह्गा। तू धार्मिकता सौगी अपणे राज्ज पर राज करगा।
1	9	तू खरे कम्मां नैं प्यार कने बुरे कम्मां नैं बैर रखदा; इसतांई मैं तेरे परमात्मैं, तिज्जो तेरे साथियां ते बधी करी खुसिया दे तेले नैं तेरा अभिषेक कित्ता।”
1	10	कने पवित्रशास्त्र भी ग्लांदा ऐ: “हे प्रभु सुरू च तैं धरतिया जो बणाया, कने सुअर्ग तेरे हत्थां दी कारीगरी ऐ।
1	11	सैह़ तां नास होई जांगे, अपर तू हमेसा बणी रैंह्गा; कने सैह़ सारे कपड़ेयां साइआं पराणे होई जांगे,
1	12	कने तू तिन्हां जो चादरा साइआं लपेटगा, कने सैह़ कपड़ेयां साइआं बदली जांगे; अपर तू कदी नीं बदलगा, कने तेरी ज़िन्दगिया दा अन्त कदी नीं हुंगा।”
1	13	परमात्मे अपणे कुसी भी सुअर्गदूते जो एह़ नीं ग्लाया: “तू मेरे सज्जे बक्खे बैठ, जाह़लू तिकर कि मैं तेरे बैरियां जो तेरे बसे च नीं करी दैं।”
1	14	क्या सैह़ सारे सुअर्गदूत सेवा तांई चुणियां आत्मां नीं हन, कि तिन्हां दी सेवा करन जेह्ड़े उद्धार पाणे आल़े हन?
2	1	इसतांई अहां जो जेह्ड़ा सुसमाचार मिल्लेया, तिस पर खरे कित्ते ध्यान दैणा चाइदा। कुत्थी इआं ना होयैं कि अहां सच्चाईया ते भटकी जान।
2	2	क्जोकि यहूदी लोकां तिसा व्यबस्था पर बसुआस कित्ता, जेह्ड़ी परमात्मे सुअर्गदूतां दे जरिये मूसे जो दित्तियो थी। जाह़लू सैह़ सच्च साबित होएया कने हर इक्क अपराध कने हुक्म नीं मन्नणे आल़ेआं जो परमात्मैं सज़ा दित्ती,
2	3	तां अहां लोक किंआं बची सकगे, जे अहां इस म्हान उद्धारे दी निंदा करगे? इस म्हान उद्धारे दे बारे च अहां प्रभु यीशु मसीह दे जरिये जाणी सके। कने चेले जिन्हां सबते पैहल्ले इसदे बारे च सुणेया, कने तिन्हां अहां पर प्रगट कित्ता कि एह़ सच्च ऐ।
2	4	कने इस सौगी परमात्मैं भी अपणिया इच्छा मताबक चमत्कारां, अनोखे कम्मां, कई किस्मां दे सामर्थी दे कम्मां, पवित्र आत्मा दे वरदानां दे कम्मां दे जरिये इस जो सच्च साबित करदा रेह्आ।
2	5	परमात्मैं तिस ओणे आल़े संसारे जो, जिसदे बारे च अहां ग्लांदे हन, सुअर्गदूतां जो नीं, अपर प्रभु यीशु मसीह जो हक्क दित्या ऐ।
2	6	अपर पवित्रशास्त्रे च कुणकी एह़ गवाही दित्तियो ऐ: “माणु क्या ऐ कि तुहां तिसियो याद करन? कने माणुये दी औलाद क्या ऐ, जिसा दा तुहां ध्यान रखन?
2	7	परमात्मैं तिन्हां जो सामर्थी च सुअर्गदूतां ते थोड़ा घट रखेया; तिन्नी तिन्हां जो राजे साइआं महिमा कने आदर दित्ता, कने तिन्हां जो अपणे हत्थां दे कम्मां पर हक्क दित्ता।
2	8	परमात्मैं सब कुच्छ तिन्हां दे बसे च करी दित्या ऐ।” इसतांई जाह़लू कि तिन्नी सब कुच्छ तिन्हां दे बसे करी दित्ता, तां तिन्नी कुच्छ भी रखी नीं छड्डेया जेह्ड़ा तिन्हां दे बसे च ना होयैं। अपर सच्चाई एह़ ऐ कि अह्ल्ली तिकर अहां सारियां चीज्जां जो तिन्हां दे बसे च नीं दिक्खा दे हन।
2	9	अपर अहां यीशुये जो जेह्ड़ा सुअर्गदूतां ते थोड़े बग्ते तांई घट रखेया था, मौत्ती दा दुख झेलणे दिया बज़ाह ते तिसियो महिमा कने आदरे दा मुकट पैहनेयो दिक्खदे हन, तांजे परमात्मे दे अनुग्रह ते सैह़ हर इक्क माणुये तांई मरें।
2	10	क्जोकि परमात्मैं सब कुच्छ बणाया ऐ, कने सब कुच्छ तिसदा ऐ, तिसियो ऐई खरा लग्गा कि जाह़लू सैह़ मते सारे लोकां जो महिमा च पज्जां, तां तिन्हां दे उद्धार करणे आल़े जो दुख झेलणे दे जरिये सिद्ध करैं।
2	11	क्जोकि जेह्ड़ा लोकां जो तिन्हां दे पापां ते पवित्र करदा ऐ, कने जेह्ड़े लोक पापां ते पवित्र कित्ते जांदे हन, सैह़ दोयो परमात्मे दी औलाद हन। इसतांई यीशु तिन्हां जो अपणे भाऊ-बैहण ग्लाणे ते नीं सर्मांदा।
2	12	कने यीशु परमात्मे नैं ग्लांदा ऐ, “मैं तेरे बारे च अपणे लोकां जो दस्सगा; कि तैं मिन्जो तांई कितणे खरे कम्म कित्ते हन, जाह़लू सैह़ अराधना तांई किठ्ठे हुंदे हन, मैं तेरी स्तुति करगा।”
2	13	कने भिरी ग्लांदा ऐ, “मैं तिस पर भरोसा रखगा।” कने भिरी एह़ भी ग्लांदा ऐ, “ऐत्थु मैं तिन्हां लोकां सौगी ऐ जिन्हां जो परमात्मैं मिन्जो दित्या ऐ।”
2	14	क्जोकि जिन्हां जो परमात्मा अपणे ग्लांदा ऐ, सैह़ इन्सान हन, हर तरीके नैं यीशु मसीह अहां साइआं बणेया, कने संसारे च आया, तांजे तिसदिया मौत्ती दे जरिये मौत्ती पर हक्क रखणे आल़े सैताने दा नास करी सकैं;
2	15	कने जितणे मौत्ती दे डरे ते ज़िन्दगी भर गुलामिया च फसेयो थे, यीशु तिन्हां जो छड्डाई लैं।
2	16	क्जोकि यीशु तां सुअर्गदूतां जो नीं, अपर अब्राहमे दिया औलादी जो सम्भालदा ऐ।
2	17	इसा बज़ाह ते तिस जो चाइदा था, कि सारियां गल्लां च अपणे दूयेयां लोकां साइआं बणैं; जिसते सैह़ तिन्हां गल्लां च जेह्ड़ियां परमात्मे नैं रिस्ता रखदियां हन, इक्क दयालू कने बसुआसे जोग्गा महायाजक बणैं तांजे लोकां जो पापां ते माफी देई सकैं।
2	18	क्जोकि जाह़लू यीशुयैं परीक्षा दे बग्त दुख झेलेया, तां सैह़ तिन्हां दी भी मदत करी सकदा ऐ, जिन्हां दी परीक्षा हुंदी ऐ।
3	1	इसतांई हे प्यारे साथी बसुआसियो, तुहां परमात्मे नैं मिलणे तांई सद्देयो गै हन, यीशु पर ध्यान देआ, जेह्ड़ा अहां तांई परमात्मे दा संदेस लेई करी ओणे आल़ा दूत कने महायाजक ऐ।
3	2	जिंआं मूसा परमात्मे दे घराने दे सारे कम्मां च बसुआसे जोग्गा बणेया था, तिंआं ई यीशु मसीह भी अपणे नियुक्त करणे आल़े परमात्मे दे सारे कम्मां च बसुआसे जोग्गा बणेया।
3	3	अपर यीशु मूसा ते इतणा बधी करी महिमा जोग्गा समझेया था, जितणा कि घरे दा बणाणे आल़ा घरे ते बधी करी आदर रखदा ऐ।
3	4	क्जोकि हर इक्की घरे दा कोई ना कोई बणाणे आल़ा हुंदा ऐ, अपर जिन्नी सब कुच्छ बणाया सैह़ परमात्मा ऐ।
3	5	मूसा तां परमात्मे दे घरे च दासे साइआं बसुआसे जोग्गा रेह्आ, कि जिन्हां गल्लां दी चर्चा होणे आल़ी थी, तिन्हां गल्लां दी गवाही दैं।
3	6	अपर मसीह इक्क पुत्तरे साइआं परमात्मे दे घरे दा हक्कदार ऐ; कने तिसदा घर अहां हन। जे अहां अपणे मजबूत बसुआसे कने आसा जो आखरी तिकर हिम्मता नैं थमी रखदे हन।
3	7	जिंआं पवित्र आत्मा पवित्रशास्त्रे च ग्लांदा ऐ, “जे अज्ज तुहां परमात्मे दी उआज़ सुणन,
3	8	तां अपणे मने जो कठोर मत करा, जिंआं कि तुहां दे पूर्वजां तिस सुनसाण जगाह च परीक्षा दे बग्त परमात्मे नैं बगावत कित्ती।
3	9	तित्थु तुहां देयां पूर्वजां चाल़ी साल तिकर, मेरे म्हान कम्मां जो दिक्खणे ते बाद भी धमकी देई नैं मिन्जो परखेया था।
3	10	इसा बज़ाह ते मैं तिस बग्त दे लोकां ते नराज रेह्आ, कने ग्लाया, ‘सैह़ मिन्जो मन्नणे ते इन्कार करदे हन, कने जेह्ड़ा कम्म करणे दा हुक्म मैं तिन्हां जो दित्या ऐ, तिसियो नीं मनदे।’
3	11	तां मैं गुस्से च आई करी कसम खादी, ‘सैह़ मेरे अरामे दिया जगाह च दाखल नीं होई सकगे।’ ”
3	12	हे प्यारे साथी बसुआसियो, चौकन्ने रेह्आ, कि तुहां लोकां च इतणे बुरे कने बेबसुआसी नीं होन, कि परमात्मा जेह्ड़ा ज़िन्दगी दिंदा ऐ, तिसते दूर होई जान।
3	13	हर दिन इक्की दूये जो हौंसला दिंदे रेह्आ, जाह़लू तिकर तुहां अल्ल मौका ऐ, इआं ना होयैं कि तुहां च कोई माणु पाप दे छले च आई करी कठोर बणी जां।
3	14	जे अहां अपणे पैहल्ले भरोसे जो अन्त तिकर मजबूत बणाई रखदे हन, तां अहां मसीह दे हिस्सेदार बणी जांदे हन।
3	15	जिंआं पवित्रशास्त्रे च लिख्या ऐ, “जे अज्ज तुहां परमात्मे दी उआज़ सुणन, तां अपणे मने जो कठोर मत करा। जिंआं कि गुस्सा दिलाणे दे बग्त कित्या था।”
3	16	कुण थे सैह़ लोक, जिन्हां परमात्मे दी उआज़ सुणी करी भी तिस नैं बगावत कित्ती? क्या सैह़ इस्राएली लोक नीं थे, जेह्ड़े मूसा दे जरिये मिस्र देसे दिया गुलामिया ते अजाद होएयो थे?
3	17	कने सैह़ चाल़ी साल तिकर कुणा लोकां ते गुस्सा रेह्आ? क्या तिन्हां ते नीं जिन्हां पाप कित्ता, कने तिन्हां दी लाह्स सुनसाण जगाह च पेई रेई?
3	18	कने तिन्नी कुणा सौगी कसम खादी, कि तुहां मेरे अरामे च दाखल नीं होई सकगे? क्या सिर्फ तिन्हां नैं नीं जिन्हां हुक्म नीं मन्नेया?
3	19	इसतांई अहां दिक्खदे हन, कि बेबसुआसे दिया बज़ाह ते सैह़ अरामे दिया जगाह च दाखल नीं होई सके।
4	1	परमात्मे दे अरामे दिया जगाह च दाखल करणे दा वादा अह्ल्ली तिकर ऐ। तां चौकन्ने रैह़न कि तुहां लोकां च कोई भी अयोग्य ना ठेहरैं, कि तिस च जाणे ते वंचित नीं रेई जां।
4	2	क्जोकि अहां जो तिन्हां इस्राएली लोकां साइआं सुसमाचार सणाया ऐ, अपर तिन्हां लोकां जो सुणेयो वचने ते कुच्छ भी फायदा नीं होएया, क्जोकि तिन्हां वचने जो बसुआसे सौगी अपणे मने च नीं अपनाया।
4	3	इसतांई अहां जिन्हां परमात्मे दे वचने पर बसुआस कित्ता ऐ, तिस अरामे दिया जगाह च दाखल हुंदे हन; जिंआं दूयेयां जो परमात्मे ग्लाया, “मैं अपणे गुस्से च आई नैं कसम खादी, कि ‘सैह़ मेरे अरामे दिया जगाह च दाखल नीं होई सकगे।’ ” अपर सृष्टिया दी रचणा ते पैहल्ले तिसदे कम्म पूरे होई चुकेयो थे।
4	4	क्जोकि सतमे दिने दे बारे च पवित्रशास्त्रे च इआं लिख्या ऐ, “परमात्मैं सतमे दिन अपणे सारे कम्मां जो निपटाई करी अराम कित्ता।”
4	5	अहां पवित्रशास्त्रे च एह़ भी पढ़ेया ऐ, “सैह़ मेरे अरामे दिया जगाह च दाखल नीं होई सकगे।”
4	6	तां एह़ गल्ल पक्की ऐ कि कुच्छ लोकां जो अरामे दिया जगाह च दाखल होणे तांई हुण भी खुली अजादी ऐ, कने जिन्हां जो तिसदा सुसमाचार पैहल्ले सणाया था, सैह़ हुक्म नीं मन्नणे दिया बज़ाह ते तिस च दाखल नीं होई सके,
4	7	इसतांई सैह़ कुसी खास दिने जो ठैहराई नैं इतणे दिनां बाद दाऊदे दिया कताबा च “तिसियो अज्ज दा दिन ग्लांदा ऐ।” जिंआं पैहल्ले ग्लाया गेआ, “जे अज्ज तुहां परमात्मे दी उआज़ सुणन, तां अपणे मने जो कठोर मत करा।”
4	8	जे यहोशू इस्राएली लोकां जो परमात्मे दे वादे मताबक अरामे च दाखल कराई लैंदा, तां तिसते बाद दूये दिने दी चर्चा नीं हुंदी।
4	9	इसतांई जाणी लेआ कि परमात्मे दे लोकां जो हुण भी सतमे दिने दा अराम बाक्कि ऐ।
4	10	क्जोकि जेह्ड़ा भी तिसदे अरामे च दाखल होएया ऐ, तिन्नी भी परमात्मे साइआं अपणे कम्मां जो पूरा करी नैं अराम कित्ता ऐ।
4	11	अहां भी तिस अरामे दिया जगाह च दाखल होणे दी कोसस करन, इआं ना होयैं कि कोई माणु तिन्हां साइआं हुक्म नीं मन्नी करी दाखल नीं होई पां।
4	12	क्जोकि परमात्मे दा वचन जिन्दा कने असरदार ऐ, कने सैह़ हर इक्क दूँ धारां आल़िआ तलवारा ते भी बड़ा पैना ऐ। कने प्राणा, आत्मा जो, कने गठ्ठी-गठ्ठी कने गूदे-गूदे जो लग्ग करी नैं आर पार बिन्नदा ऐ; कने मने दियां इच्छां कने बचारां जो जांचदा ऐ।
4	13	संसारे दी कोई भी चीज्ज परमात्मे ते छुपियो नीं ऐ। कने तिसदियां अखीं सामणै सारियां चीज्जां खुलियां कने बेपड़दा हन, तिसियो अहां जो लेखा दैणा पोंगा।
4	14	यीशु जेह्ड़ा सुअर्गे च गेआ ऐ, सैह़ परमात्मे दा पुत्तर ऐ, कने अहां सबना दा महायाजक ऐ। तां ओआ, अहां अपणे बसुआसे जो जिसियो अहां मनदे हन, मजबूत बणी रैह़न।
4	15	क्जोकि अहां दा ऐदेया महायाजक ऐ जेह्ड़ा अहां दियां कमजोरियां च अहां पर दया करी सकदा ऐ। अपर सैह़ सारियां गल्लां च अहां साइआं परखेया तां गेआ, भिरी भी पापी नीं निकल़ेया।
4	16	इसतांई ओआ, अहां परमात्मे दे सिंहासणे दे सामणै हिम्मत करी नैं चलण, जेह्ड़ा अनुग्रह नैं भरोया ऐ, ताह़लू परमात्मा अहां पर दया कने अनुग्रह करगा, जेह्ड़ा जरूरतां दे बग्त अहां दी मदत करदा ऐ।
5	1	हर इक्क महायाजक माणुआं ते चुणेया जांदा ऐ, कने माणुआं तांई तिन्हां गल्लां दे बारे च जेह्ड़ियां परमात्मे नैं रिस्ता रखदियां हन, चुणेया जांदा ऐ कि भेंट कने पाप बल़ि चढ़ाया करन।
5	2	क्जोकि सैह़ अप्पु भी कमजोरियां दे बसे च ऐ। इसतांई सैह़ नासमझां कने भुले भटकेयां सौगी नरमिया नैं बर्ताब करी सकदा ऐ।
5	3	महायाजक होणे दे नाते तिसियो एह़ जरूरी ऐ, कि जिंआं लोकां तांई तिंआं ई अपणे तांई भी पाप बल़ि चढ़ां।
5	4	एह़ पदवी कोई भी अपणे आप्पे ते नीं लेई सकदा ऐ, जाह़लू तिकर कि हारूने साइआं परमात्मे दे पास्से ते चुणेया नीं जां।
5	5	तिंआं ई मसीयें भी महायाजक बणने दी पदवी अप्पु ते नीं लेई, अपर तिस जो परमात्मैं दित्ती, जिन्नी तिस नैं ग्लाया था, “तू मेरा पुत्तर ऐ, अज्ज मैं एह़ घोसणा करदा ऐ, कि मैं तेरा पिता ऐ।”
5	6	इसी तरीके नैं सैह़ दूईआ जगाह च भी ग्लांदा ऐ, “तू मलिकिसिदके दिया रीतिया पर सदा तांई याजक ऐ।”
5	7	यीशु मसीह संसारे च रैंह्दे बग्त जोरे-जोरे नैं डड्डी करी कने रोई-रोई नैं परमात्मे सामणै प्रार्थनां कने विणती कित्ती, जेह्ड़ा तिसियो मौत्ती ते बचाई सकदा था। तिसदिया भक्तिया दिया बज़ाह ते तिसदी प्रार्थना सुणी गेई।
5	8	हलांकि यीशु परमात्मे दा पुत्तर होणे पर भी तिन्नी दुख झेली-झेली नैं हुक्म मन्नणा सिखया,
5	9	कने सिद्ध बणी करी, अपणे सारे हुक्म मन्नणे आल़ेआं तांई सदा काल दे उद्धारे दी बज़ाह होई गेआ,
5	10	कने तिसियो परमात्मे दे पास्से ते मलिकिसिदके दिया रीतिया पर महायाजके दी पदवी मिल्ली।
5	11	इसदे बारे च अहां जो मतिआं सारियां गल्लां ग्लाणियां हन, अपर इन्हां दा समझाणा भी औखा ऐ, क्जोकि तुहां ऊचा सुणना लग्गी पैयो हन।
5	12	सच्ची तां एह़ ऐ कि इस बग्ते तिकर तां तुहां जो सिक्षा दैणे आल़ा बणी जाणा चाइदा था, अपर तुहां जो हुण भी कुसी ऐदेय माणुये दी जरूरत ऐ, जेह्ड़ा तुहां जो दुवारी परमात्मे दी सिक्षा दियां गल्लां सुरू ते सखां। तुहां तां ऐदेय बणी गै हन कि तुहां जो अनाजे दे बदले अह्ल्ली तिकर दुद ई चाइदा।
5	13	दुद पीणे आल़े बच्चे जो तां परमात्मे दी धार्मिकता दी सिक्षा दी पणछैण नीं हुंदी, क्जोकि सैह़ बच्चा ऐ।
5	14	अपर अनाज बड्डेयां तांई ऐ, जिन्हां दी समझ तजरबा करदे-करदे, खरे बुरे दे बारे दा भेत करणे तांई पक्की होई गेई ऐ।
6	1	इसतांई जाह़लू अहां पैहल्ली बरी मसीह दे बारे सिखया, तां ओआ मसीह दी सिक्षा ते गांह बधी करी सिद्धता च तरक्की करन। अहां अपणे बुरे कम्मां ते मन बदली लैन जेह्ड़े मौत्ती पास्से लेई जांदे हन, कने परमात्मे पर बसुआस करणे दी दुवारी गल्ल नीं करणी चाइदी।
6	2	कने तुहां जो बपतिस्मे दे बारे च, कने सिरे पर हत्थ रखणे, कने मरेयां दे जिन्दे होणे, कने आखरी न्याय दी सिक्षा दी नींई भिरी ते पाणे दी जरूरत नीं ऐ।
6	3	जे परमात्मा चांह़गा, तां मैं तुहां जो पक्की सिक्षा दिंगा ।
6	4	जेह्ड़े लोक अपणा बसुआस छड्डी दिंदे हन, तिन्हां जो मन बदलणे तांई बापस नीं अंणी सकदे। तिन्हां इक्क बरी सच्चाईया जो जाणेया, जेह्ड़ी परमात्मे दे पास्से ओंदी ऐ, कने तिन्हां जो सुअर्गीय वरदान मिल्लेया ऐ, कने दूयेयां लोकां सौगी पवित्र आत्मा भी पाया।
6	5	कने तिन्हां परमात्मे दे पास्से ते ओणे आल़े संदेसे जो मसूस कित्ता ऐ, जेह्ड़ा खरा ऐ, कने तिन्हां ओणे आल़े बग्ते दिया सामर्थी जो भी मसूस कित्ता ऐ।
6	6	जे सैह़ परमात्मे ते दूर होई गै हन, तां तिन्हां जो बापस अणने दा कोई तरीका नीं ऐ। क्जोकि सैह़ परमात्मे दे पुत्तरे जो दुवारी सूल़िया पर चढ़ांदे हन, कने दूयेयां सामणै तिसदा मजाक बणांदे हन।
6	7	जेह्ड़े लोक खरी सिक्षा अपनांदे हन, सैह़ तिसा जमीना साइआं हन, जित्थु हमेसा बरखा हुंदी रैंह्दी ऐ, जे सैह़ जमीन खरी ऐ, तां किसाने तांई खरी फसल पैदा करदी ऐ, कने एह़ परमात्मे दे पास्से ते आसीष ऐ।
6	8	दूये लोक तिसा जमीना साइआं हन, जेह्ड़ी कंडे आल़िआं झाड़ियां पैदा करदी ऐ, जिन्हां दी कोई कीमत नीं ऐ, परमात्मा इसा जमीना जो श्रापित करगा, कने इसा च पैदा होणे आल़िआं बेकार चीज्जां जो अग्गी च फूकी दिंगा।
6	9	अपर हे प्यारे साथियो, तुहां खरे कम्म करा दे हन, क्जोकि परमात्मैं तुहां जो बचाई लेआ ऐ। इसतांई एह़ सारियां गल्लां तुहां तांई नीं हन।
6	10	क्जोकि परमात्मा गलत फैसला नीं करदा ऐ, कि तुहां दे कम्मां कने तिस प्यारे जो भुल्ली जां, जेह्ड़ा तुहां तिसदे नांऐ तांई इस तरीके नैं दस्सेया, कि तिसदे लोकां दी सेवा कित्ती कने करा दे भी हन।
6	11-12	आलसी मत बणा। अपर मेहनत करणे आल़ेआं साइआं बणा, तुहां एह़ प्यारे दे कम्म सबर कने बसुआसे सौगी लगातार अन्त तिकर करदे रेह्आ, कने परमात्मे दे वादेयां जो पाणे तांई पक्की आसा रखा।
6	13	परमात्मैं जाह़लू अब्राहमे नैं वादा कित्ता, तां तिन्नी अपणी कसम खादी; तिसते बड्डा कोई नीं था, जिसदा नां लेई करी सैह़ कसम खां।
6	14	तिन्नी ग्लाया, “सच्ची च मैं तिज्जो बड़ी आसीष दिंगा, कने तेरे वंशे जो बधांदा जांगा।”
6	15	कने अब्राहमे मते साल्लां तिकर सबर रखी करी परमात्मे दे वादे दिया आसीषां जो पाया।
6	16	लोक तां अपणे ते बड्डे दा नां लेई करी कसम खांदे हन। कने तिन्हां दे हर इक्की झगड़े दा फैसला कसमा ते पक्का हुंदा ऐ।
6	17	इसतांई परमात्मैं भी कसम खादी। इआं करणे ते सैह़ लोकां जो जिन्हां सौगी वादा कित्या था, तिन्हां जो दस्सणा चांह़दा था, जेह्ड़ा वादा तिन्नी तिन्हां नैं कित्या था, तिसियो पूरा करगा।
6	18	तां भिरी ऐत्थु दूँ गल्लां दा जिकर ऐ, इक्क तिसदा वादा कने दूई तिसदी कसम जेह्ड़े कदी नीं बदली सकदे कने जिन्हां दे बारे च परमात्मा कदी झूठ नीं ग्लाई सकदा। इसतांई अहां जेह्ड़े परमात्मे दे नेड़े पनाह लैणे जो आएयो हन कने जेह्ड़ी आसा तिन्नी अहां जो दित्तियो ऐ, तिसा जो पकड़ी करी रखेया ऐ, कने अहां बड़े खुस हन।
6	19	सैह़ आसा अहां दे प्राणा तांई समुंदरी जाह्जां दे लंगरा साइआं मजबूत कने पक्की ऐ। जेह्ड़ी अहां जो परमात्मे दी बड़ी पवित्र जगाह तिकर लेई करी जांदी ऐ जेह्ड़ी पड़दे पचांह़ ऐ,
6	20	जित्थु यीशु अहां तांई अहां ते पैहल्ले गेआ। मलिकिसिदके दिया रीतिया पर सदा तांई महायाजक बणी गेआ।
7	1	मलिकिसिदक शालेम सैहरे दा राजा कने परम प्रधान परमात्मे दा याजक था। जाह़लू अब्राहम राजेयां जो लड़ाईया च हराई करी बापस ओआ दा था, तां मलिकिसिदके नैं मिल्लेया, कने तिसियो आसीष दित्ती।
7	2	अब्राहमे मलिकिसिदके जो लड़ाईया च जीत्ती करी लंदियां सारी चीज्जां दा दसमा हिस्सा भी दित्ता। मलिकिसिदके दे नांऐ दा मतलब, “धार्मिकता दा राजा” ऐ। अपर शालेम दा मतलब “सांति” तां सैह़ “सांति दा राजा” भी ऐ।
7	3	जिसदा ना बुढ़ा, ना माँ, ना खानदान ऐ, जिसदे दिनां दी ना सुरुआत ऐ, कने ना ज़िन्दगिया दा अन्त ऐ; अपर परमात्मे दे पुत्तरे दा रूप बणी करी सदा तांई याजक बणी रैंह्दा ऐ।
7	4	हुण इसा गल्ला पर ध्यान करा कि मलिकिसिदक कितणा म्हान था जिसियो अहां दे पूर्वज अब्राहमें लड़ाईया च जीत्ती करी लंदियां सारी चीज्जां दा दसमा हिस्सा दित्ता।
7	5	मूसा दी व्यबस्था लेवी दे वंशे जो एह़ सखांदी ऐ, कि जेह्ड़ा याजक बणैं तिन्हां जो इस्राएली लोकां, मतलब जेह्ड़े तिन्हां दे अपणे लोक हन, तिन्हां ते सारियां चीज्जां दा दसमा हिस्सा लैणां चाइदा। अपर सैह़ याजक कने दूये लोक भाऊआं साइआं हन, क्जोकि सैह़ अब्राहमे दे वंशे दे हन।
7	6	अपर एह़ माणु मलिकिसिदक, जेह्ड़ा लेविये दे वंशे दा भी नीं था, तिन्नी अब्राहमे ते दसमा हिस्सा लेआ, कने अब्राहमे जो परमात्मे दे वादे मिल्लेयो थे, भिरी भी मलिकिसिदकें तिसियो आसीष दित्ती।
7	7	अहां खरे कित्ते जाणदे हन, जेह्ड़ा आसीष दैणे आल़ा ऐ, सैह़ आसीष लैणे आल़े ते बड्डा ऐ।
7	8	कने ऐत्थु तां मरने आल़ा माणु दसमा हिस्सा लैंदा ऐ, अपर मलिकिसिदके जो अब्राहमे दसमा हिस्सा दित्या था, पवित्रशास्त्रे ग्लांदा ऐ, सैह़ अह्ल्ली तिकर जिन्दा ऐ।
7	9-10	जाह़लू अब्राहमे मलिकिसिदके जो दसमा हिस्सा दित्ता, ताह़लू लेवियां दा जन्म अब्राहमे दे वंशे च भी नीं होएया था। तां अहां ग्लाई सकदे हन, कि लेवी जेह्ड़ा दसमा हिस्सा लैंदे हन, तिन्हां भी अब्राहमे दिया रीतिया पर दसमा हिस्सा दित्ता।
7	11	अपर मूसा दी व्यबस्था च एह़ ग्लाया ऐ, कि याजक सिर्फ लेवी दे खानदाने दा ई होणा चाइदा, क्जोकि याजक कुस जो भी सिद्ध नीं बणाई सकदे। इसतांई हारून याजके दे परवारे दे बदले जेह्ड़ा लेवियां दे वंशे ते था, मलिकिसिदके साइआं इक्क याजके दी जरूरत ऐ।
7	12	क्जोकि जाह़लू याजके दी पदवी बदली जांदी ऐ, तां व्यबस्था भी बदलणी जरूरी ऐ।
7	13	अहां एह़ गल्लां मसीह दे बारे च ग्लांदे हन, जेह्ड़ा दूये गोत्रे दा था, कुणी भी तिस गोत्रे ते याजके साइआं तिसा वेदिया दी सेवा नीं कित्ती।
7	14	सारे जाणदे हन, कि अहां दा प्रभु यीशु यहूदा दे गोत्रे ते पैदा होएया ऐ, कने मूसैं याजकां दे बारे च लिखदे बग्त इस गोत्रे दे याजक बणने दे बारे कदी जिकर नीं कित्ता।
7	15	हुण अहां होर भी खरे कित्ते जाणी सकदे हन, जाह़लू मलिकिसिदके साइआं इक्क होर याजक पैदा होणे आल़ा था।
7	16	यीशु कुसी भी माणुये दिया व्यबस्था या लेविये दे गोत्रे ते तालुक रखणे आल़ी व्यबस्था दे मताबक याजक नीं बणेया, अपर ज़िन्दगिया दिया सामर्थी मताबक जिसा दा कोई अन्त नीं ऐ याजक बणेया ऐ।
7	17	क्जोकि परमात्मैं तिसदे बारे च पवित्रशास्त्रे च ग्लाया ऐ, “तू मलिकिसिदके दिया रीतिया पर सदा तांई महायाजक बणी गेआ ऐ।”
7	18	पैहल्ले मूसा दी व्यबस्था बेकार कने नाकाम होणे दिया बज़ाह ते बदली गेई ऐ।
7	19	क्जोकि मूसा दिया व्यबस्था कुसा भी गल्ला जो सिद्ध नीं करदी, कने तिसदिया जगाह पर अहां अल्ल इक्क बड़ी आसा ऐ, जेह्ड़ी यीशु मसीह च ऐ, जिसदिया बज़ाह ते अहां परमात्मे दे नेड़े जाई सकदे हन।
7	20	कने परमात्मैं कसम खादी, जाह़लू मसीह जो याजक बणाया।
7	21	क्जोकि लेवी दा खानदान तां बगैर कसमा ते याजक बणी गेआ, अपर यीशु कसमा सौगी परमात्मे दे पास्से ते याजक बणाया गेआ, जिन्नी तिसदे बारे च ग्लाया, “मैं परमात्मा जेह्ड़ा एह़ कसम खांदा ऐ, कने मैं तिस फैसले ते कदी नीं पछतांगा कि, ‘तू सदा तांई याजक बणी रैंह्।’ ”
7	22	इसा कसमा दिया बज़ाह ते यीशु अहां तांई बड़े म्हान वादे दी जिम्मेवारी लैंदा ऐ।
7	23	इक्क होर गल्ल ऐ, सैह़ तां मते सारे याजक बणैं, क्जोकि हर इक्क याजके दिया मौत्ती सौगी तिसदी सेवा खत्म होई जांदी थी।
7	24	अपर यीशु जुगा-जुग रैंह्दा ऐ, इसा बज़ाह ते तिसते बाद कोई याजक नीं बणेया।
7	25	इसतांई जेह्ड़े यीशुये दे जरिये परमात्मे अल्ल ओंदे हन, सैह़ तिन्हां दा पूरा-पूरा उद्धार करी सकदा ऐ, क्जोकि सैह़ तिन्हां तांई विणती करणे जो सदा जिन्दा ऐ।
7	26	ऐदेया ई महायाजक अहां दियां जरूरतां जो पूरा करी सकदा ऐ, जेह्ड़ा पवित्र, बेकसूर, कने साफ मने दा, कने पापियां ते लग्ग, कने सुअर्गे ते भी जादा म्हान कित्या होयैं।
7	27	कने यीशु तिन्हां महायाजकां साइआं नीं जेह्ड़े हारूने दे वंशे दे हन, तिसियो जरूरी नीं ऐ कि हर रोज पैहल्ले अपणे पापां कने भिरी लोकां दे पापां तांई बलिदान चढ़ां। क्जोकि यीशुयैं इक्की बरी अपणे आप्पे जो लोकां दे पापां तांई बलिदान करी दित्या।
7	28	क्जोकि मूसा दी व्यबस्था तां कमजोर माणुआं जो महायाजक बणांदी ऐ, अपर जेह्ड़ी कसम परमात्मे व्यबस्था दे बाद खादी, सैह़ परमात्मे दे पुत्तरे जो महायाजक बणांदी ऐ, कने सैह़ सदा तांई अहां बासती सिद्ध महायाजक बणी गेआ ऐ।
8	1	हुण जेह्ड़ियां गल्लां अहां ग्ला दे हन, तिन्हां च सारेयां ते बड्डी सच्चाई एह़ ऐ, कि अहां दा ऐदेया महायाजक ऐ, जेह्ड़ा सुअर्गे पर परम प्रधान परमात्मे दे सिंहासणे दे सज्जे बक्खे जाई बैठेया ऐ।
8	2	अहां दा महायाजक बड़ी पवित्र जगाह कने तिस सच्चे तम्बूये दा सेवक ऐ, जिसियो कुणी माणुये नीं, अपर परमात्मे बणाई रखेया ऐ।
8	3	हर इक्क महायाजके जो पापां दी माफी तांई भेंट कने बलिदान चढ़ाणे तांई चुणेया जांदा ऐ, इसा बज़ाह ते जरूरी ऐ, अहां दे महायाजक यीशुये अल्ल भी कुच्छ चढ़ाणे तांई होयैं।
8	4	जे यीशु मसीह धरतिया पर हुंदा तां सैह़ कदी याजक नीं हुंदा, क्जोकि ऐत्थु मूसा दिया व्यबस्था मताबक भेंट चढ़ाणे आल़े याजक तां हन।
8	5	एह़ सैह़ याजक हन, जेह्ड़े सिर्फ सुअर्गे दी चीज्जां दी नकल कने परछाईया दी अराधना करदे हन। क्जोकि जाह़लू मूसा तम्बू बणाणा लगेया था, तां तिसियो एह़ चतौणी मिल्ली, “दिक्ख जेह्ड़ा नक्सा मैं तिज्जो सीनै प्हाड़े पर दस्सेया था, तिसदे मताबक सब कुच्छ बणाणा।”
8	6	अपर हुण जेह्ड़ा याजक दा कम्म यीशु मसीह जो दित्या ऐ, तिसियो तिन्हां याजकां ते बधी करी सेवा दे कम्म मिल्ले हन। क्जोकि सैह़ होर भी म्हान वादे दा बचौला बणेया, जेह्ड़ा पैहल्ले वादे दे साहरे बन्नी रखेया ऐ।
8	7	जे सैह़ पैहल्ला वादा बेकसूर हुंदा, तां दूये वादे दी जरूरत ई नीं हुंदी।
8	8	अपर परमात्मा लोकां पर दोस लगाई नैं ग्लांदा ऐ, “प्रभुयैं ग्लाया, दिक्ख, सैह़ दिन ओआ दे हन, कि मैं इस्राएल देसे दे लोकां सौगी कने यहूदा दे लोकां सौगी इक्क नौआं वादा करगा।
8	9	एह़ तिस वादे साइआं नीं हुंगा, जेह्ड़ा मैं तिन्हां दे पूर्वजां सौगी तिस बग्त कित्या था, जाह़लू मैं तिन्हां दा हत्थ पकड़ी करी तिन्हां जो मिस्र देसे ते कड्डी नैं लेई आया, क्जोकि सैह़ मेरे वादे पर बणी नीं रैह्, इसतांई मैं तिन्हां दा ध्यान रखणा छड्डी दित्ता। प्रभु ऐई ग्लांदा ऐ।
8	10	भिरी प्रभु ग्लांदा ऐ, कि जेह्ड़ा नौआं वादा तिन्हां दिनां च जाह़लू मैं ओंगा ताह़लू इस्राएल देसे दे लोकां सौगी करगा, सैह़ एह़ ऐ, कि मैं अपणिया व्यबस्था जो तिन्हां दे मनां च पांगा, कने सैह़ तिन्हां दे दिलां च लिखगा, कने मैं तिन्हां दा परमात्मा हुंगा, कने सैह़ मेरे लोक हुंगे।
8	11	कने हर इक्क अपणे देसवासियां जो कने अपणे भाऊआं जो एह़ सिक्षा नीं दिंगा, कि ‘तू प्रभु जो पणछैण।’ क्जोकि लोक्केयां ते कने बड्डेयां ते लेई नैं सारे मिन्जो जाणी लैंगे।
8	12	क्जोकि मैं तिन्हां दे बुरे कम्मां माफ करी दिंगा, कने तिन्हां दे पापां जो भिरी याद नीं करगा।”
8	13	परमात्मे इसियो नौआं वादा ग्लाया, कने तिन्नी पैहल्ले वादे जो पराणा बणाई दित्ता; कने जेह्ड़ी चीज्ज पराणी कने खराब होई जांदी ऐ तिसादा खत्म होई जाणा जरूरी ऐ।
9	1	तिस पैहल्ले वादे च भी परमात्मे दी अराधना करणे दे पूरे नियम थे, कने इसा धरतिया पर परमात्मे दी अराधना करणे तांई इक्क पवित्र जगाह बणाईयो थी।
9	2	इस्राएली लोकां इक्क तम्बू बणाया, कने तिसदे दो हिस्से थे। तम्बूये दे पैहल्ले आल़े हिस्से च दीय्या, इक्क मेज, कने तिस मेज्जे पर भेंट दी पवित्र रोटियां रखियां जादियां थियां। कने तम्बूये दे इस हिस्से जो पवित्र जगाह ग्लांदे थे।
9	3	कने तम्बूये दा दूआ हिस्सा जेह्ड़ा पड़दे दे अंदर था, तिस हिस्से जो बड़ी पवित्र जगाह ग्लांदे थे।
9	4	तिस अंदरे आल़े हिस्से च सोन्ने दी धूपदानी कने चौंन्नी पास्सेयां ते सोन्ने दा मढ़ेया वादे दा सन्दूक था। तिस सन्दूके अंदर मन्ने नैं भरोया सोन्ने दा मर्तबान कने हारूने दी सोठी जिस च कुल़े पत्तर आई गियो थे, कने वादे दी पत्थरे दिया पट्टियां रखियां थियां।
9	5	इसदे अलावा तिन्हां सन्दूके ऊपर तेजस्वी करूब बणायो थे, जिन्हां दे पंख तिस सन्दूके ऊपर फैलेयो थे, जेह्ड़ी पापां दी माफी दी जगाह ऐ। अपर अहां हुण इन्हां गल्लां दा इक्क-इक्क करी नैं बखान नीं करी सकदे।
9	6	एह़ सारियां चीज्जां त्यार करणे ते बाद याजक तम्बूये दे पैहल्ले हिस्से च हर बग्त सेवा दे कम्म पूरे नभांदे थे।
9	7	अपर तम्बूये दे दूये हिस्से च सिर्फ महायाजक ई साल्ले च इक्क बरी जानवरां दा खून लेई नैं जांदा था। जिसियो सैह़ अपणे तांई कने लोकां दे पापां तांई जेह्ड़े तिन्हां अणजाणे च कित्यो थे, चढ़ांदा था।
9	8	पवित्र आत्मा इसा गल्ला जो साफ करदा ऐ, कि जाह़लू तिकर तम्बूये दा पैहल्ला हिस्सा ऐ, ताह़लू तिकर बड़ी पवित्र जगाह च जाणे दा रस्ता बंद ऐ।
9	9	कने एह़ तम्बूये दा पैहल्ला हिस्सा इक्क उदारण ऐ; जेह्ड़ा अज्जे दे बग्ते दे पास्से इसारा करदा ऐ, कने एह़ इसा गल्ला जो दस्सदा ऐ, कि भेंट कने बलिदान चढ़ाई करी अहां अपणे जमीरे जो साफ नीं करी सकदे।
9	10	क्जोकि एह़ गल्लां तां सिर्फ खाणे पीणे दियां चीज्जां कने लग्ग-लग्ग न्हौणे दियां रस्मां हन, एह़ सरीरी रस्मां सिर्फ सुधारे दे बग्ते तिकर लागू हन।
9	11	अपर जाह़लू मसीह ओणे आल़ी खरियां-खरियां चीज्जां दा महायाजक होई नैं आया, तां तिन्नी होर भी म्हान कने सिद्ध तम्बू ते होई नैं जेह्ड़ा सुअर्गे च ऐ, ग्लाणे दा मतलब जेह्ड़ा इसा सृष्टिया दा हिस्सा नीं ऐ।
9	12	यीशु मसीह जानवरां दा खून नीं, अपर अपणा ई खून लेई करी सदा तांई इक्की बरी बड़ी पवित्र जगाह च गेआ, कने इस तरीके नैं लोकां तांई हमेसा बणी रैहणे आल़े उद्धारे जो हासल कित्ता।
9	13	याजक जानवरां दा खून कने बल़िया दी धूड़ अपवित्र लोकां पर छिड़कदा ऐ, तिसते तिन्हां दा सरीर भिरी ते सुद्ध होई जांदा ऐ, जे इस च पवित्र करणे दी सामर्थ ऐ,
9	14	तां मसीह दा खून, जिन्नी अपणे आप्पे जो सदा जिन्दा रैहणे आल़ी आत्मा दे जरिये परमात्मे सामणै बेकसूर बल़िया दे रूपे च चढ़ाई दित्ता, जिन्दे परमात्मे दी सेवा करणे तांई अहां दे जमीरे जो पापी कम्मां ते क्जो नीं सुद्ध करगा?
9	15	कने इसा बज़ाह ते मसीह नौये वादे दा बचौला ऐ, तांजे जेह्ड़े लोक सद्देयो हन, सैह़ वादे दिया जायदाता दे हक्कदार बणी जान। हुण मसीह तिन्हां लोकां जो बचाणे तांई मरेया ऐ, जिन्हां पाप कित्या था, कने पराणे वादे जो तोड़ी दित्ता।
9	16	वादा इक्क बसियता साइआं ऐ, बसियता दे मामले च एह़ साबित करणा जरूरी ऐ, जिन्नी वादा कित्या तिसदी मौत्त होई चुकियो ऐ।
9	17	क्जोकि ऐदेया वादा मरने पर पक्का हुंदा ऐ, कने जाह़लू तिकर वादा करणे आल़ा जिन्दा रैंह्दा ऐ, ताह़लू तिकर वादा कुसी कम्मे दा नीं हुंदा।
9	18	ऐई बज़ाह ऐ, कि पैहल्ला वादा भी परमात्मैं जानवरां दे खूने दे जरिये कित्ता।
9	19	क्जोकि जाह़लू मूसा सारेयां लोकां जो व्यबस्था दा हर इक्क हुक्म सणाई बैठा, तां तिन्नी जानवरां दा खून पांणिये च मिल्लाई करी जूफे दिया डाल़िया च लाल ऊन लपेटी करी व्यबस्था दिया कताबा पर कने सारेयां लोकां पर छिड़की दित्ता।
9	20	कने मूसे ग्लाया, “एह़ तिस वादे दा खून ऐ, जिसदा हुक्म परमात्मैं तुहां तांई दित्ता ऐ।”
9	21	कने इस तरीके नैं तिन्नी तम्बू कने अराधना दी सारियां चीज्जां पर भी खून छिड़केया।
9	22	सच्च तां एह़ ऐ, कि व्यबस्था मताबक सारियां चीज्जां खूने दे जरिये सुद्ध कित्ती जांदियां हन, कने बगैर खून बहाये पापां दी माफी नीं हुंदी।
9	23	याजके तांई एह़ जरूरी ऐ, कि तम्बू कने तिसदियां सारियां चीज्जां जेह्ड़ियां सुअर्गे दियां चीज्जां दी नकल हन, इसतांई इन्हां जो जानवरां दे बलिदानां दे जरिये सुद्ध कित्ती जान। अपर सुअर्गे दियां चीज्जां जो सुद्ध करणे तांई जानवरां दे खूने ते बधी करी म्हान बलिदाने दी जरूरत ऐ।
9	24	क्जोकि यीशु मसीह जिसा पवित्र जगाह च गेआ, सैह़ माणुये दे हत्थां नैं नीं बणाईयो थी, जेह्ड़ा सच्ची पवित्र जगाह दा नक्सा ऐ। अपर सुअर्गे च गेआ तांजे अहां तांई हुण परमात्मे दिया हजूरिया च दुस्सें।
9	25	एह़ नीं कि मसीह अपणे आप्पे जो बार-बार बलिदान करैं, जिंआं कि महायाजक हर साल जानवरां दा खून लेई करी बड़ी पवित्र जगाह च जांदा ऐ,
9	26	नीं तां संसारे दी सुरूआती ते लेई नैं मसीह जो बार-बार दुख झेलणा पोंदा। अपर हुण इस जुगे दे अन्त च सैह़ इक्क ई बरी प्रगट होएया ऐ, तांजे अपणे ई बलिदाने दे जरिये पापां जो दूर करी दैं।
9	27	जिंआं लोकां तांई मसीह दा इक्क बरी मरना कने तिसते बाद न्याय दा होणा पक्का ऐ,
9	28	तिंआं ई मसीह भी मतेआं लोकां दे पापां जो अपणे ऊपर लेई नैं इक्क बरी बलिदान होएया। कने जेह्ड़े लोक तिसदा इन्तजार करदे हन, तिन्हां दे पापां तांई सैह़ दूई बरी मरने तांई नीं आया, अपर तिन्हां दे उद्धारे तांई प्रगट होई जांगा।
10	1	मूसा दी व्यबस्था सिर्फ ओणे आल़ी खरी चीज्जां दी छाया ऐ, तिन्हां च असली चीज्जां नीं हन। हर साल इक्क तरीके दी बल़ि चढ़ाणे दे जरिये सैह़ व्यबस्था भक्ति करणे आल़ेआं जो कदी भी सिद्ध नीं बणाई सकदी।
10	2	जे लोकां दा परमात्मे दी भक्ति करणा तिन्हां जो तिन्हां दे पापां ते सच्ची च सुद्ध करदा, तां तिन्हां जो अपणे पाप करणे दा पछतावा नीं हुंदा, कने तिन्हां जो अपणे पापां तांई बल़ि चढ़ाणा बंद करणा था।
10	3	अपर हर साल बल़ि चढ़ाणा, लोकां जो तिन्हां दे पाप याद करवांदा था।
10	4	क्जोकि ऐदेया होणा तां औखा ऐ, कि जानवरां दा खून पापां जो दूर करैं।
10	5	इसतांई जाह़लू मसीह संसारे च आया ऐ, कने परमात्मे जो ग्लांदा ऐ, “बलिदान कने भेंट तैं नीं चाई अपर तैं मिन्जो बलिदान करणे तांई इक्क सरीर त्यार कित्ता ऐ।
10	6	होमबल़ियां कने पाप बल़ियां चढ़ाणे ते तू खुस नीं होएया।
10	7	ताह़लू मैं ग्लाया, ‘हे परमात्मा, दिक्ख, मैं तेरी इच्छा जो पूरी करणे तांई आई गेआ ऐ, जिंआं पवित्रशास्त्र च मेरे बारे च लिख्या ऐ।’ ”
10	8	पैहल्ले तिन्नी एह़ ग्लाया ऐ, “ना तैं बलिदान कने भेंट कने होमबल़ियां कने पाप बल़ियां जो चाया, कने ना तू तिन्हां ते खुस होएया,” क्जोकि एह़ बलिदान तां मूसा दिया व्यबस्था मताबक चढ़ाये जांदे हन।
10	9	कने भिरी एह़ भी ग्लाया, “हे परमात्मा, दिक्ख, मैं तेरी इच्छा जो पूरी करणे तांई आई गेआ ऐ।” इसतांई सैह़ बलिदान करणे दा पैहल्ला तरीका हटाई नैं, तिसा जगाह च नौआं तरीका लेयोंदा ऐ।
10	10	परमात्मे दिया इच्छा ते अहां यीशु मसीह दे सरीरे दे इक्क ई बरी बलिदान चढ़ाणे दे जरिये सदा तांई पवित्र कित्ते गै हन।
10	11	हर इक्क याजक तां खड़े होई नैं हर दिन सेवा करदा ऐ, कने इक्की तरीके नैं बार-बार बलिदान चढ़ांदा ऐ, जेह्ड़ा पापां जो कदी दूर नीं करी सकदा।
10	12	अपर अहां दा महायाजक यीशु मसीह अहां दे पापां दी खातर इक्क बरी सदा तांई अपणे आप्पे जो बलिदान करी दित्ता। कने हुण परमात्मे दे सज्जे बक्खे जाई बैठेया।
10	13	कने मसीह तिस बग्त ते इसदा इन्तजार करदा ऐ, कि परमात्मा तिसदे सारे बैरियां जो तिसदे बसे च करी दैं।
10	14	क्जोकि तिन्नी इक्की बलिदाने दे जरिये तिन्हां जो हमेसा तांई सिद्ध करी दित्ता ऐ, जेह्ड़े तिस तांई लग्ग कित्ते गै हन।
10	15	कने पवित्र आत्मा भी अहां जो ऐई गवाही दिंदा ऐ। क्जोकि तिन्नी पैहल्ले ग्लाया था,
10	16	प्रभु ग्लांदा ऐ, कि “जेह्ड़ा वादा मैं तिन्हां दिनां बाद तिन्हां सौगी करगा सैह़ एह़ ऐ, कि मैं अपणिया व्यबस्था जो तिन्हां दे मनां पर लिखगा, कने मैं तिन्हां दे दमागे च पांगा।”
10	17	तां सैह़ एह़ भी ग्लांदा ऐ, “मैं तिन्हां दे पापां जो माफ करदा ऐ, कने तिन्हां दे बुरे कम्मां जो भिरी कदी याद नीं करगा।”
10	18	कने जाह़लू परमात्मैं तिन्हां दे पाप माफ करी दित्ते, तां भिरी पापे तांई कुसी भी बलिदान दी जरूरत नीं ऐ
10	19	इसतांई हे प्यारे साथी बसुआसियो, हुण अहां यीशुये दे खूने दे जरिये पूरे बसुआसे सौगी सुअर्गे दी बड़ी पवित्र जगाह च जाई सकदे हन।
10	20	यीशु मसीह दिया मौत्ती इक्क पड़दे दे जरिये बड़ी पवित्र जगाह च इक्क नौई ज़िन्दगी दैणे आल़ा रस्ता खोलेया ऐ,
10	21	कने इसतांई कि अहां दा ऐदेया म्हान महायाजक ऐ जेह्ड़ा परमात्मे दे मंदरे दा हक्कदार ऐ,
10	22	तां ओआ, अहां परमात्मे दे नेड़े सच्चे मने कने पूरे बसुआसे सौगी जान, क्जोकि अहां दे मने दे अपराधां पर मसीह दा खून छिड़की नैं सरीर सुद्ध पांणिये नैं धोत्तेया ऐ तांजे अहां सुद्ध होई जान।
10	23	हुण अहां बगैर शक कित्ते अपणी तिसा आसा च सिद्ध रैह़न, जिसा जो अहां अपनाया ऐ, क्जोकि जिन्नी वादा कित्या ऐ, सैह़ बसुआसे जोग्गा ऐ।
10	24	अपणा प्यार, कने खरे कम्मां जो बधाणे तांई अहां इक्की दूये दी फिकर करदे रैह़न।
10	25	कने अराधना च इक्की दूये सौगी किठ्ठे होणा मत छड्डा, जिंआं कुच्छ लोक करदे हन, अपर इक्की दूये जो हौंसला दिंदे रेह्आ। कने जिंआं-जिंआं तुहां प्रभु दे बापस ओणे दे दिन नेड़े ओंदे दिक्खन, तां तिंआं-तिंआं इक्की दूये दे हौंसले जो होर बधांदे रेह्आ।
10	26	क्जोकि सच्चाईया दे ज्ञाने जो जाणने ते बाद भी जे अहां जाणी बुझी करी पाप करदे रैह़न, तां पापां तांई भिरी कोई बलिदान बाक्कि नीं ऐ।
10	27	हाँ, सज़ा दा इक्क डरौणा दिन कने अग्गी दी लपट अह्ल्ली बाक्कि ऐ, जेह्ड़ी परमात्मे दे बरोधियां जो नास करी दिंगी।
10	28	जाह़लू मूसा दी व्यबस्था नीं मन्नणे आल़ा, दूँ या त्रीं माणुआं दी गवाहिया पर बगैर दया ते मारी दित्ता जांदा था।
10	29	तां सोची लेआ कि सैह़ कितणी होर भी मती सज़ा जोग्गा हुंगा, जिन्नी परमात्मे दे पुत्तरे जो पैरां नैं रौल़ेया कने वादे दे खूने जो जिसदे जरिये सैह़ पवित्र बणेया था, अपवित्र जाणेया ऐ, कने अनुग्रह दी आत्मा दा अपमान कित्ता।
10	30	क्जोकि अहां तिसियो जाणदे हन, जिन्नी ग्लाया ऐ, “बदला लैणां मेरा कम्म ऐ, मैंई बदला दिंगा।” कने भिरी एह़ भी ग्लाया, कि “प्रभु अपणे लोकां दा न्याय करगा।”
10	31	जिन्दे परमात्मे दे हत्थां च पोणा डरौणी गल्ल ऐ।
10	32	तुहां तिन्हां पचांह़ आल़ेआं दिनां जो याद करा, जाह़लू तुहां मसीह दे वचने दी जोत्ती पाई, तां तुहां दुखे दिया बड़िया मुसीबता जो झेलणे च मजबूत रैह्।
10	33	कदी-कदी तां इआं होएया, कि तुहां दी सबना सामणै बेइज्जती होई, कने तुहां बड़ियां मुसीबतां झेलियां। कने कई बरी तुहां तिन्हां तांई बड़ी फिकर कित्ती, जिन्हां सौगी एह़ होएया था।
10	34	क्जोकि तुहां कैदियां दे दुखे च भी दुखी होये, कने अपणी धन दौलत भी खुसिया नैं लुटणा दित्ती। एह़ जाणी करी कि तुहां अल्ल सुअर्गे च इक्क होर भी खास कने सदा काल तिकर रैहणे आल़ी धन दौलत ऐ।
10	35	इसतांई जाह़लू तुहां जो सतांगे, तां अपणी हिम्मता मत छड्डदे, क्जोकि इसदा इनाम बड्डा ऐ।
10	36	ऐदेय बग्ते च तुहां जो सबर रखणा जरूरी ऐ, तांजे परमात्मे दी इच्छा जो पूरी करी नैं जेह्ड़ा तुहां तांई वादा कित्या ऐ, सैह़ मिल्लैं।
10	37	क्जोकि जिंआं पवित्रशास्त्रे च लिख्या ऐ, “हुण बड़ा ई थोड़ा बग्त रेई गेआ ऐ, जाह़लू कि ओणे आल़ा ओंगा, कने देर नीं करगा।
10	38	अपर मेरा सैह़ माणु जेह्ड़ा बसुआसे दे जरिये धर्मी बणेया ऐ, जिन्दा रैंह्गा। जेह्ड़ा डरी करी बसुआसे जो छड्डी नैं पचांह़ हटी जांदा ऐ, तां मेरा मन तिसते खुस नीं हुंगा।”
10	39	अहां तिन्हां लोकां साइआं नीं हन, जेह्ड़े डरी नैं परमात्मे ते दूर होई जांदे हन, कने नास होई जांदे हन, अपर तिन्हां लोकां साइआं हन जेह्ड़े अपणे बसुआसे दे जरिये ज़िन्दगी पांदे हन।	WRONG ALIGNMENT
11	1	हुण बसुआस आसा कित्तियां चीज्जां दा पक्का कित्या होएया, कने अणदिखियां चीज्जां दा सबूत ऐ।
11	2	अहां दे पूर्वजां जो एह़ बसुआस था, सिर्फ इसा बज़ाह ते परमात्मा तिन्हां ते खुस था।
11	3	बसुआस ते ई अहां जाणदे हन, कि सारी सृष्टि परमात्मे दे वचने दे जरिये बणियो ऐ। इसतांई अहां जेह्ड़ा कुच्छ भी दिक्खदे हन, सैह़ तिन्हां चीज्जां ते नीं बणियां, जेह्ड़ियां नीं दुस्सदियां।
11	4	बसुआसे ते ई आदमे दे जागतैं हाबिलैं अपणे बड्डे भाऊ केने ते म्हान बलिदान परमात्मे तांई चढ़ाया, कने तिसदिया बज़ाह ते परमात्मैं तिसियो धर्मी जण साइआं अपनाया, कने जेह्ड़ा बलिदान हाबिलैं चढ़ाया, तिसते परमात्मा खुस था। हाबिल अपणे मरने ते बाद भी अहां जो सखांदा ऐ, कि बसुआस कदेया होणा चाइदा।
11	5	बसुआसे ते ई हनोक नांऐ दा माणु जिन्दा ई सुअर्गे पास्से चुकेया गेआ। सैह़ मरेया नीं, कने तिसदा पता कुसी जो नीं चला कि सैह़ कुत्थू गेआ, क्जोकि परमात्मैं तिसियो सुअर्गे च चुक्की लेआ था कने तिसदे चुकणे ते पैहल्ले तिसदे बारे च एह़ ग्लाया था, कि तिन्नी परमात्मे जो खुस कित्ता ऐ।
11	6	सिर्फ बसुआसे दे जरिये अहां परमात्मे जो खुस करी सकदे हन। क्जोकि परमात्मे अल्ल ओणे आल़े जो बसुआस करणा चाइदा, कि सैह़ ऐ, कने जेह्ड़े तिसियो सच्चाईया नैं तोपदे हन, तिन्हां जो सैह़ तिन्हां दा इनाम दिंदा ऐ।
11	7	बसुआसे ते ई नूह नांऐ दे माणुये जो परमात्मैं तिस बाढ़ा दे बारे च चतौणी दित्तियो थी, जेह्ड़ी तिन्नी कदी नीं दिक्खियो थी। चतौणी पाई करी परमात्मे दा हुक्म मन्नी करी अपणे परवारे जो बचाणे तांई जाह्ज बणाया। कने नूह दे बसुआस दे सामणै संसारे दे बाक्कि लोकां जिन्हां बसुआस नीं कित्ता, सैह़ नास होई गै। नूह परमात्मे दिया नजरा च धर्मी बणेया, क्जोकि तिन्नी परमात्मे पर बसुआस कित्ता ऐ।
11	8	बसुआसे ते ई अब्राहमे जो जाह़लू परमात्मे इक्क जगाह च जाणे तांई सद्देया, तां सैह़ हुक्म मन्नी करी तिसा जगाह जो चली गेआ, जित्थु परमात्मा तिसियो तिसदे हिस्से दी जमीन दैणे आल़ा था। कने सैह़ एह़ नीं जाणदा था, कि मैं कुत्थू चलेया ऐ भिरी भी सैह़ चली गेआ।
11	9	जिस जगाह दा परमात्मैं वादा कित्या, अब्राहम तित्थु परदेसियां साइआं तम्बूये च रेह्आ। तिस सौगी तिसदा जागत इसहाक कने तिसदा पोतरू याकूब, जिसियो परमात्मे ते सैई वादा मिल्लेया था, सैह़ भी तित्थु तम्बूये च रैह्।
11	10	क्जोकि अब्राहम तित्थु सुअर्गे दे सैहरे च रैहणे दा इन्तजार करा दा था, जिसदा नक्सा कने तिसियो बणाणे आल़ा परमात्मा ऐ, जेह्ड़ा सदा तांई बणी रैंह्दा ऐ।
11	11	बसुआसे ते ई अब्राहमे दी लाड़ी सारा अपणे आप्पे जो जबरी होणे पर भी गर्भवती होणे दी ताकत पाई, क्जोकि तिन्नै बसुआस कित्ता, कि परमात्मा अपणे वादे जो पूरा करगा।
11	12	जाह़लू अब्राहम बड़ा जबरा था, कने मरने दिया हालता च था, ताह़लू तिसदा अम्बरे ते तारेयां कने समुंदरे दिया रेता दे कणां साइआं अणगिणत वंश पैदा होएया।
11	13	एह़ सारे लोक जिन्हां परमात्मे पर बसुआस कित्ता, तिन्हां वादे दियां चीज्जां जो बगैर हासल कित्ते मरी गै। अपर सैह़ समझी गियो थे, कि परमात्मैं ओणे आल़े बग्ते च क्या करणा, कने सैह़ एह़ भी समझी गियो थे, कि “अहां धरतिया पर परदेसी कने बाहरे ते आएयो लोक हन।”
11	14	जेह्ड़े एह़ ग्लांदे हन, कि सैह़ धरतिया पर परदेसी कने बाहरे ते आएयो लोक हन, सैह़ कब्जा करी नैं एह़ दस्सदे हन, कि “एह़ देस अहां दा ऐ।”
11	15	कने जिस देसे ते सैह़ आएयो थे, जे सैह़ याद करदे, तां तिन्हां जो बापस जाणे दा मौका था।
11	16	अपर सैह़ इक्क खरे मतलब सुअर्गे दे देसे दी आसा करदे थे। इसतांई परमात्मा तिन्हां दा परमात्मा ग्लाणे च खुस हुंदा था, क्जोकि तिन्नी तिन्हां तांई इक्क सैहर त्यार कित्या ऐ।
11	17-19	जाह़लू परमात्मे अब्राहमे जो परखेया, तां बसुआस दे जरिये अपणे जागते इसहाके दी बल़ि चढ़ाणे तांई त्यार होएया। इसहाक अब्राहमे दा खास जागत था। परमात्मे तिस जागते दे बारे च अब्राहमे नैं वादा कित्या था, कि “एह़ इसहाके दे जरिये हुंगा कि तेरे वंशे दी गिणती हुंगी।” अब्राहमे जो पूरा बसुआस था, कि परमात्मा मरेयां जो जिन्दा करी सकदा ऐ। कने इन्हीं साह्भें अब्राहमे जो इसहाक मरेयां ते जिन्दा मिल्लेया।
11	20	बसुआसे ते ई इसहाकैं अपणे दूँ जागतां जो मतलब याकूबे कने एसावे जो वादे दियां गल्लां दे बारे च आसीष दित्ती।
11	21	बसुआसे ते ई याकूबें मरदे बग्त यूसुफे दे दून्नी जागतां जो इक्क-इक्क करी आसीष दित्ती, कने अपणिया सोठिया दा साहरा लेई नैं परमात्मे दी अराधना कित्ती।
11	22	बसुआसे ते ई यूसुफैं, जाह़लू सैह़ मरने आल़ा था, तां इस्राएली लोकां दे मिस्र देसे ते निकल़ी जाणे दे बारे च चर्चा कित्ती, कने यूसुफैं तिन्हां जो एह़ हुक्म दित्ता, कि “जाह़लू तुहां मिस्र देसे ते जांगे, तां मेरे मरने दे बाद मेरियां अस्थियां जो भी अपणे सौगी लेई जान्नेयों।”
11	23	जाह़लू मिस्र देसे दे राजैं इस्राएले दे लोक्के जागतां जो मारने दा हुक्म दित्ता, तां बसुआसे ते ई मूसा दे मांऊ बुढ़ैं तिसियो पैदा होणे दे बाद त्रै मीहने छुपाई रखेया, क्जोकि तिन्हां दिख्या, कि जागत छैल़ ऐ, कने सैह़ राजे दे हुक्मे जो तोड़णे ते नीं डरदे थे।
11	24	क्जोकि मिस्र देसे दे फिरौन राजे दिया कुड़िया मूसे जो पाल़ी पोसी करी बड्डा कित्ता, जाह़लू मूसा बड्डा होई गेआ, तां सैह़ बसुआसे ते ई नीं चांह़दा था, कि लोक तिसियो राजकुमारिया दा जागत ग्लान।
11	25	एह़ इसतांई होएया कि तिसियो पापां च थोड़े दिन तिकर सुख झेलणे ते परमात्मे दे लोकां सौगी दुख झेलणा बड़ा खरा लग्गा।
11	26	तिन्नी सोचेया मसीह तांई दुख झेलणा मिस्र दे खजाने ते बड़ा बधी करी ऐ, क्जोकि सैह़ जाणदा था, कि इआं करणे ते तिसियो सुअर्गे च परमात्मा इनाम दिंगा।
11	27	बसुआसे ते ई राजे दे गुस्से ते नीं डरी करी मूसैं मिस्र देसे जो छड्डी दित्ता, क्जोकि सैह़ जाणी गेआ, कि सैह़ अणदिखे परमात्मे जो दिक्खा दा ऐ।
11	28	बसुआसे ते ई मूसैं इस्राएली लोकां जो हुक्म दित्ता, कि सैह़ जानवरां दा खून दरवाजे पर छिड़की करी फसह दे त्योहारे दी रस्म पूरी करन, तांजे पैहल्ली औलादी दा नास करणे आल़ा दूत, इस्राएल देसे दी पैहल्लिया औलादी जो छुई नीं पान।
11	29	बसुआसे ते ई इस्राएली लोक लाल समुंदरे जो इआं टप्पी गै, जिंआं कि सुक्किया जमीना च चलदे हन। अपर जाह़लू मिस्री माणु भी इआं ई टप्पणा लग्गे तां सारे डुबी मरे।
11	30	इस्राएली लोकां दे बसुआसे ते ई यरीहो सैहरे दी दीवार जाह़लू सैह़ सत दिन तिकर चौंन्नी पास्से तिसादा चक्कर लगाई बैठे तां सैह़ ढेई गेई।
11	31	बसुआसे ते ई राहाब वैश्या परमात्मे दे हुक्म ना मन्नणे आल़ेआं सौगी नास नीं होई, क्जोकि तिन्नै इस्राएली भेतियां जो पनाह दित्तियो थी।
11	32	हुण मिन्जो कुच्छ भी ग्लाणे दी जरूरत नीं ऐ। क्जोकि बग्त नीं रेह्आ, कि गिदोने दा कने बाराके कने शिमशोने दा, कने यिफतह दा, कने दाऊदे कने शमूएले दा कने भविष्यवक्तां दा बखान करैं।
11	33	इन्हां बसुआसे दे जरिये राज्ज जीत्ते; सच्चे फैसले सौगी राज कित्ता वादे दियां चीज्जां जो पाया; कने शेर तिन्हां जो खाई नीं सके।
11	34	अग्गी दियां लपटां तिन्हां जो भस्म नीं करी सकियां, तलवारा दिया तेज धारा ते सैह़ मरी नीं सके। कमजोर हुंदे भी सैह़ ताकतवर बणी गै, लड़ाईया च सुरमे बणैं, कने अपणे दुश्मणा दियां फौजां जो मारी-मारी करी खदेड़ी दित्ता।
11	35	कुच्छ जणासां अपणे मरेयां लोकां जो भिरी जिन्दा पाया। कितणे तां मार खांदे-खांदे मरी गै, कने सैह़ लोक अजाद होणे तांई परमात्मे पर बसुआस करणा नीं छड्डणा चांह़दे थे, क्जोकि सैह़ मरने ते बाद परमात्मे सौगी सदा तांई जीणा चांह़दे थे।
11	36	कुच्छ लोकां जो तां मजाक कने कोड़ेयां दा सामणा करणा पेआ, कने कुच्छ लोकां जो संगल़ां नैं बन्नी करी जेला च पाई दित्ता।
11	37	कुच्छ लोकां जो पत्थर मारे गै, कने तिन्हां दे आरे च चीरी नैं दो हिस्से करी दित्ते। तिन्हां जो तलवारां नैं मारी दित्ता गेआ। सैह़ गरीबी च थे, कने तिन्हां जो दुख दित्ते गै, कने तिन्हां नैं बुरा बर्ताब कित्ता गेआ। कने सैह़ भेड्डां-बकरियां दियां खल्लां उढी करी तां-तुंह मारे-मारे फिरदे रैह्।
11	38	कने सुनसाण, कने प्हाड़ां, कने सरूगां च, कने धरती दियां दरारां च भटकदे रैह्।
11	39	एह़ बुरा संसार इन्हां बसुआसी लोकां जोग्गा नीं था। बसुआसे दे जरिये इन्हां सारेयां दे बारे च परमात्मा खुस हुंदा ऐ, भिरी भी तिन्हां जो सैह़ चीज्ज नीं मिल्ली, जिसा दा वादा परमात्मे कित्या था।
11	40	क्जोकि परमात्मे अल्ल सिर्फ तिन्हां तांई खरियां नीं थियां अपर अहां तांई भी थियां। परमात्मैं तिन्हां जो भी अहां सौगी सिद्ध बणाणा चांह़दा था।
12	1	अहां दे चौंन्नी पास्से मते सारे लोकां दियां ज़िन्दगिया दे ऐदेय उदारण हन, जेह्ड़े अहां जो दस्सदे हन कि बसुआस क्या ऐ। इसतांई ओआ, हर इक्क रोकणे आल़ी चीज्ज कने उलझाणे आल़े पापे जो दूर करी नैं, सैह़ दौड़ जिस च अहां जो दौड़णा ऐ अहां सबर रखी नैं दौड़न।
12	2	अहां बसुआसे दे कम्म करणे आल़े कने सिद्ध करणे आल़े यीशुये दे पास्से दिक्खदे रैह़न। यीशु तिसा खुसिया जो जेह्ड़ी तिसदे गांह रखियो थी, सर्मा दी कुच्छ फिकर नीं करदे, सूल़िया दा दुख झेलेया कने सुअर्गे च परमात्मे दे सिंहासणे दी सज्जे बक्खे जाई बैठेया।
12	3	इसतांई यीशु दियां गल्लां पर ध्यान करा, जिन्नी पापियां दे जरिये दित्ते गै डरौणे दुख इसतांई झेले, कि तुहां दुखी होई नैं हिम्मत नीं छड्डी दैन।
12	4	तुहां पापां दे खलाफ लड़दे-लड़दे अह्ल्ली तिकर तिन्हां सौगी ऐदई लड़ाई नीं लड़ी, कि तुहां दा खून बेहया होयैं।
12	5	अपर तुहां तिन्हां हिम्मता आल़ी सिक्षां जो भुल्ली चुकेयो हन, जेह्ड़ी परमात्मैं तुहां जो पुत्तर समझी करी देई रखियो थी, “हे मेरे पुत्तर! प्रभु दिया डांटा जो हल्की गल्ल मत समझ, कने जाह़लू सैह़ तिज्जो झिड़कैं तां हिम्मत मत छड्ड।
12	6	क्जोकि प्रभु जिस नैं प्यार करदा ऐ, तिस जो झिड़कदा भी ऐ, कने जिसियो अपणा पुत्तर बणाई लैंदा ऐ, तिसियो सज़ा भी दिंदा ऐ।”
12	7	तुहां दुख जो पिता दी ताड़णा समझी करी झेली लेआ। परमात्मे तुहां जो पुत्तर समझी करी तुहां सौगी तिंआं ई बर्ताब करदा ऐ। सैह़ कुण पुत्तर ऐ, जिसियो पिता नीं झिड़कदा?
12	8	जे सैह़ डांट जेह्ड़ी सबना जो पोंदी ऐ, जे तुहां जो नीं पोंदी ऐ, तां तुहां परमात्मे दे असली पुत्तर नीं हन।
12	9	भिरी जाह़लू कि अहां दा संसारिक बुढ़ा भी अहां जो झिड़कदा था, कने अहां तिसदी इज्जत करदे थे, तां अहां जो जरूरी ऐ, कि जाह़लू अहां दा आत्मिक पिता अहां जो झिड़कदा ऐ, तां अहां होर भी तिसदे बसे च रैह़न, जिसते अहां जो सदा दी ज़िन्दगी मिल्लैं।
12	10	अहां दा संसारिक बुढ़ा तां अपणिया-अपणिया समझा दे मताबक थोड़े दिनां तिकर अहां जो झिड़कदा था, अपर परमात्मा अहां दी भलाईया तांई झिड़कदा ऐ, तांजे अहां भी तिसदी पवित्रता दे हक्कदार बणी जान।
12	11	जाह़लू झिड़कां पोंदियां हन, ताह़लू झिड़कां खरियां नीं लगदियां हन, अपर मने च दुख हुंदा ऐ। अपर जेह्ड़ा झिड़कां दे जरिये सिक्षा पांदा ऐ, बादे च तिन्हां जो सांतिया नैं धार्मिकता दा इनाम मिलदा ऐ।
12	12	इसतांई उठा कने चुस्त होई जा।
12	13	सिध्धे रस्ते ते चलदे रेह्आ। तांजे जेह्ड़े लोक तुहां दे पचांह़ चलदे हन, कमजोर कने लंगड़े होणे पर भी सैह़ नास ना होन अपर बची जान।
12	14	सबना नैं मेल-जोल रखा, कने पवित्र ज़िन्दगी जीणे तांई हर तरीके नैं कोसस करदे रेह्आ। जिसदे बगैर कोई भी प्रभु जो कदी नीं दिक्खी सकदा।
12	15	तुहां चौकनै रेह्आ, कोई भी माणु परमात्मे दे अनुग्रह बगैर नीं रेई जां। ध्यान देआ, कि तुहां च बेबसुआसे दी कोड़ी जड़ निकल़ी करी तकलीफ नीं दैं, जिसते कि सैह़ लोक परमात्मे दे सच्चे रस्ते दूर होई जान।
12	16	तुहां च कोई माणु ब्यभिचारी ना होयैं, कने ना अब्राहमे दे पोतरू एसावे साइआं पापी होयैं, जिन्नी इक्क बरी दे खाणे दे बदले अपणे जेठे होणे दी पदवी बेची दित्ती।
12	17	तुहां जाणदे हन, कि बादे च जाह़लू तिन्नी अपणे बुढ़े इसहाके ते आसीष पाणी चाई तां तिसियो नीं दित्ती, कने रौई-रौई करी आसीष मंगणे पर भी मन बदलणे दा मौका तिसियो नीं मिल्लेया।
12	18	तुहां तां सीनै प्हाड़े बक्खे नीं पुज्जे, जिसियो दिक्खी कने छुई सकदे थे। ऐत्थु ना तां भड़कदी होई अग्ग ऐ, कने ना काल़ा बदल़, कने ना बड़ा नेहरा, कने ना तफान ऐ।
12	19	ऐत्थु ना तां तुरही दी उआज़, कने ना ग्लाणे आल़े दे ऐदेय सब्द हन, जिसियो सुणी करी इस्राएली लोक विणती करदे थे, कि “हुण अहां नैं होर गल्लां मत करा।”
12	20	तिन्हां लोकां इआं इसतांई ग्लाया, क्जोकि सैह़ तिस हुक्मे जो नीं झेली सके, जेह्ड़ा परमात्मैं तिन्हां दित्या था, “जे कोई डंगर भी प्हाड़े जो छुयैं तां तिस पर पत्थर मारे जान।”
12	21	कने सैह़ दर्शन इतणा डरौणा था, ताह़लू मूसैं ग्लाया, “मैं बड़ा डरदा कने कमदा ऐ।”
12	22	तुहां लोक सिय्योने दे प्हाड़े दे बक्खे पुज्जे हन, जेह्ड़ा जिन्दे परमात्मे दा सैहर ऐ। एह़ सैह़ सुअर्गीय यरूशलेम ऐ, जित्थु लखां सुअर्गदूत खुसिया दा त्योहार मनांदे हन।
12	23	कने तुहां परमात्मे दे जेठे दी सभा च आएयो हन, जिन्हां दे नां सुअर्गे च लिख्यो हन, तुहां अप्पु परमात्मे दे नेड़े आएयो हन, जेह्ड़ा सबना दा न्याय करणे आल़ा ऐ। तुहां सुअर्गे दे धर्मी लोकां दियां आत्मां बक्खे आएयो हन, जिन्हां जो सिद्ध बणाया गेआ ऐ।
12	24	तुहां यीशुये अल्ल आएयो हन, जेह्ड़ा अहां सौगी नौये वादे दा बचौला ऐ, कने छिड़काव दे तिस खूने बक्खे आएयो हन, जेह्ड़ा हाबिले दे खूने ते भी जादा खरियां गल्लां करदा ऐ।
12	25	चौकन्ने रेह्आ, कने परमात्मे दे हुक्म मन्ना, जेह्ड़ा तुहां जो ग्लांदा ऐ। इस्राएले दे लोक परमात्मे दिया सज़ा ते नीं बची सकगे, क्जोकि तिन्हां परमात्मे दा हुक्म नीं मन्नेया। जाह़लू मूसैं तिन्हां लोकां जो चतौणी दित्तियो थी, तां अहां भी सज़ा ते किंआं बची सकदे हन, जे अहां तिसदे हुक्म नीं मनन, जेह्ड़ा अहां जो सुअर्गे ते चतौणी दिंदा ऐ?
12	26	जाह़लू परमात्मैं सीनै प्हाड़े ते गल्लां कित्तियां, तां तिस बग्त तिसदिया उआज़ा नैं धरती हिली गेई, अपर हुण तिन्नी एह़ वादा कित्या ऐ, कि “इक्क बरी भिरी मैं सिर्फ धरतिया जो ई नीं सुअर्गे जो भी हिलाई दिंगा।”
12	27	कने एह़ बोल, “इक्क बरी भिरी” इन्हां गल्ला दे बारे च दस्सदा ऐ कि बणाईयां सारियां चीज्जां हिली जांगियां कने हटाई जांदियां हन। जेह्ड़ी चीज्जां हिलाई नीं जांदियां, सैह़ सदा बणी रैह़न।
12	28	अहां जो जेह्ड़ा राज्ज मिल्ला ऐ तिसियो हिलाया नीं जाई सकदा। इसतांई अहां परमात्मे जो धन्यावाद करदे रैह़न, कने तिसदिया इच्छा मताबक भक्ति, कने इज्जता सौगी तिसदी अराधना करदे रैह़न। जिसते सैह़ खुस हुंदा ऐ।
12	29	क्जोकि अहां दा परमात्मा भस्म करणे आल़ी अग्ग ऐ।
13	1	अप्पु च बैह्णी-भाऊआं साइआं प्यार रखा।
13	2	तिन्हां दी भी आदर खातर करा, जेह्ड़े जरूरतमंद मुसाफिर हन, क्जोकि इन्हीं साह्भें कितणेयां अणजाणे च सुअर्गदूतां दी आदर खातर कित्तियो ऐ।
13	3	कैदियां दा भी इन्हीं साह्भें हाल चाल पुछदे रेह्आ, कि समझा तुहां भी तिन्हां सौगी कैद हन। कने जेह्ड़े लोक दुखी कित्ते जांदे हन, तिन्हां दा भी एह़ समझी करी हाल चाल पुछा करा, जिंआं कि तुहां तिन्हां दे दुखे च साझी हन।
13	4	ब्याह सबना लोकां च इज्जता दी गल्ल समझी जां, कने इस रिस्ते च दोयो अप्पु च बफादार रैह़न, क्जोकि परमात्मा ब्यभिचारियां, कने गंदे कम्म करणे आल़ेआं दा न्याय करगा।
13	5	तुहां अपणिया ज़िन्दगिया जो धन-दौलता दे लालचे ते दूर रखा, कने जेह्ड़ा तुहां अल्ल ऐ, तिस च खुस रेह्आ। क्जोकि परमात्मे अप्पु ई ग्लाया ऐ, “मैं तिज्जो कदी नीं छड्डगा, कने कदी नीं भुलगा।”
13	6	इसतांई अहां भरोसा करी नैं ग्लांदे हन, प्रभु मेरी मदत करदा ऐ, “मैं नीं डरगा। माणु मेरा कुच्छ नीं करी सकदा ऐ।”
13	7	जेह्ड़े तुहां दे अगुऐ थे, कने जिन्हां तुहां जो परमात्मे दा वचन सणाया ऐ। तिन्हां जो याद रखा, कने ध्याने नैं तिन्हां दिया ज़िन्दगिया जो दिक्खा, कि किंआं तिन्हां अपणी ज़िन्दगी जी, कने सैह़ मरने तिकर परमात्मे दे बसुआसे च बफादार बणी रैह्। इसतांई अहां जो भी तिंआं ई तिस पर बसुआस करणा चाइदा जिंआं तिन्हां कित्या था।
13	8	यीशु मसीह कल कने अज्ज कने जुगा-जुग कदी नीं बदलदा।
13	9	इन्हां सारियां नौईआं कने लग्ग-लग्ग सिक्षां दा पालण मत करा, जेह्ड़ियां तुहां जो गलत रस्ते पास्से लेई जांदियां हन। क्जोकि तुहां दे मनां तांई खरा ऐ, कि परमात्मे दे अनुग्रह दे जरिये मजबूत बणन, ना कि तिन्हां नियमां जो मन्नणे दे जरिये जेह्ड़े खाणे दे बारे च हन, इन्हां नैं मतलब रखणे आल़े जो कुच्छ फायदा नीं हुंदा।
13	10	अहां दी इक्क वेदी ऐ। जिसा पर खाणे दा हक्क तिन्हां लोकां जो नीं, जेह्ड़े तम्बू दी सेवा करदे हन।
13	11	पराणे वादे दे मताबक हर साल महायाजक जानवरां दा खून पाप बल़ि तांई बड़ी पवित्र जगाह च तिन्हां दे पापां दी माफी तांई लेई जांदा ऐ, अपर जानवरां दे बल़ि कित्यो सरीर लोकां दे तम्बूआं ते दूर जल़ाई दित्ते जांदे हन।
13	12	इसा बज़ाह ते यीशुयैं भी लोकां जो अपणे ई खून दे जरिये पवित्र करणे तांई यरूशलेम सैहरे ते बाहर दुख झेलेया कने मरी गेआ।
13	13	इसतांई ओआ, हुण अहां यहूदी लोकां दियां व्यबस्था जो छड्डी करी, यीशु मसीह पर बसुआस करी नैं ठीक तिंआं ई तिस सौगी बेइज्जती आल़ा दुख झेलन।
13	14	क्जोकि इस संसारे च अहां दा हमेसा रैहणे आल़ा कोई घर नीं ऐ, अपर अहां तिस सुअर्गीय घरे दिया तोपा च हन, जेह्ड़ा सदा तांई ऐ।
13	15	इसतांई अहां यीशु मसीह दे जरिये अपणे मुँऐ ते परमात्मे दी स्तुति कने अराधना करदे रैह़न। जेह्ड़ा परमात्मे तांई बलिदान ऐ।
13	16	कने भलाई करणे तांई कने इक्की दूये दी मदत करणे तांई त्यार रेह्आ, क्जोकि परमात्मा ऐदेय बलिदानां ते खुस हुंदा ऐ।
13	17	अपणे अगुआं दा हुक्म मन्ना कने तिन्हां दे अधीन रेह्आ, क्जोकि सैह़ तुहां जो दिक्खा दे हन, कि तुहां अपणे रस्ते ते भटकी नीं जान। क्जोकि तिन्हां जो अपणिया सेवा दा लेखा जोखा परमात्मे जो दैणा पोणा ऐ। तुहां तिन्हां दे हुक्मां जो मन्ना, तांजे सैह़ अपणे कम्मां दे खुस होई जान, ना कि उदास, एह़ तुहां तांई भी फायदेमंद होई जांगा।
13	18	अहां तांई प्रार्थना करदे रेह्आ। अहां जो भरोसा ऐ कि अहां दा जमीर साफ ऐ। कने अहां सारियां गल्लां च जेह्ड़ियां अहां करदे हन, परमात्मे दी महिमा करणा चांह़दे हन।
13	19	प्रार्थना करणे तांई मैं तुहां जो होर भी हौंसला दिंदा ऐ, कि मैं तौल़ी तुहां अल्ल भिरी आई सकैं।
13	20	सांति दैणे आल़ा परमात्मा तुहां जो सामर्थ दैं। जिन्नी अहां दे प्रभु यीशु मसीह जो सदा दे वादे दे खूने दे जरिये मरेयां ते जिन्दा कित्ता। यीशु भेड्डां दा म्हान रखवाल़ा ऐ।
13	21	परमात्मा तुहां जो हर इक्क खरिया गल्ला च सिद्ध करैं, जिसते तुहां तिसदी इच्छा पूरी करन, कने जेह्ड़ा कुच्छ तिसियो खरा लगदा ऐ, तिसियो यीशु मसीह दे जरिये अहां च पूरा करैं। जिसदी महिमा जुगा-जुग हुंदी रैंह्। आमीन।
13	22	हे प्यारे साथी बसुआसियो, मैं तुहां नैं विणती करदा ऐ, कि इसा चिठ्ठिया दियां गल्लां सबरे नैं सुणी लेआ, जेह्ड़ियां मैं तुहां जो हिम्मत दैन तांई लिखियां हन। मैं तुहां जो इसा चिठ्ठिया च बड़ियां जादा गल्लां नीं लिखियां हन।
13	23	तुहां जो एह़ याद ऐ, कि तीमुथियुस, अहां दा भाऊ जेला ते छुटी गेआ ऐ, कने जे सैह़ तौल़ी आई गेआ, तां मैं तिस सौगी तुहां नैं मिलणा ओंगा।
13	24	अपणे सारे अगुआं कने सारे परमात्मे दे लोकां जो नमस्कार ग्ला। इटली देसे दे बसुआसी तुहां जो नमस्कार ग्लांदे हन।
13	25	तुहां सबना पर परमात्मे दा अनुग्रह हुंदा रैंह्। आमीन।
