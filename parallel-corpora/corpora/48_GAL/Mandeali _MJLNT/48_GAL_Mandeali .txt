1	1-2	हांऊँ पौलुस, एस्सा चिठ्ठी जो लिख्या करहा। होर हांऊँ चुणिरा चेला आ। मुंजो कुछ लोके या केसी माह्णुंऐ चुणिरा चेला हूंणे रे कठे नियुक्त नी कितेया। पर यीसू मसीह रे ज्रीए होर बापू परमेसरा रे ज्रीए हांऊँ चुणिरा चेला बणेया। परमेसरे यीसू जो मरिरे मन्झ ले जिउंदा कितेया। हांऊँ एस्सा चिठ्ठी जो गलातिया ईलाके री कलीसिया रे विस्वासी भाई बैहणा जो लिख्या करहा। होर जो विस्वासी भाई बैहण ऐबे मेरे साउगी एथी ऐें, स्यों तुस्सा जो नमस्कार बोल्हा ऐें।
1	3	हांऊँ ये प्रार्थना करहा कि आस्सा रा बापू परमेसर होर प्रभु यीसू मसीह तुस्सा जो अनुग्रह होर सांति देंदा रहे।
1	4	आस्सा रे परमेसर होर बापू री इच्छा रे मताबक, मसीह यीसूए आस्सा रे पापा रे कठे आपणे आपा जो बलिदान करी दितेया, ताकि से आस्सा जो संसारा मन्झ ऐबे बुरे काम करणे वाली सामर्था ले बचाई सके।
1	5	हांऊँ प्रार्थना करहा कि लोक परमेसरा री महिमा जुग-जुग करदे रहे। आमीन।
1	6	मुंजो हरानी एस गल्ला री कि जिन्हें परमेसरे तुस्से आपणे लोक हूंणे रे कठे मसीह रे अनुग्रह रे ज्रीए सादे, तुस्से इतनी जल्दी तेस परमेसरा ले दूर हुई गये, होर “कोई दूजे उपदेसा” जो मनदे लगे जेस जो कुछ लोक खुसी री खबर बोल्हे।
1	7	पर कोई दूजा उपदेस ता हाया नी, पर सिर्फ मसीह री सच्ची खुसी री खबर ई। पर कुछ लोक एह्ड़े ऐें, जो मसीह री खुसी री खबरा रे मतलबा जो बदलना चाहें, होर तिन्हें तुस्सा जो धोखा दितिरा।
1	8	पर अगर आस्से या स्वर्गा ले कोई भी स्वर्गदूत आई किन्हें तुस्सा जो सच्ची मसीह री खुसी री खबरा जो आस्से तुस्से सुणाई री, तेता रे बदले मन्झ तुस्सा जो कोई दूजा उपदेस सुणाए, ता परमेसरा तेस जो सजा दे।
1	9	जेह्ड़ा आस्से पैहले बोली चुकिरे, तेह्ड़ा ई एेबे हांऊँ दबारा बोल्हा कि तुस्से तेस सच्ची मसीह री खुसी री खबर जो आस्से तुस्सा जो सुणाई री थी, तेता रे अलावा अगर कोई दूजा उपदेस सुणगे, ता परमेसर तुस्सा जो सजा दे।
1	10	एेबे हांऊँ सिर्फ परमेसरा री राजी चाहां, होर कोई दूजे लोका री नी, होर हांऊँ केसी माह्णुंआं जो खुस करणे री कोसिस नी करदा लगिरा। अगर हांऊँ एह्ड़ा ही करदा, ता हांऊँ मसीह रा सेऊआदार नी हुन्दा।
1	11	हे भाईयो होर बैहणो, हांऊँ चाहां कि तुस्से ये जाणी लो कि जो खुसी री खबर मैं तुस्सा जो सुणाया था से माह्णुंआं रा बणाईरा नी आ।
1	12	क्यूंकि मैं ये गल्ला आपणे बापदादेया ले नी सीखी, होर नहीं मुंजो केसी धर्मा रे स्खाणे वाले स्खाईरी, पर यीसू मसीहे युयां गल्ला मुंजो समझाई।
1	13	तुस्से जाणहां ऐें कि हांऊँ यहूदी धर्मा री बिधिया रे मताबक जिन्दगी जीया था, हांऊँ परमेसरा री कलीसिया रे लोका जो बौह्त स्ताहां था, होर मसीह पर विस्वास करणे वालेया जो नास करणे री कोसिस करहा था।
1	14	आस्सा रे बापदादेया रे उपदेसा जो सिखणे होर मनणे मन्झ हांऊँ आपणे उम्रा रे कई यहूदी लोका ले ज्यादा तेज था।
1	15-16	पर परमेसरे आपणे मह्ठे जो मेरे पर जाहिर करणे रा फैसला लितेया, ताकि हांऊँ यीसू मसीह रे बारे मन्झ अन्यजाति लोका रे बीचा खुसी री खबरा रा प्रचार करूं। परमेसरे ही मेरे जमणे रे पैहले हांऊँ चुणी लितेया, होर आपणे अनुग्रह री वजहा ले तिन्हें हांऊँ आपणी तेसरी सेऊआ करणे रे कठे सादेया। यीसू मसीहे जेबे आपणे आपा जो मेरे पर जाहिर कितेया, तेता ले बाद हांऊँ केसी माह्णुं वाले सलाह लेणे रे कठे नी गया।
1	17	होर ना हांऊँ यरुस्लेम सैहरा मन्झ तिन्हा लोका वाले गया जो मेरे चुणिरे चेले बणने रे पैहले ले ही चुणिरे चेले थे, पर हांऊँ झट पट अरब देसा जो चली गया, होर फेरी तेथी ले दबारा दमिस्का सैहरा जो वापस आया।
1	18	फेरी तीन साला ले बाद हांऊँ पतरस किन्हें मिलणे रे कठे यरुस्लेम सैहरा जो चली गया, होर तेस वाले हांऊँ पन्द्रा ध्याड़े तक रैंहयां।
1	19	पर हांऊँ तेथी चुणिरे चेलेया मन्झा ले सिर्फ प्रभु रे भाई याकूबा किन्हें ही मिलेया।
1	20	परमेसर मेरा गुआह आ कि, जो गल्ला हांऊँ तुस्सा जो लिख्या करहा, तेता मन्झ कोई भी झूठ नी आ।
1	21	यरुस्लेम सैहरा मन्झ चुणिरे चेलेया किन्हें मिलणे रे बाद हांऊँ सीरिया ईलाके होर किलकिया ईलाके मन्झ गया।
1	22	पर यहूदिया ईलाके री कलीसिया रे मसीही विस्वासी लोके हांऊँ कधी नी देखिरा था।
1	23	पर स्यों लोक मेरे बारे मन्झ ये सुणदे रहे थे कि, “जो पैहले आस्सा जो स्ताहां था, ऐबे से ही यीसू मसीह री खुसी री खबरा रा प्रचार करी करहा, जेस जो से पैहले नास करणे री कोसिस करहा था।”
1	24	इधी कठे कि जो परमेसरे मेरे कठे कितेया, तेता रे कठे स्यों परमेसरा री बड़ाई करदे रहे।
2	1	चौदा साला ले बाद हांऊँ बरनबासा साउगी यरुस्लेम सैहरा जो गया होर हांऊँ तितुसा जो भी आपणे साउगी लेई गया।
2	2	होर हांऊँ तेथी इधी कठे गया, क्यूंकि परमेसरे मुंजो दसिरा था कि हांऊँ तेथी जांऊँ। होर जेबे हांऊँ तेथी था ता सिर्फ जाणे-माने अगुवे किन्हें कल्हे मन्झ मिलेया, होर तेस खुसी री खबरा रे बारे मन्झ स्यों समझाए, जेसरे बारे मन्झ हांऊँ अन्यजाति लोका रे बीचा मन्झ प्रचार करदा आईरा। हांऊँ तिन्हा वाले इधी कठे गया ताकि जो काम मैं पिछले टैमा मन्झ कितिरा था, या जो ऐबे करेया करहा, से बेकार नी हुई जाए।
2	3	हालांकि तितुस, जो मेरे साउगी आ से यूनान देसा रा रैहणे वाल्आ; होर तेसरा खतना नी हुईरा। पर यरुस्लेम सैहरा री कलीसिया रे जाणे-माने अगुवे तेस जो अपनाणे रे कठे अपनाणे ले नांह नी कितेया। होर तिन्हें तेस जो खतना कुराणे रे कठे भी मजबूर नी कितेया।
2	4	तितुसा रा खतना नी कुराणा एक परेसानी बणी गई जेबे स्यों झूठे भाई छुपी किन्हें आस्सा रे बीचा मन्झ आये, हालांकि हांऊँ कल्हे जे ही अगुवे किन्हें मिलिरा था। तिन्हें झूठे भाईए आस्सा री तेस अजादी जो नास करणे री कोसिस किती जो आस्सा जो आस्सा रे उद्धारकर्ता यीसू मसीह रे ज्रीए मिलिरी, ताकि स्यों दबारा आस्सा जो यहूदी धर्मा री व्यवस्था रा गुलाम बणाए।
2	5	पर आस्से एक घड़ी रे कठे भी तिन्हारी गल नी मन्नी, ताकि तुस्से सच्ची खुसी री खबर पर विस्वास करदे रेहो, जो आस्से तुस्सा जो सखाई री।
2	6	पर यरुस्लेम सैहरा री कलीसिया रे जाणे-माने अगुवे मेरे उपदेसा साउगी कुछ होर नी जोड़ेया। स्यों अगुवे कुण थे एता ले मुंजो कोई फर्क नी पऊन्दा, क्यूंकि परमेसर बाहरा रा रूप देखी किन्हें न्याय नी करदा।
2	7	पर एता ले उल्टा जेबे तिन्हें अगुवे देख्या कि, जिहां परमेसरे पतरसा जो यहूदी लोका जो खुसी री खबरा रा प्रचार करणे रा काम करणे रे कठे नियुक्त कितेया, तिहां ई गैर-यहूदी लोका जो खुसी री खबरा रा प्रचार करणे रे कठे हांऊँ नियुक्त कितेया।
2	8	क्यूंकि परमेसरे जिन्हें पतरसा जो यहूदी लोका रे कठे चुणिरा चेला नियुक्त कितेया, तिन्हें ई हांऊ भी नियुक्त कितिरा था कि हांऊँ गैर-यहूदी लोका रे कठे चुणिरा चेला बणुं।
2	9	याकूब, पतरस, होर यहून्ना जो कलीसिया रे जाणे-माने अगुवे समझी जाहें थे, तिन्हें तेस बरदाना जो पछयाणी लितेया, जो मुंजो मिलिरा। तिन्हें मेरे होर बरनबास साउगी आपणा हाथ मलाई किन्हें आस्से आपणे साथी बणाये। होर स्यों एस गल्ला ले मंजूर हुई गये कि आस्सा गैर-यहूदी लोका वाले जाणा, होर तिन्हा यहूदी लोका वाले जाणा।
2	10	तिन्हें आस्सा किन्हें एक अर्ज किती कि आस्से यरुस्लेम सैहरा मन्झ रैहणे वाले गरीब विस्वासी लोका री मदद करहे; होर एस ई काम करणे रे कठे हांऊँ आपु भी कोसिस करेया करहा था।
2	11	पर बादा मन्झ जेबे पतरस अन्ताकिया सैहरा मन्झ वापस आई गया, ता एक बारी हांऊँ तेस जो विस्वासी लोका रे साम्हणें तेस पर प्रुआचेया, क्यूंकि से जो करी करहा था, से ठीक नी था।
2	12	क्यूंकि से पैहले गैर-यहूदी विस्वासी लोका साउगी खाहां पिहां था, पर जेबे यरुस्लेम सैहरा ले याकूबा रे भेजीरे कुछ विस्वासी लोक अन्ताकिया सैहरा मन्झ आये, तेबे पतरसे यहूदी लोका रे डरा ले जो गैर-यहूदिया रा खतना कुराणा चाहें थे, तिन्हें गैर-यहूदी लोका साउगी खाणा-पीणा छाडी दितेया।
2	13	पर तेसरे साउगी अन्ताकिया सैहरा रे कुछ होर विस्वासी लोके भी पाखंड कितेया, एथी तक कि बरनबासे भी डरा रे मारे गैर-यहूदी विस्वासी लोका साउगी मिलणा-जुलणा छाडी दितेया।
2	14	पर जेबे मैं देख्या कि, स्यों खुसी री खबरा री सच्चाई रे मताबक आपणी जिन्दगी नी जींदे, ता मैं सभी विस्वासी लोका रे साम्हणें पतरसा किन्हें बोल्या कि, “तू यहूदी हुई किन्हें यहूदी लोका रे रीती रुआजा जो नी मनदा, पर गैर-यहूदी लोका रे रीती रुआजा जो मन्हा। होर अगर यहूदी हुई किन्हें तैं एह्ड़ा कितिरा ता तू गैर-यहूदी लोका जो आस्सा यहूदी लोका रे रीती रुआजा जो मनणे रे कठे किधियो बोल्हा?”
2	15	आस्से जो जन्म-जाता ले यहूदी लोक ऐे, होर तिन्हा लोका साहीं नी ऐें, जिन्हें आस्से यहूदी लोक “पापी गैर-यहूदी” बोल्हे।
2	16	आस्से यहूदी विस्वासी लोक जाणांहे कि माह्णुं मूसा री व्यवस्था जो मनणे ले परमेसरा री नजरा मन्झ धर्मी नी बणदा, पर सिर्फ यीसू मसीह पर विस्वास करणे ले ही परमेसरा री नजरा मन्झ धर्मी बणहां। इधी कठे आस्से आपु भी मसीह यीसू पर विस्वास कितेया कि, आस्से मूसा री व्यवस्था जो मनणे ले नी पर यीसू मसीह पर विस्वास करणे ले परमेसरा री नजरा मन्झ धर्मी बणी जाये। क्यूंकि व्यवस्था जो मनणे ले कोई भी माह्णुं परमेसरा री नजरा मन्झ धर्मी नी बणना।
2	17	कुछ यहूदी लोक आस्सा जो पापी समझे, क्यूंकि परमेसरा री नजरा मन्झ धर्मी बणने रे कठे व्यवस्था जो मनणे रे बजाय आस्से सिर्फ मसीह पर भरोसा रख्हा ऐ, ता क्या एता रा मतलब ये हुआ कि मसीह आस्सा ले पाप कुराहां? नी, कधी नी।
2	18	पर अगर हांऊँ दबारा ये मनी लू कि व्यवस्था जो मनणे ले एक माह्णुं परमेसरा री नजरा मन्झ धर्मी बणा, ता हांऊँ सच्चे पाप करहा।
2	19	ये एह्ड़ा था कि हांऊँ व्यवस्था रे कठे मरी गया होर इधी कठे हांऊँ व्यवस्था री कैदा मन्झ नी आ ताकि परमेसरा जो आदर देणे रे कठे जी सकूं।
2	20	ये एह्ड़ा था जिहां हांऊँ मसीह साउगी तेसरे क्रूसा प्रयाल्हे मरी गया, हांऊँ से नी आ जो ऐबे भी जिउंदा, पर मसीह मेरे मन्झ जिउंदा। होर जेस तरहा ले ऐबे हांऊँ जिउंदा, ता सिर्फ परमेसर रे मह्ठे पर विस्वास करणे रे ज्रीए जिउंदा, जिन्हें मेरे किन्हें इतना प्यार कितेया कि तिन्हें आपणी जान मेरे कठे देई दिती।
2	21	परमेसर आपणे अनुग्रहा री वजहा ले आस्सा जो धर्मी बणा। हांऊँ एस्सा गल्ला जो कधी भी नी नकारी सकदा, क्यूंकि व्यवस्था जो मनणे रे ज्रीए लोक परमेसरा री नजरा मन्झ धर्मी बणी जांदे, ता मसीह जो मरणे री जरूरत नी थी।
3	1	हे गलातिया ईलाके रे रैहणे वाले विस्वासी लोको, केसीए तुस्सा रा दमाग खराब करी दितिरा! क्यूंकि मैं तुस्सा जो बड़े ढंगा किन्हें ये गल समझाई री थी कि मसीह किधियो क्रूसा प्रयाल्हे मरी गया, फेरी तुस्सा जो कुन्ने इन्हा गल्ला रे बारे मन्झ धोखा दितेया?
3	2	तुस्से मुंजो एक गल दसा: कि तुस्से किहां पवित्र आत्मा पाई, क्या व्यवस्था जो मनणे ले तुस्से पवित्र आत्मा पाई? नी, तुस्से खुसी री खबरा जो सुणी किन्हें होर तेता पर विस्वास करणे रे ज्रीए पवित्र आत्मा पाई।
3	3	क्या सच्चे तुस्सा रा दमाग खराब हुई गईरा कि, तुस्से पवित्र आत्मा रे ज्रीए मसीह साउगी नौंईं जिन्दगी सुर्हू करी किन्हें ऐबे आपणी सामर्था रे ज्रीए एस नौंईं जिन्दगी रा अंत करणा चाहें?
3	4	क्या तुस्सा रा इतना दुःख सहन करना बेकार आ? हांऊँ सच्चे उम्मीद करहा कि ये बेकार नी थे।
3	5	होर परमेसर तुस्सा जो बड़ी उदारता किन्हें आपणी पवित्र आत्मा देआ, होर तुस्सा मन्झ चमत्कारा रे काम करहा। ता क्या से इधी कठे एह्ड़ा करहा कि तुस्से मूसा री व्यवस्था जो मन्नेया या इधी कठे कि तुस्से मसीह खुसी री खबरा जो सुणी किन्हें तेस पर विस्वास कितेया।
3	6	“होर ऐबे अब्राहमे रे बारे मन्झ सोचा, तिन्हें परमेसरा रे वादे पर विस्वास कितेया इधी कठे परमेसरे से आपणी नजरा मन्झ धर्मी माह्णुं बणाया।”
3	7	ता तुस्से ये जाणी लऊआ कि, जो लोक अब्राहमा साहीं परमेसरा पर विस्वास रखे, स्यों ही अब्राहमा रे सच्चे बंस ऐें।
3	8	बौह्त पैहले ई पवित्र सास्त्रा मन्झ लिखिरा था कि, परमेसरा गैर-यहूदी लोका जो तेस पर विस्वासा करणे रे ज्रीए ही आपणी नजरा मन्झ धर्मी बनाणा। पवित्र सास्त्रा मन्झ परमेसरे एता रे हूंणे रे बौह्त पैहले ले ई अब्राहमा जो ये खरी खबर सुणाई दितिरी थी कि, “तेरे ज्रीए मां सभ जातिया रे लोका जो आसीस देणी।”
3	9	इधी कठे जो लोक परमेसरा पर विस्वास करहा ऐें, परमेसर तिन्हो भी अब्राहमा साहीं आसीस देआ।
3	10	क्यूंकि मूसा री व्यवस्था मन्झ ये लिखिरा कि, “जो कोई व्यवस्था मन्झ लिखीरी सारी गल्ला जो हमेसा करदा नी रैहन्गा, ता परमेसरा रा स्राप तेस पर आ।” इधी कठे जो व्यवस्था जो मनणे रे ज्रीए परमेसरा री नजरा मन्झ धर्मी बणने री कोसिस करहे, तिन्हा पर स्राप पई गईरा। क्यूंकि कोई भी व्यवस्था री सारी गल्ला जो हर टैम पूरा नी करी सकदा।
3	11	एेबे ये गल बिल्कुल साफ हुई गईरी कि कोई भी मूसा री व्यवस्था जो मनणे रे ज्रीए परमेसरा री नजरा मन्झ धर्मी नी बणी सकदा, क्यूंकि पवित्र सास्त्रा मन्झ लिखिरा कि, “जो परमेसरा पर विस्वास रखे, से तिन्हा जो आपणी नजरा मन्झ धर्मी माह्णुं बणा होर एह्ड़े लोका जो अनंत जिन्दगी मिलणी।”
3	12	पर मूसा री व्यवस्था जो मनणे रे कठे परमेसरा पर विस्वास करणा जरूरी नी आ। होर जिहां पवित्र सास्त्रा मन्झ लिखिरा कि, “जो व्यवस्था री सारी गल्ला जो मन्हा, तेस तिन्हा सभी जो मनणे री वजहा ले ई जिउंदे रैहणां।”
3	13	जेबे मसीहे आपणे प्रयाल्हे स्रापा जो लेई किन्हें आस्सा रे कठे क्रूसा प्रयाल्हे मरी गया, तेबे तिन्हें आस्से व्यवस्था रे स्रापा ले छुड़ाई लिते। क्यूंकि पवित्र सास्त्रा मन्झ लिखिरा कि, “जो कोई लकड़ी पर मारी दितेया जाहाँ, से स्रापित आ।”
3	14	ये इधी कठे हुएया कि, जो आसीस परमेसरे अब्राहमा जो देणे रा वादा कितिरा, से ई आसीस मसीह साउगी एक हूंणे री वजहा ले गैर-यहूदी लोका जो भी मिले, ताकि मसीह पर विस्वासा रे ज्रीए आस्से पवित्र आत्मा जो पाई ले, जेस जो देणे रा वादा परमेसरे आस्सा किन्हें कितिरा था।
3	15	हे भाईयो होर बैहणो, हांऊँ तुस्सा जो समझाणे रे कठे एक आम उदाहरण देहां। जेबे दो लोक बसिहयत नामा बणाई दे ता कोई होर तेता जो रद्द नी करी सकदा, होर नहीं तेस बसिहयत नामे मन्झ कुछ जोड़ी सक्हा। (परमेसरा रे दितिरे वादे भी एस तरहा रे)
3	16	होर तिहां ही परमेसरे अब्राहमा किन्हें होर तेसरे बंसा किन्हें वादा कितिरा था, पवित्र सास्त्र मन्झ ये नी लिखिरा कि, “तेरी संताना जो,” यानि बौह्त लोका रे बारे मन्झ बोलिरा हो। पर पवित्र सास्त्रा मन्झ एक बचना रा इस्तेमाल हुईरा, “तेरे बंसा जो” यानि एक माह्णुं, जेसरा नाऊँ मसीह आ।
3	17	मेरा बोलणे रा मतलब ये आ कि परमेसरे अब्राहमा किन्हें एक वाचा बान्ही होर वादा कितिरा था कि तेस तेसरी संताना जो आसीस देणी। इधी कठे से व्यवस्था जो, परमेसरे मूसा जो चार सौ तीह साला बाद दिती, तेस वाचा जो रद्द नी करी सकदा, होर से तेसरे वादेया जो भी नी बदली सक्दा।
3	18	अगर परमेसर लोका जो मूसा री व्यवस्था जो मनणे ले आसीस देंदा ता से वादेया जो टाही देंदा, पर परमेसरे बड़े अनुग्रहा ले अब्राहमा जो आसीस दिती, क्यूंकि परमेसरे पैहले ले ही एह्ड़ा करणे रा वादा तेस किन्हें कितिरा था।
3	19	ता फेरी बादा मन्झ परमेसरे आपणी व्यवस्था किधियो दिती? व्यवस्था इधी कठे दिती कि लोका जो दसी सके की स्यों कितने पापी ऐें। होर मूसा री व्यवस्था तेस ध्याड़े तक थी जेबे तक की अब्राहमा रे बंस नी आये, जेसरा वादा परमेसरे कितिरा था। व्यवस्था स्वर्गदूता रे ज्रीए मूसा जो दितिरी थी, होर मूसा परमेसर होर लोका रे बीचा मन्झ बिचौलिया बणी गईरा था।
3	20	बिचौलिये जरूरत तेबे हुई जेबे वाचा एका ले ज्यादा लोका रे बीचा मन्झ बणी, पर परमेसर जो एक आ, तिन्हें जेबे अब्राहमा किन्हें वाचा बान्ही, ता तेसरे बीचा मन्झ कोई बिचौलिया नी था।
3	21	क्या एता रा मतलब ये आ कि व्यवस्था वाचा रे बरखलाप ई? नी कधी नी! क्यूंकि अगर व्यवस्था आस्सा जो अनंत जिन्दगी देंदी, ता तेता रे मनणे ले आस्से परमेसरा री नजरा मन्झ धर्मी बणी जांदे।
3	22	पर पवित्र सास्त्र दसा कि आस्से सभ पापी ऐें, ताकि मसीह यीसू पर विस्वास करणे वाले जो परमेसरे जो देणे रा वादा कितिरा से देई दे।
3	23	पर मसीह यीसू पर विस्वास करणे रे पैहले आस्सा यहूदी लोका जो व्यवस्था री देखरेखा मन्झ कैदी बणाई किन्हें रखीरा था। जेबे तक परमेसरे मसीह जो आस्सा पर जाहिर कितेया, तेबे तक व्यवस्थे आस्से बंदी साहीं बणाई किन्हें रखे।
3	24	जिहां एक बापू आपणे छोटे मह्ठे री देखरेख होर मददा रे कठे एक सेऊआदार नियुक्त करहा, तिहां ही परमेसरे आस्सा जो व्यवस्था इधी कठे दितिरी थी कि मसीह रे आऊणें तक व्यवस्था आस्सा री मदद करहे। ताकि जेबे मसीह आई जाये ता आस्से विस्वास करणे रे ज्रीए परमेसरा री नजरा मन्झ धर्मी बणी जाये।
3	25	पर ऐबे जेबे आस्से मसीह पर विस्वास करी बैठीरे, ता आस्सा री देखरेख होर मददा रे कठे व्यवस्था री जरूरत नी हाई।
3	26-27	होर जेबे तुस्से मसीह रे नांऊँआ रा बपतिस्मा लितिरा था, तुस्से मसीह रे स्वभावा जो इंहां पैहनी लितेया, जिहां कोई नंऊँऐं कपड़े पैहना। इधी कठे जेबे तुस्से मसीह पर विस्वास कितेया, ता तुस्से सब परमेसरा रे बच्चे बणी गईरे।
3	28	इधी कठे मसीह मन्झ ऐबे ना कोई यहूदी लोक आ, होर ना कोई गैर-यहूदी लोक ऐें; ना कोई गुलाम आ, ना कोई अजाद आ; ना कोई मर्ध आ, ना कोई ज्नाने ई; क्यूंकि तुस्से सभ यीसू मसीह मन्झ एक ऐें।
3	29	क्यूंकि तुस्से मसीह यीसू मन्झ एक ऐें, होर तुस्से अब्राहमा री असली बच्चे, होर परमेसरे जेस आसीस रा वादा तेस किन्हें कितिरा, तेता रे वारिस भी बणी चुकिरे।
4	1	हांऊँ तुस्सा जो ये गल उदाहरणा देईं किन्हें समझाणा चाहां, एक अमीर आदमी रा एक मह्ठा। जेबे तक से एक बच्चा, एक गुलामा साहीं आ, क्यूंकि छोटा बच्चा हूंणे री वजहा ले हाल्ले तेस्सा जायदादा पर हक नी आ, पर बडे हूंणे पर तेस जो से सारी जायदाद मिलणी जो तेसरे बापू री।
4	2	पर बापू रे तय कितिरे टैमा रे खत्म हूंणे तक बच्चा देखरेख होर संभाल्ने वाले री निगरानी मन्झ रैहया।
4	3	एह्ड़ा आस्सा साउगी भी आ, जेबे आस्से भी तेस छोटे मह्ठे साहीं बच्चे थे, ता आस्से भी गुलामा साहीं एस संसारा री कुछ बिधिया जो मन्हें थे।
4	4	जेबे परमेसरा रा तय कितिरा टैम पूरा हुआ, ता तिन्हें आपणा मह्ठा एस संसारा मन्झ भेज्या, होर एक ज्नाने ले से जम्मेया, तिन्हें यहूदी लोका मन्झ जन्म लितेया होर मूसा री व्यवस्था जो मन्हा था।
4	5	ताकि आस्सा लोका जो अजाद करी सको, जिन्हारी देखरेख मूसा री व्यवस्था री निगरानी मन्झ हुई करही थी, होर आस्से परमेसरा री आपणे बच्चे बणी सको।
4	6	जेब्की आस्से जो परमेसरा रे बच्चे ऐें, इधी कठे परमेसरे आपणे मह्ठे री आत्मा जो आस्सा रे दिला मन्झ भेजिरा, से ही आत्मा जो परमेसरा जो “हे बापू, हे बापू” बोली किन्हें पुकारी।
4	7	इधी कठे तू एेबे व्यवस्था या संसारा री बिधिया रा गुलाम नी आ, पर परमेसरा रा बच्चा आ; होर जेब्की तू परमेसरा रा बच्चा आ, ता परमेसरे जो कुछ देणे रा वादा आपणे बच्चे किन्हें कितिरा, तेस तुजो भी देणा।
4	8	पैहले तुस्से लोक जेबे परमेसरा जो नी जाणदे थे, ता तुस्से तेस टैम तिन्हारे गुलाम थे, जो असली मन्झ परमेसर हाए नी ऐें।
4	9	पर ऐबे तुस्से परमेसरा जो पछयाणी लया, बल्की मुंजो ये बोलणा चहिए कि परमेसरे ऐबे तुस्से आपणे बच्चे बणाई किन्हें अपनाई लितिरा, ता तुस्से तिन्हा कमजोर होर बेकार संसारा री बिधिया री वखा जो किधियो फिरया करहा ऐें? क्या तुस्से दबारा तिन्हा गल्ला रे गुलाम बणने री इच्छा रखे?
4	10	मैं सुणीरा कि तुस्से गैर-यहूदी विस्वासी लोक मूसा री व्यवस्था रे हुकमा रे मताबक खास ध्याड़ेया जो, म्हीनेया जो, मौसमा जो होर साला जो मन्हा ऐें ये सोची किन्हें कि ये गल्ला परमेसरा जो खुस करी।
4	11	तुस्सा रे एह्ड़े काम करणे ले मुंजो डर लगहा कि, केते एह्ड़ा नी हो कि जो सेऊआ मैं बड़ी मैहनता किन्हें तुस्सा रे बीचा मन्झ किती, से बेकार हुई जाए।
4	12	हे भाईयो होर बैहणो, तुस्सा साहीं बणने रे कठे मैं यहूदी व्यवस्था जो मन्ना छाडी दितेया, जिन्हों हांऊँ पैहले मन्हा था। होर इधी कठे हांऊँ तुस्सा किन्हें अर्ज करहा कि, तुस्से भी मेरे साहीं बणा, होर तिन्हा यहूदी व्यवस्था जो नी मन्हा। तुस्से कधी भी मेरा बुरा नी कितेया।
4	13	तुस्से याद हूंणा कि, मैं पैहली बार आपणे सरीरा री कमजोरी री वजहा ले तुस्सा वाले आईरा था, होर तेबे मैं तुस्सा जो खुसी री खबर सुणाई री थी।
4	14	हालांकि जो मेरी कमजोरी थी से तुस्सा रे कठे दुःखा री वजहा थी, फेरी भी तुस्से मेरे किन्हें नफरत नी किती, होर ना ही मेरे ले आपणा मुहं मोड़ेया; पर परमेसरा रे स्वर्गदूता साहीं बल्की यीसू मसीह साहीं मुंजो अपनाहां होर मेरी सेऊआ किती।
4	15	तुस्से तेस वक्त बड़े खुस थे! ता ऐबे तुस्सा री खुसी रा क्या हुआ? होर मुंजो पक्का पता कि अगर हुई सक्दा ता तुस्सा आपणा सब कुछ मुंजो देई देंदे, एथी तक कि तुस्से आपणी हाखिया काढी किन्हें भी मुंजो देई देंदे।
4	16	पर ऐबे एह्ड़ा लगा कि हांऊँ तुस्सा रा दुसमण बणी गईरा, क्यूंकि हांऊँ तुस्सा किन्हें सच्च जे बोल्या करहा।
4	17	झूठे उपदेस स्खाणे वाले तुस्सा जो आपणे साउगी मिलाणे री बड़ी इच्छा रखे, पर ये तुस्सा री भलाई रे कठे नी आ। तिन्हारी इच्छा ये ई कि स्यों तुस्सा जो मेरे ले लग करहे, ताकि तुस्से सिर्फ तिन्हारी सुणदे रहो।
4	18	ये ता खरी गल ई कोई हमेसा केसी री भलाई करणे री इच्छा रखदा हो, ना सिर्फ तेस टैम, जेब्की हांऊँ तुस्सा साउगी हूँआ।
4	19	हे मेरे लाडले बच्चेयो, जिहां बच्चा जणने रे टैमा जनाने जो पीड़ा हुईं, तिहां ही हांऊँ तुस्सा रे कठे एक बारी होर पीड़ा सहन करी करहा। जेबे तक तुस्से पूरी तरहा मसीहा साहीं नी बणी जाओ, तेबे तक मां से पीड़ा सहन करदे रेहणा।
4	20	हांऊँ ये चाहां कि एस टैम हांऊँ तुस्सा वाले हुंदा ता मां तुस्सा किन्हें बड़े सांति किन्हें गल्ला करदा, क्यूंकि मुंजो समझ नी आई करदा कि हांऊँ तुस्सा किन्हें क्या बोलू।
4	21	तुस्से जो मूसा री व्यवस्था रे अधीन हूंणां चाहें, क्या तुस्से सच्चे समझे कि व्यवस्था तुस्सा किन्हें क्या बोली?
4	22	पवित्र सास्त्रा मन्झ लिखिरा कि, अब्राहमा रे दो मह्ठे थे। तेसरा एक मह्ठा हाजिरा ले जम्मेया जो एक गुलाम थी। होर दूजा मह्ठा सारा ले जम्मेया जो गुलाम नी थी।
4	23	अब्राहमा रा पैहला मह्ठा यानि हाजिरा ले जो एक गुलाम थी तेस्सा ले जम्मेया, से माह्णुं री सोच-बिचारा ले ही हुआ। पर अब्राहमा रा दूजा मह्ठा जो सारा ले जम्मेया, जो गुलाम नी थी, से परमेसरा रे वादे जो पूरा करणे रे कठे हुईरा था।
4	24	ये दो ज्नाने परमेसरा री दो वाचा री उदाहरण ई। सीनै प्हाड़ा पर जेबे परमेसरे व्यवस्था देंदे टैमा इस्राएल लोका किन्हें वाचा बान्ही थी से हाजिरा साहीं ई। से जिन्हा बच्चे जो जम्मी थी स्यों गुलाम बणी जाहें थे, जिहां व्यवस्था भी लोका जो गुलाम साहीं बणाई।
4	25	हाजिरा सीनै प्हाड़ा जो दस्हा ई जो अरब देसा मन्झ आ। से आजके यरुस्लेम सैहरा साहीं जेथी रे लोक मूसा री व्यवस्था रे गुलाम ऐें।
4	26	पर स्वर्गा रा यरुस्लेम अब्राहमा री लाड़ी सारा साहीं आ, होर तेस्सा रे बच्चे गुलाम मन्झ नी ऐें, होर आस्सा विस्वास करणे वाले लोका रे कठे ये यरुस्लेम माऊआ साहीं आ।
4	27	क्यूंकि जिहां पवित्र सास्त्रा मन्झ यसायाह नबिये लिखिरा, “हे बांझ जन्नाने, जेस्से कधी भी बच्चे जो जन्म नी दितेया तू नन्द कर, तू जो बच्चे जणने री पीड़ा नी जाणदी खुसी रे मारे नाच-गा, क्यूंकि छाडी गईरे बच्चे सुहागणा रे बच्चे ले बौह्त ज्यादा ई।”
4	28	हे भाईयो होर बैहणो, आस्से अब्राहमा रे मह्ठे इसहाका साहीं ऐें जो वादे रे मताबक जम्मिरा था, आस्से भी परमेसरा रे वादे रे मताबक तेसरे बच्चे बणी गईरे।
4	29	पर तेस टैम माह्णुं रे सोच-विचार ले जम्मिरा मह्ठा यानि इसमाएल, परमेसरा रे वादे रे मताबक जम्मीरे मह्ठे यानि इसहाका जो स्ताहां था। इंहां ही ऐबे आस्सो भी स्यों लोक स्ताहें, जो परमेसरा री नजरा मन्झ धर्मी बणने रे कठे मूसा री व्यवस्था जो मन्हें।
4	30	पर एस गल्ला रे बारे मन्झ पवित्र सास्त्र मन्झ क्या लिखिरा? “गुलाम जन्नाने हाजिरा होर तेस्सा रे मह्ठे जो बाहर काढी देआ, क्यूंकि गुलाम जन्नानी रा मह्ठा, बापू री जायदाद रा वारस नी बणी सकदा, क्यूंकि तेसरी जायदादा रा वारिस से मह्ठा, जो बापू री लाड़ी सारा ले जम्मीरा यानि जो गुलाम नी थी।”
4	31	इधी कठे हे भाईयो होर बैहणो, इन्हा सारी गल्ला रा निचोड़ ये आ: कि आस्से गुलाम जन्नानी हाजिरा रे बच्चे नी, जिन्हों व्यवस्था जो मनणे री जरूरत ई। आस्से सारा रे बच्चे ऐें जो गुलाम नी थी, होर आपणे विस्वासा री वजहा ले परमेसर आस्सा जो अपनाहां।
5	1	मसीहे आस्सा जो अजाद कितिरा, ताकि आस्से मूसा री व्यवस्था जो मनणे ले मुक्त हुई जाये। इधी कठे आपणी अजादी मन्झ मजबूत बणी रैहया, दबारा आपणे आपा जो व्यवस्था जो मनणे रे कठे गुलाम मत बनाऊआ।
5	2	ध्याना किन्हें सुणा, हांऊँ पौलुस तुस्सा किन्हें क्या बोल्या करहा। परमेसरा री नजरा मन्झ धर्मी बणने रे कठे अगर तुस्से खतना कुरान्घे, ता मसीहे जो तुस्सा रे कठे कितिरा, तेता ले तुस्सा जो कोई फायदा नी हूंणा।
5	3	हांऊँ एस्सा गल्ला जो दबारा बोला कि हर एक माह्णुं जो परमेसरा री नजरा मन्झ धर्मी बणने री इच्छा ले, जो कोई आपणा खतना कुराहां, तेस जो सारी यहूदी व्यवस्था मनणी पऊणी।
5	4	तुस्से जो, मूसा री व्यवस्था मनणे रे ज्रीए परमेसरा री नजरा मन्झ धर्मी बणना चाहें, तुस्से सभीए मसीह साउगी आपणा रिस्ता तोड़ी दितिरा, होर आपणे आपा जो तेस अनुग्रह ले लग करी दितिरा, जेसरे ज्रीए परमेसरे तुस्सा रा उद्धार करी सका।
5	5	हांऊँ ये गल बोली सका, क्यूंकि आस्सा जो पवित्र आत्मा रे ज्रीए ये पक्का कि परमेसरा आस्से आपणी नजरा मन्झ धर्मी बनाणे, क्यूंकि आस्से मसीह पर विस्वास करहे।
5	6	अगर तुस्से मसीह यीसू रे चेले ता ये एस गल्ला ले फर्क पउन्दा कि तुस्से खतना कुराईरा या नी, पर सिर्फ एस गल्ला रा फर्क आ कि आस्से मसीह पर आपणे उद्धारकर्ता रे रूपा मन्झ विस्वास रखे, होर परमेसर होर दूजे लोका किन्हें प्यार करहे।
5	7	मसीह साउगी आपणे रिस्ते मन्झ तुस्से भली भांति दोड़ेया करहा ऐें थे, एेबे कुन्ने तुस्से रोकी दिते कि, सच्चाई जो नी मन्नो?
5	8	एह्ड़ी गल्ला परमेसर तुस्सा जो नी स्खान्दा, जिन्हें तुस्से आपणी बच्चे बणने रे कठे सादिरे।
5	9	चतन्न रहा, क्यूंकि लोक जेस कहाबता जो बोल्हे से सही आ कि, “थोह्ड़ा जे सीजणा ले गुन्धी रा पुरा आटा सीजी जाहाँ।”
5	10	पर हांऊँ परमेसरा पर भरोसा करहा कि से तुस्सा जो इन्हा झूठे उपदेसा पर विस्वास करणे ले बचाणे। पर जो लोक तुस्सा रे मना जो असांत करी करहे, परमेसरा तिन्हो सजा देणी।
5	11	पर हे भाईयो होर बैहणो, हांऊँ प्रचार करी करहा कि खतने कुराणे री जरूरत नी, जो की यहूदी व्यवस्था रे बरखलाफ आ, होर इधी कठे यहूदी लोक मुंजो ऐबे तक स्ताया करहे। ता अगर हांऊँ क्रूसा रे बजाय लोका जो खतने कुराणे रे बारे मन्झ प्रचार करदा, ता यहूदी लोक मेरे ले नराज नी हुंदे।
5	12	खरा हुन्दा कि, जो लोक तुस्सा रे मना जो असांत करी करहे, खतना कुराणे रे साउगी-साउगी स्यों आपणे आपा जो नामर्द बनाई लैंदे।
5	13	हे भाईयो होर बैहणो, परमेसरे तुस्से अजाद हूंणे रे कठे सादीरे, होर इधी कठे व्यवस्था रे गुलाम मत बणा। एस्सा अजादी जो आपणी सरीरा री इच्छा जो पूरी करणे रा मौका मत समझा; एता रे बजाय प्यार किन्हें एक दूजे री सेऊआ करणे रे कठे, एस्सा अजादी जो इस्तेमाल करहा।
5	14	क्यूंकि सारी व्यवस्था रा निचोड़ एस एक हुक्मा मन्झ आ कि, “तू आपणे पड़ोसी किन्हें आपणे साहीं प्यार कर।”
5	15	पर अगर तुस्से एक दूजे जो जानवरा साहीं काट्हा-फाड़दे रहे, ता चतन्न रैहया कि, केतकी एक दूजे रा नास नी करी दो।
5	16	पर हांऊँ बोल्हा कि, तुस्सा जो पवित्र आत्मा रे मताबक आपणी जिन्दगी जीणी चहिए, तेबे तुस्सा सरीरा री पापमय इच्छा जो पूरी नी करणी।
5	17	क्यूंकि आस्सा री पापा री इच्छा पवित्र आत्मा रे बरखलाफ ई, होर पवित्र आत्मा पापा री इच्छा रे बरखलाफ ई; क्यूंकि ये एक दूजे रे व्रोधी ऐें। इधी कठे आस्से तिन्हा खरे कामा जो हमेसा नी करी पांदे जो आस्से करणा चाहें।
5	18	होर अगर तुस्से पवित्र आत्मा रे मताबक आपणी जिन्दगी जीए, ता तुस्से मूसा री व्यवस्था रे अधीन नी रहे।
5	19	तुस्से जाणांहे जो लोक पापा री इच्छा जो पूरी करहे स्यों केहड़े-केहड़े काम करहे; स्यों व्यभिचार होर गंदे काम करहे, तिन्हो भोग-बिलास करना खरा लगहा।
5	20	स्यों मूर्तिया री पूजा होर जादू टोणा करहे, स्यों आपणे साउगी लोका किन्हें नफरत करहे, एक दूजे किन्हें झगड़ा करहे, स्यों दूजेया री चीजा देखी किन्हें जल्नी करहे। तिन्हो एकदम गुस्सा आहूँआं, एक दूजे रा वरोध करहे, तिन्हारा साथ नी देणे वाले लोका ले राजी नी हुई किन्हें, जो लोक तिन्हारा साथ दे तिन्हा किन्हें जुड़ी जाये।
5	21	स्यों एक दूजे किन्हें हिर्ख रखे, पी किन्हें मुताली जाये, होर धामा मन्झ रंगरलिया मन्नाहें, होर स्यों लोक एस तरीके रे होर भी बुरे-बुरे काम करहे। इन्हा रे बारे मन्झ हांऊँ तुस्सा जो पैहले ले चेतावनी दितिरी थी होर ऐबे भी देहां कि, एह्ड़े-एह्ड़े काम करणे वाले परमेसरा रे राजा रे वारस नी हूंणे।
5	22	पर परमेसर रा आत्मा आस्सो जो गुण देहां से यूयाँ ऐें, प्यार, खुसी, सांति, सबर,
5	23	होर दया, भलाई, भरोसे रे लायक बणना, नम्रता, होर आपणे आपा पर काबू रखणा। एह्ड़ी कोई व्यवस्था नी जो इन्हा गुणा रा व्रोध करही।
5	24	होर जो उद्धारकर्ता यीसू रे लोक ऐें, तिन्हें आपणे पापमय जिन्दगी जो तेसरी बुरी इच्छा होर कामनाओं साउगी क्रूसा प्रयाल्हे मारी दितिरी।
5	25	जेब्की पवित्र आत्मे आस्सा जो नौंईं जिन्दगी दितिरी, ता आस्सा जो आपणी जिन्दगी पवित्र आत्मा रे मताबक जीणी चहिए।
5	26	आस्से घमंड करणे वाले नी बणे, एक दूजे जो गुस्सा नी दलाणे वाले बणे; होर ना एक दूजे किन्हें हिर्ख रखा।
6	1	हे भाईयो होर बैहणो, तुस्से जो आपणी जिन्दगी आत्मा रे मताबक जीये, अगर ये पता चले कि कोई विस्वासी अपराध मन्झ पखड़ी गईरा, ता बड़ी नम्रता साउगी तेस जो सही रस्ते पर आऊणें रे कठे तेसरी मदद करहा। होर आपणी भी चौकसी करा कि, तुस्से आपु भी एह्ड़ी परीक्सा मन्झ नी पई जाए।
6	2	जेबे कोई परेसान मन्झ ऐें आ, ता तेसरी मदद करहा, होर इंहां करी किन्हें तुस्से मसीह री व्यवस्था जो पूरी करणी।
6	3	क्यूंकि अगर कोई कुछ नी हूंणे पर भी आपणे आपा जो बड़ा सम्झहा, ता आपणे आपा जो धोखा देहां।
6	4	पर हर एक आपणे ई कामा जो परखी ले कि से खरा हाया की नी। होर अगर तिन्हें कुछ खरा कितिरा ता से आपणे कामा पर बडयाई करी सक्हा, पर तेस जो दूजे लोका रे कामा साउगी बराबरी नी करणी चहिए।
6	5	क्यूंकि हर एक माह्णुंआं आपणे ही कामा री जिम्मेदारी चकणी।
6	6	जिन्हा लोका जो परमेसरा रा बचना सखाई जाहाँ, तेस जो आपणे स्खाणे वाले साउगी आपणा सभ कुछ (पैसा या खाणा) साझा करहे।
6	7	धोखा देख्या खांदे, केसी जो ये नी लगे कि से परमेसरा जो धोखा देई सक्हा, क्यूंकि माह्णुं जो कुछ आपणे कठे बाहां, से ई काटहा।
6	8	क्यूंकि जो माह्णुं आपणे पापा रे स्वभाव रे मताबक काम करहा, तेसरे पापा रे स्वभावा से मौता री वखा जो लेई जाणा। पर जो माह्णुं परमेसरा री इच्छा रे मताबक काम करहा, आत्मा तेस जो अनंत जिन्दगी देणी।
6	9	आस्से खरे काम करणे रे कठे हिम्मत नी छाडे; क्यूंकि अगर आस्से हार नी मनदे, ता आस्सा जो परमेसरा रे तय कितिरे टैमा पर इनाम मिलणा।
6	10	इधी कठे जेबे भी आस्सो मौका मिले, आस्से सभी लोका रा भला करहे; खास करी किन्हें विस्वासी भाईया रा।
6	11	तुस्से देखी सके, ऐबे किहां हांऊँ आपणे ही हाथा किन्हें इन्हा बडे-बडे अक्सरा किन्हें तुस्सा रे कठे लिखी करहा।
6	12	जो लोक खतना कुराणे रे कठे तुस्सा पर दबाब पाहें, स्यों एह्ड़ा इधी कठे करहे कि यहूदी लोक तुस्सा जो अपनाई ले। स्यों एह्ड़ा इधी कठे ही करहे ताकि लोक तिन्हो नी सताये, जेबे स्यों ये प्रचार करहे कि परमेसर लोका रा उद्धार करहा, जेबे स्यों एस गल्ला पर विस्वास करहे कि मसीह क्रूसा प्रयाल्हे मरी गया।
6	13	क्यूंकि खतना कुराणे वाले यहूदी विस्वासी भी मूसा री सारी व्यवस्था जो नी मनदे, पर स्यों चाहें कि तुस्सा रा खतना हुई जाये, ताकि स्यों दूजे यहूदिया ले एस गल्ला पर बडयाई करी सके कि तुस्से इन्हारी वजहा ले खतना कुराईरा।
6	14	हांऊँ क्रूसा प्रयाल्हे आस्सा रे प्रभु यीसू री मौता रे अलावा केसी होरी गल्ला पर बडयाई नी करणा चाहंदा। होर तेसरी मौता रे ज्रीए मानो ये संसार मेरे कठे, होर हांऊँ संसारा रे कठे क्रूसा प्रयाल्हे मरी गया।
6	15	एता ले कोई फर्क नी पउन्दा कि तुस्से खतना कुराईरा या नी। पर फर्क एस गल्ला रा कि आस्से नौंईं सृस्टी मन्झ बदली रे या नी।
6	16	जितने लोक एस नियमा जो मन्हें यानि परमेसरा रे सच्चे इस्राएली लोक ऐें, परमेसर तिन्हा सभी जो आपणी सांति देंदा रैहे होर तिन्हा पर आपणी दया करदा रहे।
6	17	अगे मुंजो कोई होर दुःख नी दे, क्यूंकि जो घाव मेरे सरीरा मन्झ ऐें स्यों एस गल्ला जो दसे कि हांऊँ यीसू रा चुणीरा चेला।
6	18	हे भाईयो होर बैहणो, हांऊँ प्रार्थना करहा कि आस्सा रा प्रभु यीसू मसीह तुस्सा जो अनुग्रह देंदा रैहे। आमीन।
