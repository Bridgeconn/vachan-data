1	1-2	मै पौलुस, जे इक्क प्रेरित है, गलातिया प्रदेश री कलीसिया जो ए चिठ्ठी लिख्खेया करदा है। ते जिन्ने भी विश्वासी मेरे कन्ने हिन, तिन्हेरे पास्से का तुसी जो नमस्कार। मेरे जो प्रेरित होणे तांइ सद्देया गेया है। पर मेरे जो किच्‍छ लोक्कां री मडंली ने प्रेरित नी बणाया, या कुसकी मणु ने मेरे जो प्रेरित बनणे तांइ नी भेज्जेया। ए मसीह यीशु ते पिता परमेश्‍वर री वजह कने ही होया, जिन्हा ने मसीह यीशु जो मुर्देयां बिच का फिरी जिन्दा कित्तेया थिया।
1	3	असां रे पिता परमेश्‍वर, अते प्रभु यीशु मसीह रे पास्से का तुसी जो अनुग्रह अते शांती मिलदी रे।
1	4	असां रे परमेश्‍वर ते पिता री मर्जी रे हिसाब कने मसीह यीशु ने असां रे पाप्पां तांइ अप्पु जो कुर्बान होणे तांइ देई दित्तेया, ताकी असां जो अज्ज रे इस बुरे दुनिया रे असर का बची रैह्‍ण।
1	5	तिन्हेरी महिमा हमेशा-हमेशा तांइ हून्दी रे। आमीन। सिर्फ इक्क ही शुभ संदेश है।
1	6	परमेश्‍वर पिता ने तुसी जो मसीह यीशु रे अनुग्रह रे जरिये चुणी लित्ते रा है। पर मेरे जो हैरानी हुंदी कि तुसी मणु इतणी तौले कुसकी बखरे शुभ संदेश जो मनणा शुरू करी के परमेश्‍वर का दूर होई गे रे हिन।
1	7	सिर्फ इक्क ही शुभ संदेश है, पर किच्‍छ इदेय मणु हिन जे तुसी जो गलत संदेश देई करी भटकाया करदे हिन, ते मसीह यीशु रे शुभ संदेश बिच हेर-फेर करणे री कोशीश करेया करदे हिन।
1	8	पर चाये असां हो या कोई स्वर्गदूत, जे कोई असां रे सुणाये रे शुभ संदेश का बखरे तरिक्के रा संदेश सुणान्दा, तां परमेश्‍वर ने तिसजो सजा दैणी।
1	9	जिय्यां असी पैल्ले बोल्ली बैठ्ठे रे हिन, तिय्यां अब्बे भी बोलदा, कि चाये असां हो या कोई स्वर्गदूत, जे कोई असां रे सुणाये रे शुभ संदेश का बखरे तरिक्के रा संदेश सुणान्दा, तां परमेश्‍वर ने तिसजो सजा दैणी।
1	10	मै लोक्कां री नी पर परमेश्‍वर री सहमती जितणे री कोशीश करेया करदा है। मै लोक्कां जो खुश करणे री कोशीश नी करेया करदा है, किजोकी जे अगर मणुआं जो खुश करणा मेरा मकसद हुंदा, तां मै मसीह रा दास नी हुंदा।
1	11	हे संगी विश्वासियों, मै तुसी जो जताणा चाह्‍ंदा कि से शुभ संदेश जिसेरा उपदेश मै तुसी जो दित्ती है, से मणुआं री मनघड़ंत गल्ल नी है।
1	12	किजोकी मेरे जो से असां रे मणु का नी मिल्लेया, ते कुसकी धर्म गुरू ने मेरे जो इसेरी शिक्षा नी दित्ते री है, पर मेरे जो से यीशु मसीह रे जरिये मिल्लेया, जां से मेरे पर प्रकट होए थिये।
1	13	तुसी जाणदे कि मै यहुदी नियमां जो किन्ना जादा मनदा थिया, कि मै मसीह री शिक्षा पर चलणे वालेयां पर बड़ा भारी जुल्म करदा थिया, ते परमेश्‍वर री कलीसिया जो नाश करणे री कोशीश करदा रैहन्दा थिया।
1	14	मै अपणी उमर रे बाकी मणुआं का बदिया यहुदी मणु थिया, ते मै अपणे पुरखां री परम्परा जो सिखणे ते मनणे बिच हमेशा बड़े जोश बिच हुंदा थिया।
1	15-17	पर तां परमेश्‍वर अपणे पुत्तर जो मेरे पर प्रकट करणे जो खुश होए, ताकी मै यीशु रे बारे बिच शुभ संदेश रा प्रचार करां। परमेश्‍वर ने ही मेरे जो मेरे पैदा होणे का पैल्ले ही चुणेया, ते अपणे अनुग्रह कने मेरे जो अपणी सेवा करणे तांइ सद्दी लित्तेया। यीशु रे अप्पु जो मेरे पर ज़ाहिर करणे का बाद, ना ता मै कुसकी का सलाह मंगणे तांइ गेया, ते ना ही मै यरुशलेम बिच मेरे का पैल्ले वाले प्रेरितां का गेया। पर मै अरब देश जो गेया, ते बाद बिच तित्ते का दमिश्क शहर जो हटी आया।
1	18	फिरी त्रै सालां बाद मै कैफा जो, जिस जो पतरस भी बोलदे, मिलणे तांइ यरूशलेम जो गेया, अते पन्द्रां रोज्जां तांइ तिन्हा का रेया।
1	19	पर मै इक्क ही प्रेरित कने मिली सकेया, जे प्रभु यीशु रे भ्याल याकूब हिन।
1	20	परमेश्‍वर मेरा गवाह है कि जे किच्‍छ मै तुसी जो लिखदा, तिस बिच किच्‍छ भी झूठ नी है।
1	21	यरूशलेम शहर का निकलणे रे बाद मै सीरिया अते किलिकिया रे प्रदेशां बिच गेया।
1	22	पर यहुदियां प्रदेश बिच मसीह यीशु जो मनणे वाली कलीसिया रे लोक्कां ने मेरे जो कदी दिख्खे रा नी थिया,
1	23	पर से लोक ए सुणदे रैह्‍न्दे थिए कि जे पैल्ले असां पर जुल्म करदा थिया, से अवे यीशु मसीह रे शुभ संदेश रा प्रचार करेया करदा है।
1	24	अते परमेश्‍वर ने जे कम्म मेरे तांइ कित्ते रा है तिस वजह कने से परमेश्‍वर री महिमा करणा लगे।
2	1	चौदाह सालां बाद मै बरनबास कने यरूशलेम शहर जो गेया अते तीतुस जो भी कने लेई गेया।
2	2	ते मै तित्ते इधेरे तांइ गेया किजोकी परमेश्‍वर ने मेरे जो जाणे तांइ बोल्लेया थिया, अते जे शुभ संदेश मै गैर यहुदी लोक्कां बिच प्रचार करदा थिया, तिसजो मै एकांत बिच कलीसिया रे प्रधान मणुआं जो सुणाया ताकी जे कम्म मै पैल्ले कित्ते थिये से बेकार नी ठैहरे।
2	3-5	तित्ते किच्‍छ झुठ्ठे विश्वासी थिये जे छुटकारा पाणे तांइ सिर्फ मसीह बिच ही विश्वास नी करदे थिये पर यहुदी रीती-रीवाजां बिच भी विश्वास करदे थिये। से जासूसां सांइ हिन, जे असां रे जीणे रे तरिक्के रे बारे बिच जानणा चाह्‍ंदे किजोकी मसीह ने असां जो अजाद कित्ते रा है। से असां का यहुदी रीती-रीवाजा जो मनवाई करी, असां जो गुलाम बनाणा चाह्‍ंदे। पर असां ने इक्क भी पल तांइ तिन्हेरी मर्जी नी मन्नी ताकी तुसी शुभ संदेश री सच्चाई बिच बणी रेयो। तिन्हा ने बोल्लेया, कि मेरा साथी तितुस, जे यहुदी नी पर यूनानी है, तिसजो खतना कराणा चाएदा, पर आखिर बिच, कलिसीया रे प्रधान मणुआं ने तिस पर खतना कराणे तांइ जोर नी पाया।
2	6	पर यरूशलेम कलिसीया रे प्रधान मणुआं ने मेरे पर तिस संदेश जो बदलणे रा मेरे पर कोई दबाव नी पाया जे मै सुणांदा। मेरे जो इस गल्ल रा कोई फरक नी पैंदा कि से प्रधान मणु क्‍या हिन, किजोकी परमेश्‍वर कोई भेदभाव नी करदे। मेरे जो तिन्हा प्रधान मणुआं का कोई फायदा नी होया।
2	7	पर इन्हा प्रधान मणुआं ने दिख्खेया कि जिय्यां परमेश्‍वर ने पतरस जो यहुदी लोक्कां जो शुभ संदेश सुनाणे रा कम्म दित्ते रा है, तिय्यां ही मेरे जो भी गैर यहुदियां बिच शुभ संदेश सुनाणे रा कम्म दित्ते रा है।
2	8	किजोकी जिय्यां परमेश्‍वर ने जिय्यां पतरस जो यहुदी लोक्कां बिच प्रेरित रे रूप बिच कम्म करणे तांइ चुणेया, तिय्यां ही तिन्हा ने मेरे जो भी गैर यहुदी लोक्कां बिच प्रेरित रे रूप बिच कम्म करणे तांइ चुणेया।
2	9	याकूब, कैफा ते युहन्ना जिन्हा जो कलीसिया रे खम्बे सांइ समझेया जांदा, जां तिन्हा ने मेरे पर होए रे परमेश्‍वर रे अनुग्रह जो समझी लेया, तां तिन्हा ने मेरे जो ते बरनबास जो अपणी मण्डली रा सहयोगी मन्नी लेया ते से इस गल्ल पर सहमत होई गे कि से यहुदियां बिच ते असी गैर यहुदियां बिच शुभ संदेश सुनाणा जारी रखण।
2	10	तिन्हा ने असां कने बस इक्क ही गल्ल री बिनती कित्ती कि असी यरूशलेम रे गरीब विश्वासियां री मदद करण, ते मै इस कम्म जो न सिर्फ करणा चाह्‍ंदा थिया बल्कि मै बड़ा खुश भी होया।
2	11	पर इक्क दिन जां पतरस अन्ताकिया शहर बिच आया थिया तां मै लोक्कां रे सामणे तिसेरे खिलाफ बोल्लेया, किजोकी से गलत थिया।
2	12	किजोकी याकूब रे भेज्जे रे किच्‍छ मणुआं रे इत्ते पुज्जणे का पैल्ले तिकर से गैर यहुदी लोक्कां कने रोट्टी खाया करदा थिया, पर तिन्हा मणुआं रे आणे का बाद से गैर यहुदी का परे हटी गेया, ते तिन्हा का अलग होई गेया। तिसने यहुदी विश्वासियां रे डर कने इदेया कित्तेया थिया, किजोकी से चाह्‍ंदे थिये कि गैर यहुदी मणुआं रा भी खतना होणा चाएदा।
2	13	दूज्जे यहुदी विश्वासी ने भी इस ढोंग बिच उसेरा साथ दित्तेया, इत्ते तक कि इस वजह कने बरनबास भी तिन्हा यहुदियां रे डर कने गैर यहुदियां कने मिलणा-जुलणा छड्डी दित्तेया।
2	14	पर जां मै ए दिख्खेया कि से मणु तिस सच्चाई रे हिसाब कने नी चलेया करदे हिन जे शुभ संदेश सिखांदी तां मै लोक्कां रे सामणे पतरस जो बोल्लेया, जां तू यहुदी होई करी भी गैर यहुदी लोक्कां सांइ जिन्दगी जिंदा, तां फिरी किजो गैर यहुदी लोक्कां कने यहुदियां सांइ जीणे तांइ जबरदस्ती करेया करदा है?
2	15	असी गैर यहुदी लोक्कां सांइ पाप्पि नी हिन जदेया कि यहुदी लोक तिन्हेरे बारे बिच बोलदे, पर असी पैदा हुंदे का ही यहुदी हिन।
2	16	असी विश्वास करणे वाले यहुदी जाणदे कि कोई मणु मूसा रे कानून जो मनणे कने परमेश्‍वर री नजरां बिच धार्मिक नी ठेहरदा, पर सिर्फ यीशु मसीह पर विश्वास करणे रे जरिये धार्मिक ठेहरदा। इधेरे तांइ असी अप्पु भी मसीह यीशु पर विश्वास कित्तेया ताकी असी मूसा रे कानूनां जो मनणे रे जरिये नी पर मसीह यीशु पर विश्वास करणे रे जरिये ठेहरण, किजोकी कोई भी मूसा रे कानून जो मन्नी करी धार्मिक नी ठेहरी सकदा।
2	17	असी मसीह यीशु बिच विश्वास रखणे रे जरिये धार्मिक ठेहराए गे रे हिन ना कि मूसा रे कानून जो मनणे रे जरिये। किच्‍छ यहुदी लोक ए समझदे कि इय्यां करणे कने असी पाप्पि बणी गे रे हिन पर इसेरा मतलब ए नी है कि मसीह यीशु असां जो पाप्पि नी ठेहरांदे।
2	18	पर मै हकिकत बिच पाप्पि ठेहरणा जे अगर मै इस गल्ल जो दुबारा मन्नी लेयां कि कोई मणु मूसा रा कानून मन्नी करी धार्मिक ठेहरी सकदा।
2	19	मै ए गल्ल समझदा कि मै मूसा रे कानून जो मनणे कने धार्मिक नी ठेहरी सकदा। तां मै ए समझदा कि मै मूसा रे कानून तांइ मरी गेया ताकी मै परमेश्‍वर तांइ जियां।
2	20	ए इदेया है कि जां यीशु मसीह सुली पर मरे तिय्यां ही मै भी मरी गेया ते अवे मै जिंदा नी रेया, पर मसीह यीशु मेरे बिच जिंदे। अते मै अवे जे जिंदा है तां सिर्फ तिस विश्वास कने जिंदा है, जे मेरे जो परमेश्‍वर रे पुत्तर पर है, जिन्हा ने मेरे कने प्यार कित्तेया, अते मेरे तांइ अप्पु जो देई दित्तेया।
2	21	मै परमेश्‍वर रे अनुग्रह जो नक्कारी नी सकदा, किजोकी जे अगर मूसा रे कानूनां रे जरिए धार्मिकता मिल्ली सकदी तां मसीह यीशु री कुर्बानी री कोई जरूरत नी हुंदी।
3	1	हे गलातिया कलीसिया रे मणुओं, तुसी नासमझ होई गे रे हिन। मै तुसी जो साफ-साफ समझाया थिया कि यीशु ने सुली पर कुर्बानी किजो दित्ती थी, पर फिरी भी तुसी किय्यां धोखा खाई सकदे?
3	2	मै तुसी का सिर्फ ए जानणा चाह्‍ंदा की तुसी पवित्रात्मा जो मूसा रा कानून जो मनणे कने या मसीह यीशु बिच सुनणे ते विश्वास करणे रे जरिये हासिल कित्ते रा है?
3	3	क्‍या तुसी इन्ने जादा नासमझ होई गे रे हिन कि तुसी ने अपणी नौई जिन्दगी जो पवित्रात्मा रे कम्मां रे हिसाब कने शुरू ता कित्ता पर अवे बाकी री जिन्दगी अपणी मर्जी कने जीणा चाह्‍ंदे?
3	4	यीशु मसीह बिच विश्वास करणे का बाद तुसी ने बड़ा दुख भोग्गेया। मै पुरे मन कने उम्मीद करदा कि ए दुख तुसी बेकार बिच भोग्गेया।
3	5	परमेश्‍वर ने तुसी जो भरपुरी कने पवित्रात्मा दित्तेया ते चिन्ह-चमत्कारी कम्म करणे रे दान दित्ते। क्‍या से तुसी जो मूसा रा कानून रे जो मनणे कने मिल्ले या फिरी यीशु मसीह बिच विश्वास करणे रे जरिये मिल्ले?
3	6	अब्राहम रा उदारण लेयो, तिसने ता परमेश्‍वर पर विश्वास कित्तेया, ते से तिसेरे तांइ धार्मिकता गिणेया गेया।
3	7	अते तुसी इस गल्ल जो समझी जाओ की जे लोक अब्राहम सांइ परमेश्‍वर पर विश्वास करदे, हकिकत बिच से ही अब्राहम री ओलाद्दां हिन।
3	8	ते ए बड़े पैल्ले का ही पवित्रशास्त्र बिच लिख्खेया गेया थिया कि परमेश्‍वर ने गैर यहुदियां जो तिन्हा बिच विश्वास करणे रे जरिये धार्मिक ठेहराणा। इधेरे तांइ पवित्रशास्त्र बिच परमेश्‍वर ने ए बड़े पैल्ले ही ए शुभ संदेश अब्राहम जो दस्सी दित्ती थी, “तेरे जरिये मै मेरे पर विश्वास करणे वाली सारी जातियां रे लोक्कां जो आशीष दैणी।”
3	9	इधेरे तांइ परमेश्‍वर तिन्हा सारे लोक्कां जो आशीष दिंदे, जिन्हा लोक्कां ने अब्राहम सांइ तिन्हा बिच विश्वास कित्ता।
3	10	इधेरे तांइ तिन्हा लोक्कां पर लाणत है जे लोक मूसा रे कानून जो मनणे पर भरोसा रखदे, किजोकी पवित्रशास्त्र बिच ए लिख्खे रा है, “लाणत है तिन्हा लोक्कां पर जे लोक मूसा रे कानून रे इक्क-इक्क नियम जो नी निभांदे।”
3	11	पर ए गल्ल साफ है कि परमेश्‍वर री नजर बिच कोई भी मणु मूसा रा कानून जो मनणे कने धार्मिक नी ठेहरदा, किजोकी पवित्रशास्त्र बिच ए लिख्खे रा है “परमेश्‍वर जिस मणु जो धार्मिक बणांदे, सिर्फ से ही विश्वास रे जरिये जिन्दा।”
3	12	पर मूसा रे कानून जो मनणे ते परमेश्‍वर बिच विश्वास कने जीणे बिच बड़ा भारी फरक है। पवित्रशास्त्र बिच इय्यां लिख्खे रा है, “तिन्हा लोक्कां ने ही जीणा जे मूसा रे कानून जो पुरी तरिक्के कने निभांदे।”
3	13	मसीह यीशु ने असां जो मूसा रे कानून रे शाप का छुटकारा दैणे तांइ तिस शाप जो अपणे उप्पर लेई करी सुली पर अपणी जान देई दित्ती, किजोकी पवित्रशास्त्र बिच लिख्खे रा है, “शापित है से मणु जे सुली पर मरदा।”
3	14	मसीह यीशु ने ए इधेरे तांइ कित्ता ताकी गैर यहुदियां जो भी से सारी आशीषां मिल्ले जिसेरा वादा परमेश्‍वर ने अब्राहम कने कित्ते रा थिया। मसीह यीशु बिच विश्वास करणे रे जरिये असी पवित्रात्मा जो हासिल करण, जिसेरा वादा तिन्हा ने असां कने पैल्ले कित्तेया थिया।
3	15	हे संगी विश्वासियों, मै ए इन्सानी तौर पर बोलदा कि जां दो मणुआं बिच भी पक्का समझौता होई जांदा तां इदेया कोई भी नी हुंदा जे तिसजो तौड़ी सको।
3	16	इसी तरिक्के कने परमेश्‍वर ने अब्राहम ते तिसेरी औलाद कने वादे कित्ते। परमेश्‍वर ने ए नी बोल्लेया, “तेरी औलाद्दां जो” जिय्यां कि मते लोक्कां रे बारे बिच बोल्ले रा भी है। पर से सिर्फ इक्क जणे रे बारे बोल्लेया करदा है जां से ए बोलदा, “तेरी औलाद जो” जे कि मसीह यीशु हिन।
3	17	मेरे बोलणे रा मतलब ए है कि परमेश्‍वर ने अब्राहम कने वाचा बन्नी, इधेरे तांइ जे कानून परमेश्‍वर ने मूसा जो चार सौ तीह् साल्लां बाद दित्तेया थिया, से तिस वाचा जो नी तोड़ी सकदा ते तिस वादे जो नक्कारी नी सकदा।
3	18	परमेश्‍वर तुसी जो मूसा रे कानून जो मनणे री वजह कने विरासत नी दैणी पर इधेरे तांइ दैणी किजोकी तिन्हा ने इसेरा वादा कित्ते रा है। तिसी तरिक्के कने परमेश्‍वर ने अब्राहम जो भी विरासत दित्ती थी किजोकी तिन्हा ने तिस कने वादा कित्ते रा थिया।
3	19	तां फिरी परमेश्‍वर रा मूसा रे जरिये इस्राएल रे लोक्कां जो कानून दैणे रा क्‍या मकसद थिया? लोक्कां जो ए एहसास कराणे तांइ कि से किन्ने जादा पाप्पि हिन, से कानून दित्तेया गेया, ताकी मूसा रा कानून अब्राहम री औलाद रे आणे तीकर रे जे मसीह हिन ते जिसेरे बारे बिच परमेश्‍वर ने वादा कित्तेया थिया। मूसा जो कानून स्वर्गदूतां री मदद कने दित्तेया गेया थिया, ते मूसा परमेश्‍वर ते इस्राएल देश रे लोक्कां बिच इक्क बिचौल्ला बणी गेया।
3	20	बिचौल्ले री जरूरत तां पैंदी जां इक्क का जादा जणे वाचा बन्न। पर परमेश्‍वर ने जे इक्क ही हिन तिस बेल्ले कुसकी बिचौल्ले जो इस्तेमाल नी कित्तेया जां तिन्हा ने अब्राहम कने वाचा बन्नी।
3	21	इसेरा मतलब ए बिल्कुल भी नी है कि मूसा रा कानून परमेश्‍वर रे वादेयां रे खिलाफ है। किजोकी जे अगर मूसा रा कानून असां जो हमेशा री जिन्दगी दिंदा तां फिरी असी तिन्हा कानूनां जो मनणे कने धार्मिक ठेहराए जांदे।
3	22	पर पवित्रशास्त्र ए दसदा कि असी सारे पाप रे बस बिच हिन, ताकी तिस वजह कने से वादा मसीह यीशु पर विश्वास करणे वाले तिन्हा लोक्कां जो मिल्ले जिन्हा कने परमेश्‍वर ने वाचा बन्नी थी।
3	23	पर मसीह रे आणे ते कुसकी रा तिन्हा बिच विश्वास करणे का पैल्ले तीकर असी यहुदी लोक मूसा रे कानून री कैद बिच थिये।
3	24	मूसा रा कानून असां जो इधेरे तांइ दित्तेया गेया ताकी मसीह रे आणे तीकर से असां जो रस्ता दस्से ते असां रा ख्याल रख्खे। ताकी असी परमेश्‍वर री नजरां बिच मसीह यीशु बिच विश्वास करणे रे जरिये धार्मिक ठेहरे।
3	25	पर अवे जां मसीह यीशु आई गे ते असी तिन्हा बिच विश्वास करदे, तां असां जो रस्ता दसणे ते असां रा ख्याल रखणे तांइ मूसा रे कानून री जरूरत नी है।	WRONG ALIGNMENT
3	26-27	जां तुसी सारेयां ने मसीह यीशु रा बपतिस्मा लित्तेया, तां तुसी मसीह का मिले री नौई जिन्दगी जो इय्यां पाई लित्ता जिय्यां कोई नौए कपड़े पांदा, इधेरे तांइ जां तुसी ने मसीह यीशु बिच विश्वास कित्तेया तां तुसी सारे परमेश्‍वर री औलाद्दां बणी गे।
3	28	अवे जां असां सारेयां ने मसीह यीशु बिच विश्वास करी लित्ते रा है, तां अवे असी परमेश्‍वर री नजर बिच असां रा मसीह कने रिश्ता जुड़ी गे रा है। अवे ना कुसकी यहुदी ते गैर यहुदी बिच कोई फरक नी रेया, ना ही दास ना ही अजाद मणु बिच, ना ही आदमी ते ना ही औरत बिच, किजोकी अवे तुसी सारे मसीह यीशु बिच इक्क बराबर हिन।
3	29	ते अवे तुसी सारे जे मसीह यीशु कने जुड़ी गे रे हिन, तुसी अब्राहम री औलाद्दां हिन ते तिसेरे वारिस भी हिन, ते तुसी जो से सब मिलणा जिसेरा वादा परमेश्‍वर ने अब्राहम कने कित्तेया।
4	1	मै इस इक्क उदारण कने समझांदा कि कुसकी मणु रा इक्क बच्चा है जे तिसेरा वारिस है। ते जां तांइ से वारिस बच्चा है, तां तीकर तिस बिच ते नौक्कर बिच कोई जादा फरक नी हुंदा।
4	2	जां तांइ से बच्चा मालिक बनणे री उमर तीकर नी पुज्जि जांदा, तां तीकर से अपणे प्यो रे ठेहराए रे बेल्ले तीकर अपणे संभालणे वालेया ते ख्याल रखणे वालेयां रे बस बिच रैहन्दा।	WRONG ALIGNMENT
4	3	तिय्यां ही असी भी जां तीकर बच्चे थिये, तां दुनिया री शुरुआती शिक्षा रे बस बिच होई करी इक्क गुलाम सांइ थिये।
4	4	पर जां परमेश्‍वर रा ठेहराए रा समय आई गेया तां परमेश्‍वर ने अपणे पुत्तर जो इस दुनिया बिच भेज्जेया जे इक्क जनानी का पैदा होए। से इक्क यहुदी मणु रे रूप बिच पैदा होए ते तिन्हा ने मूसा रे कानून जो मन्नेया।
4	5	ताकी जे लोक मूसा रे कानून रे बस बिच रैह्णे वाले लोक्कां जो अजादी देई दे ते तिन्हा ने असां जो अपणे बच्चेयां सांइ गोद लेई लित्ता।
4	6	अवे असी जे तिन्हेरे अपणे औलाद हिन इधेरे तांइ परमेश्‍वर ने अपणे आत्‍मा जो असां रे दिल बिच पाए रा है, जे असां जो हे अब्बा ते हे पिता करी के पुकारदा।
4	7	इधेरे तांइ तुसी अवे गुलाम नी बल्कि परमेश्‍वर री औलाद है, ते जां तुसी परमेश्‍वर री औलाद्दां ठेहरे तां तुसी से सारी चिज्जां हासिल करणी जे परमेश्‍वर ने अपणी औलाद्दां जो दैणे रा वादा कित्ते रा है।
4	8	पैल्ले जां असी परमेश्‍वर जो नी जाणदे थिये तां तुसी तिन्हा जो ईश्वर मन्नी करी चलेया करदे थिये जे हकिकत बिच ईश्वर हिन ही नी।
4	9	पर अवे ता असां ने परमेश्‍वर जो जाणी लित्ते रा है, बल्कि इय्यां बोलणा जादा सही होणा कि पैल्ले परमेश्‍वर ने असां कने रिश्ता बणाया। तां फिरी किय्यां तिस कमजोर ते शुरूआती शिक्षा पास्से मुड़ी सकदे? तुसी फिरी किजो तिन्हेरे गुलाम बनणा चाह्‍ंदे?
4	10	तुसी गैर यहुदी लोक मूसा रे कानून रे हिसाब कने दिन-बार, महीने, मौसम ते साल्लां जो मनदे।
4	11	मै तुसी रे कम्मां री वजह कने बड़ी फिकर बिच है कि जिन्नी मेहनत तुसी बिच कित्ती से कुथकी बेकार ना होई गे री हो।
4	12	हे संगी विश्वासियों, मै तुसी सांइ बनणे तांइ यहुदी रीती-रीवाजां पर चलणा छड्डी दित्तेया, ते अवे मै तुसी का बिनती करदा कि तुसी मेरे सांइ बणो ते यहुदी रीती-रीवाजां पर चलणा छड्डी देयो। तुसी पैल्ले मेरे कने बड़े ठीक रे।
4	13	तुसी जाणदे कि पैल्ले मै शरीर री कमजोरी री वजह कने तुसी का आया ते तिय्यां ही मै तुसी जो शुभ संदेश सुणाया।
4	14	हालांकी मेरी शरीरी कमजोरी तुसां तांइ परेशानी ही थी पर तुसी फिरी भी मेरे जो तुच्छ नी समझेया ते ना ही मेरे जो छड्डेया, पर तुसी ने मेरे जो इस तरिक्के कने अपणाया जिय्यां की परमेश्‍वर रे कुसकी स्वर्गदूत जो या फिरी अप्पु मसीह यीशु जो अपणाया हुंदा।
4	15	तिस बेल्ले ता तुसी बड़े खुश थिये पर अवे तुसी री से खुशी कुते गई? मेरे जो इस गल्ल रा पक्का पता है कि तुसी मेरे तांइ किच्‍छ भी करी सकदे थिये, ते जे अगर मुमकिन हुंदा तां तुसी अपणी आक्खियां भी मेरे तांइ देई दिंदे।
4	16	इय्यां लगदा कि मै तुसी कने सच बोलणे री वजह कने तुसी रा दुश्मण बणी गे रा है।
4	17	गलत शिक्षा दैणे वाले लोक तुसी जो अपणा दोस्त ता बनाणा चाह्‍ंदे पर तिन्हेरा मकसद तुसी री भलाई नी है, तिन्हेरा मकसद तुसी जो मेरे का अलग करणा है ताकी तुसी बडे जोश कने तिन्हेरी गल्लां मन्नों।
4	18	ठीक मकसद तांइ हमेशा जोश बिच रैह्णा ता ठीक गल्ल है, ना की सिर्फ तिस बेल्ले जां मै तुसी कने हुंदा।
4	19	हे मेरे प्रियों, जिय्यां कुसकी दुपराणी जनानी जो लोकीणे री पीड़ हुंदी, तिसी सांइ मै तुसी तांइ पीड़ सहन करेया करदा है। ते जां तांइ तुसी मसीह बिच परिपक्व नी बणी जांदे, तां तांइ मेरे जो से पीड़ रैह्‍णी।
4	20	मै चाह्‍ंदा कि अवे तुसी का आई करी बड़े नरमी कने तुसी कने गल्ल करां किजोकी अवे मै तुसी तांइ बड़ा भारी फिकरमंद है।
4	21	तुसी जे मूसा रे कानून रे हिसाब कने जीणा चाह्‍ंदे, मेरी इक्क गल्ल सुणो, मै तुसी जो दसदा कि मूसा रे कानून बिच क्‍या लिख्खे रा है।
4	22	पवित्रशास्त्र बिच ए लिख्खे रा है कि अब्राहम रे दो मुंडे थिये। तिस बिच का इक्क मुंडा जे हाजिरा का पैदा होया जे गुलाम थी, ते दुआ मुंडा जे सारा का पैदा होया जे गुलाम नी थी।
4	23	जे मुंडा गुलाम जनानी का पैदा होया, से इक्क आम मुंडा थिया जे इक्क मणु री मर्जी कने पैदा होया। पर जे मुंडा तिस अजाद जनानी का पैदा होया जे अब्राहम री लाड़ी थी, से परमेश्‍वर रे अब्राहम कने कित्ते रे वादे री मुताबिक पैदा होया।
4	24	ए दो जनानियां परमेश्‍वर रे दो वाचा रा इक्क उदारण सांइ हिन। हाजिरा परमेश्‍वर रे तिस वादे सांइ है जे तिन्हा ने इस्राएल रे लोक्कां कने सीने पहाड़ पर कित्तेया थिया। से वाचा लोक्कां जो गुलाम सांइ बणाई दिंदी।
4	25	इस बेल्ले रे यरूशलेम रे मणु यहुदी रीती-रीवाजां जो मनणे री वजह कने गुलाम सांइ हिन। से लोक हाजिरा सांइ गुलाम हिन जे अरब देश रे सीने पहाड़ जो दर्शांदी।
4	26	पर अब्राहम री लाड़ी सारा स्वर्गीय यरूशलेम शहर जो दर्शांदी ते तिसेरी औलाद्दां अजाद हिन। ते ए यरूशलेम असां री माँ सांइ है।
4	27	किजोकी पवित्रशास्त्र बिच लिख्खे रा है, “हे ओत्तर जनानी, तु जे बच्चे नी पैदा करदी, खुशी मना। तू जिस जो लोकीणे री पीड़ नी हुंदी, गला खोल्ली करी जय जयकार कर। किजोकी जे जनानी छड्डी दित्ती गई थी, तिसेरे बच्चे सुहागिन का भी जादा हिन।”
4	28	हे संगी विश्वासियों, असी इसहाक सांइ हिन जो परमेश्‍वर रे वादे री औलाद है।
4	29	पर अवे तुसी पर से लोक जुल्म करदे जे लोक चाह्‍ंदे कि तुसी मूसा रे कानून जो मन्नो, बिल्कुल तिय्यां ही जिय्यां इश्माइल ने जो इक्क मणु री मर्जी कने पैदा होया तिस इसहाक पर जुल्म कित्ता जे आत्‍मा री ताकत कने पैदा होया थिया।
4	30	पर पवित्रशास्त्र बिच ए लिख्खे रा है, “गुलाम जनानी ते तिसेरे मुंडे जो दूर भेज्जी देयो, किजोकी गुलाम जनानी रे मुंडे जो प्यो री जायदाद बिच कोई विरासत नी मिलणा चाएदी, से सिर्फ लाड़ी रे मुंडे जो मिलणा चाएदी जे गुलाम नी है।”
4	31	हे संगी विश्वासियों, आखिर बिच मै ए बोलणा चाह्‍ंदा कि असी गुलाम जनानी रे मुंडे सांइ नी हिन जे मूसा रे कानून जो दर्शांदी, पर असी अजाद जनानी रे मुंडे सांइ हिन जे विश्वास जो दर्शांदी।	WRONG ALIGNMENT
5	1	मसीह यीशु ने असां जो मूसा रे कानून का अजाद करणे तांइ असां जो अजाद कित्ते रा है, इधेरे तांइ पक्के तौर पर अपणी अजादी जो मत गुआंदे, ते दुबारा मूसा रे कानून जो मन्नी करी अप्पु जो गुलाम मत बणदे।
5	2	मै पौलुस, तुसी लोक्कां जो बोलदा कि जे अगर तुसी परमेश्‍वर रे सामणे धार्मिक ठैहरणे तांइ खतना करांगे, तां मसीह यीशु ने जे किच्‍छ कित्ते रा हे, तिसेरा तुसी जो कोई फाएदा नी होणा।
5	3	पर मै हर इक्क खतना कराणे वाले जो बोल्ली दिन्दा कि तिस मणु जो मूसा रा कानून पुरे तरिक्के कने मनणा पैणा।
5	4	तुसी लोक जे मूसा रे कानून जो मन्नी करी धार्मिक ठेहरणा चाह्‍ंदे, ते तुसी अप्पु जो मसीह यीशु का बखरा करी लित्तेया ते तुसी बिच परमेश्‍वर रा अनुग्रह नी रेया।
5	5	किजोकी पवित्रात्मा री वजह कने असी विश्वास कने, आस कित्ते री धार्मिकता री भाल रखदे जे परमेश्‍वर ने तिन्हा लोक्कां जो दैणे रा वादा कित्ते रा हे जे तिन्हा पर विश्वास करदे।
5	6	जां असी मसीह यीशु बिच विश्वास करणा शुरू करी दिंदे तां यहुदी या गैर यहुदी होणे रा कोई फरक नी रैहन्दा। पर जरूरी गल्ल ए है कि असी मसीह बिच विश्वास करदे ते तिस वजह कने परमेश्‍वर ते बाकी लोक प्यार रखदे।
5	7	परमेश्‍वर कने तुसी रा रिश्ता ता बड़ा छैल होया करदा थिया, अवे कुनिए तुसी जो रोक्की दित्तेया कि तुसी मसीह रे शुभ संदेश री सच्चाई जो ना मन्नो?
5	8	इदेइ शिक्षा परमेश्‍वर रे पास्से का नी है, जिन्हा ने तुसी जो अपणी औलाद्दां बनणे तांइ सद्दे रा है।
5	9	झुठ्ठी शिक्षा थोड़े जदेय त्रके रे आट्टे सांइ है जे गुन्ने रे आट्टे जो तरकाई दिंदा।
5	10	पर मै परमेश्‍वर पर विश्वास करदा कि मेरे अलावा तुसी कुसकी होर जणे री गल्लां पर भरोस्सा नी करणा। पर जे अगर कोई तुसी जो परमेश्‍वर रे सच्चाई रे संदेश का भटकाणे री कोशीश करेया करदा है, परमेश्‍वर ने तिन्हा जो सजा जरूर दैणी चाए से कोई भी किजो ना हो।
5	11	पर हे संगी विश्वासियों, जे अगर मै मसीह का छुटकारा मिलणे रे संदेश कने-कने खतना कराणे रा प्रचार करदा रैहन्दा ता ना ही कोई मेरे बुरा मनदा ते ना ही मेरे पर कोई जुल्म करदा।
5	12	जे लोक तुसी जो सही रस्ते का भटकाणे री कोशीश करदे, तिन्हेरे तांइ ए खरा है कि से किन्नर बणी जाण।
5	13	हे संगी विश्वासियों, परमेश्‍वर ने तुसी जो अजाद होणे तांइ सद्दे रा है इधेरे तांइ अवे तुसी जो मूसा रा कानून मन्नी करी चलणे री जरूरत नी है। अपणे शरीर री बुरी इच्छा जो पुरा करणे रा मौक्का मत देयो बल्कि आपसी प्यार कने इक्क-दुए री सेवा करो।
5	14	किजोकी मूसा रा पूरा कानून बस इक्क ही हुकम बिच पूरा होई जांदा कि “तू अपणे गुआडीं कने अप्पु सांइ प्यार रख।”
5	15	जे अगर तुसी अप्पु-मिते लड़दे रे, तां चुकन्ने रेयो कि कुथकी तुसी अप्पु जो बर्बाद ना करी लेयो।
5	16	पर मै तुसी जो बोलदा कि पवित्रात्मा रे कहे मुताबिक चलो, तां तुसी कुसकी भी तरिक्के कने शरीर री बुरी इच्छा जो पूरा करणे रा मौक्का नी दैणा।
5	17	किजोकी शरीर रे बुरे कम्म से कम्म हिन जे पवित्रात्मा नी चाह्‍ंदा कि असी करे। ते तिय्यां ही जे कम्म पवित्रात्मा असां का चाह्‍ंदे, शरीर री बुरी इच्छा से कम्म बिल्कुल भी नी चाह्‍ंदी, किजोकी ए दोन्नों इक्क-दुए रे दुश्मन हिन। इधेरे तांइ तुसी हमेशा से कम्म नी करी सकदे जे तुसी करणा चाह्‍ंदे।
5	18	ते जे अगर तुसी पवित्रात्मा रे कहे मुताबिक चलदे, तां तुसी जो मूसा रे कानून जो मन्नी करी चलणे री जरूरत नी है।
5	19	शरीर रे बुरी इच्छा ता जाहिर ही हिन, मतलब कि व्याभिचार, गन्दे काम्म, अय्याशी करणा,
5	20	मूर्तां री पूजा करणा, जादू-टोणा करणा, दुश्मणी रखणा, लड़ाई-झगड़े करणा, हिरस, लैह्र, मतलबीपन, दुज्जे रे खिलाफ सोच, फूट पाणा, गुटबंदी करणा,
5	21	जलन, मतवाले होई जाणा, लीला-क्रीड़ा अते इन्हा सांइ होर-होर कम्म हिन, इन्हेरे बारे अन्दर मै तुसी कने पैल्ले का ही जताई दिन्दा, जिय्यां कि पैल्ले भी जताई चुके रा है कि इदेय-इदेय कम्म करणे वाले लोक परमेश्‍वर रे राज रे वारिस नी बणी सकदे।
5	22	पर पवित्रात्मा का पैदा होणे वाला स्वभाव बिच प्यार, आनंद, शांती, सबर, दया, नेकी, ते विश्वास है।
5	23	ते निमतापन, अप्पु पर काबू रखणा। इदेय-इदेय कम्मां रे खिलाफ कोई भी कानून नी है।
5	24	अते जे लोक मसीह यीशु रे हिन, तिन्हा ने अपणे शरीर री बुरी इच्छां जो मसीह कने सुली पर चढ़ाई दित्ते रा है, ते से अवे अपणी शरीर री बुरी इच्छा रे काबू बिच नी हिन।
5	25	जां पवित्रात्मा ने असां जो नौइ जिन्दगी दित्ते री है, तां असां जो पवित्रात्मा रे कहे मुताबिक जीणा भी चाएदा।
5	26	असी घमंडी ना बणे ते ना ही इक्क-दुज्जे जो छेड़े, अते नां इक्क-दुज्जे री हिर्स करण।
6	1	हे संगी विश्वासियों, जे अगर कोई मणु कुसकी गलत कम्म करदा पकड़ेया भी जाओ, तां तुसी लोक जे पवित्रात्मा रे कहे मुताबिक चलदे, निम्तेपन कने इदेय मणु जो सही रस्ते पर वापिस लेयो, ते अपणे तांइ भी चुकन्ने रेयो ताकी तुसी पाप करणे री परिक्षा बिच ना पेइ जाओ।
6	2	तुसी मुसीबत बिच इक्क-दुए री मदद करेया करो ते इसी तरिक्के कने तुसी मसीह रे हुकमां जो पुरा करो।
6	3	किजोकी जे अगर कोई सोचदा कि से कोई खास मणु है पर हकिकत बिच से नी है, तां से अप्पु जो धोख्खा देया करदा है।
6	4	पर हर इक्क जणा अपणे-अपणे कम्मां जो परखी ले कि से ठीक हिन कि नी। जे अगर तिन्हेरे कम्म सही होए तां से अप्पु तांइ गर्व करी सकदे पर तिन्हा जो अपणे कम्मां जो दुज्जेयां कने बराबरी ना करे।
6	5	किजोकी असी सारे जणे अपणे-अपणे कम्मां तांइ जिम्मेवार हिन।
6	6	जे लोक परमेश्‍वर रे वचन री शिक्षा पाया करदे हिन, तिन्हा जो हर इक्क ठीक चिज्जां अपणे सिखाणे वालेयां कने बडंणी चाएदी।
6	7	धोख्खे बिच मत रेयो, कोई भी परमेश्‍वर जो बेवकूफ नी बणाई सकदा। किजोकी मणु जे किच्‍छ भी बांदे, तिन्हा ने से ही बडणा।
6	8	किजोकी जे कोई अपणे शरीर री बुरी इच्छां जो पुरा करदा, तिसेरा अंजाम हमेशा री मौत होणा। ते जे कोई पवित्रात्मा रे कहे मुताबिक चलदा तां पवित्रात्मा तिसजो हमेशा री जिन्दगी दिंदे।
6	9	असां जो नेक कम्म करणे तांइ हिम्मत नी छडणी चाएदी, किजोकी जे अगर असी हिम्मत ना छड्डे तां असां ने परमेश्‍वर रे ठेहराए रे समय पर ईनाम पाणा।
6	10	इधेरे तांइ जित्ते तक भी मौक्का मिल्लो असां जो सारे लोक्कां कने भलाई करणा चाएदी, खास कर संगी विश्वासियां कने।
6	11	ध्यान देयो कि मै किन्ने बड्डे-बड्डे अक्षरां बिच तुसी जो अपणे हत्थां कने लिख्खे रा है।
6	12	जे लोक सिर्फ बाहरी दिखावा करदे, से ही लोक तुसी पर खतना कराणे रा दबाव पांदे। से इधेरे तांइ इय्यां करदे ताकी मसीह रे सुली रा संदेश सुनाणे री वजह कने तिन्हा पर जुल्म ना हो।
6	13	किजोकी यहुदी विश्वासी जो अप्पु ता मूसा रे कानून पर नी चलदे, पर तुसी रा खतना इधेरे तांइ कराणा चाह्‍ंदे कि तुसी रे शरीर री हालत पर घमंड करण।
6	14	पर मै कदी भी मसीह री सुली री मौत जो छड्डी करी होर कुसकी गल्ल पर घमंड नी करणा चाह्‍ंदा। मसीह यीशु रे सुली पर मरणे री वजह कने मै अवे दुनिया री बुरी इच्छां रा गुलाम नी है, ते तिन्हा बुरी इच्छां का मेरे पर राज करणे तांइ होर ताकत नी है।
6	15	किजोकी खतना होणे या ना होणे कने परमेश्‍वर जो कोई फरक नी पैंदा, पर इक्क नौई रचना बणी जाणा जरूरी है।
6	16	जिन्ने लोक इन्हा सारे नियमां पर चलदे, तिन्हा लोक्कां जो परमेश्‍वर ने शांती अते आशीष दैणी।
6	17	इसका बाद कोई भी मेरे जो होर परेशान ना करे, किजोकी मेरे शरीर पर जे दाग हिन से इस गल्ल जो दर्शांदे कि मै मसीह रा सेवादार है।
6	18	हे संगी विश्वासियों, असां रे प्रभु यीशु मसीह रा अनुग्रह तुसी कने बणी रेयो। आमीन!
