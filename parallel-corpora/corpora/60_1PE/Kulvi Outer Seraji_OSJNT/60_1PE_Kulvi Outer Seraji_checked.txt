1	1	हुंह पतरस ज़ुंण प्रभू ईशू मसीहो शधाणूं आसा, हुंह लिखा एसा च़िठी तिन्नां परदेसी विश्वासीए लै ज़ुंण पुंतुस, गलाती, कप्पदुकिआ, एशिया और बिथूनिया लाक्के कई नगरी दी छिंघुई करै आसा बस्सै दै।
1	2	बाप्पू परमेशरै छ़ांटै आप्पै तम्हैं पैहलै ई और पबित्र आत्मां किऐ तम्हैं पबित्र। तम्हैं किऐ परमेशरै ईशू मसीहे लोहू दी शुचै और तेऊए साबै ज़िन्दगी ज़िऊंणां लै ज़ुदै। हुंह करा परमेशरा का एही अरज़ कि परमेशरा का लोल़ी तम्हां लै खास्सी झींण और शांती भेटी।
1	3	म्हारै प्रभू ईशू मसीहे बाप्पू और परमेशरो करा शूकर। अह आसा तेऊए महान झींण कि म्हारअ हुअ नऊंअ ज़ल्म। किल्हैकि तेऊ किअ प्रभू ईशू मसीहा मरी करै ज़िऊंदअ। ऐबै ज़िऊआ हाम्हैं म्हारी ज़िन्दगी पूरी आशा डाही।
1	4	हाम्हैं आसा न्हैल़ै लागै दै कि हाम्हां सह ज़ैदात भेटे ज़ुंण परमेशरै हाम्हां लै आसा डाही दी। तेता निं कोहै बरैबाद करी सकदअ। नां कुंण तेता खोई सकदअ। तिंयां निं कधि पराणैं हणैं और नां तेते शोभा खतम हंदी। परमेशरै आसा तिंयां च़िज़ा स्वर्गै तम्हां लै डाही दी।
1	5	परमेशर करा आपणीं महान शगती करै थारी हेर-सभाल़ किल्हैकि तम्हैं करा ईशू दी विश्वास। तेऊ डाहणैं आजू बी तम्हैं खिरीए तैहा धैल़ी तैणीं बच़ाऊई ज़ेभै मसीहा फिरी एछणअ। तेभै लागणअ तम्हां का थोघ कि परमेशरै हेरै तम्हैं पाप और मौता का पठी बच़ाऊई।	WRONG ALIGNMENT
1	6	इना सोभी गल्ले बारै लागा तम्हां खुश हणअ च़ाऐ एभै थोल़ी घल़ी कई रंगे तकलिफी तम्हां दुखी किल्है निं करे।
1	7	इना दुखो मकसद हआ कि थारअ विश्वास परमेशरा दी पाक्कअ शुझिए। थारअ ईशू मसीहा दी विश्वास आसा सुन्नैं का बी खास्सअ किम्मती। ज़ुंण बरैबाद बी सका हई तेऊ सुन्नैं बी परखा और आगी करै करा तेऊ शुचै, ज़ै थारअ विश्वास परखणैं और दुखा दी पाक्कअ रहे, एता करै भेटणीं तम्हां तैहा धैल़ी खास्सी खुशी, महिमां और अदर ज़ेभै ईशू मसीहा सारै संसारा दी प्रगट हणअ। ()
1	8	तम्हैं निं ईशू कधि आथी भाल़अ द, पर तज़ी बी डाहा तम्हैं तेऊ संघै झ़ूरी। तम्हैं निं सह एभै बी भाल़अ पर तम्हैं करा तेऊ दी विश्वास। एतो नतिज़अ आसा इहअ कि तम्हैं आसा बडै खुश कि हाम्हां का निं इना गल्ला खोज़णा लै बैण ई आथी कि तम्हैं किहै खुश आसा।	WRONG ALIGNMENT
1	9	तम्हैं आसा एते तैणीं खुश कि परमेशरै लाऐ तम्हैं पापे सज़ा भुगतणै का बच़ाऊई। थारै मसीहा ईशू दी विश्वास करनैओ मकसद आसा अह ई।
1	10	एऊ ई उद्धारे बारै च़ाहा तै परमेशरे गूर होर बी खास्सअ थोघ लाणअ। तिन्नैं बोलअ एते बारै कि परमेशरा तम्हां संघै केही झींण करी करै दैणअ तम्हां लै उद्धार, ज़ेता जोगी तम्हैं नांईं आथी तै। तिन्नैं की एते ज़बाबा लोल़णां लै बडी भारी कोशिश।	WRONG ALIGNMENT
1	11	मसीहे आत्मां ती तिन्नां दी और सह खोज़ा ती तिन्नां का कि मसीहा किहअ दुख ज़िरनअ और तेखअ तेऊए केही महान महिमां हणीं। तिन्नैं लाअ एतो बी राम्बल़अ थोघ कि मसीहा कुंण हणअ और सह केभै हणअ। ()
1	12	परमेशरै खोज़अ तिन्नां गूरा का कि तेऊओ समाद नांईं त तिन्नां लै आथी पर अह आसा तम्हां लै। अह समाद आसा ईशू मसीहे बारै खुशीओ समाद ज़सरै बारै तम्हैं ऐबै शूणअ। परमेशरै छ़ाडी स्वर्गा का आपणीं पबित्र आत्मां कि सह लोगे खुशीए समादा तम्हां का खोज़णा लै मज़त करे। ईंयां गल्ला आसा एतरी महान कि स्वर्ग दूत बी हआ इना गल्ला हंदी भाल़णें ताका दी रहै दै।
1	13	तैही करा आपणैं मना काबू करी परमेशरे साबै हर कामां करना लै तैर एही आशा डाही करै कि परमेशरा करनअ तम्हां लै भलअ ई भलअ कि तेऊ दैणअ तम्हां लै आपणैं जशा दी उद्धार ज़ेभै मसीहा ईशू स्वर्गा का फिरी एछणअ।
1	14	परमेशरे मना हर गल्ला शोभलै लान्हैं ज़िहै ज़ुंण आपणैं बाप्पूए हर गल्ला मना। तिन्नां बूरै कामां निं ऐबै करा ज़ेता तम्हैं परमेशरो सत्त थोघ लागणै का पैहलै च़ाहा तै करनी।
1	15	पर ऐबै लोल़ी तम्हैं सोभी साबै पबित्र रहै ज़ुंण बी तम्हैं करा। किल्हैकि ज़ुंणी परमेशरै तम्हैं छ़ांटै दै आसा, सह आसा पबित्र।
1	16	किल्हैकि पबित्र शास्त्रा दी आसा लिखअ द, () “पबित्र बणां, किल्हैकि हुंह आसा पबित्र।”
1	17	ज़ेभै तम्हैं प्राथणां करा, तम्हैं बोला परमेशरा लै आपणअ बाप्पू। पर एसा गल्ला डाहा आद कि सह निं कोही लै भेदभाब करदअ। सह करा हरेकी मणछो न्याय तिन्नें कामां भाल़ी। तै ज़ेभै तैणीं तम्हैं एसा पृथूई दी परदेसी ज़िहै आसा, तम्हां लागा परमेशरो अदर डाही करै ज़िन्दगी ज़िऊंणीं। ()
1	18-19	तम्हां का लोल़ी थोघ हुअ कि परमेशरै तम्हैं बेकार बभारा का किहअ करै बच़ाऊऐ, ज़ुंण तम्हैं आपणैं पित्तरा का आसा शिखल़अ द। तेऊ निं तम्हैं सुन्नैं और च़ंदी ज़ेही बरैबाद हणैं आल़ी ज़ैदाता करै बच़ाऊऐ। पर परमेशरै बच़ाऊऐ तम्हैं मसीहे किम्मती लोहू करै ज़ुंण म्हारै पापा लै बल़ीदान हुअ। तेऊए मौत ती हाम्हां लै सिध्द और शुचअ बल़ीदान ज़िहअ यहूदी सिध्द मिम्मूं करा तै बल़ीदान ज़ेथ कोई दाग और दोश नां होए। ()
1	20	एऊ संसारा बणांणैं का पैहलै ई त परमेशरै आजू लै डाहअ द सोठी कि ईशू मसीहा हणअ पापा का बच़ाऊंणै आल़अ। पर सह हुअ ऐबै इना खिरीए धैल़ै एऊ संसारै थारी मज़त करना लै प्रगट।
1	21	ज़ुंण ईशू मसीहा म्हारी तैणीं किअ तेता करै करा तम्हैं ऐबै परमेशरा दी विश्वास और थारी आशा और भरोस्सअ आसा ऐबै परमेशरा दी। किल्हैकि तेऊ किअ मसीहा मरी करै भी ज़िऊंदअ और तेऊ लै दैनअ खास्सअ अदर।
1	22	ज़ांऊं तम्हैं परमेशरो सत्त मनअ, तम्हैं हेरै शुचै बणांईं। ऐबै लागा तम्हां आपणैं संघी विश्वासी संघै कबल्ली दिला-मना का झ़ूरी करनी।
1	23	तम्हां लागा एकी दुजै संघै झ़ूरी करनी ई करनी, किल्हैकि तम्हां आसा परमेशरा का नऊंईं ज़िन्दगी भेटी दी। तम्हां निं अह ज़िन्दगी किज़ू एही च़िज़ा करै आथी भेटी ज़ुंण बरैबाद हणीं, पर अह आसा तेता करै भेटी दी ज़ुंण सदा लै हणीं। हाम्हां आसा नऊंईं ज़िन्दगी परमेशरे ज़िऊंदै और सदा रहणैं आल़ै बैणा करै भेटी दी।
1	24	ज़िहअ परमेशर पबित्र शास्त्रा दी बोला, “मणछ आसा घाहा ज़िहअ और एते सारी शोभा आसा घाहे फूला ज़ेही, घाहा शुक्का और फूल बी अल़ा धरनीं।
1	25	पर प्रभूओ बैण रहणअ जुगै-जुगै इहअ ई बणीं।” अह आसा खुशीए समादो बैण ज़ुंण तम्हां का आसा खोज़अ द। ()
2	1	तैही छ़ाडा सोभी रंगो बूरअ बभार करनअ। होरी लै निं धोखअ दैणअ, नां छ़ल़-कपट करनअ। होरी लै निं ज़ल़ण करनी। कोहिए बारै निं बूरी गल्ला करनी।
2	2	ज़िहअ एभै पैईदा हुअ द शोहरू आपणीं आम्में शुचअ दुध च़ाहा, तिहअ लागा तम्हां परमेशरा का सत्ते च़ाहा डाहणीं, ताकि तम्हैं तेता शिखल़ी करै परमेशरा दी विश्वास करना लै ज़ुआना ज़िहै होए। खिरी हणअ इहअ कि परमेशरा बच़ाऊंणै तम्हैं पठी एऊ संसारे बूरी गल्ला का।	WRONG ALIGNMENT
2	3	किल्हैकि पबित्र शास्त्र बोला इहअ, “तम्हां गअ तज़ुर्बअ हई कि प्रभू आसा भलअ।” ()
2	4-5	तम्हैं आऐ प्रभू ईशू सेटा। सह आसा तेऊ खास पात्थरा ज़िहअ ज़ुंण घरे आथरी दी आसा लाअ द, पर सह आसा ज़िऊंदी ज़ान। कई लोगै निं सह मनअ, पर परमेशरै छ़ांटअ सह और सह बणांअ सोभी का खास। ज़िहै मणछ खास्सै पात्थरा करै घर बणांआ तिहअ च़ाहा परमेशर तम्हां बी तैहा मंडल़ी दी कठा ज़ोल़णअ ज़ेथ पबित्र आत्मां रहा, ताकि ज़ुंण ईशू मसीहा म्हारी तैणीं किअ, तेता करै हाम्हैं बी परोहिता ज़िहै होए ज़ुंण बल़ीदान भैंट दैआ और तिहै काम करे ज़ेता करै परमेशर खुश हआ।
2	6	एता लै आसा पबित्र शास्त्रा दी बी लिखअ द, () “हेरा, मुंह डाहणीं सियोने कूणींए छ़ांटी दी किम्मती ज़ान किल्ली। ज़ुंण बी तेऊ दी विश्वास करे, सह निं केही शर्मिंदअ हणअ।”
2	7	तम्हैं ज़ुंण विश्वास करा तम्हां लै आसा सह किम्मती पर ज़ुंण विश्वास नांईं करदै, () “सह ई पात्थर ज़ेता लै राज़ मिस्त्री बोलअ कि अह निं किछ़ू कामों आथी, सह ई बणांअ तेऊ कूणींए ज़ान।”
2	8	तेखअ, () “सह आसा एही ज़ान ज़ेथ मणछा ठोहल़ लागा, एही टोल्ह ज़ेता करै तिंयां बरैबाद हआ।” तिन्नां लागा ठोहल़ तै कि तिंयां निं परमेशरो बैण मंदै और तिन्नां लै आसा परमेशरै अहैई सज़ा डाही दी।
2	9	पर तम्हैं निं तिहै आथी, तम्हैं आसा परमेशरे आप्पू लै छ़ांटै दै। तम्हैं आसा तेऊ परमेशरे परोहित ज़ुंण राज़अ आसा। तम्हैं आसा पबित्र और परमेशरे आपणैं खास लोग ज़ुंण परमेशरे सेऊआ करा। तेऊ शादै तम्हैं न्हैरै मांझ़ा का महान प्रैशै लै ताकि तम्हैं परमेशरे महान कामें बारै सोभी लोगा का खोज़ी सके। ()
2	10	होशा गूरै आसा थारै बारै अह गल्ल शुची बोली दी, () “तम्हैं निं पैहलै किछ़ बी आथी तै, पर ऐबै आसा परमेशरे परज़ा, पैहलै निं तम्हां परमेशरे झींणें बारै थोघ आथी त, पर ऐबै आसा थोघ किल्हैकि तेऊ हेरी पैहलै ई तम्हां लै आपणीं झींण रहैऊई।”
2	11	मेरै पैरै भाईओ, हुंह करा तम्हां लै अरज़ तम्हैं सोठा एसा गल्ला, “तम्हैं आसा एऊ संसारै परदेसी” ज़सरअ असली घर स्वर्गै आसा, तम्हैं करनी तिन्नां पापी कामां का दूर रहणें कोशिश ज़ुंण थारै प्राण करनअ च़ाहा। नांईं ता तम्हैं निं परमेशरा नेल़ रही सकदै। ()
2	12	तम्हां फेर रहा तिंयां लोग ज़ुंण परमेशरा दी विश्वास निं करदै तिंयां सका इहअ तम्हां लै दोश लाई कि थारै काम आसा बूरै। तैही डाहणअ धैन कि तम्हैं किहअ बभार करा, ताकि तिंयां थारअ भलअ बभार भाल़े। खिरीए धैल़ी मनणी तिन्नां अह गल्ल कि थारअ बभार आसा भलअ और खिरी करनी तिन्नां परमेशरे महिमां ज़ेभै मसीहा ईशू संसारे न्याय करदअ पृथूई लै फिरी एछणअ। ()
2	13	प्रभूओ अदर करना लै लागा हाम्हां तिन्नों हुकम मनणअ ज़ुंण संसारै हाम्हां प्रैंदै राज़ करा, ज़िहअ कि राज़अ, ज़ुंण सोभी प्रैंदै प्रधान आसा।
2	14	हाकम, ज़हा लै राज़ै आसा हक दैनअ द, तिंयां आसा तिन्नां लै सज़ा दैंदै छ़ाडै दै ज़ुंण गलत करा और तिन्नां सराहंदै ज़ुंण भलअ करा।
2	15	किल्हैकि परमेशर च़ाहा इहअ ई कि म्हारअ भलै बभारा करै छ़ाडणअ तिन्नां लोगा हाम्हां लै झ़ुठअ दोश लाणअ ज़हा का परमेशरो थोघ निं आथी। किल्हैकि अह गल्ल आसा पाक्की कि तिन्नें झ़ुठै दोश निं शुचै आथी।
2	16	पर तम्हैं ज़िहअ च़ाहा, तिहअ करनै का निं तम्हां कोहै रोक्की सकदअ किल्हैकि तम्हैं आसा पैहलै ई म्हारै प्रभू ईशू मसीहा करै आज़ाद हेरै दै करी। पर एता निं पाप करना लै मोक्कअ समझ़ी। पर थारै कामां करै लोल़ी शुझुअ कि तम्हैं आसा असली दी परमेशरे सेऊआ करनै आल़ै।	WRONG ALIGNMENT
2	17	सोभिओ करा अदर, होरी विश्वासी भाई संघै डाहा झ़ूरी, परमेशरा का डरनअ और राज़ैओ करा अदर। ()
2	18	तम्हैं कसरै घरै काम करनै आल़ै टैहलू ज़ुंण विश्वासी आसा, तम्हां लागा आपणैं मालके हर गल्ला मनणी और तिन्नों अदर करनअ। इहअ करै सोभी मालका लै च़ाऐ तिंयां झणैल़ू होए या तिन्नों बभार तम्हां लै काठअ होए।
2	19	किल्हैकि ज़ै हाम्हां दी कोई दोश नांईं हणैं दी बी हाम्हां लै कुंण दुख दैआ, हाम्हैं ज़िरा तेता बी सुलै करै। किल्हैकि हाम्हां का आसा थोघ कि परमेशरा का आसा सोभी गल्लो थोघ और सह आसा हाम्हां करै खुश।
2	20	किल्हैकि, ज़ै तम्हैं ज़ुल्म करी करै धमुक्कै खाऐ और सबर डाहअ, ता तेते किज़ै सराहणे गल्ल हुई? पर ज़ै तम्हां भलै काम करी करै दुख भेटा और सबर करा, तेता करै हआ परमेशर खुश।
2	21	तम्हां शादणेंओ आसा परमेशरो एक मकसद इहअ बी कि तम्हैं भलै काम करनै पिछ़ू बी तेऊ लै दुख ज़िरे। मसीहा ज़ुंणी थारी तैणीं दुख ज़िरै, सह आसा तम्हां लै आदर्श। तैही लागा तम्हां तिहअ करनअ ज़िहअ तेऊ किअ।
2	22	“पबित्र शास्त्र बोला इहअ, “तेऊ निं कधि पाप किअ, नां तेऊ किज़ै झ़ुठअ बोलअ। ()
2	23	“ज़ेभै लोग ईशूए बेइज़ती करा तै, सह निं तिन्नां बापस बेइज़ती करदअ त। ज़ेभै लोग तेऊ लै दुख दैआ तै सह निं तिन्नां लै बापस धमकी दैंदअ त। पर सह करा त आपणीं मज़ता लै परमेशरा दी भरोस्सअ। तेऊ का आसा त थोघ कि परमेशर आसा सदा शुचअ न्याय करनै आल़अ। ()
2	24	“ज़ेभै ईशू क्रूसा दी मूंअ, तेऊए देही दी दैनी म्हारै पापा पिछ़ू सज़ा। तेऊ किअ अह एते तैणीं कि पाप हाम्हां दी आजू राज़ नां करे, पर ऐबै हाम्हैं तिन्नां धर्मीं गल्ला करे ज़ुंण परमेशर च़ाहा। ज़ुंण कोल़े मार तेऊ ज़िरी, हाम्हैं हुऐ तेता करै च़ांगै।” ()
2	25	तम्हैं तै पैहलै कबाता पेठी दी भेडा ज़िहै। पर ऐबै आऐ आपणैं हेर-सभाल़ करनै आल़ै फुआल मसीहा सेटा लै भी फिरी। ()
3	1	ओ बेटल़ीओ, तम्हैं बी रहा आपणैं मर्धे डरा हेठै।
3	2	ज़ै इना मांझ़ै कोई इहै बी होए, ज़ुंण मसीहा दी विश्वास नांईं करदै, तिन्नां हेरनअ थारै पबित्र और धर्मीं बभारा भाल़ी बाझ़ी बोलै विश्वास करी। तिन्नां का जाणअ शुझुई कि तम्हैं करा तिन्नों अदर।
3	3	थारअ हार शंगार निं लोल़ी दखाऊटी हुअ,थारअ शंगार लोल़ी इहअ हुअ ज़ुंण परमेशरे लोगा शोभा दैआ, नां कि कई रंगे गुछ़टी बाली करै और सुन्नैं च़ंदी, मोती, और किम्मती झिकल़ै बान्हीं करै।
3	4	पर तम्हैं बणां भितरी थारै दिला का शोभा दैणैं आल़ी ज़ुंण सदा रहा। मतलब थारअ सिधअ-सादअ सभाब और शांत बभार ज़ेतो मोल परमेशरे आछी दी खास्सअ आसा।
3	5	पराणैं ज़मानैं बी ज़ुंण धर्मीं बेटल़ी रहा ती, तिंयां करा ती परमेशरा दी विश्वास और तिंयां डाहा ती आपणीं आशा तेऊ दी, संघा रहा ती तिंयां आपणैं मर्धे डरा हेठै, एऊ ई साबै बणांआ ती तिंयां आपणीं शोभा।
3	6	ज़ेही सारा ती, सह मना ती आबरामे हर गल्ला और तेऊ लै बोला ती सह आपणअ प्रभू। तम्हैं बी ज़ै होरी लै भलाई करे, और तम्हां ज़ै अह डौर नांईं होर कि तम्हैं आसा विश्वासी थारै मर्ध और होर लोग झ़ाणीं ऐबै किज़ै बोले, तै हणीं तम्हैं बी सारे शोहरी ज़ेही।
3	7	तिहअ ई ओ मर्धो, तम्हैं बी ज़िऊआ आपणीं बेटल़ी संघै जोग-सजोग डाही आपणीं लाल़ी संघै ज़िन्दगी। तम्हैं डाहणीं अह गल्ल आद कि तिंयां निं तम्हां ज़ेही पाक्की आथी। तैही करनअ तिन्नों अदर। किल्हैकि परमेशरै ज़ुंण दान आपणैं जशा करै आसा दैनअ द, तम्हैं आसा दुहै तेथ साझ़ू, और सह आसा सदा लै ज़िन्दगी। तम्हैं करै इहअ तै कि ज़ेभै तम्हैं प्राथणां करे तेभै परमेशर थारी शुणें।
3	8	खिरी बोला हुंह तम्हां सोभी लै इहअ कि तम्हैं सोभै रहा एक मन हई करै। एकी दुजैओ डाहणअ धैन-खैल। एकी दुजै संघै करा भाई और बैहणी समझ़ी करै झ़ूरी, होरी लै हणअ झणैल़ू और घमंड निं कधि करनअ।
3	9	बूराईए बदल़ै बूराई निं करा और नां गाल़ी दैणैं आल़ै लै बदल़ै दी गाल़ी दैआ, पर एते उंबल़ी दैआ लोगा लै बर्गत। किल्हैकि परमेशरै आसा तम्हैं होरी लै बर्गत दैंदै शादै दै। ज़ै तम्हैं इहअ करे ता परमेशरा दैणीं तम्हां लै बी बर्गत।
3	10	किल्हैकि पबित्र शास्त्रा दी आसा इहअ लिखअ द, () “ज़ै कुंण मणछ आपणीं ज़िन्दगी दी नंद च़ाहा और भलै धैल़ै भाल़णअ च़ाहा, सह रहै बूरी गल्ला बोल़णैं का बच़दअ सह छ़ाडै तिन्नां गल्ला बोल़णीं ज़ुंण झ़ुठी आसा।
3	11	सह निं बूरअ करी पर सह करै भलअ। तेऊ करनी सदा होरी संघै शांती दी रहणें कोशिश।
3	12	किल्हैकि परमेशर हआ धर्मीं मणछा भाल़अ लागअ द, और सह हआ हर बगत धर्मीं मणछे प्राथणां शूणअ लागअ द। पर बूराई करनै आल़ै बाखा फरेऊआ सह पिठ।”
3	13	ज़ै तम्हैं हर बगत भली गल्ला करने कोशिश करे, तै निं कोही लाऐ तम्हैं च़िकी।
3	14	पर ज़ै कुंण म्हारै धर्मीं बभार हणैं पिछ़ू दुख दैए, तै भेटणीं असली दी हाम्हां बर्गत। तिहअ करा ज़िहअ याशायाह आसा लिखअ द, “तिन्नां लोगा का निं डरी ज़ुंण हाम्हां लै धमकी दैआ और एसा गल्ले फिकर निं करी कि लोगा किज़ै सका करी।”
3	15	पर आपणैं दिलै दैआ मसीहा लै ज़ैगा और तेऊओ करा प्रभू मनी करै अदर। हर बगत रहणअ ज़बाबा दैणा लै तैर ज़ै कुंण तम्हां का इहअ पुछ़े कि थारी आप्पू लै परमेशरा का किज़ै आशा आसा। पर ज़बाब दैणअ तिन्नां सिधै-सादै सभाबा संघै।
3	16	एसा गल्लो डाहै धैन कि तम्हैं करै एऊ साबै लोगा संघै बभार कि तम्हां आप्पू बूरअ निं च़ेते। तेखअ ज़ै लोग थारै खलाफ बूरअ बोले ता तिंयां हणैं थारै भलै बभारा भाल़ी शर्मिंदै किल्हैकि तम्हैं आसा मसीहा ईशू दी एक हुऐ दै।
3	17	किल्हैकि, ज़ै परमेशरे दिलै तम्हां लै एही होए कि तम्हैं भलाई करी करै दुख भुगते, ता अह आसा बूराई करी करै दुखा भुगतणै का भलअ।
3	18	हुंह बोला इहअ तै कि मसीहा भुगतअ दुख और सह मूंअ म्हारै पापा पिछ़ू। सह मूंअ एकी बारी और तेऊ निं भी मरने ज़रुरत आथी। सह त धर्मीं मणछ और सह मूंअ हाम्हां पापी लोगा लै एते तैणीं कि सह हाम्हां परमेशरा नेल़ आणी सके। तिन्नैं पाई तेऊए देही मारी पर सह किअ पबित्र आत्में शगती करै ज़िऊंदअ।
3	19	तेखअ नाठी तेऊए आत्मां खुशीए समादा खोज़दी तिन्नां आत्मां का ज़ुंण परमेशरै तिधी आसा कैद डाही दी ज़िधी मूंऐं दै मणछे आत्मां डेओआ।
3	20	ईंयां आसा तिंयां आत्मां ज़ुंणी पैहलै ज़मानैं परमेशरो हुकम नांईं मनअ। ज़धू नूह ज़हाज़ा बणांदअ त लागअ द, परमेशरै किअ सबर और सह रहअ न्हैल़अ लागी कि तिंयां लोग बदल़े। पर ज़ांऊं पाणींए प्रल़या करै सारअ संसार खतम हुअ ता सिधै आठ लोग तै नाठै दै ज़हाज़ा भितरी और तिंयां ई बच़ै बी।
3	21	पराणैं ज़मानैं तिन्नों उद्धार आसा म्हारै उद्धारा लै ऐबै उदाहरण ज़ेभै हाम्हैं डुबकी लआ। ज़ेऊ पाणीं दी हाम्हैं डुबकी लआ सह निं म्हारी देही का मैल दूर करदअ, सह आसा एसा गल्लो नछ़ैण कि हाम्हैं की सोर समझ़ डाही करै परमेशरा का म्हारै पाप माफ करने अरज़। हाम्हां लै सका माफी भेटी किल्हैकि ईशू मसीहा आसा मरी करै भी ज़िऊंदअ हुअ द,
3	22	और सह नाठअ स्वर्गा लै। तिधी आसा सह ऐबै परमेशरे दैहणीं बाखा सोभी का बडी पदबी दी बेठअ द और सह करा स्वर्ग दूत, प्रधान और शगती प्रैंदै राज़। ()
4	1	तैही ज़ै मसीहा देही दी रहंदी दुख भुगतअ, तम्हां बी लागा तेऊ ई ज़िहै दुख भुगतणां लै तैर रहणअ। ज़ै तम्हैं मसीहे हणैं पिछ़ू देही दी दुख भुगतणअ च़ाहा, तम्हैं हेरअ तै पाप करनअ छ़ाडी।
4	2	एतो नतिज़अ हणअ इहअ कि आजू निं तेऊ मणछा आपणीं ज़िन्दगी बूरै काम करनै ज़ुंण एऊ संसारे लोग हर बगत करनअ च़ाहा। पर तेऊ करनअ तिहअ ज़िहअ परमेशर तेऊ लै करना लै बोले।
4	3	पैहलै च़ाहा तै तम्हैं इहै काम करनै ज़ेथ विश्वास नांईं करनै आल़ै मज़अ लागा त, तम्हैं करा तै आपणीं ज़िन्दगी बूरै काम करना लै बरैबाद ज़िहअ कि शराब और खाणैं पिणैं दी, कंज़रैई दी और नशर्म नाच़-खेल्हा दी और मुर्ति पूज़ा दी ज़ेता का परमेशर नफरत करा।
4	4	तैही हआ तिन्नां थारै पराणैं साथी रहैनी कि तम्हैं निं इहै भारी इना बूरै कामां दी तिन्नें साझ़ू हंदै और तैहीता तिंयां थारी बूराई करा।
4	5	पर एक धैल़ी एछणी एही बी ज़रूर ज़ेभै तिन्नां परमेशरा सम्हनै इना सोभी बूरी गल्लो साब-कताब लागणअ दैणअ। परमेशर आसा सोभी लोगे न्याय करना लै तैर, च़ाऐ तिंयां अज़ी ज़िऊंदै आसा, च़ाऐ तिंयां पैहलै होए मरी गऐ दै। ()
4	6	तैही ता तिन्नां मणछा का बी खोज़अ मसीहा खुशीओ समाद ज़ुंण पैहलै ई आसा तै मरी गऐ दै। एही ता भुगती तिन्नैं सोभी मणछा ज़ेही सज़ा और तिंयां मूंऐं, पर ऐबै आसा तिंयां आत्मां दी परमेशरा संघै सदा ज़िऊंदै।
4	7	एऊ संसारो अंत आसा छ़ेकै हणैं आल़अ, तैही रहा आपणैं आप्पू काबू करी करै सादै-सिधै रही करै प्राथणां करदै लागी। ()
4	8	सोभी लै आसा सोभी का ज़रूरी गल्ल एही कि एकी दुजै लै करा दिला का झ़ूरी। किल्हैकि ज़ै तम्हैं लोगा लै झ़ूरी करे तै हणैं तम्हैं तिन्नें हर गलती माफ करना लै हर बगत तैर। ()
4	9	ज़ै कुंण विश्वासी हांढदी-फिरदी थारै घरै पाहूंणअ एछे ता तेऊ लै निं नराज़ हणअ, पर तम्हैं तेऊए सेऊआ खुशी दिलै।
4	10	सोभी मणछा आसा परमेशरा का किज़ै नां किज़ै बरदान भेटअ द और तेऊ लागा तेऊ बरदाना करै दुजे सेऊआ करनी। तिन्नां लागा तिंयां बरदान राम्बल़ै करै कामैं लाणैं ज़ुंण तिन्नां लै परमेशरै आपणैं जशा करै आसा दैनै दै।
4	11	ज़ै तम्हां का प्रच़ार करनैओ बरदान आसा, ता तम्हां लागा परमेशरो बैण प्रच़ार करनअ। ज़ै तम्हां का होरीए मज़त करनैओ बरदान आसा, ता तेऊ करै पूरअ ज़ोर लाई ज़ुंण तम्हां लै परमेशरै आसा दैनअ द। तेखअ तम्हैं ज़िहअ बी करे तेता करै हणीं मसीहा ईशू बाती परमेशरे महिमां। सारी महिमां और राज़ आसा सदा-सदा लै तेऊओ ई! तथास्तू।
4	12	मेरै पैरै भाईओ, तिन्नां गल्ला लै निं रहैन हई ज़ुंण दुख दाह तम्हैं मसीहा ईशूए हणैं पिछ़ू तम्हैं भुगतदै आसा लागै दै। पर ईंयां गल्ला आसा एते तैणीं लागी दी हंदी कि थारै विश्वासे परख होए कि असली दी थारअ विश्वास परमेशरा दी आसा कि नांईं। इहअ निं सोठा कि ईंयां एही गल्ला किल्है आसा लागी दी हंदी ज़ुंण हाम्हां लै पाखली आसा।	WRONG ALIGNMENT
4	13	एते बारै रहा इहअ सोठी करै खुश कि तम्हैं हुऐ मसीहे तिन्नां दुखा दी साझ़ू ज़ुंण तेऊ ज़िरै। किल्हैकि तम्हैं बी आसा तिहै ई दुख ज़िरदै लागै दै। ज़ेभै मसीहा ईशू सोभी लोगा लै आपणीं महिमां प्रगट करदअ फिरी एछणअ, तेभै हणीं तम्हां होर बी खास्सी खुशी।
4	14	तेखअ ज़ै मसीहे नांओंआं लै थारी निंदा बी हआ, परमेशर आसा तम्हां करै खुश किल्हैकि एता करै लागा थोघ कि परमेशरे महिमां आल़ी आत्मां खोज़ा तम्हां संघै रही करै कि परमेशर किहअ महान आसा। ()
4	15	तम्हां मांझ़ै निं कोई बी मणछ हत्या करनै आल़अ, या च़ोर, या बूरै कामां करनै आल़ै हणैं या पराऐ कामां दी खरोल़ पाई करै निं दुख भुगती।
4	16	पर ज़ै तम्हैं मसीही हणें पिछ़ू तम्हैं दुख भेटे, तै निं तम्हैं शर्मिंदै हई, पर एसा गल्ला लै करै परमेशरे महिमां।
4	17	हुंह बोला इहअ एते तैणीं कि परमेशरो न्याय हणैंओ बगत गअ नेल़ एछी। पैहलै करनअ तेऊ तिन्नां लोगो न्याय ज़ुंण तेऊए आपणैं आसा। ज़ै परमेशरा हाम्हां विश्वासीओ न्याय पैहलै करनअ, ता तैहा डरैऊणीं गल्ले बारै सोठा ज़ुंण तिन्नां लोगा लै हणीं ज़ुंणी परमेशरा का आअ द सह खुशीओ समाद नांईं मनअ। ()
4	18	ज़िहअ पबित्र शास्त्र बोला, () “ज़ै धर्मीं मणछ ई दुख भुगती करै उद्धार भेटणअ, ता परमेशरे बेइज़ती करनै आल़ै और पापी मणछो लै किज़ै हणअ?”
4	19	तैही ज़हा तिहअ दुख भेटअ ज़िहअ परमेशर च़ाहा तिन्नां लागा सदा तेऊ परमेशरा दी भरोस्सअ डाहणअ ज़ुंणी तिंयां बणांऐं दै आसा। परमेशर करा सदा तिहअ ई ज़िहअ सह बोला। इहअ करै रहा हर बगत भलै करदै लागी
5	1	धख आसा होर गल्ला बी ज़ुंण हुंह तम्हां तिधे मंडल़ीए सैणैं लै च़ाहा बोल़णअ किल्हैकि हुंह बी आसा तम्हां ई ज़िहअ सैणअ। मंऐं भाल़ै तिंयां दाह-दुख आपणीं आछी ज़ुंण मसीहा खास्सी साला पैहलै भेटै। ज़ेभै सह भी फिरी एछणअ, हुंबी हणअ तेऊए महिमां दी साझ़ू ज़ेभै सह सारै संसारा लै प्रगट हणअ। थारअ संघी सैणअ हणें साबै करा हुंह तम्हां का अरज़ कि
5	2	ज़िहअ एक फुआल आपणीं भेडा हेरअ-भाल़अ रहा लागी, तम्हैं बी रहा तिन्नां हेरै-भाल़ै लागी ज़ुंण परमेशरै तम्हां का आसा सभाल़ै दै। एता करा दिला का किल्हैकि परमेशर च़ाहा इहअ ई कि तम्हैं करे। इहअ निं सिधअ तै करा कि तम्हां लै बोलअ कुंणी ज़बरदस्ती विश्वासीए हेर-सभाल़ करना लै। एऊ कामां निं एते तैणीं करा कि तम्हां लै कुंण ढबै दैए पर थारै दिलै लोल़ी असली दी परमेशरे और लोगे सेऊआ करने च़ाहा हुई।
5	3	ज़ुंण लोग तम्हां का सभाल़ै दै आसा, तिन्नां प्रैंदै निं राज़ करनै आल़ै ज़िहै हणअ, पर तिन्नां लै बणां आदर्श।
5	4	ईशू मसीहा, ज़ुंण म्हारअ प्रधान फुआला ज़िहअ आसा, ज़ेभै सह भी फिरी एछणअ, तेभै दैणअ तेऊ तम्हां लै शोभलअ मुगट नांम तेतो झ़ामण निं कधि खतम हणअ।
5	5	ऐबै बोला हुंह तम्हां ज़ुआन मणछा लै कि मंडल़ी दी ज़ुंण थारै सैणैं विश्वासी आसा तम्हैं रहा तिन्नें डरा हेठै। एकी दुजे करनी सादै-सिधै रही करै सेऊआ किल्हैकि हाम्हैं सका पबित्र शास्त्रा दी इहअ लिखअ द पहल़ी कि “परमेशर करा घमंडी मणछो बरोध, पर सादै-सिधै मणछा लै करा झींण।”
5	6	तैही रहा परमेशरा सम्हनै सादै-सिधै ज़हा का थारी रखबाली करनैओ बल आसा। ताकि सह थारअ तैहा धैल़ी अदर करे ज़ुंण तेऊ काढी आसा डाही दी।
5	7	और आपणीं सारी फिकर छ़ाडा तेऊ दी, किल्हैकि तेऊ आसा थारअ धैन-खैल।
5	8	हर बगत रहा चतैन और बिहुदै रहा, किल्हैकि थारअ दुशमण शैतान आसा तम्हां बरैबाद करने ताका दी। सह आसा शेरा ज़ेही क्रुंगा लाई लोल़अ लागअ द कि कसा धेल़ा-च़िरा।
5	9	तम्हैं करा विश्वासा दी पाक्कै रही करै तेऊओ बरोध। तिन्नां विश्वासी भाई-बैहणी करा आद ज़ुंण सारै संसारै आसा रहंदै लागै दै तिंयां बी आसा लागै दै इहै ई दाह-दुख ज़िरदै ज़ुंण तम्हां आसा।
5	10	परमेशर ज़ुंण जशा करै भरपूर आसा, तेऊ शादै हाम्हैं स्वर्गे सदा रहणैं आल़ी महिमें साझ़ू हणां लै किल्हैकि हाम्हैं आसा मसीहा संघै एक हुऐ दै। थोल़ी घल़ी दाह-दुख भुगतणै का बाद बणांणैं परमेशरा तम्हैं भलै, तेखअ निं तम्हां दी किछ़ै दोश हणअ और तेऊ दैणअ तम्हां लै बल ताकि थारअ विश्वास पाक्कअ होए।
5	11	तेऊओ ई राज़ लोल़ी जुगै-जुगै रहअ। तथास्तू।
5	12	मंऐं दैनी अह होछ़ी ज़ेही च़िठी सिलासे हाथै तम्हां लै। हुंह समझ़ा तेऊ मसीहा दी एक भरोस्सैमंद विश्वासी भाई। मेरअ एसा च़िठी लिखणेओ मकसद आसा तम्हां लै हैअ दैणअ और एसा गल्लो निहंचअ दैणअ कि ज़ुंण दाह-दुख बी तम्हां लै एभै आसा हंदअ लागअ द सह आसा असली दी तम्हां लै परमेशरे जशो भाग। एऊ जशा दी रहा पाक्कै टेकी।
5	13	रोम देशे बाबेल नगरी ज़ुंण तम्हां ई ज़िहै आसा परमेशरै छ़ांटै दै, तिंयां बी दैआ तम्हां लै राज़ी-खुशी। मरकुस ज़ुंण मुल्है मेरै शोहरू ज़िहअ आसा, तेऊ बी आसा तम्हां लै राज़ी खुशी दैनी दी।
5	14	एकी दुजै लै दैआ दिला का झ़ूरी संघै मल़्हैची दैई राज़ी-खुशी। हुंह करा परमेशरा का प्राथणां कि सह तम्हां सोभी लै शांती दैए ज़ुंण मसीहा संघै एक आसा हुऐ दै।
