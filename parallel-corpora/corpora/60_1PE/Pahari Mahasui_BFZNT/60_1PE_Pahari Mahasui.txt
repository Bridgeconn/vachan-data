1	1	हाऊं पतरस तुमुलै इऐं चिट्ठी लिखाऊ ज़ुण प्रभु यीशु मसीह रौ प्रेरित ऊ। हाऊं इऐं चिट्ठी तिऊं परदेसिऊ रै लिखाऊ, ज़ो पुन्तुस, गलतिया, कप्पदूकिया, आसिया और बितूनिया परदेशा दी अलग-अलग शैहरा दी रौआ ई।
1	2	परमेश्‍वर बाबै भौरी पैहलै तुमै आपणै लोग चाणना लै और पवित्र आत्मा रै ज़ौरिऐ पवित्र कौरना लै छ़ांटणै रौ फैसलौ कियौ थौ। तिणीऐ इणौ एथीलै कियौ ताकी तुमै यीशु मसीह रै हुकम माना और तेसरै लोऊ रै ज़ौरिऐ शुद्ध हुआ। हाऊं प्राथना कौराऊ कि परमेश्‍वर तुमुलै भौरी का बौड़ी दया और शान्ति दिया।
1	3	आमारै प्रभु यीशु मसीह रै बाब और परमेश्‍वरा रौ धन्यबाद औआ, ज़ुणिऐ आपणी बौड़ी कृपा रै मुताबिक आमै यीशु मसीह रै मौरै औन्दै मांझ़िऐ कु ज़िउंदै हुणै ज़ौरिऐ, ज़िउंदी आशा दी नौंवौ जनम दैऔ आ।
1	4	मतलब की आमुलै सै विरासत मिला ज़ो अविनाशी और साफ और अजर आ, ज़ो तुमुलै सौरगा दी आ छ़ाड़ी ऐन्दी,
1	5	परमेश्‍वर आपणी बड़ी शक्ति रै ज़ौरिऐ तुमारी देखभाल़ कौरा आ कैलैकि तुमै यीशु माथै विश्वास कौरा ई। सेऊ तुमु आखरी बौगता झ़ाऊं सौंभाल़ा आ ज़ेबी मसीह वापिस आशा लौ। तैबै तुमै ज़ाणालै कि परमेश्‍वरै तुमै पाप और मौउता कु पुरै तरिकै कौरीऐ बौच़ाऐ ई।
1	6	इऐ तुमुलै बड़ी खुशी री बूश आ, हालांकी इबी, थोड़ै बौगता लै तुमुऐ कई रौंगा री मुसीबतै जा सौईणै।
1	7	तुमारौ विश्वास सुनै ज़िणौ आ ज़ो आगी दी आ पौरखौ औन्दौ। और इऐ मुसिबतै इणौ साबित कौरा ई कि तुमारौ विश्वास तेस सुनै कु ज़ादौ किम्मती आ ज़ो नाष हुई सौका आ। इणै विश्वासा री वज़ाह कु यीशु मसीह रै वापिस आशणै रै बौगता दी तुमुलै बौड़ाई, महिमा और इज़्ज़त मिला आ।
1	8	यीशु कु तुमै बिण देखी ई प्यार कौरा ई, और आबै ता तेस माथै बिण देखी भी विश्वास कौरीयौ इणै खुश और मगन हुआई, ज़ो सुंच़णै कु भी बाइरै और बौड़ाई कु भौरवौ औन्दौ आ।
1	9	और आपणै विश्वासा रौ इनाम, मतलब आत्मा रौ छ़ुटकारौ पा आ ई।
1	10	एज़ै छ़ुटकारै रै बारै दी तिऊं भविष्यवक्तुऐ भौरी लोड़ौ और ज़ांच़-पड़ताल़ की आ, ज़ुणिऐ तिऐं बौड़ी दया रै बारै दी ज़ो तुमु माथै हुणै वाल़ी थी, भविष्यवाणी की थी।
1	11	मसीह री आत्मा तिंउदी थी, और तिउंलै बोला थी कि मसीह किणै कौरी दु:ख साहा आ, और किणी बासिऐ तेसलै बौड़ी इज़्ज़त मिलणी आ। तिंउऐ इणै ज़ाणनै री भौरी कोशिष कौरी कि मसीह कुण औणौ आ, और इऐ सारी बुशै केबी औणी ई।
1	12	परमेश्‍वरै तिऊं भविष्यवक्तु माथै पौगड़ौ कियौ कि तिउंरी खौबर तिऊं लै नाईं थी पर तुमुलै थी। इऐ खौबर यीशु मसीह रै बारै दी खुश री खौबर आ, ज़ो तुमुऐ इबी शुणी आ। परमेश्‍वरै सौरगा कु आपणी पवित्र आत्मा भेज़ी ताकी सै लोगु री खुश-खौबरी रौ परचार कौरणै दी मज़द कौरा। इयौ सारौ एती नोखौ आ, इदरा झ़ाऊं कि सौरगदूत भी इऊं च़िज़ु ध्याना कौरी देखणै री इच़्छ़ा कौरा ई।
1	13	एथीलै मन त्यार कौरौ और खौबरदार रौइऔ तिऐं बौड़ी दया री पुरी आश छ़ाड़ौ, ज़ो यीशु मसीह रै पौगड़ौ हुणै रै बौगतै तुमुकै मिलणै वाल़ी आ।
1	14	परमेश्‍वरा रै हुकम मानणै वाल़ै लोल़डेऊ ज़िणै औणै री वज़ाह कु तिऊं बुरै कामा री इच़्छ़ा नाईं कौरौ ज़िणौ पैहलै कौरा थै ज़ेबी तुमै परमेश्‍वरा री सौच़्च़ाई नाईं ज़ाणा थै।
1	15	पर ज़िणौ तुमारौ औटाउणै वाल़ौ पवित्र आ, तिणी ई तुमै भी आपणै सारै चाल-चलणा दी पवित्र बौणौ।
1	16	कैलैकि पवित्रशास्त्रा दी आ लिखौ औन्दौ कि, “पवित्र बौणौ, कैलैकि हाऊं पवित्र ऊ।”
1	17	और ज़ेबी तुमै परमेश्‍वरा कु, “ओ बाब” औटाइयौ प्राथना कौरा ई, ज़ुण बिणा पक्षपात कौरीऔ हर एकी रै कामा रै मुताबिक फैसलौ कौरा आ, ता तुमै सौदा तेसरी इज़्ज़त कौरौ ज़ेबी तुमै इऐं धौतरी माथै परदेसी ज़िणै ज़िवा ई।
1	18	कैलैकि तुमै ज़ाणाई, कि तुमारौ बेकार च़ाल-च़लण ज़ो दादै-परदादै कु आ च़ालौ औन्दौ, तेथकु तुमारौ छ़ुटकारौ सुनै-च़ांदी मतलब नाष औणै वाल़ी च़िज़ा रै ज़ौरिऐ नाईं हुऔ।
1	19	पर बेदाग और बिण पापा रै गाबड़ु मतलब मसीह रै किमत्ती लोऊ कौरी हुऔ आ।
1	20	मसीह दुनिया बौणनै कु पैहलै थौ चुनौ औन्दौ, पर आबै आखरी जुगा दी तुमारी मज़द कौरना लै पौगड़ौ हुऔ।
1	21	तेसरै ज़ौरिऐ तुमै परमेश्‍वरा माथै विश्वास कौरा ई, ज़ुणिऐ सेऊ मौरै औन्दै मांझ़िआ कु ज़िउंदौ कियौ, और तेसलै महिमा देई, कि तुमारौ विश्वास और आश परमेश्‍वरा माथै हुआ।
1	22	कैलैकि तुमै सौच़्च़ाई मानणै रै ज़ौरिऐ शुद्ध ई किऐ औन्दै, ता आबै तुमुऐ आपणै साथी विश्वासिऊ आइलै सौच़्च़ाई कौरी प्यार कौरणौ च़ांई। एकी दुजेऊ आइलै इम्मानदारी और पुरै ज़िवा कौरी प्यार कौरदै थाकौ लागी।
1	23	कैलैकि तुमुऐ खातम औणै वाल़ै नाईं पर केबी भी खातम नाईं औणै वाल़ै बिजा कौरी परमेश्‍वरा रै ज़िउंदै और सौदा रौइणै वाल़ै वचना कौरी नौंवौ जनम पाऔ आ।
1	24	पवित्रशास्त्र इणी ई बोला आ, “कैलैकि हर एक प्राणी घासा ज़िणौ आ, और तेसरी सारी शोभा घासा रै फुला ज़िणी आ, घास शुका और फूल झौड़ाई,
1	25	पर प्रभु रौ वचन जुगा-जुगा झ़ांऊ पाक्कौ रौआ आ।” और इयौ वचन मसीह रै बारै दी खुश-खौबरी आ ज़ेथरौ तुमुकै परचार आ कियौ औन्दौ।
2	1	एथीलै सारै रौंगा री दुश्मनी और छ़ल, कपट और ज़लन और बेइज़्ज़ती पोरु छ़ाड़ौ।
2	2	ज़िणौ नौऐं पैदै हुऐ औन्दै लोल़डै आपणी मां रै दुधा लै तरसा ई, तिणी ई तुमै भी परमेश्‍वरा रै वचन शिखणै री इच़्छ़ा कौरौ ताकी तुमै स्याणै बौणा। तैबै आखरी दी परमेश्‍वर तुमु दुनिया री बुरी च़िज़ा कु बौच़ावा सा।
2	3	कैलैकि ज़िणौ पवित्रशास्त्र बोला सा कि, तुमुऐ मैहसूस कौरीयौ ज़ाणौ आ कि प्रभु भौलौ आ।
2	4	आबै तुमै प्रभु काऐ आशै ई, ज़ुण ज़िउंदौ पात्थर आ, ज़ो आदमीऐ निकामौ ज़ाणौ आ, पर परमेश्‍वरा लै भौरी किम्मती और चुनौ औन्दौ आ।
2	5	और आबै तुमै ज़िउंदै पात्थर ई ज़ेथरौ आत्मिक घौर चाणना लै इस्तेमाल कौरा ई। तुमै पवित्र याजकु रै गुट भी ई और यीशु मसीह रै ज़ौरिऐ तुमै आत्मिक बौल़ी च़ौड़ावा ई ज़ेथ कौरी परमेश्‍वर खुश औआ आ।
2	6	इयौ तिणी आ ज़िणौ परमेश्‍वर पवित्रशास्त्रा दी बोला आ, “देखौ, हाऊं सिय्योना रै कुणै रौ च़ुनौ औन्दौ और भौरी किमत्ती पात्थर छ़ाड़ाऊ, और ज़ो कोई तेस माथै विश्वास कौरालौ, सेऊ केज़ी रीती कौरी शर्मिंदौ नाईं औन्दौ।”
2	7	एथीलै तुमुलै ज़ुण विश्वासी ई, सेऊ किमत्ती आ, पर अविश्वासिऊ लै सेज़ौ पात्थर ज़ेज़ौ बाड़ीउऐ निकाम्मौ ज़ाणौ थौ, आबै कुणै रौ पात्थर बौणौ।
2	8	और पवित्रशास्त्र तौंइऐ बोला सा, “एस पात्थरा कौरी भौरी लोग ठोकर खाआ ई और इयौ सेज़ौ पात्थर आ ज़ेथ कौरी सै लोटणै भी ई।” सै इणै एथीलै लोटणै ई कैलैकि सै परमेश्‍वरा रै वचनु मानणा लै इनकार कौरा ई और एज़ी सौज़ा परमेश्‍वरै तिउंलै छ़ाड़ी थी।
2	9	पर तुमै एक चुनै औन्दै वंश, और राजपदधारी, याजकु रै समाज, और पवित्र लोग, और परमेश्‍वरा री आपणी ज़ौण-पौरज़ा ई, एथीलै कि ज़ुणिऐ तुमै न्यारै मांझ़िया कु आपणै नोखै प्याशै दी औटाऐ औन्दै ई, तेसरै गुण पौगड़ै कौरौ।
2	10	तुमै पैहलै परमेश्‍वरा रै लोग नाईं थै पर आबै परमेश्‍वरा री ज़ौण-पौरज़ा ई, तुमु माथै दया नाईं हुई थी पर आबै तुमु माथै दया हुई गोई आ।
2	11	ओ मैरै प्यारै साथी विश्वासिउओ, हाऊं तुमु कु औरज़ कौराऊ कि तुमै आपुलै परदेशी और मुसाफिर ज़ाणीऔ तिऊं संसारिक विच़ारु कु ज़ो आत्मा कु युद्ध कौरा ई, बौच़ी रौऔ।
2	12	दुजी ज़ाती रै लोगु कु तुमु रौ च़ाल-च़लण आच़्छ़ौ च़ांई हुऔ। ताकी ज़ेज़ी-ज़ेज़ी बुशु दी तुमु बुरै ज़ाणीऔ बदनाम कौरा ई, सै तुमारै आच़्छ़ै कामा देखीयौ बौड़ी दया रै दिना दी परमेश्‍वरा री बौड़ाई कौरा।
2	13	प्रभु री इज़्ज़त कौरना लै तुमै हर एक परधाना रै अधीन रौऔ, ज़ुण लोगुऐ ई चुनै औन्दै, और राज़ै रै अधीना दी एथलै रौऔ कैलैकि सेऊ सारेऊ कु बौड़ौ परधान आ।
2	14	आफसरा रै अधीन एथलै, कैलैकि सै राज़ै रै ज़ौरिऐ गान्दै काम कौरणै वाल़ेऊ लै सौज़ा दैणा लै, और आच़्छ़ै काम कौरणै वाल़ेऊ री बौड़ाई कौरना लै तेसरै भेज़ै औन्दै ई।
2	15	परमेश्‍वर च़ाहा सा की तुमै आच़्छ़ै काम कौरौ ताकी तुमै तिऊं मुर्ख लोगु आपणै विरोधा दी आरोप लाइणै कु रोका, ज़ुण परमेश्‍वर नाईं ज़ाणदै।
2	16	तुमारौ च़ाल-च़लण आज़ाद लोगु ज़िणौ ता हुआ पर तुमै आपणी आज़ादी रौ इस्तेमाल बुराई च़ोरना लै नाईं पर परमेश्‍वरा रै सेवका रै रुपा दी कौरौ।
2	17	सारेऊ री इज़्ज़त कौरौ, आपणै सारै साथी विश्वासिऊ आइलै प्यार कौरौ, परमेश्‍वरा कु डौरौ, राज़ै री इज़्ज़त कौरौ।
2	18	ओ सेवको, हर रौंगा रै डौरा आइलै आपणै मालिका रै अधीन रौ, ना सिरफ भौलेऊ और ना निउलेऊ रै, पर काठेऊ रै भी।
2	19	अगर कुण आदमी एज़ी वज़ाह कु सौबरा कौरी दु:ख भोगा आ और गलत सहन कौरा सा कैलैकि सेऊ सौमझ़ा सा कि परमेश्‍वरा कै इणौ आच़्छ़ौ लागा सा ता इऐ भौली बूश आ।
2	20	कैलैकि अगर तुमुऐ गौलती कौरीऔ मार खाई आ और सौबर छ़ाड़ी आ, ता एथदी का बौड़ाई री बूश आ? पर अगर आच़्छ़ौ काम कौरीऔ दुःख उठाऔ और सौबर छ़ाड़ी आ ता एऊ परमेश्‍वरा कै आच़्छ़ौ लागा आ।
2	21	और तुमै एथीलै औटाई भी गौऐ, कैलैकि मसीह ऐ भी तुमारी ताइंऐ दुःख उठाइयौ तुमुलै एक गवाही देई गोई आ, कि तुमुऐ भी तिणी ई कौरणौ च़ांई ज़िणौ तिणीऐ कियौ आ।
2	22	ना ता तिणिऐ पाप किऔ, और ना तेसरै मुंआ कु गलत बूश निकल़ी।
2	23	सेऊ गाल़ी शुणियौ गाल़ी नाईं दिआ थौ, और दु:ख उठाइयौ कासी लै भी धौमकी नाईं दिआ थौ, पर आपु सौच़्च़ै फैसलै कौरणै वाल़ै रै हाथा दी सौंभाल़ा थौ।
2	24	सेऊ आपु ई आमारै पाप आपणै शरीरा माथै नीईंयौ क्रुसा माथै च़ौड़ी गौ, ज़ेथ कौरी आमै पापा दी मौरीयौ धार्मिकता लै ज़िन्दगी बितावा, तेसी रै मार खाणै कु तुमै च़ांगै हुऐ ई।
2	25	तुमै पैहलै भौटकी औन्दी भेरीऊ ज़िणै थै, पर आबै आपणै प्राणा री भेराल़डु और रखवाल़ै यीशु काऐ वापिस आशी गौऐ।
3	1	ओ छ़ेउड़िउओ, तुमै भी आपणै बोउटेऊ रै अधीन रौऔ। एथीलै कि अगर इऊं मांझ़िऐ कुण इणै औलै ज़ुण वचन नाईं मानदै,
3	2	तैबै भी तुमारै डौरा कौरी पवित्र च़ाल-च़लण देखीयौ बिण वचनै आपणी-आपणी छ़ेउड़ी रै च़ाल-च़ालणा रै ज़ौरिऐ विश्वासा दी शामिल औआ।
3	3	और तुमारौ शिंगार देखाउटी नाईं च़ांई हुणौ, मतलब बाल़ बेलणै, और सुनै रै ज़ेउरात या रौंगा-रौंगा रै जुड़कै भिड़णै।
3	4	पर तुमारी भितरी आत्मा निउली और ज़िवा रौ निउलौपन ज़िणौ कादी ना नाष हुणै वाल़ै गुणा कु सौज़ौ औन्दौ औआ, ज़ो परमेश्‍वरा री नौज़री दी भौरी किमत्ती आ।
3	5	और पुराणै ज़मानै दी भगतण छ़ेउड़ी भी, ज़ो परमेश्‍वरा माथै आश छ़ाड़ा थी, आपु इणी रीती कौरी सौज़ावा और आपणै-आपणै बोउटै रै अधीन रौआ थी।
3	6	ज़िणौ सारा नावां री छ़ेउड़ी आपणै बोउटै इब्राहिमा रौ हुकम माना थी और तेसलै मालिक बोला थी। ता तुमै भी भौलाई कौरौ, और केज़ै रौंगा रै डौरा कु नाईं डौरौ, ता तुमै भी तेसरी सन्तान बौणा ई।
3	7	तिणी ई ओ बोउटेउओ, तुमै भी बुद्धिमानी कौरी आपणी बोउटीऊ आइलै आपणी ज़िन्दगी बिताऔ और छ़ेउड़िऊ कमज़ोर ओखर ज़ाणीऔ तिंआरी इज़्ज़त कौरौ। कैलैकि तुमै दुइआ सौदा री ज़िन्दगी रै दाण रै वारिस ई, ज़ो परमेश्‍वरै तुमुलै आपणी बौड़ी दया कौरी आ दैऔ औन्दौ। ज़िणै कौरी तुमारी प्राथना नाईं रुका।
3	8	आखरी दी हाऊं तुमुलै इणौ बोलणौ च़ाहा ऊ कि, सारै रै सारै एकी मौनै और कृपावाल़ै और भाईच़ारै रै प्यार कौरणै वाल़ै, और करुणावाल़ै, और निउलै बौणौ
3	9	बुराई रै बौदल़ै बुराई नाईं कौरौ, और ना गाल़ी रै बौदल़ै गाल़ी दैऔ। पर एथरै बौदल़ै आशीष दैऔ कैलैकि परमेश्‍वरै तुमै दुजेऊ लै आशीष दैणा लै ई औटाऐ औन्दौ। अगर तुमै इणौ कौरा ई ता परमेश्‍वरा भी तुमुलै आशीष दिया आ।
3	10	कैलैकि पवित्रशास्त्र बोला सा कि, “ज़ुण-कुण ज़िउणै री इच़्छ़ा छ़ाड़ा आ, और आच़्छ़ै दिन देखणै च़ाहा ई, सै आपणी ज़ीभ बुराई कु, और आपणै मूंह बुरी बुशै लाइणै कु रोकौ।
3	11	सेऊ बुराई रौ साथ छ़ाड़ा लौ, और भौलाई ई कौरालौ। सेऊ मेल-मिलाप लोड़ा लौ और तेसरी खोज़ा दी रौआ लौ।
3	12	कैलैकि प्रभु री आखी धौर्मिऊ माथै लागी रौआ ई, और तेसरै कौन्थु तिऊं री प्राथना माथै लागी रौआ ई। पर प्रभु बुराई कौरणै वाल़ै रै विरोधा दी रौआ आ।”
3	13	और अगर तुमै भौलाई कौरना लै त्यार रौआ लै ता तुमारी बुराई कौरणै वाल़ै कुण ई?
3	14	और अगर तुमै धौर्मिऊ री वज़ाह कु दु:ख भी उठावा, ता तुमै आशीषित ई। अगर कुण तुमु डौराउआ सा ता तिउंकु नाईं डौरौ, और नाईं घबराऔ।
3	15	पर मसीह प्रभु ज़ाणीऔ आपणै-आपणै ज़िवा दी पवित्र सौमझ़ौ, और ज़ुण-कुण तुमु कु तुमारी आशा रै बारै दी कुछ़ पुछ़ा ता तेसलै ज़वाब दैणा लै सौदा त्यार रौऔ, पर निउलै और डौरा आइलै,
3	16	और मन भी शुद्ध छ़ाड़ौ, एथीलै कि ज़ेज़ी बुशु रै बारै दी तुमारी बदनामी औआ, तिऊं रै बारै दी सै ज़ुणीऐ तुमारी मसीही दी आच़्छ़ै च़ाल-च़ालणा री बेइज़्ज़ती की ई आ, शर्मिंदौ औआ।
3	17	कैलैकि अगर परमेश्‍वरा री इणी मौरज़ी आ, कि तुमै भौलाई कौरणै री वज़ाह कु दुःख उठाऔ, ता सै बुराई कौरणै री वज़ाह कु दुःख उठाणै कु उत्तम आ।
3	18	हाऊं एथीलै बोलाऊ कैलैकि, मसीहै आमारै पापा री तांइऐ दुःख उठाऔ और मौरी गौ। सेऊ सिरफ एकी बारै मौरौ और एस दोहराउणै री कोई ज़ुरत नाईं। सेऊ धौर्मी ज़ौणौ थौ ज़ुण पापीऊ लै मौरौ ताकी सेऊ आमु परमेश्‍वरा काऐ आणा। तेसरी शरीरिक मौउत ता हुई, पर परमेश्‍वरा री आत्मा रै ज़ौरिऐ ज़िउंदौ कियौ।
3	19	तैबै मसीहै आत्माऊं लै परचार कौरौ ज़ो कैदा ई थी छ़ाड़ी ऐन्दी।
3	20	इऐ सेज़ी आत्मा थी ज़ुणिऐ भौरी पैहलै परमेश्‍वरा रै हुकम नाईं मानै थै, ज़ेबी नूह आपणौ ज़ाहज़ चाणदै थौ लागौ औन्दौ, तेबी परमेश्‍वर सबरा कौरी इणौ थौ लागौ औन्दौ देखदै कि का इऐं लोग आपणी गलती माना ई। पर सिरफ आठ लोग तेस पाणी री बौड़ी बाड़ा दी डुबणै कु बौच़ाऐ थै।
3	21	सेऊ बाड़ा रौ पाणी बपतिस्मा रौ औनैणौ आ, ज़ो आबै तुमारौ छ़ुटकारौ कौरा आ। बपतिस्मा रौ मतलब शरीरा रौ मौल़ धोउणौ नाईं बल्कि शुद्ध ज़िवा कौरी आपु परमेश्‍वरा रै हाथा दी सांबणौ आ। एऊ बपतिस्मा यीशु मसीह रै मौरै औन्दै मांझ़िया कु ज़िउंदै औणै रै ज़ौरिऐ आमारौ छ़ुटकारौ कौरा सा।
3	22	यीशु मसीह सौरगा दी डेइऔ परमेश्‍वरा री सुल़टी भिलै बोशी गौ आ और सौरगदूत, अधिकारी, तागत तेसरै अधीन कौरी गौऐ ई।
4	1	एथीलै ज़ेबी मसीहै शरीरा दी दुःख उठाऔ, ता तुमुऐ भी दु:ख उठाउणा लै तेस स्वभाव आइलै त्यार औणौ च़ांई, ज़िणौ तेसरौ थौ, अगर तुमै मसीह लै दु:ख उठाउणा लै त्यार ई ता तुमुऐ पाक्कौ सुंच़ी ऐरौ आ कि पाप नाईं कौरणौ।
4	2	ताकी आशणै वाल़ै बौगता दी आपणी बौच़ी ऐन्दी शारीरिक ज़िन्दगी लोगु री इच़्छ़ा रै मुताबिक नाईं पर परमेश्‍वरा री इच़्छ़ा रै मुताबिक बिताऔ।
4	3	काफी थौ सेऊ बौगत, ज़ो तुमुऐ दुजी ज़ाती रै लोगु ज़िणौ इऊं बुरी इच़्छ़ा पुरी कौरणै दी बिताई गौ आ: गान्दै कामा री इच़्छ़ा, नशेड़ी, शराबड़ै, ऐश-मस्ती, और बुरी मुर्तिपूज़ा।
4	4	सै हैरान औआ ई कि तुमै इऊं गान्दै कामा दी तिउंरौ साथ नाईं दैंदै। एथीलै सै तुमुलै बुरौ भौलौ बोलाई ई।
4	5	एकी दिनै सै ज़ुरूर आपणै लेखै दैणा लै परमेश्‍वरा काऐ खौड़ै औणै ई, और परमेश्‍वर तिऊं हरेका कु तिउंरै कामा रै बारै दी पुछ़ा ज़ो तिंउऐ इऐं धौतरी माथै किऐ ई। परमेश्‍वर ज़िउंदै और मौरै औन्देऊ रौ फैसलौ कौरा आ।
4	6	इऐ वज़ाह सा की मौरै औन्दै लोगुऐ भी यीशु मसीह री खुश-खौबरी शुणी। तिउंरै शरीरै ता सारै लोगु ज़िणौ मौरणौ पौड़ौ पर आबै सै आत्मा दी परमेश्‍वरा आइलै सौदा लै रौआ ई।
4	7	सारी बुशेऊ रौ खात्मौ ज़ल्दी हुणै वाल़ौ आ। एथीलै सबर हुइयौ प्राथना लै खौबरदार रौऔ।
4	8	सारेऊ कु ज़ुरुरी बूश एज़ी सा कि एकी दुजै कु भौरी प्यार छ़ाड़ौ, कैलैकि प्यार कई पाप दुमा आ।
4	9	बिण कुड़कुड़ाऐ एकी-दुजै री आदर-खातर कौरौ।
4	10	ज़ासकै ज़ो वरदान आ मिलौ औन्दौ, सेऊ तेस परमेश्‍वरा रै कई रौंगा री बौड़ी दया रै भौलै खज़ान्च़ीऊ ज़िणौ एकी दुजेऊ री ज़ुरतै पुरी कौरना लै एथरौ इस्तेमाल कौरा।
4	11	अगर तुमुकै परचार कौरणै रौ वरदान आ ता तुमै परमेश्‍वरा रै वचना रौ परचार कौरौ। अगर तुमुकै दुजै लोगु री मज़द कौरणै रौ वरदान आ ता तुमै पुरी तागती कौरी दुजेऊ री मज़द कौरौ ज़ो परमेश्‍वर तुमुलै दिया आ। तुमै ज़ो कुछ़ कौरा ई ता परमेश्‍वरा लै यीशु मसीह रै ज़ौरिऐ महिमा दियाई। सारी महिमा और तागत सौदा लै परमेश्‍वरा री आ। आमीन
4	12	ओ मैरै प्यारै साथी विश्वासिउओ, इऊं दु:ख दैणै वाल़ी च़िज़ु रै बारै दी हैरान ना हुऔ कैलैकि तुमै मसीहा रै ई। पर इऐ च़िज़ै इणै देखणा लै ई औन्दै लागी ऐन्दी कि तुमै सौच़्च़ी परमेश्‍वरा माथै विश्वास कौरा ई कि नाईं। ता इणौ ना सुंच़ौ कि तुमु आइलै कुछ़ अजीब आ औन्दै लागौ औन्दौ।
4	13	पर ज़िणै-ज़िणै मसीह रै दुखा दी साथी औआ ई, खुशी मौनाऔ, ज़ेथकु तेसरी बौड़ाई रै पौगड़ौ औणै रै बौगता ई भी खुश और मगन रौऔ।
4	14	तैबै अगर मसीह रै नावां लै तुमारी बेइज़्ज़ती कौरा ई ता तुमै आशीषित ई, कैलैकि तुमु दी परमेश्‍वरा री महिमा री आत्मा रौआ सा।
4	15	तुमु मांझ़िऐ कुण आदमी खुन कौरणै वाल़ौ या च़ोरी कौरणै वाल़ौ या बुरै काम कौरणै वाल़ौ या पराऐ कामा दी हाथ पाइणै री वज़ाह कु दुःख नाईं उठाउंदै।
4	16	पर अगर मसीह हुणै री वज़ाह कु दु:ख उठावा ई, ता तुमै नाईं शौरमिंयौ, पर एज़ी बुशु लै परमेश्‍वरा री बौड़ाई कौरौ।
4	17	कैलैकि सेज़ौ बौगत आशी गौ कि पैहलै परमेश्‍वरा रै लोगु रौ फैसलौ कौरीया। और ज़ेबी कि फैसलै री शुरुआत आमु मांझ़िऐ हुआ ली ता तिउंरौ का हाल औणौ आ ज़ुण परमेश्‍वरा री खुश-खौबरी नाईं मानदै?
4	18	ज़िणौ पवित्रशास्त्र बोला आ कि, “अगर धौर्मी आदमी परेशानी कु छ़ुटकारौ पा आ लौ, ता भौक्ती नाईं कौरणै वाल़ौ और पापी रौ का औणौ आ?”
4	19	एथीलै ज़ो परमेश्‍वरा री मौरज़ी रै मुताबिक दुःख उठावा ई, सै आपणै-आपणै प्राण विश्वासा रै लायक दुनिया चाणनै वाल़ै परमेश्‍वरा रै हाथा दी सांभा लै। और भौलै काम कौरदै थाका लागी।
5	1	कुछ़ औज़ौ भी आ ज़ो हाऊं तुमु स्याणेऊ लै बोलणौ च़ाहा ऊ, कैलैकि हाऊं भी तुमु ज़िणौ स्याणौ ऊ। मुंइऐ आपु सै दु:ख देखै ई ज़ो मसीहै भौरी पैहलै उठाऐ थै। ज़ेबी सेऊ दुजी बारै वापिस आशा लौ ता हाऊं भी तेसरी महिमा दी शामिल हुआ ऊ। एक साथी स्याणै रै रुपा दी हाऊं तुमु सौमझ़ावा ऊ।
5	2	कि परमेश्‍वरा री तिऐं खुंबल़ी री, ज़ो तुमु मांझ़िऐ आ, देखभाल़ कौरौ। और इणै दबाव कौरी नाईं पर परमेश्‍वरा री मौरज़ी रै मुताबिक खुशी कौरीऐ, और बुरी कौमाई लै नाईं पर मौना लाइऔ कौरौ।
5	3	ज़ेज़ै लोग तुमुकै ई सांबै औन्दै, तिंऊ माथै हक्क्क नाईं देखाऔ पर तिउंलै आच़्छ़ै औनैणौ बौणौ।
5	4	ज़ेबी यीशु मसीह ज़ुण परधान रखवाल़ी कौरणै वाल़ौ पौगड़ौ हुआ लौ, ता तुमुकै महिमा रौ ताज़ मिला आ ज़ो केभी भी खराब नाईं औन्दौ।
5	5	इणी ई कौरीऐ नौंज़वानुऔ तुमै भी स्याणै लोगु रै अधीन रौऔ। तुमै सारै, निउलै हुइयौ एकी दुजै री सेवा कौरौ, “कैलैकि परमेश्‍वर घमण्डिऊ रौ विरोध कौरा आ, पर निउलै लोगु माथै कौरा आ बौड़ी दया।”
5	6	एथीलै परमेश्‍वरा रै तागत वाल़ै हाथा थालै निउलै हुइयौ रौऔ, ज़ेथ कौरी सेऊ तुमु ठीक बौगता दी बौड़ावा।
5	7	आपणी सारी फिकर तेस माथै टालौ, कैलैकि तेसकै तुमारौ ध्यान आ।
5	8	सबर कौरौ, खौबरदार रौऔ। कैलैकि तुमारौ विरोधी शैतान उंगुरणै वाल़ै ब्रागा ज़िणौ एज़ी ताका दी रौआ आ कि कास धेड़ियौ खाउलै।
5	9	विश्वासा ई मज़बूत हुईऔ, इणौ ज़ाणियौ तेसरौ सामनौ कौरौ कि तुमारौ भाई ज़ो दुनिया दी आ इणै दुःख ई लागै औन्दै सौइन्दै।
5	10	आबै परमेश्‍वर ज़ुण सारी बौड़ी दया रौ बाब आ, ज़ुणिऐ तुमै मसीह दी आपणी केभी ना खातम हुणै वाल़ी महिमा लै औटाऐ, तुमारै थोड़ै ई दु:ख उठाउणै बासिऐ आपु ई तुमु सिद्ध, पाक्कौ, तागती वाल़ौ कौरा।
5	11	सेऊ जुगा-जुगा झ़ांऊ शक्तिशाली रुपा दी राज़ कौरा। आमीन!
5	12	मुंइऐ इऐ छ़ोटी चिट्ठी तुमुलै लिखी आ और सिलवानुसा रै हाथा दी भेज़ी आ। हाऊं तेस मसीह दी एक बिश्वासा रै लायक भाई ज़िणौ माना ऊ। मैरौ लिखणै रौ मकसद इयौ आ कि तुमुलै हिम्मत और भरोसौ देऊ कि ज़ो कुछ़ भी तुमै च़ौगुरदै ई लागै औन्दै सेऊ परमेश्‍वरा री सौच़्च़ी बौड़ी दया सा आ। एथीई दी पाक्कै रौऔ।
5	13	बेबीलौन शैहरा रै विश्वासी ज़ुण तुमु ज़िणै परमेश्‍वरा रै ज़ौरिऐ चुनै औन्दै ई, तुमुलै ढाल कौरा ई। मरकुस ज़ुण मुकै छ़ोहरु ज़िणौ आ, सेऊ भी तुमुलै ढाल बोला आ।
5	14	प्यारा दी एकी-दुजेऊ आइलै गौल़ै मिलियौ ढाल कौरौ। हाऊं प्राथना कौराऊ कि परमेश्‍वर तुमु सौभी लै शान्ति दिया ज़ुण तुमै मसीह दी ई।
