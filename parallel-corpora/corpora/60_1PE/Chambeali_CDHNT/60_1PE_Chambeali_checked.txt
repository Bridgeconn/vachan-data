1	1	मै पतरस मसीह यीशु रा प्रेरित है। मै पुन्तुस, गलातिया, कप्पुदुकिया एशिया ते बितुनिया रे इलाक्केयां बिच इक्क अजनबी रे तौर पर रैह्णे वाले परमेश्‍वर रे चुणे रे लोक्कां जो ए चिठ्ठी लिख्खेया करदा है।
1	2	पिता परमेश्‍वर ने तुसी जो अपणे लोक बनाणे ते पवित्रात्मा रे जरिये पवित्र ठैहराणे तांइ बड़े पैल्ले का ही चुनणे रा फैसला करी लित्तेया थिया। तिन्हा ने ए इधेरे तांइ कित्तेया ताकी तुसी मसीह यीशु रे कहे मुताबिक चलो ताकी तुसी तिन्हेरे सुली पर खून बहाणे रे जरिये सुच्चे कित्ते जाण। तुसी जो परमेश्‍वर रे पास्से का अनुग्रह ते शांती मिलदी रे।
1	3	असां रे प्रभु मसीह यीशु रे पिता ते परमेश्‍वर रा शुक्रिया हो। असां पर तिन्हेरी दया री वजह कने तिन्हा ने मसीह यीशु जो मरे रे लोक्कां बिच का फिरी जिन्दा करी के असां जो इक्क नौई जिन्दगी दित्ती, ते तिन्हा ने असां जो बड़े हौंसले कने जीणे रे जोग्गे बणाया, इसेरा मतलब ए है कि असी तिन्हा सारी चिज्जां जो पाणे री आस रख्खी सकदे जिस जो दैणे रा वादा परमेश्‍वर ने असां ने कित्ते रा है।
1	4	असी तिस विरासत जो पाणे तांइ इंतजार करदे जे परमेश्‍वर ने असां तांइ तयार कित्ते री है। कोई भी तिन्हा चिज्जां जो ना बर्बाद करी सकदा ते ना ही खराब करी सकदा, से ना कदी पुराणी होई सकदी ते ना ही तिन्हेरी खुबसूरती कदी घटी सकदी। परमेश्‍वर ने तुसां तांइ से चिज्जां स्वर्ग बिच रख्खे री हिन।
1	5	परमेश्‍वर अपणी महान ताकत कने तुसी जो सुरक्षित रखदे किजोकी तुसी मसीह बिच विश्वास करदे। तिन्हा ने तुसी जो अग्गे भी तां तांइ सुरक्षित रखणा जां तांइ मसीह यीशु हटी नी आंदे तां ही तुसी ने जानणा कि परमेश्‍वर ने तुसी जो पाप ते हमेशा री मौत का पुरे तरिक्के कने बचाए रा है।
1	6	भले ही मते तरिक्के री चिज्जां तुसी जो दुखी करी दिंदी पर फिरी भी इन्हा गल्लां री वजह कने तुसी खुश हुंदे।
1	7	इन्हा मुसिबतां रा मकसद ए दर्शाणा है कि तुसी परमेश्‍वर पर विश्वास करदे भी या नी। मसीह बिच तुसी विश्वास सोन्ने का भी जादा किमती है। जिय्यां कि सोन्ना जे इक्क दिन खत्म होई जाणा, तिसजो भी अग्ग बिच परखेया ते निखारेया जांदा। जे अगर तुसी रा विश्वास इन्नी कड़ी मुसिबतां रे बाद भी बणेया रैहन्दा, तां इसेरी वजह कने तुसी जो तिस दिन बड़ा आदरमान ते महिमा मिलणी जिस दिन मसीह यीशु ने हटी आणा।
1	8	तुसी ने मसीह यीशु जो कदी भी नी दिख्खे रा है पर फिरी भी तुसी तिन्हा जो प्यार करदे। तुसी इस बेल्ले तिन्हा जो दिख्खी नी सकदे पर तुसी तिन्हा बिच विश्वास करदे। इधेरे तांइ तुसी तिस आनंद ते महिमा बिच खुश हुंदे जे शब्दां बिच बयान नी होई सकदी।
1	9	तुसी इधेरे तांइ खुश हिन किजोकी तुसी री आत्‍मा पाप री हालत बिच का पुरे तरिक्के कने बचाई जाया करदी है। ए मसीह यीशु बिच तुसी रे विश्वास रा ईनाम है।
1	10	ए से ही अनुग्रह है जिसेरे बारे बिच भविष्यद्वक्तां होर भी जादा जानणा चाह्‍ंदे थिये। तिन्हा ने इस गल्ल री भविष्यवाणी कित्ती कि तुसां जो बचाणे तांइ परमेश्‍वर ने तुसां कने इन्नी करूणा करणे बर्ताव करणा जिसेरे तुसी काबिल भी नी थिये। तिन्हा ने जवाब तोपणे तांइ बड़े ध्यान कने खोज कित्ती थी।
1	11	मसीह री आत्‍मा तिन्हा बिच थी ते से तिन्हा जो दस्सेया करदा थिया कि किय्यां मसीह ने बड़े जुल्म सैह्‍ण करणे ते फिरी तिन्हा जो बड़ी महिमा दित्ती जाणी। इधेरे तांइ तिन्हा ने बड़ी खौजबीन कित्ती कि मसीह कुण होणा ते ए सब किच्‍छ कुस समय पर होणा।
1	12	पर परमेश्‍वर ने तिन्हा भविष्यद्वक्तां जो ए दस्सेया कि ए संदेश तिन्हा तांइ नी पर तुसी लोक्कां तांइ है। से संदेश मसीह यीशु रा शुभ संदेश है जिस जो अवे तुसी सुणी चुके रे हिन। तुसी जो शुभ संदेश सुनाणे तांइ लोक्कां री मदद तांइ परमेश्‍वर ने स्वर्ग का अपणे पवित्रात्मा जो भेज्जेया थिया। स्वर्गदूत भी इन्हा गल्लां जो बड़े उत्तेजित होई करी दिख्खेया करदे हिन।
1	13	इधेरे तांइ अपणे मन जो इय्यां तयार करी लेयो कि जिय्यां लोक अपणी कमर बन्नी करी कम्म करणे तांइ तयार हुंदे। इसेरा मतलब ए है कि तुसां जो अपणी सोच पर काबू रखणा चाएदा। बड़े हौसंले कने तिस छुटकारे री पुरी आस रख्खी करी अपणी बोल-चाल जो सही रख्खो जे परमेश्‍वर ने तुसां जो मसीह यीशु रे स्वर्ग हटणे रे समय पर बड़े अनुग्रह कने दैणा।
1	14	परमेश्‍वर रे हुकमां जो इस तरिक्के कने मन्नेया करो जिय्यां अच्छे बच्चे अपणे प्यो रे हुकमां जो मनदे। तिन्हा बुराई रे कम्मां जो करणे री चाह्‍त मत रख्खो जे तुसी तिस बेल्ले करणा चाह्‍ंदे थिये जां तुसी परमेश्‍वर जो नी जाणदे थिये।	WRONG ALIGNMENT
1	15	हर इक्क गल्ल बिच अप्पु जो बुराई रे कम्मां का बखरा रेयो किजोकी परमेश्‍वर पवित्र हिन।
1	16	किजोकी पवित्रशास्त्र बिच इय्यां लिख्खे रा है कि परमेश्‍वर ने बोल्लेया, “तुसां जो पवित्र रैह्णा चाएदा किजोकी मै पवित्र है।”
1	17	परमेश्‍वर जाणदे कि हर इक्क मणु ने क्‍या-क्‍या कित्ते रा है, ते से हर इक्क मणु का बगैर कोई पक्षपात कित्ते हिसाब-किताब लिंदे। जां तुसी परमेश्‍वर का प्रार्थना करदे तां तुसी तिन्हा जो पिता बोल्ली करी पुकारदे। इधेरे तांइ जां तीकर तुसी इस धरती पर इक्क अजनबी सांइ रैह्‍न्दे तुसी हमेशा तिन्हेरा आदरमान करो।
1	18-19	तुसी जाणदे कि पैल्ले तुसी बेकार तरिक्के कने जिन्दगी जिया करदे थिये, से ओ ही तरिक्का थिया जे तुसी जो अपणे का पैल्ले रे मणुआं का मिल्लेया थिया। पर तुसी जो तिस बेकार जिन्दगी का छुटकारा दित्तेया गेया। तुसी रा मुल्ल चुकाया गेया पर सोन्ने चाँदी जदेइ चिज्जां कने नी जे सड़ी जांदी, पर मसीह रे किमती खून कने, जे इक्क सुच्चे ते सिद्व उरणू सांइ हिन।
1	20	परमेश्‍वर ने इस दुनिया जो बनाणे का पैल्ले ही इस गल्ल रा फैसला करी लित्तेया थिया कि मसीह यीशु ने छुटकारा दुआणा। पर से तुसी रे फायदे तांइ ही दुनिया रे इन्हा आखिरी दिनां बिच धरती पर आए।
1	21	मसीह यीशु ने जे असां तांइ कित्तेया तिसेरी वजह कने अवे तुसी परमेश्‍वर बिच विश्वास करदे। तिन्हा ने ही मसीह यीशु जो मुर्देयां बिच का फिरी जिन्दा कित्तेया ते तिन्हा जो महिमा दित्ती। इधेरे तांइ परमेश्‍वर बिच तुसी रा विश्वास ते आस अवे मजबूत है।
1	22	सच्चाई जो मन्नी करी चलणे री वजह कने अवे तुसी सुच्चे कित्ते गे, अवे तुसी जो तन-मन लाई करी संगी विश्वासियां कने आपसी प्यार रखणा चाएदा। बड़ी चाह्‍त ते पुरे दिल कने इक्क-दुए कने प्यार रख्खो।
1	23	तुसां जो अप्पु-मिते प्यार रखणा चाएदा किजोकी तुसां जो परमेश्‍वर का इक्क नौई जिन्दगी मिल्ले री है। तुसां जो ए जिन्दगी कुसकी इदेइ चीज रे जरिये नी मिल्ले री है जे इक्क दिन मुकी जाणी पर कुसकी इदेइ चीज रे जरिये मिल्ले री है जे हमेशा-हमेशा तीकर रैह्‍णी ते से परमेश्‍वर रा जिंदा ते हमेशा तीकर रैह्णे वाला वचन है।
1	24	पवित्रशास्त्र बिच ए लिख्खे रा है, “सारे मणु घा सांइ हिन ते तिन्हेरी खुबसूरती जंगली फुल सांइ है। घा ने सुकी जाणा ते फुल ने झड़ी जाणा,
1	25	पर परमेश्‍वर रे वचन ने हमेशा-हमेशा तीकर बणी रैह्णा।” ए वचन मसीह यीशु रा शुभ संदेश है जिसेरा प्रचार तुसी जो सुणाया गेया थिया।
2	1	इधेरे तांइ हर तरिक्के री नफरत, धोख्खेबाजी, ढोंग, हिर्स ते लोक्कां री बदनामी करणा छड्डी देयो।
2	2	जिय्यां कि नौए जम्मे रे बच्चे अपणी माँ रे दुद्द जो तोपदे, जे कि इक्कदम खरा हुंदा, तिय्यां ही तुसी जो भी परमेश्‍वर रे वचन जो सिखणी री चाह्‍त रखणा चाएदी ताकी तुसी आत्मिक तौर पर परिपक्व होई जाओ। तां फिरी आखिर बिच, परमेश्‍वर ने तुसी जो इस दुनिया री बुरी चिज्जां का बचाणा।
2	3	किजोकी पवित्रशास्त्र बिच इस हिसाब कने लिख्खे रा है, “तुसां ने अपणे अनुभव कने सिख्खे रा है कि परमेश्‍वर भले हिन।”
2	4-5	तुसी मसीह यीशु का आए रे हिन। से तिस जरूरी बट्टे सांइ हिन जिस जो इमारत री नीं बिच लाया जांदा, पर से जिंदे बट्टे हिन। मते लोक्कां ने तिन्हा जो नक्कारेया पर परमेश्‍वर ने तिन्हा जो चुणेया से तिन्हा जो बड़ा किमती भी मनदे। ते जिय्यां लोक बट्टेयां कने घर जो बणांदे, तिय्यां ही परमेश्‍वर भी तुसी जो इक्क इदेइ मण्डली रा हिस्सा बणाया करदे हिन जित्ते पवित्रात्मा वास करदा। तिन्हा कम्मां री वजह कने जे मसीह ने असां तांइ कित्ते, तुसी परमेश्‍वर जो कुर्बानी चढ़ाणे वाले पुरोत्तां सांइ तिन्हा जो खुश करणे वाले कम्म करो।
2	6	जिय्यां कि पवित्रशास्त्र बिच परमेश्‍वर ने बोल्ले रा है, “दिख्खो! मै सिय्योन बिच कुसकी जो कुणे रे बट्टे सांइ रख्खेया करदा है। से इक्क किमती बट्टे रे बराबर है जिस जो नीं पाणे तांइ चुणेया गे रा है। जे कोई तिन्हा बिच विश्वास करदा तिसजो कदी शर्मिंदा नी होणा पैणा।”
2	7	ए बट्टा मसीह यीशु हिन ते से तुसी तांइ तां किमती बणी जांदे जां तुसी तिन्हा बिच विश्वास करदे। पर तिन्हा बिच विश्वास ना करणे वाले लोक्कां तांइ पवित्रशास्त्र बिच ए लिख्खे रा गे रा है, “जिस बट्टे जो मिस्त्रि ठुकराई दित्तेया थिया, से ही बट्टा इमारत री नीं रा सबका जादा जरूरी बट्टा बणी गे रा है।”
2	8	ते पवित्रशास्त्र बिच ए गल्ल भी लिख्खे री गे री है, “इस बट्टे ने लोक्कां रे जमीन पर छुड़कणे री वजह बनणा। ए से बट्टा है जिसेरी वजह कने तिन्हा ने थल्ले पैणा।” तिन्हा ने इय्यां इधेरे तांइ पैणा किजोकी तिन्हा ने परमेश्‍वर रे संदेश जो मनणे का इन्कार कित्तेया। परमेश्‍वर ने फैसला कित्तेया कि तिन्हा लोक्कां कने इय्यां हो।	WRONG ALIGNMENT
2	9	पर तुसी लोक तैसे नी हिन किजोकी तुसी परमेश्‍वर रे चुणे रे लोक हिन, तुसी तिस परमेश्‍वर रे पुरोत्त हिन जे राज्जा है। तुसी सारे परमेश्‍वर जो समर्पित हिन ते तुसी परमेश्‍वर रे ही हिन। तिन्हा ने तुसी जो न्याहरे का बाहर अपणी अनौखी रौशनी बिच अंदे रा है ताकी तुसी तिन्हेरे महान कम्मां रा प्रचार करी सको।
2	10	भविष्यद्वक्ता होशे ने तुसां रे बारे बिच जे लिख्खे रा है से सही ही है, “पैल्ले तुसी परमेश्‍वर रे लोक नी थिये पर अवे तुसी परमेश्‍वर रे लोक हिन। पैल्ले तुसी परमेश्‍वर रे दया जो नी जाणदे थिये पर अवे तुसी जाणदे किजोकी तिन्हा ने तुसी पर दया करी दित्ते री है।”
2	11	प्यारे विश्वासियों, तुसी इस दुनिया बिच इक्क अजनबी सांइ रेया करदे हिन। मै तुसी जो चितौणी देया करदा है कि तुसी शरीर री बुरी इच्छां का दूर रेयो किजोकी से तुसी री आत्‍मा रे खिलाफ लड़दी।
2	12	तुसी रे नेड़े-तेड़े रैह्णे वाले लोक जे परमेश्‍वर बिच विश्वास नी करदे इय्यां जरूर बोलगे कि तुसी गलत कम्म करेया करदे हिन। पर तुसी इक्क इदेइ जिन्दगी जियो ताकी से लोक तुसी रे भलाई रे कम्मां जो दिख्खी सकण ते मसीह यीशु रे हटणे रे दिन पर परमेश्‍वर री महिमा करण।
2	13	प्रभु चाह्‍ंदे कि तुसी अपणे अधिकारियां रे कहे मुताबिक चलो, खासतौर पर मुख्य अधिकारी रे, जे सारेयां पर राज करदा।
2	14	राज्यपाल रे कहे मुताबिक भी चलो, किजोकी मुख्य अधिकारी तिसेरे जरिये ही तिन्हा लोक्कां जो सजा दिंदा जिन्हेरे कम्म बुरे हिन, ते तिन्हा लोक्कां री तारीफ भी करदा जिन्हेरे कम्म भलाई रे हिन।
2	15	परमेश्‍वर चाह्‍ंदे कि तुसी भलाई रे कम्म करो ताकी तुसी तिन्हा मुर्ख लोक्कां जो अप्पु पर इल्जाम लाणे का रोक्की सको जे परमेश्‍वर जो नी जाणदे।
2	16	तुसी जो कोई भी से करणे का नी रोक्की सकदा जे तुसी करणा चाह्‍ंदे किजोकी तुसी असां प्रभु यीशु मसीह रे जरिये अजाद करी दित्ते गे रे हिन। पर इस गल्ल रे बहान्ने कोई गलत कम्म मत करदे। बल्कि तुसी जो अपणे कम्मां कने ए दिखाणा चाएदा कि तुसी परमेश्‍वर रे सेवादार हिन।
2	17	सारेयां री इज्जत करो, मुख्य अधिकारी री इज्जत करो, ते अपणे संगी विश्वासियां कने प्यार करो।
2	18	लोक्कां रे घरे कम्म करणे वाले गुलाम्मों, तुसी मसीह यीशु बिच विश्वास करदे, तुसां जो अपणे मालिकां री हर गल्ल मनणी चाएदी ते हमेशा तिन्हेरी इज्जत करणा चाएदी। इय्यां हर तरिक्के रे मालिकां कने करेयो, भले ही से दयालु ते हितैषी होण ते चाए क्रूर होण।
2	19	किजोकी जे अगर असी बगैर कुसकी गलती रे, ए जाणदे होए दुख सहन करी लेण कि परमेश्‍वर सब किच्‍छ जाणदे, तां इस कने परमेश्‍वर खुश हुंदे।
2	20	पर जे अगर तुसी जो अपणी कुसकी गलती री वजह का कुट्ट पैंदी तां तिस गल्ल तांइ सजा सहण करणे बिच तुसी री तारीफ करणे री जोग्गी कोई गल्ल नी है। पर जे अगर तुसी कुसकी भलाई रे कम्म तांइ दुख सहन करदे ते तिस बिच सबर भी रखदे, तां परमेश्‍वर खुश हुंदे।
2	21	तुसी इधेरे तांइ भी सद्दे गे रे हिन ताकी तुसी परमेश्‍वर तांइ दुख सहन करो। मसीह इस गल्ल रा उदारण हिन जिन्हा ने तुसां तांइ दुख सहन कित्तेया। इधेरे तांइ तुसां जो से सब तिय्यां ही करणा चाएदा जिय्यां तिन्हा कित्तेया।
2	22	पवित्रशास्त्र बिच लिख्खे रा है, “तिन्हा ने कदी कोई पाप नी कित्तेया, तिन्हा ने कदी कोई झूठ नी बोल्लेया।”
2	23	जां लोक्कां ने मसीह यीशु री बेजती कित्ती थी, तां तिन्हा ने हटी करी तिन्हा लोक्कां री बेजती नी कित्ती थी। जां लोक्कां ने तिन्हा जो दुख दित्तेया, तां तिन्हा ने लोक्कां जो दुख दैणे री कोशीश नी कित्ती थी। इसेरे बजाए तिन्हा ने परमेश्‍वर पर मदद तांइ भरोस्सा कित्तेया। से जाणदे थिये कि परमेश्‍वर हमेशा सही तरिक्के कने सारेयां का हिसाब-किताब लिंदे।
2	24	जां मसीह मरे, तां तिन्हा जो असां रे पाप्पां री सजा तांइ सुली पर चढाया गेया थिया। तिन्हा ने ए इधेरे तांइ कित्तेया थिया ताकी असी पाप करणा छड्डी देण ते धार्मिकता कने जीणा शुरू करी देण। जिन्हा जख्मां जो तिन्हा ने सहन कित्तेया, तिन्हेरी वजह कने असी ठीक होए।
2	25	तुसी पैल्ले भटकी री भेड्डां सांइ थिये, पर अवे तुसी मसीह का हटी आए रे हिन, जे तुसी री आत्‍मा रे पुहाल ते मुखिया हिन।
3	1-2	हे लाड़ीयों, तुसी भी अपने लाड़ेयां रे अधीन रेयो, किजोकी जे अगर तिन्हा बिच का कोई भी शुभ संदेश जो मनणे का इन्कार करी दे, तां तिन्हा ने तुसां रे सुच्चे ते भक्ती कने भरपूर रैह्‍ण-सैह्‍ण जो दिख्खी करी तुसी रे बोल्ले बगैर ही मसीह बिच विश्वास करी लैणा।
3	3	बाहरी खुबसुरती री फिकर मत करो जे बाल बनाणे ते सोन्ने मोत्ती ते मैह्‍ंगे-मैह्‍ंगे गहणे, ते सोह्णे कपड़े पाणे पर आधारित है।
3	4	निम्ते ते चुप्प रेई करी अपणे दिल का खुबसूरत बणो। इदेइ खुबसूरती हमेशा तांइ रैह्न्दी ते परमेश्‍वर री नजर बिच ए किमती है।
3	5	इन्हा गुणां रे ही जरिये पैल्ले जमान्ने री भक्त जनानियां ने अप्पु जो परमेश्‍वर री बिच खुबसूरत बणाया जिन्हा जो इस गल्ल रा भरोस्सा थिया कि परमेश्‍वर ने तिन्हा कने कित्ते रे वादेयां जो पुरा करणा, ते इय्यां ही से अपणे लाडे़यां रे अधीन रेई।
3	6	जिय्यां सारा अब्राहम रे अधीन रैह्न्दी थी ते तिसजो स्वामी बोलदी थी, तिय्यां ही जे अगर तुसी निडर होई करी से ही कम्म करगी जे सही है तां तुसी सारा री कुड़ियां सांइ ठैहरणा।
3	7	तिय्यां ही हे लाड़ेयों, अपणी लाड़ियां कने बड़ी नरमीयत कने रेयो, तुसी जो ए गल्ल याद रखणी चाएदी कि से तुसी का कमजोर हिन, इधेरे तांइ तुसी जो तिन्हेरी इज्जत करणा चाएदी, किजोकी तुसी दोन्नों तिस वरदान बिच हिस्सेदार हिन जे परमेश्‍वर ने तुसी जो बड़े अनुग्रह कने दित्ते रा है, जे कि हमेशा री जिन्दगी है। इय्यां ही करेया करो किजोकी जां तुसी प्रार्थना करेया करो तां से तुसी जो सुणे।
3	8	आखिरकार मै तुसी सारेयां जो ए बोलणा चाह्‍ंदा कि तुसी सारे जणे इक्क-मन होई करी रेयो। इक्क दुए कने हमदर्दी रख्खो। इक्क-दुए जो अपणे परिवार रे मणुआं सांइ प्यार करो, इक्क-दुए तांइ दयालू बणो ते सारेयां कने नरम बणो।	WRONG ALIGNMENT
3	9	बुराई रे बदले बुराई मत करो ते ना गाली रे बदले गाली देयो, पर इसेरे उलट आशीर्वाद ही देया करो, किजोकी परमेश्‍वर ने तुसी जो इधेरे तांइ सद्दे रा है ताकी तुसी सारेयां जो आशीष देयो। जे अगर तुसी इय्यां करगे, तां परमेश्‍वर ने तुसी जो आशीष दैणी।
3	10	किजोकी पवित्रशास्त्र बिच लिख्खे रा है, “जे अगर कोई मणु अपणी जिन्दगी रा आनंद लैणा चाह्‍ंदा, ते बदिया दिन दिखणा चाह्‍ंदा, तां से चुकन्ना रे कि कोई गलत गल्ल ना बोल्ले। ते ओ मणु तैसी गल्लां बोलणा छड्डी दे जे सच्ची नी हिन।
3	11	तिसजो बुराई रे कम्म करणा छड्डी दैणा चाएदा। इसेरे बजाए, तिसजो से ही करणा चाएदा जे खरा है। सारेयां कने शांती कने रैह्णे री कोशीश करो।
3	12	किजोकी परमेश्‍वर हमेशा तिन्हा लोक्कां रा ध्यान रखदे जे भलाई रे कम्म करदे, ते से हमेशा तिन्हा लोक्कां री प्रार्थनां सुनणे तांइ तयार रैह्‍न्दे, पर परमेश्‍वर तिन्हा लोक्कां रे खिलाफ हिन जे बुराई रे कम्म करदे।”
3	13	जे अगर तुसी हमेशा भलाई रे कम्म करणे री कोशीश करदे रैह्‍न्दे, तां कोई भी तुसी जो नुक्सान नी पुजाई सकदा।
3	14	पर जे अगर तुसी जो भलाई रे कम्म करणे री वजह कने भी जुल्म सैह्‍णा पये, तां परमेश्‍वर ने तुसी जो आशीष दैणी। तिय्यां ही करो जिय्यां कि यशायाह ने पवित्रशास्त्र बिच लिख्खे रा है, “तिन्हा लोक्कां का मत डरो जे तुसी जो धमकांदे, ते इस गल्ल री फिकर मत करदे कि लोक्कां ने क्‍या करणा।”
3	15	पर मसीह तांइ अपणे मन बिच आदरमान रख्खो, ते प्रभु रे तौर पर तिन्हेरी इज्जत करो। जे अगर कोई मणु तुसी का तिस आस रे बारे बिच किच्‍छ पुच्छे जे असां सारे जणेया बिच है, तां तिसजो नरमी ते इज्जत कने जवाब दैणे तांइ हमेशा तयार रेयो।
3	16	हमेशा भलाई रे कम्म करणे तांइ तयार रेयो, तिन्हा ने तुसी रे बदिया बोल-चाल जो दिख्खी करी शर्मिंदा होणा किजोकी तुसी मसीह रे लोक हिन।
3	17	जे अगर परमेश्‍वर री ए ही मर्जी हो कि असां जो अपणे भलाई रे कम्मां रे बदले जुल्म सैह्‍णा पेयो, तां से ही बदिया है। ए अपणे बुरे कम्मां रे बदले जुल्म सैह्णे का जादा खरा है।
3	18	मै ए इधेरे तांइ बोल्लेया करदा है किजोकी मसीह ने असां रे पाप्पां रे बदले जुल्म सैह्‍ण कित्तेया ते मारे गे। से इक्क ही बारी मरे ते तिय्यां दुबारा करणे री जरूरत नी है। से अप्पु धार्मिक थिये जिन्हा असां जो परमेश्‍वर रे नेड़े अनणे तांइ असी पाप्पि लोक्कां तांइ अपणी जान देई दित्ती। लोक्कां ने तिन्हेरे शरीर जो मारी छड्डेया पर तिन्हेरी आत्‍मा हल्ले भी जिया करदी है।
3	19	तिसका बाद तिन्हेरी आत्‍मा ने जाई करी तिस जगह बिच होर आत्मां जो शुभ संदेश सुणाया जिन्हा जो परमेश्‍वर ने तिस जगह बिच कैद करी छड्डे रा है जित्ते सारे मरे रे लोक्कां री आत्मां रैह्न्दी।
3	20	ए तिन्हा लोक्कां री आत्मां हिन जिन्हा ने लम्बे समय पैल्ले परमेश्‍वर रे हुकम री ना-फरमानी कित्ती थी, जां नूह अपणा जहाज बणाया करदा थिया, ते परमेश्‍वर इस गल्ल रा इंतजार करेया करदे थिये कि ए लोक अपणे पाप्पां का तौबा करगे कि नी। पर सिर्फ आठ्ठ लोक ही तिस भयानक बाढ़ बिच डुबणे का बचाए गे।
3	21	पुराणे जमान्ने बिच तिन्हेरा छुटकारा अवे अज्ज रे जमान्ने बिच तिस छुटकारे रा उदारण है जे असां जो बपतिस्मा लैणे रे जरिये मिलदा। जिस पाणी बिच असी बपतिस्मा लिंदे से शरीर री गंदगी जो दूर नी करदा, पर ए इस गल्ल री निशानी है कि असां ने परमेश्‍वर का अपणे पाप्पां री माफी मंगे री है, ते असां रे मन तिन्हा पाप्पां री वजह कने अवे परेशान नी हिन। असां जो अवे असां रे पाप्पां का माफी मिल्ली सकदी किजोकी मसीह यीशु मुर्देयां बिच का फिरी जिन्दा होई गे रे हिन,
3	22	ते अवे से स्वर्ग जो चली गे रे हिन। से अवे सबका उच्ची जगह पर, परमेश्‍वर रे सज्जे हत्थ पास्से का सारे स्वर्गदूतां पर ते सारी हुकुमतां ते ताकतां पर राज करेया करदे हिन।
4	1	इधेरे तांइ जिय्यां मसीह ने भी जुल्म सहन कित्ते जां तीकर से अपणे शरीर बिच रे, तिय्यां ही तुसी भी तिस्सी व्यवहार कने जुल्म सहण करणे तांइ तयार रेयो जदेया मसीह रा थिया। किजोकी जे अगर तुसी मसीह तांइ जुल्म सैह्‍ण करणे रा फैसला करी लित्ते रा है, तां इधेरा मतलब है कि तुसी पाप ना करणे रा फैसला कित्ते रा है।
4	2	इसेरे अंजाम रे तौर पर तिस मणु ने इस दुनिया बिच अपणी बाकी री जिन्दगी अपणे शरीर री बुरी इच्छा जो पुरा करदे होए नी बिताणी, पर तिसने से ही कम्म करणा जे परमेश्‍वर तिसका करवाणा चाह्‍ंदे।
4	3	किजोकी तुसी ने अपणे पैल्ले री जिन्दगी जो तिन्हा कम्मां बिच गुजारी दित्ती जिन्हा जो करणे बिच अविश्वासी लोक बड़े खुश रैह्‍न्दे। तुसी री जिन्दगी व्यभिचार ते अश्लीलता, ते अविश्वासी लोक्कां री धाम ते शराब पी करी मतवाल्ले होणे, रंगरेलियां मनाणे, ते तिन्हेरी मूर्तां री पूजा करणे बिच बित्ती जिन्हा का परमेश्‍वर नफरत करदे।
4	4	इसी वजह कने अवे से लोक हैरान हुंदे जां तुसी तिन्हेरे गंदे कम्मां बिच तिन्हा कने शामिल नी हुंदे। इधेरे तांइ से तुसी रे बारे बिच गलत गल्लां बोलदे।
4	5	पर इक्क दिन परमेश्‍वर ने तिन्हा सारेयां का हिसाब-किताब लैणे तांइ तिन्हा जो अपणे मुहाग्गर खड़ा करणा, ते परमेश्‍वर ने तिन्हा सारे मणुआं का तिन्हा कम्मां रे बारे बिच पुच्छणा जे तिन्हा ने इस धरती पर रैह्‍न्दे बेल्ले कित्ते। परमेश्‍वर ने क्‍या जिन्दा ते क्‍या मुर्दा, हर इक्क जणे का हिसाब-किताब लैणा।
4	6	इसी वजह कने मरे रे लोक्कां ने भी मसीह रा शुभ संदेश सुणेया। हर इक्क सांइ तिन्हेरी शरीरी मौत होई, पर अवे से आत्‍मा बिच परमेश्‍वर कने हमेशा-हमेशा तांइ जिया करदे हिन।
4	7	हर चीज रा अंत नेड़े है। इधेरे तांइ चुकन्ने रेयो ते अपणे मन पर काबू रख्खो ताकी तुसी प्रार्थना करदे रेयो।
4	8	अते सबका बड्डी गल्ल ए है कि इक्क-दूज्जे तांइ प्यार रखो, किजोकी प्यार अणगिणत पाप्पां जो ढक्की दिंदा
4	9	बगैर बुड़बुड़ाए मेहमान्नां जो अपणे घरे रुकाओ ते तिन्हेरी खात्तरदारी करेया करो।
4	10	हर इक्क जणे जो परमेश्‍वर का कोई वरदान मिल्ले रा है ते तिन्हा जो तिस वरदान रा इस्तेमाल दुज्जेया री सेवा करणे तांइ करणा चाएदा। तिन्हा जो तिस वरदान रा इस्तेमाल परमेश्‍वर रे सेवादार मणुआं री खात्तरदारी करणे तांइ भी करणा चाएदा।
4	11	उदारण रे तौर पर, जे अगर तुसी का प्रचार करणे रा वरदान है, तां तुसी जो परमेश्‍वर रे संदेश रा प्रचार करणा चाएदा। जे अगर तुसी का लोक्कां री सेवा करणे रा वरदान है, ता परमेश्‍वर री दित्ते री ताकत कने लोक्कां री सेवा करो। तां हर इक्क चीज जे तुसी करदे, तिस कने परमेश्‍वर जो मसीह यीशु रे जरिये महिमा मिलणी। सारी महिमा ते ताकत हमेशा-हमेशा तांइ परमेश्‍वर री ही है। आमीन!
4	12	हे प्यारे दोस्तो, मसीह रे लोक होणे रे नात्ते तुसी जे जुल्म सहन करेया करदे हिन, तिन्हेरी वजह कने हैरान मत हो, पर ए सारी चिज्जां ए दिखाणे तांइ होया करदी हिन कि तुसी हकिकत बिच परमेश्‍वर बिच विश्वास करदे या नी। इधेरे तांइ ए मत सोच्चो कि तुसी कने किच्‍छ अजीब होया करदा है।
4	13	बल्कि इस गल्ल तांइ सिर्फ खुश हो, किजोकी तुसां जो मसीह पर होए जुल्मां री बराबरी बिच थोड़ा जदेया हिस्सा मिल्लेया। किजोकी जां मसीह ने लोक्कां पर अपणी महिमा जाहिर करणे तांइ हटणा, तिस बेल्ले तुसी जो बड़ा आनंद मिलणा।
4	14	जे मसीह यीशु रे नां री वजह कने तुसी री बेजती कित्ती जांदी तां तुसी धन्न हिन, किजोकी परमेश्‍वर रा महीमामय आत्‍मा तुसी बिच वास करदा।
4	15	जे अगर तुसी जो दुख झेलणा पे, तां इस वजह कने नी कि तुसी हत्यारे, चोर ते बुरे कम्म करणे वाले मणु हिन, या दूज्जेयाँ रे कम्म बिच रूकावट पाणे वाले लोक हिन,
4	16	बल्कि तुसी मसीह बिच विश्वास करणे वाले लोक हिन, ते तुसी तिसजो अपणी बेजती मत समझदे, बल्कि मसीह बिच विश्वास करणे रे नात्ते परमेश्‍वर री महिमा करो।
4	17	से समय आई गे रा है कि परमेश्‍वर लोक्कां का हिसाब लैणा शुरू करी देण। किजोकी तिन्हा ने असी विश्वासी लोक्कां का ही हिसाब-किताब लैणा शुरू करणा, ता फिरी तिन्हा ड्रोणी चिज्जां रे बारे बिच सोच्चो जे शुभ संदेश री ना-फरमानी करणे वालेयां कने होणी।
4	18	जिय्यां कि पवित्रशास्त्र बिच लिख्खे रा है, “इत्ते तीकर कि ठीक मणुआं जो छुटकारा पाणे का पैल्ले जुल्म सैह्‍णा जरूरी है, दुष्ट लोक्कां का भी जादा जे परमेश्‍वर री अधीन नी रैह्‍न्दे।”	WRONG ALIGNMENT
4	19	इधेरे तांइ तिन्हा लोक्कां जो परमेश्‍वर बिच विश्वास करणा जारी रखणा चाएदा जे लोक परमेश्‍वर री मर्जी रे मुताबिक जुल्म सहन करदे। परमेश्‍वर से चीज हमेशा करदे जिसेरा वादा तिन्हा ने कित्ते रा हो, इधेरे तांइ भलाई रे कम्म करदे रेयो।
5	1	तुसी रे कलीसिया रे बुजुर्ग लोक्कां कने मै इक्क संगी मुखिया ते मसीह पर होए जुल्मां रा इक्क इदेया गवाह होणे रे नात्ते, जिनिये तिन्हेरी महिमा बिच हिस्सेदार भी होणा ए बिनती करदा,
5	2	कि जिय्यां इक्क पुहाल अपणी भेड्डां री रखवाल्ली करदा, तिय्यां ही तुसी भी तिन्हा सारेयां री रखवाल्ली करो जिन्हा जो परमेश्‍वर ने तुसी जो सौंप्पे रा है। ए सब किच्‍छ अपणी मर्जी कने करो किजोकी ए ही परमेश्‍वर री मर्जी है। ए सब इधेरे तांइ मत करो किजोकी तुसी पैसे कमाणा चाह्‍ंदे, पर इधेरे तांइ करो किजोकी तुसी परमेश्‍वर ते लोक्कां री सेवा करणा चाह्‍ंदे।
5	3	ते परमेश्‍वर ने जे लोक तुसी जो सौंप्पे रे हिन तिन्हा पर जादा हक मत जमाओ जिय्यां कोई अधिकारी अपणे नेड़े-तेड़े रे लोक्कां पर जतांदा। पर इसेरे बजाए तिन्हा तांइ इक्क उदारण बणो।
5	4	जां मसीह यीशु ने हटी आणा जे असां रे सबका बड्डे पुहाल हिन, तां तिन्हा ने तुसी जो इक्क इदेया ईनाम दैणा जिसेरी चमक कदी नी मुकणी।
5	5	तिय्यां ही, तुसी जवान लोक भी अपणे का बड्डे विश्वासियां रे कहे मुताबिक चलेया करो। तुसी जो निम्तेपन कने इक्क-दुए री सेवा करणा चाएदी, जिय्यां कि पवित्रशास्त्र बिच लिख्खे रा है, “परमेश्‍वर घमंडी मणुआं रे खिलाफ हिन, पर से निम्ते मणुआं कने ठीक हिन।”
5	6	इधेरे तांइ अप्पु जो परमेश्‍वर रे सामणे निम्ता बणाओ जे तुसी जो बचाणे तांइ ताकतवर हिन ताकी से तुसी जो सही समय पर बड़ा आदरमान देण।
5	7	परमेश्‍वर तुसी री फिकर करदे, इधेरे तांइ अपणी सारी फिकरां तिन्हेरे हवाल्ले करी देयो।
5	8	चुकन्ने ते तयार रेयो, किजोकी शैतान जे तुसी रा दुश्मण है, से तुसी पर हमला करणा चाह्‍ंदा ताकी तुसी परमेश्‍वर रे गलाए चलणा छड्डी देयो। से कुसकी शेर सांइ है जे कुसकी जो मारी करी खाई रखणे तांइ दाहड़दे होए चौं पास्से घूमदा रैहन्दा।
5	9	तुसी जो अपणे मजबूत विश्वास कने तिसेरा सामणा करणा चाएदा। याद रख्खो, पुरी दुनिया बिच सारे विश्वासी तैसे ही जुल्म सहन करेया करदे हिन जदेय तुसी सहन करेया करदे हिन।
5	10	परमेश्‍वर जे पुरे तरिक्के कने अनुग्रह कने भरित्ते रे हिन, तिन्हा ने असां रा मसीह कने रिश्ता होणे री वजह कने अपणी हमेशा तीकर रैह्‍णी वाली महिमा बिच हिस्सेदार बनणे तांइ सद्दे रा है। तुसी रे थोड़े समय तीकर जुल्म सैह्णे का बाद परमेश्‍वर ने तुसी जो खरा मणु बनाणा ताकी तुसी बिच कोई खोट ना रे ते तिन्हा ने तुसी रे दिल जो मजबूत बनाणा ताकी तुसी तिन्हा बिच विश्वास करणे बिच मजबूत बणो।
5	11	से महिमा पाणे रे हकदार हिन किजोकी तिन्हेरी ताकत रा कोई अंत नी है। आमीन!
5	12	मै सिलास री मदद कने ए छोटी जदेई चिठ्ठी लिख्खी करी तुसी जो भेज्जी दित्ते री है। मै तिसजो मसीह बिच अपणा भरोस्सेमंद भाई समझदा। मेरा तुसी जो ए चिठ्ठी लिखणे रा मकसद तुसी जो हौंसला बंधाणा ते इस गल्ल रा यकीन कराणा है कि जे तुसी सैह्‍ण करेया करदे हिन, से तुसी तांइ परमेश्‍वर रे अनुग्रह रा हिस्सा है। तिन्हेरे अनुग्रह बिच मजबूती कने टिकी रेयो।
5	13	जे विश्वासी लोक बेबिलोन शहर बिच रेया करदे हिन, जिन्हा लोक्कां जो परमेश्‍वर ने तुसी सांइ ही चुणे रा है, तुसी जो मेरा नमस्कार। मरकुस, जे मेरे तांइ मुंडे सांइ है, से भी तुसी जो नमस्कार बोलदा।
5	14	इक्क-दुए जो मसीही प्यार कने नमस्कार करो। मै प्रार्थना करदा कि परमेश्‍वर तिन्हा सारेयां जो शांती दे जे मसीह रे हिन।
