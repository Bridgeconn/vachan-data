1	1	हांऊँ पतरस ज़ो यीशु मसीह रा एक प्रेरित सा, ऐ चिट्ठी लिखदा लागा सा, तिन्हां परदेशी रै नाँ ज़ुण परमेश्वरै चुनैदै लोका सी ज़ो पुन्तुस, गलातिया, कप्पदुकिया, आसिया होर बितूनिया प्रदेशा रै अलग-अलग शैहरा न रौहा सी,
1	2	होर पिता परमेश्वरै तुसै बोहू पैहलै चुनु ती कि तुसै तेइरै लोका बणा होर तुसाबै पवित्र आत्मा रै कोमा सैंघै पवित्र केरलै। तेइयै ऐण्ढा तैबै केरू ताकि तुसै यीशु मसीह री गैला मना होर तेइरै लोहू सैंघै च़ोखै होआ। हांऊँ प्रार्थना केरा सा कि परमेश्वर तुसाबै अनुग्रह होर शान्ति भरपूरी न दै।
1	3	आसरै प्रभु यीशु मसीह रै पिता होर परमेश्वर रा धन्यवाद हो, परमेश्वरै आपणी बड़ी दया आसा पैंधै केरी, आसाबै एक नोंऊँई ज़िन्दगी धिनी सा । किबैकि परमेश्वरै यीशु मसीह मूँऐंदै न ज़िन्दा केरू, तेइयै आसाबै बड़ै बशाह सैंघै ज़ीणै लायक बणाऊ सा; ऐ पूरी तैरहा तिन्हां च़ीजा बै पाणै री आश सा ज़ो तेइयै आसाबै देणै रा वायदा केरू सा।
1	4	आसै तेई विरासता बै पाणै रा इंतज़ार केरा सी, ज़ो परमेश्वरै आसा री तैंईंयैं त्यार केरी सा। कोई कैधी भी तिन्हां च़ीजा बै नाश नैंई केरी सकदा। तिन्हरा कोई किछ़ भी बिगाड़ी नैंई सकदा। तिन्हां कैधी खापरै या कम बाँकै नैंई बणना। परमेश्वर तिन्हां च़ीजा बै तुसरी तैंईंयैं स्वर्गा न रखदै लागै सी।
1	5	होर तुसरै बशाह रै ज़रियै परमेश्वर तुसाबै आपणी शक्ति रै ज़रियै तैबै तक रक्षा केरदा लागा सा ज़ैबै तक कि तुसै शैताना न पूरी तैरहा उद्धार प्राप्त नैंई केरी लेंदे ज़ो कि मसीह रै वापस ऐणु आल़ै रै रोज़ रिहाणै री तैंईंयैं त्यार सा।
1	6	होर एसा बजहा न तुसाबै मगन होंणा चेहिऐ, ज़ैबैकि ज़रूरी सा कि ऐबै किछ़ रोज़ै री तैंईंयैं कई किस्मै री परीक्षै री बजहा न दु:खा न सी,
1	7	इन्हां मुसीबता रा मकसद ऐ रिहाणा सा कि, कि तुसै सच़िऐ परमेश्वरा न बशाह केरा सी। तुसरा बशाह यीशु मसीह न सुनै न ज़ादा कीमती सा। ज़ैण्ढै नाश होणू आल़ै सुनै बै औगी रै ज़रियै परेखू होर च़ोखा केरा सी, अगर तुसरा बशाह ताउदै औगी रै ज़रियै अजमाणै रै बावजूद भी मजबूत रौहा सा, ता ऐ तुसाबै तेई रोज़ बोहू प्रशंसा होर महिमा होर आदर दिलाणा ज़ैबै यीशु मसीह दबारा ऐणा।
1	8	तेई सैंघै तुसै बगैर हेरै झ़ुरी रखा सी होर ऐबै ता तेई पैंधै बगैर हेरै बशाह केरिया ऐण्ढै खुश होर मगन होआ सी, ज़ो दसणै न बाहरै सा होर महिमा सैंघै भौरूआन्दा सा,
1	9	तुसै खुश सी किबैकि तुसरी आत्मा बै परमेश्वर पूरी तैरहा न पापा री सज़ा न बच़ाँदै लागै सी। ऐ यीशु मसीह न तुसरै बशाह रा प्रतिफल सा।
1	10	ऐई उद्धारै रै बारै न तिन्हां भविष्यवक्तै बोहू छानबीन होर जाँच पड़ताल केरी, ज़ुणियै तेई अनुग्रह रै बारै न ज़ो तुसा पैंधै होणु आल़ा ती, भविष्यवाणी केरी ती।
1	11	मसीह री आत्मा तिन्हां मौंझ़ै ती होर तिन्हां बै दसदी लागी ती कि मसीहै कैण्ढै दुःख सौहणै होर फिरी तिन्हां बै बोहू आदर देईणा। तैबै तिन्हैं एसा गैला री खोज केरी की कि मसीह कुण होंणा होर ऐ कैबै होंणा।
1	12	लेकिन परमेश्वरै इन्हां भविष्यवाणी केरनु आल़ै बै दसू कि तिन्हरै सन्देश तिन्हरी तैंईंयैं नैंई बल्कि तुसरी तैंईंयैं ती। सौ सन्देश यीशु मसीह रै बारै खुशी रा समाद सा ज़ो ऐबै तुसै शुणु। परमेश्वरै स्वर्गा न आपणी पवित्र आत्मा भेज़िया लोका बै तुसाबै खुशी रा समाद शुनाणै न मज़त केरी। ऐ सैभ ऐतरा नौखा सा कि स्वर्गदूत भी इन्हां गैला बै होंदेआ बड़ी इच्छा सैंघै हेरदै लागै सी।
1	13	तैबै आपणै दिमागा बै त्यार केरा ज़ैण्ढै लोका कोम केरनै री तैंईंयैं आपणा च़ेका बौना सी। ऐ सा, तुसाबै ऐसा गैला पैंधै काबू केरना चेहिऐ की तुसै कि सोच़ा सी, होर ऐण्ढा केरनै सैंघै तुसरी ज़िन्दगी रा चाल चलन पूरी तैरहा न होर आत्म बशाह न उद्धार पाणै री आश केरा सा कि ज़ैबै यीशु मसीह स्वर्गा न दबारा ऐणा ता परमेश्वरा तुसा पैंधै अनुग्रह केरना।
1	14	परमेश्वरा रै हुक्म मनणु आल़ै बणा, शोभलै शोहरू सांही ज़ो आपणै बापू रा हुक्म मना सी। तिन्हां बुरै कोमा बै मता केरा ज़ुणिबै तुसै तैबै केरना चाहा ती ज़ैबै तुसै परमेश्वरा री सच़ाई बै नैंई जाँणा ती।	WRONG ALIGNMENT
1	15	पर ज़ैण्ढा तुसरा शाधणु आल़ा पवित्र सा, तैण्ढै तुसै भी आपणी सारी चाल-चलना न पवित्र बैणा।
1	16	किबैकि शास्त्रा न लिखुआ सा कि, पवित्र बैणा, किबैकि हांऊँ पवित्र सा,
1	17	होर ज़ैबै तैंईंयैं तुसै हे पिता बोलिया तेई हागै प्रार्थना केरा सी, ज़ो बगैर पक्षपातै रै हर एकी रै कोमै रै मुताबक न्याय केरा सा ता, आपणै परदेशी होंणै रा बौगत डौरा सैंघै बिता।
1	18	किबैकि तुसै जाँणा सी कि नक्कमा चाल-चलन ज़ो बुज़ुर्गा न ओरै च़लदा आऊ सा, तेथा न तुसरा छुटकारा सुनै च़ाँदी मतलब नाशमान च़ीज़ै लाइया नी हुआ,
1	19	पर निर्दोष होर निष्कलंक गौभू मतलब मसीह रै कीमती लोहू रै द्वारा हुआ।
1	20	ऐसा दुनिया बै बनाणै न पैहलै, परमेश्वरै बौगता न पैहलै ऐ फैसला केरू ती कि यीशु मसीह उद्धार केरनु आल़ा होंणा। पर सौ सिर्फ़ तुसरी मज़त केरनै री तैंईंयैं इन्हां आखरी रोज़ न ऐसा दुनिया न आऊ।
1	21	ज़ो तेइरै द्वारा तेई परमेश्वरा पैंधै बशाह केरा सी, ज़ुणियै सौ मूँऐंदै न ज़िन्दा केरू होर महिमा धिनी कि तुसरा बशाह होर आशा परमेश्वरा पैंधै होली।
1	22	किबैकि तुसै सच़ाई बै मनणै रै ज़रियै पवित्र बणाऊ सा, ऐबै तुसाबै आपणै सैंघी विश्वासी सैंघै तन मना लाइया झ़ुरी केरनी चेहिऐ। पर तुसाबै आपणै पूरै दिला सैंघै झ़ुरी केरदै रौहणा चेहिऐ।
1	23	किबैकि तुसै नाशमान नी, पर अविनाशी बेज़ै लाइया परमेश्वरै रै ज़िन्दै होर सदा ठहरनू आल़ै वचनै रै ज़रियै नोंऊँआं जन्म पाऊ सा।
1	24	ऐ सौऐ सा ज़ो पवित्र शास्त्र बोला सा, “सैभ लोका गाह रै बराबर सी, होर तिन्हरी सारी शोभा जंगली फूला सांही सा। गाह शुकणा होर फूल भी धौरती पैंधै पौड़ना।”
1	25	पर परमेश्वरा रा वचन हमेशा रौहणा। ऐ वचन मसीह रै बारै न खुशी रा समाद सा ज़ो तुसाबै प्रचार केरूआ ती।
2	1	तैबै सैभी किस्मा रै बुरै बर्ताव न दूर होआ। होरी बै धोखा मता देआ कपटी मता बणा। होरी सैंघै जलन मता केरदै। होरी लोका रै खिलाफ़ बुरी गैला मता केरदै।
2	2	जन्मै दै शोहरु सांही साफ आत्मिक दूधै री लालसा केरा, ताकि तेइरै द्वारा उद्धार पाणै री तैंईंयैं बढ़दै ज़ालै।
2	3	किबैकि ज़ैण्ढै पवित्र शास्त्र बोला सा, “तुसै महसूस केरिया जाणु कि प्रभु केतरा भला सा।”
2	4	तुसै प्रभु यीशु हागै आऐ सी। सौ एक घौरा री मनियादी न रखैदै एक कीमती पात्थरा सांही सा, पर सौ एक ज़िन्दा पात्थर सा। तेइबै कई लोकै निक्कमा ठहराऊ ती, पर परमेश्वरै सौ चुनु होर सौ बोहू कीमती मनू।
2	5	होर ज़ैण्ढै लोक पात्थरा सैंघै घौर बणा सी, परमेश्वर तुसाबै एक ऐण्ढै छ़ुण्डा न शामिल केरदै लागै सी ज़ुणीन परमेश्वरा री आत्मा रौहा सा। ताकि ज़ो यीशु मसीहै आसरी तैंईंयैं केरू, ज़ैण्ढै पुरोहित बलि च़ढ़ा सी तुसै ऐण्ढै कोम केरा ज़ुणी सैंघै परमेश्वर खुश होआ सा।
2	6	ऐ तैण्ढाऐ सा ज़ो परमेश्वर पवित्र शास्त्रा न बोला सा कि, “हेरा, हांऊँ सिय्योना न कुणै रा चुनुआदा होर कीमती पात्थर रखा सा, होर ज़ो तेई पैंधै बशाह केरला, तेई कौसी रीतियै शर्मिन्दा नी होंणा।”
2	7	तुसरी तैंईंयैं ज़ो बशाह केरा सी, सौ ता बोहू कीमती सा, पर ज़ो बशाह नी केरदै तिन्हरै बारै न पवित्र शास्त्र बोला सा, “ज़ो पात्थर राज़मिस्त्रियै नक्कमा ठहराऊ ती सौहै कुणै रा पात्थर गिणुआ,”
2	8	होर फिरी शास्त्र भी बोला सा, “ठेसा लागणै रा पात्थर होर ठोकर खाँणै री टोहल हुआ सा,” किबैकि ते ता वचना बै नी मैनिया ठोकर खा सी, होर ऊँईरी तैंईंयैं ठहराऐ बी सी।
2	9	पर तुसै एक चुनुआदा वँश होर राज़-पदधारी, पुरोहिता रा समाज, पवित्र लोका होर परमेश्वरै री आपणी प्रजा सी, तैबै कि ज़ुणियै तुसै निहारै न आपणी नौखी ज्योति न शाधै सी, तेइरै गुण प्रगट केरा।
2	10	तुसै पैहलै ता किछ़ भी नी ती ऑथि, पर ऐबै परमेश्वरै री प्रजा सी, तुसा पैंधै दया नी ती हुई ती, पर ऐबै दया हुई सा।
2	11	हे प्यारो, हांऊँ तुसा हागै अर्ज़ा केरा सा, कि तुसै आपणै आपा बै औखै ऐसा दुनिया न परदेशी होर यात्री ज़ाणिया तेई दुनिया री इच्छा न ज़ो आत्मा सैंघै युद्ध केरा सी, बच़िया रौहा।
2	12	ज़ो लोका परमेश्वरा पैंधै बशाह नैंई केरदै ते तुसरै च़ोहू पासै रौंहदै लागै सी होर बोली सका सी कि तुसै गलत केरदै लागै सी। ऐण्ढी शोभली ज़िन्दगी ज़ीआ कि ते तुसरै ज़रियै केरेदै खरै कोम हेरणै होर तेई रोज़ परमेश्वरा बै महिमा देणी ज़ैबै मसीह दबारा ऐणा।
2	13	प्रभु रा आदर केरनै री तैंईंयैं तुसाबै तिन्हां सैभी रा पालन केरना चेहिऐ ज़ो ऐई दुनिया न अधिकारा न सा, मतलब राजा ज़ो सैभी न ज़ादा अधिकार रखा सा।
2	14	होर राज़पाला बै ज़ुणिबै राजा रै ज़रियै चुना सी। तिन्हां बै गलत कोम केरनु आल़ै बै सज़ा देणै होर सही कोम केरनु आल़ै बै प्रशँसा केरनै री तैंईंयैं भेज़ा सी,
2	15	किबैकि परमेश्वरै री ऐ इच्छा सा, कि तुसै भलै कोम केरनै सैंघै निर्बुद्धि लोकै री अज्ञानतै री गैला बै बन्द केरा ।
2	16	होर आपणै आपु बै आज़ाद जाँणा, पर आपणी एसा आज़ादी बै बुराई री तैंईंयैं आड़ मता बणादै, पर आपणै आपु बै परमेश्वरा रा दास समझ़िया च़ला।
2	17	सैभी रा आदर केरा, आपणै सैंघी सैंघै झ़ुरी रखा, परमेश्वरा न डौरा, राज़ै री इज्ज़त केरा।
2	18	हे विश्वासी नोकरो, तुसै ज़ो दुज़ै लोका रै घौरा न कोम केरा सी, हर किस्मा रै डौरा सैंघै आपणै मालक रै अधीन रौहा, न सिर्फ़ भलै होर नम्रा रै बल्कि बुरै रै भी अधीन रौहा।
2	19	किबैकि अगर कोई परमेश्वरा रा विचार केरिया अन्याय न दु:ख सौहा सा ता, सौ सुहावना सा।
2	20	किबैकि अगर तैं अपराध केरिया मुक्कै खाऐ होर धीरज रखू ता, तेथा न कि सराउथी री गैल सा? पर अगर भलै कोम केरिया दु:ख सौहा सी होर धीरज रखा सी ता, ऐ परमेश्वरा बै शोभला लागा, सा
2	21	होर तुसै एथै री तैंईंयैं चुनै भी सी, किबैकि मसीहै भी तुसरी तैंईंयैं दु:ख सौहिया, तुसाबै एक नमूना धिना सा, कि तुसै भी तेइरै कदमा पैंधै च़ललै।
2	22	पवित्र शास्त्र बोला सा तेइयै न ता कैधी पाप केरू, होर न तेइरै मुँहा न धोखै री कोई गैल निकती।
2	23	सौ गाल़ी शुणिया गाल़ी नी ती देंदा, होर दु:ख च़किया कोई बै भी धमकी नी ती देंदा, पर आपणै आपु बै सच़ै न्यायी रै हौथा न सौंपा ती।
2	24	सौ आपु आसरै पापा बै आपणी देही पैंधै च़किआ क्रूसा पैंधै च़ढ़ू, ज़ुणीन आसै पापै री तैंईंयैं मौरिया धार्मिकतै री तैंईंयैं ज़िन्दगी बितालै, तेइरै मार खाँणै सैंघै तुसै ठीक हुऐ।
2	25	तुसै पैहलै भटकीदी भेड़ा सांही ती, पर ऐबै आपणै प्राणै रै रखवालै होर फुआला धिरै फिरी वापस आऐ सी।
3	1-2	हे लाड़िओ, तुसै भी आपणै लाड़ै रै अधीन रौहा। तैबै कि अगर तिन्हां मौंझ़ै न कोई भी खुशी रै समादा बै मनणै न नाँ केरा सी ता, ज़ैण्ढी तैरहा तुसै ज़ीआ सी, सौ तुसरै बगैर किछ़ बोलै बशाह केरनै री बजहा बणनी। तिन्हां मसीह न बशाह केरना ज़ैबै तिन्हां तुसरा च़ोखा होर पवित्र चाल चलन हेरना।
3	3	होर तुसरा शिंगार दिखावटी नी होला, मतलब बाल गुँधणा होर सुनै रै गैहणै या भाँति-भाँति रै झिकड़ै लाणै,
3	4	तुसै आपु बै तिन्हां गुणा न बाँकै बणना चेहिऐ ज़ो कैधी नी बदलदै। मतलब एक नम्र होर शांत स्वभावा री परमेश्वरै री नज़री न बड़ी कीमत सा।
3	5	होर पैहलकै काला न पवित्र बेटड़ी भी, ज़ो परमेश्वरा पैंधै आशा रखा ती, आपणै आपु बै एसा रीतियै सँवारा ती होर आपणै-आपणै लाड़ै रै अधीन रौहा ती।
3	6	ज़ैण्ढी सारा अब्राहमै रै हुक्म न रौहा ती होर तेइबै मालक बोला ती। तुसै भी अगर भलाई केरली होर कौसी किस्मै री डौरा न नी डौरली ता तुसै भी सारा री बेटी ठहरनी।
3	7	तैण्ढाऐ हे लाड़ैओ, तुसै भी समझ़दारी न आपणी लाड़ी सैंघै ज़िन्दगी गुज़ारा, होर बेटड़ी बै कमज़ोर ज़ाणिया तेसरा आदर केरा, ऐ समझ़िया कि आसै दुहै ज़िन्दगी रै वरदानै रै वारिस सी, ज़ुणीन तुसरी प्रार्थना नी लोड़ी रूकी।
3	8	तुसै सैभियै एक मन होर कृपा, भाईचारै री झ़ुरी रखणू आल़ै, दयालु होर नम्र बणा।
3	9	बुराई रै बदलै बुराई मता केरदै, होर गाल़ी रै बदलै गाल़ी मता देंदै, बल्कि आशीष दैआ, किबै परमेश्वरै तुसै दुज़ै पैंधै एक आशीष देणै री तैंईंयैं शाधु सा, अगर तुसै ऐण्ढा केरा सी ता परमेश्वरा भी तुसाबै आशीष देणी।
3	10	किबैकि पवित्र शास्त्र बोला सा, “ज़ो ज़िन्दगी री इच्छा रखा सा, होर शोभलै ध्याड़ै हेरना चाहा सा, सौ आपणी ज़िभा बै बुराई न होर आपणै होंठा बै धोखै री गैला केरनै न रोकला।
3	11	सौ बुराई रा साथ छ़ौड़ला होर भलाई केरला, सौ मेल मिलापा बै तोपला होर तेथै री कोशिशा न रौहला,
3	12	किबैकि प्रभु री औछ़ी धर्मी पैंधै लागी रौहा सी, होर तेइरै कोन तिन्हरी प्रार्थना धिरै, पर प्रभु बुराई केरनु आल़ै रै खिलाफ़ रौहा सा।”
3	13	अगर तुसै भलाई केरनै बै त्यार रौहा सी ता, तुसरा बुरा केरनु आल़ा कुण सा?
3	14	पर अगर तुसै सही कोम केरनै री बजहा न दुःख सौहा सी ता, परमेश्वरा तुसाबै आशीष देणी। ज़ैण्ढै यशायाह लिखू ती; “तिन्हां लोका न मता डौरदै ज़ो तुसाबै धमकी देआ सी होर ऐसा गैला री फिक्र मत केरा कि लोका कि केरी सका सी।”
3	15	पर मसीह बै प्रभु ज़ाणिया आपणै-आपणै दिला न पवित्र समझ़ा होर ज़ो कोई तुसा न तुसरी आशा रै बारै न पुछ़ला ता ज़वाब देणै री तैंईंयैं त्यार रौहा, पर नम्रता सैंघै,
3	16	होर आपणी सोच़ा बै च़ोखै रखा कि ज़ुणी गैला न ते मसीह न तुसरै शोभलै चाल चलना रा अपमान केरा सी, शर्मिन्दा होलै।
3	17	किबैकि अगर परमेश्वरै री ऐही इच्छा होली कि तुसै भलाई केरनै री बजहा न दु:ख सौहलै ता ऐ बुराई केरनै री बजहा न दु:ख सौहणै न भला सा।
3	18	हांऊँ सौ बोला सा किबैकि मसीहै भी आसरै पापा री तैंईंयैं दुःख सौहू होर मूँआ। सौ सिर्फ़ ऐकै बारी मूँआ होर ऐईबै दोहराणै री ज़रूरत नैंई ऑथि। सौ एक धर्मी मांहणु ती ज़ो पापी मांहणु री तैंईंयैं मूँआ ताकि सौ आसाबै परमेश्वरा रै नेड़ आंणी सकै। तिन्हैं तेइरा शरीर मकाऊ पर सौ पवित्र आत्मा री शक्ति न दबारा ज़िन्दा केरू।
3	19	फिरी तेइरी आत्मै जाइया तिन्हां लोका बै खुशी रा समाद शुणाऊ ज़ौखै मूँऐंदै लोका री आत्मा परमेश्वरा रै ज़रियै कैद केरी सा।
3	20	ऐ तिन्हां लोका री आत्मा ती ज़ुणियै बोहू पैहलै परमेश्वरा रा हुक्म नैंई मनू ती। ज़ैबै नूह आपणै ज़हाज़ा बै बणादा लागा ती, तैबै परमेश्वरै बड़ै धिरजा सैंघै इंतज़ार केरू की कि इन्हां लोका पश्चाताप केरना। पर तेसा खतरनाक बाड़ा न सिर्फ़ औठ लोका ही बच़ाऐ ती।
3	21	होर तेई पाणी रा उदाहरण भी मतलब बपतिस्मा, यीशु मसीह रै ज़िन्दै होंणै रै ज़रियै ऐबै तुसाबै बच़ा सा। एथा रा मतलब शरीरा रा मैल धोणा नी ऑथि, पर च़ोखै मना सैंघै परमेश्वरै रै वशा न होंणा सा।
3	22	होर सौ स्वर्गा न नौठा। तौखै सौ ऐबै सैभी न खास ज़ैगा परमेश्वरा री दैहिणी धिरै सा, होर सौ सैभ स्वर्गदूत, सैभ अधिकारी होर शक्ति पैंधै शासन केरा सा।
4	1	तैबै ज़ैबैकि मसीहै शरीरा न होईया दु:ख सौहू ता तुसाबै भी तेसा मनसा सैंघै दुःख सौहणै री तैंईंयैं त्यार होंणा चेहिऐ, ज़ो तेई हागै ती। अगर तुसै मसीह री तैंईंयैं दुःख सौहणै बै त्यार सी ता तुसै पापा केरना छ़ौड़नै रा फैसला केरू सा।
4	2	नतीज़ै रै तौरा पैंधै सौ मांहणु आपणी सारी ज़िन्दगी ऐसा धौरती पैंधै आपणी शारीरिक मांहणु री इच्छै रै मुताबक नी बल्कि परमेश्वरै री इच्छै रै मुताबक ज़ीलै।
4	3	किबैकि होरी ज़ाति री इच्छै रै मुताबक कोम केरनै होर लुचपनै री बुरी इच्छा, मतवालापन, लीलाक्रीड़ा, पियक्कड़पन होर घृणित मूर्ति पूज़ा न आसै ज़ो बौगत बिताऊ, सौऐ बड़ा भारी हुआ।
4	4	तैबै तुसरै पराणै सैंघी हैरान होआ सी कि, तुसै बोहू बुरै कोमा न तिन्हरा साथ नी देंदै होर तैबै ते बुरा भला बोला सी।
4	5	पर तिन्हां तेइबै, ज़ो ज़िन्दै होर मूँऐंदै रा न्याय केरनै री तैंईंयैं त्यार सा, लेखा देणा।
4	6	किबैकि मूँऐंदै बै भी खुशी रा समाद एथै री तैंईंयैं शुणाउआ ती कि, शरीरा न तिन्हरा न्याय मांहणु रै मुताबक होला, पर आत्मा न परमेश्वरै रै मुताबक ज़िन्दै रौहलै।
4	7	सैभी गैला रा आखरी छ़ेकै होणु आल़ा सा, ऐबै सँयमी होईया प्रार्थना केरनै री तैंईंयैं होशियार रौहा
4	8	होर सैभी न खरी गैल ऐसा कि, एकी दुज़ै सैंघै होर भी ज़ादा झ़ुरी रखा, किबैकि झ़ुरी बोहू सारै पापा बै खौटा सा।
4	9	कुड़कुड़ाऐ बगैर एकी दुज़ै री पाहुणच़ारी केरा।
4	10	ज़ुणिबै ज़ो वरदान मिलू सा, सौ तेइबै परमेश्वरै रै अनुग्रह रै भलै भण्डारी सांही एकी दुज़ै री सेवा न लाऐ।
4	11	अगर तुसा हागै प्रचार केरनै रा वरदान सा ता तौभै परमेश्वरा रै वचना रा प्रचार केरना चेहिऐ। अगर तुसा हागै दुज़ै लोका री मज़त केरनै रा वरदान सा ता तेइबै तेसा शक्ति सैंघै केरा ज़ो परमेश्वर तुसाबै देआ सा। फिरी तुसै ज़ो किछ़ भी केरा सी सौ यीशु मसीह रै ज़रियै परमेश्वरा री महिमा आंणा सा। सैभ महिमा होर शक्ति ज़ुग-ज़ुग तेइरी सा। आमीन।
4	12	हे प्यारो, तेसा दर्दनाक गैला रै बारै न हैरान मता होआ ज़ो तुसै दु:ख सौहा सी, किबैकि तुसै मसीह रै सी। पर ऐ च़ीजा ऐ रिहाणै री तैंईंयैं होंदी लागी सा की, कि तुसै सच़ी परमेश्वरा बै मना सी। तैबै ऐ मता सोच़ा कि तुसा सैंघै किछ़ नौखा होंदा लागा सा।	WRONG ALIGNMENT
4	13	पर ज़ैण्ढै-ज़ैण्ढै मसीह रै दु:खा न सहभागी होआ सी, खुशी मनात् कि, तेइरी महिमै रै प्रगट होंणै रै बौगता भी तुसै खुश होर मगन हो।
4	14	फिरी अगर मसीह रै नाँ री तैंईंयैं तुसरी निन्दा केरिया सा ता धन्य सी, किबैकि महिमा री आत्मा, ज़ो परमेश्वरै री आत्मा सा, तुसा पैंधै छ़ाँव केरा सा।
4	15	तुसा न कोई मांहणु खूनी, च़ोर, कुकर्मी या पराऐ कोमा न हौथ पाणै री बजहा न दु:ख नी पाला।
4	16	अगर मसीह होंणै री बजहा न दु:ख पा सा ता शर्मिंदा हेरी होंदा, पर एसा गैलै री तैंईंयैं परमेश्वरै री महिमा केरा।
4	17	किबैकि न्याय रा बौगत आई पुजू सा कि, पैहलै परमेश्वरै रै लोका रा न्याय केरिला, होर ज़ैबै न्याय री शुरूआत आसा न होंणी ता तिन्हरा कि होंणा ज़ो परमेश्वरै रै खुशी रै समादा बै नी मनदै?
4	18	ज़ैण्ढै कि शास्त्र बोला सा, “अगर धर्मी मांहणु बड़ी मुश्किला सैंघै मुक्ति पा सा ता, भक्तिहीन होर पापी रा कि ठिकाणा?”
4	19	तैबै ज़ो परमेश्वरै री इच्छै रै मुताबक दु:ख सौहा सी, ते भलाई केरदैआ आपणै-आपणै प्राणा बै विश्वासयोग्य सृजनहारै रै हौथा न सौंपलै।
5	1	तुसा न ज़ो स्याणै सी हांऊँ तिन्हां सांही अगुवा सा होर मसीह रै दु:खा रा गुआह होर प्रगट होणू आल़ी महिमा न सहभागी होईया तिन्हां बै ऐ समझ़ा सा,
5	2	कि परमेश्वरै रै तेई छ़ुण्डै री ज़ो तुसरै बिच़ा न सा रखवाली केरा होर ऐ दवाब न नी बल्कि परमेश्वरै री इच्छा रै मुताबक खुशी सैंघै होर, नीच कमाई री तैंईंयैं नी पर मन लाइया केरा।
5	3	होर ज़ो लोका तुसरै हवालै केरै सी, तिन्हां पैंधै अधिकार मता जताँदै, बल्कि छ़ुण्डै री तैंईंयैं शोभलै आदर्श बणा।
5	4	होर ज़ैबै यीशु मसीह ज़ो कि आसरा प्रधान रखवाला वापस ऐला ता तुसाबै महिमा रा मुकट देणा ज़ो मुरझाणू आल़ा नी ऑथि।
5	5	हे नोऊज़ुआनो, तुसै भी स्याणै रै अधीन रौहा बल्कि तुसै सैभियै एकी दुज़ै री सेवा दीन होईया केरा, किबैकि शास्त्र बोला सा, “परमेश्वर घमण्डी रा बरोध केरा सा, पर दीन मांहणु पैंधै अनुग्रह केरा सा।”
5	6	तैबै परमेश्वरै रै बलवान हौथा हेठै दीनता न रौहा कि सौ तुसाबै ठीक बौगता न बढ़ाला।
5	7	होर आपणी सारी चिंता परमेश्वरा पैंधै छ़ौड़ा किबैकि तेइबै तुसरा ध्यान सा।
5	8	होशियार रौहा होर बिऊदै रौहा किबैकि तुसरा बरोधी शैतान ग्रिंज़णू आल़ै शेरा सांही एसा खोजा न रौहा सा कि कुणी बै मारिया खाला।
5	9	बशाह न दृढ़ होईया होर ऐ ज़ाणिया तेइरा सामना केरा कि तुसरै मसीह भाई, बैहण ज़ो दुनिया न सी, ऐण्ढै दु:ख भोगदै लागदै सी।
5	10	परमेश्वरा ज़ो सारै अनुग्रह रा दाता सा, ज़ुणियै तुसै मसीह न आपणी हमेशा महिमै री तैंईंयैं शाधै सी, तुसरै थोड़ी देर दु:ख च़कणै न बाद आपुऐ तुसै सिद्ध, स्थिर होर बलवन्त केरनै।
5	11	तेई रा राज्य ज़ुग-ज़ुग रौहला। आमीन।
5	12	मैं सिलासा री मज़ती न ऐ होछ़ी चिट्ठी लिखी होर तुसाबै भेज़ी सा। हांऊँ तेइबै मसीह न एक बफादार भाई समझा सा। लिखणै रा मेरा मकसद तुसाबै उत्साहित केरना होर बशाह दिलाणा सा कि तुसै ज़ो झेलदै लागै सी सौ सच़ी न परमेश्वरा रै अनुग्रह रा हिस्सा सा। ऐई अनुग्रह न मजबूत रौहा।
5	13	बैबीलोन शैहरा रै विश्वासी ज़ो रोमा न सी, ज़ुणिबै परमेश्वरै चुनु सा, ज़ैण्ढै तुसै चुनै सी, तुसाबै नमस्कार भेज़ा सी । मरकुस भी ज़ो मेरै मेरा बेटै सांही सा तुसाबै नमस्कार भेज़ा सा।
5	14	सच़ै प्यारा सैंघै एकी दुज़ै बै नमस्कार केरा। तुसा सैभी बै ज़ो मसीह न होलै शान्ति मिली लोड़ी।
