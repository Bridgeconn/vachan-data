1	1	ऐह पत्री पौलुस री तरफा थऊँ तीतुस जो हा जैड़ा प्रमात्मैं रा दास अतै यीशु मसीह रा चुणुरा प्रेरित हा। प्रमात्मैं अपणै चुणुरै मणु मन्ज विस्वास रा प्रचार करनै तांये मिन्जो चुणु अतै भैजु कि अऊँ तिन्या जो सखाऊ अतै सो जाणी सकन कि किन्या धर्मी जिन्दगी जीणा चहिन्दी हा।
1	2	ठेरा परिणाम ऐह भूणा कि तिन्या जो अनन्त जिन्दगी री उम्मीद मिलनी हा जठेरा प्रमात्मैं आदि काल थऊँ बायदा करूरा थू अतै प्रमात्मां कदी झूठ ना बलदा।
1	3	अबै ठीक टैमां पुर प्रमात्मैं ऐस सुसमाचार जो असु पुर प्रकट करूरा अतै अहै ठेरा प्रचार सबी जो करदै हिन। प्रमात्मां इन्दै उद्धारकर्ता मिन्जो ऐह जिम्मेवारी अतै आज्ञा दितुरी हा कि ऐह कम अऊँ तैस तांये करू।
1	4	तीतुस इन्दै विस्वास री वजह थऊँ तू मिन्जो तांये अक्क पुत्रा सांईये हा, अऊँ प्रार्थना करदा कि इन्दा पिता प्रमात्मां अतै उद्धारकर्ता यीशु मसीह तुसु पुर कृपा करा अतै तुसिओ शान्ती दिन्दा रेय्आ।
1	5	अऊँ तिजो ठेरैतांये क्रेते टापू मन्ज छड़ी छूरा थू कि तू इन्दै बाकी बचुरै कमा जो पुरा करी सका अतै मेरी आज्ञा रै मुताबक जगह-जगह विस्‍वासा मन्ज स्याणै मणु जो नियुक्त कर।
1	6	अक्क स्याणै विस्वासी जो निर्दोष जिन्दगी विताणा चहिन्दी हा। सो अपणी घरावाळी रै प्रति बफादार भोआ, तसेरै बाल-बच्चै सुनाम अतै ऐसै विस्वासी भून कि सो आदर सोगी तसेरी आज्ञा रा पालन करदै भून।
1	7	स्याणै विस्वासी प्रमात्मैं रै घरानै रा भण्डारी भूणै रै नातै सो निर्दोष भूणा चहिन्दा, सो घमण्‍ड़ी ना भोआ, ना गुस्सै बाळा भोआ, ना पियक्कड़ भोआ, ना लड़ाई करनै बाळा भोआ, ना नीच कमाई रा लोभी भोआ।
1	8	पर घरै छूरै री सेवा करनै बाळा, भलाई करनै बाळा, धीरज रखणै बाळा, न्याय करनै बाळा, पवित्र अतै अपणी इच्छा जो काबू मन्ज रखणै बाळा भोआ।
1	9	तसेरा तैस सच्चै संदेश पुर मजबुत विस्वास भूणा चहिन्दा जैड़ा तैसिओ सखाऊरा थू फिरी सो होरी जो उत्साहित करी सकदा हा तैहा सच्ची शिक्षा सोगी अतै विरोधी जो भी दस्सी सकदा कि सो कड़ी गलत हिन।
1	10	अऊँ ऐसा ठेरैतांये बलदा हा क्ओकि मतै सारै ऐसै मणु हिन जैड़ै सही शिक्षा रा विरोध करदै हिन। सो होरी मणु जो बेकार गल्ला मन्ज मुर्ख बणान्दै हिन, खास करीके ऐह यहूदी विस्वासी मणु हिन जैड़ै ऐह मन्दै हिन कि उद्धार पाणै तांये खतना करवाणा जरूरी हा।	WRONG ALIGNMENT
1	11	ऐसै मणु जो शिक्षा दिणै रा मौका मत देय्आ क्ओकि जैहणै सो ऐस तरीकै री गल्ला सखान्दै हिन जैड़ी ना सखाणा चहिन्दी ता सो कई परिवारा रै विस्वास जो नाश करदै हिन। सो ऐसा ठेरैतांये करदै हिन कि सो पैसा कमाई सकन।	WRONG ALIGNMENT
1	12	क्रेत टापू थऊँ ही अक्क मणु जैसिओ तैठिया रै मणु बुद्धिमान मन्दै हिन तिनी ऐसा बल्लुरा हा कि, “क्रेत मन्ज रैहणै बाळै मणु सदा झूठै, दुष्‍ट जानवर अतै आलसी पेट भरनै बाळै भून्दै हिन।”
1	13	ऐह क्रेत रै मणु रै बारै मन्ज गल्ला हालि भी सच्ची हा ठेरैतांये तियां जो कड़ाई सितै चितौणी दिच्छु कर कि सो विस्‍वासा मन्ज पक्कै भूच्ची गाहन।
1	14	तिन्या यहूदी री उदाहरण-कहाणी अतै तियां मणु री आज्ञा पुर मन मत ला क्ओकि सो सच्चाई थऊँ भटकी गच्छुरै हिन।
1	15	सो मणु जंयारै मना मन्ज कोई बुरै विचार ना हिन तिन्या तांये सब कुछ शुद्व पर सो मणु जैड़ै दुष्‍ट हिन अतै मसीह पुर विस्वास ना करदै जैड़ा कुछ भी सो करदै हिन सो अशुद्ध हा क्ओकि तंयारा दिल पुरी तरह सोगी भ्रष्‍ट भूच्ची चुकुरा हा।
1	16	ऐसै मणु बल्‍दै हिन कि अहै प्रमात्मैं जो जाणदै हिन पर तंयारै कम्मा थऊँ पता लगदा कि सो प्रमात्मैं जो ना जाणदै क्ओकि सो घृणित अतै आज्ञा जो ना मनणै बाळै हिन अतै कोई खरा कम ना करी पान्दै।
2	1	पर तीतुस तू विस्वासी जो ऐस तरह शिक्षा दे जैड़ी सच्ची भून।
2	2	बजुर्ग मणु जो सखा कि सो संयमी भून आदर योग्य भून अतै बुद्धिमानी सोगी जिन्दगी बीताणै बाळा भूणा चहिन्दा। तंयारा विस्वास खरा भूणा चहिन्दा अतै प्‍यार अतै धीरज सोगी भरूरै भूणा चहिन्‍दै।
2	3	इन्‍नी साहबै बजुर्ग जनानी जो सखा कि तंयारा चाल-चलन पवित्र मणु सांईये भोआ, दोष लाणै बाळी अतै पियक्कड़ ना भून पर खरी गल्ला सखाणै बाळी भून।
2	4	ताकि सो जवान जनानी जो भी सलाह दी सकन कि सो अपणै घरवाळै अतै बच्चै सोगी प्‍यार रखा।
2	5	हरेक जवान जनानी अपणै आपा पुर काबू रखन, पवित्र बणी रैहन, घरा रा कारोबार करनै बाळी, भली अतै अपणै-अपणै घरवाळै रै अधीन रैहणै बाळी भून ताकि प्रमात्मैं रै कम्मा री निन्दा ना भोआ।
2	6	इन्‍नी साहबै जवान मर्दा जो भी सखा कि सो भी अपणै आपा पुर काबू रखन।
2	7	सबी गल्ला मन्ज अपणै आपा जो भलै कमां जो करनै बाळा आर्दश बनाण। जैहणै तुहै प्रमात्मैं रै बारै मन्ज विस्वासी जो सखान्दै हिन ता आदर अतै खरै इरादै सोगी सखा।
2	8	सच्चाई जो ऐस तरीकै सखा कि तेरी शिक्षा री कोई बुराई ना करी सका। जैड़ा तेरै विरोधी हिन तिन्या लज्जित भूणा अतै तिन्या बलै इन्दै बारै मन्ज बुरा बलणै जो कुछ ना भूणा।
2	9	तिन्या विस्वासी जो समझा जैड़ै दास हिन कि सो अपणै मालका रै अधीन रैहन अतै सबी कमां मन्ज तियां जो खुश रख अतै फेरी करी जवाव मत दे।
2	10	चोरी चलाकी मत करदा, पर सबी गल्ला मन्ज विस्वासयोग्य अतै भला कम कर। तां तिन्या इन्दै उद्धारकर्ता प्रमात्मैं रै उपदेशा री होर शोभा करनी हा।
2	11	प्रमात्मैं रा अनुग्रह सबी मणु पुर प्रकट हा जैडा कि सबी रै उद्धार री बजहा हा।
2	12	प्रमात्मैं रै अनुग्रह री बजह तिनी असिओ सखाऊ हा कि अहै तिन्या बुरै रस्तै अतै तिन्या बुरी अभिलाषा पुर चलनै थऊँ मना करन अतै ऐस संसार मन्ज ईमानदार अतै खरी जिन्दगी जिणै री कोशिश करन।
2	13	अतै तैसा धन्य उम्मीद री मतलब अपणै महान प्रमात्मैं अतै उद्धारकर्ता यीशु मसीह री महिमा सोगी प्रकट भूणै री भाळ करदै रैहन।
2	14	यीशु मसीह अपणै आप रा बलिदान असु तांई करी दिता, कि असिओ पाप री शक्ति थऊँ छुटकारा दे अतै अहै तसेरै खास मणु बणी गान, जिन्या मन्ज खरै कमा करनै री बड़ी इच्छा भोआ।
2	15	ठेरैतांये हे तीतुस विस्वासी जो पुरै अधिकार सितै ईयां गल्ला जो सुधारदा अतै सखान्‍दा रैह कि सो इन्या गल्ला रै अनुसार चलन, अतै कोई तेरी इन्या गल्ला घटिआ ना समझा।
3	1	विस्वासी मणु जो याद दुआन्दा रैह कि हाकमा अतै अधिकारी रै अधीन रैहन अतै तंयारै हुक्मा जो मन्दै रैहन अतै सारै खरै कम्मा करनै जो तैयार रैहन।
3	2	तिन्या जो ऐह सखा कि सो कसी जो बदनाम मत करा, घुळ-घळाटी मत करा, पर तंयारा स्वभाव रूआं साई भोआ अतै सबी मणु सोगी बड़ी नम्रता सोगी रेय्आ।
3	3	क्ओकि अहै भी पैहलै निर्बुद्धि अतै आज्ञा ना मनणै बाळै अतै भ्रमा मन्ज थियै अतै रंग-बरंगी अभिलाषा अतै सुख-विलास रै दास थियै, बैरभाव अतै डींगमारी करनै मन्ज जिन्दगी बितान्‍दै थियै, मणु असु सितै घृणा करदै थियै अतै अक्की दुऐ सितै बैर रखदै थियै।
3	4	पर जैहणै इन्दै उद्धारकर्ता प्रमात्मैं रा अनुग्रह अतै प्रेम असु मणु पुर प्रकट भुआ,
3	5	तिनी इन्दै करूरै भलै कमा री वजह थऊँ ना पर अपणी दया री वजह थऊँ इन्दा उद्धार करू हा। प्रमात्मैं असिओ अपणी पवित्र आत्मा री शक्ति सोगी धोऊ अतै असिओ अक्क नोआ जन्म दिता कि अहै ताजा जिन्दगी री शुरूआत करन।
3	6	जैड़ा कम इन्दै उद्धारकर्ता यीशु मसीह असु तांये करू तठेरी बजहा थऊँ असिओ प्रमात्मैं मुफ्‍त मन्ज अतै भरपुरी सोगी ऐसा पवित्र आत्मा जो इन्दै अन्दर वास करनै जो दिता।
3	7	प्रमात्मैं ऐसा ठेरैतांये करू कि अहै तसेरै अनुग्रह रै द्धारा तसेरी नजरा मन्ज धर्मी बणन अतै अहै तसेरी औलाद बणी सकन ताकि अहै सब कुछ पाई सकन जैड़ा सो असिओ दिणा चाहन्दा हा जैहणै असु सदा तांये तैस सोगी रैहणा।
3	8	ऐह गप्‍प सच हा जैड़ी मैंई हवजु दसी हा अतै अऊँ चाहन्दा कि तू इन्या गल्ला रै बारै मन्ज दृढ़ता सोगी विस्वासी जो सखा ठेरैतांये कि जिन्यै प्रमात्मैं पुर भरोसा करूरा हा सो भलै कम करनै तांये अपणै टैमां रा इस्तेमाल करन। ऐह शिक्षा भली हिन अतै सबी मणु तांये लाभदायक हिन।
3	9	पर तू मूर्खता रै वाद-विवाद थऊँ अतै वंशावली अतै बैर-विरोध अतै तियां लड़ाई-झगड़ै थऊँ जैड़ै कि मूसा री व्यवस्था रै बारै मन्ज हिन, अपणै आपा जो दूर रख क्ओकि ऐह निष्फल अतै व्यर्थ हिन।
3	10	अगर तुन्दै मन्जै ऐसा कोई मणु भोआ जैड़ा विस्वासी रै मन्जै फुट पैदा करदा भोआ ता तैसिओ कड़ाई सोगी अक्क दोई बरी समझा कि सो ऐसा ना करा, अगर सो फिरी भी ना मन्दा ता तैसिओ अपणी मण्ड़ळी थऊँ नकाळी देय्आ
3	11	क्ओकि ऐस तरह रै मणु सच्चाई दूर भूच्ची गच्छुरै हिन अतै तंयारै अपणै पापा ही तिन्या जो दोषी ठहराणा।
3	12	जैहणै अऊँ तिजो बल्लै विस्वासी भाई अरतिमास या तुखिकुस जो भैजला ता तू मिन्जो बल्लै नीकुपुलिस शहर जो ईणै री कोशिश करैं क्ओकि मैंई ऐह सर्दी री रूत तैठी कटणै री सोचुरी हा।
3	13	जैहणै जेनास वकीला अतै विस्वासी भाई अपुल्लोस सफर करना लगलै ता तू जैड़ी भी मदद करी भोली करैं ऐह ध्यान रखैं कि तियां जो कसी भी चीजा री कमी ना भोआ।
3	14	ऐतना ही ना पर तुहै विस्वासी जो ऐह सखान्दै रैंह कि सो अपणा ध्यान भलै कम करनै मन्ज लाई रखन ताकि जिन्या जो कुछ जरूरत भोआ सो पुरा करी सकन अतै तंयारी जिन्दगी होरी तांये फायदैमन्‍द भोआ।	WRONG ALIGNMENT
3	15	मेरै सोगी जैतनै विस्वासी हिन सो तिजो नमस्कार बलदै हिन अतै क्रेते टापू रै जैतनै विस्वासी जैड़ै असु सितै प्रेम करदै हिन तियां जो भी नमस्कार। अऊँ प्रार्थना करदा कि तुसु सबी पुर प्रमात्मैं रा अनुग्रह भून्दा रेय्आ।
