1	1	अह च़िठी आसा पल़सी बाखा ज़ुंण परमेशरे मरज़ी दी मसीहा ईशूओ शधाणूं आसा। हुंह लिखा इफिसुस नगरी रहणैं आल़ै परमेशरे तिन्नां पबित्र मणछा लै ज़ुंण मसीहा ईशू दी भरोस्सैमंद आसा।
1	2	म्हारै बाप्पू परमेशर और प्रभू ईशू मसीहा का आसा मेरी एही अरज़ कि तम्हां सोभी लोल़ी झींण और शांती सदा हुई।
1	3	परमेशरा लै शूकर ज़ुंण म्हारै प्रभू मसीहा ईशूओ बाप्पू आसा, तेऊ दैनी हाम्हां लै मसीहा दी स्वर्गे ज़ैगा दी सोभी रंगे आत्मिक बर्गत। किल्हैकि हाम्हैं हुऐ मसीहा संघै एक।
1	4	अह आसा इहअ कि स्वर्ग और पृथूई बणांणैं का पैहलै ई छ़ांटै तेऊ हाम्हैं मसीहा पिछ़ू आप्पू लै। ताकि हाम्हैं पबित्र होए और हाम्हां दी निं लोल़ी तेऊ का किछ़ै दोश शुझुअ।
1	5	किल्हैकि परमेशर करा हाम्हां लै झ़ूरी, तेऊ डाही पैहलै ई अह गल्ल हाम्हां लै सोठी कि तेऊ बणांणैं हाम्हैं मसीहा करै आपणैं शोहरू।
1	6	तेऊ किअ अह एते तैणीं कि हाम्हैं तेऊए झींण करना लै स्तोती करे ज़ुंण तेऊ हाम्हां लै मुफ्त दैनी। किल्हैकि हाम्हैं आसा तेऊए पैरै शोहरू दी एक हुऐ दै।
1	7	परमेशर आसा जश और झींण करना लै सेठ, तेऊ दैनअ हाम्हां लै मसीहे लोहू करै छ़ुटकारअ ज़ेभै सह म्हारी तैणीं आप्पू बल़ीदान हुअ और परमेशरै किऐ म्हारै पाप माफ।
1	8	परमेशरै दैनी आपणीं महान बुधि और समझ़ा करै हाम्हां लै आपणीं झींण तरैल़ी।
1	9	परमेशरै खोज़ै हाम्हां का आपणैं दिला मनें भेद ज़ुंण महान काम तेऊ मसीहा करै हाम्हां लै त सोठअ द। तेऊ लागअ इहअ ई करनअ ठीक और एता करै खोज़अ तेऊ हाम्हां का कि मसीहा करै हाम्हां किज़ै भेटणअ।
1	10	परमेशरे ती एही सोठ कि ज़ेभै ठीक बगत एछे, तेभै स्वर्ग और पृथूईए सोभी च़िज़ा दी मसीहा राज़ करे।
1	11	परमेशरै छ़ांटै हाम्हैं पैहलै ई मसीहा दी एक हणां लै तिहै ई कामां करना लै ज़िहअ सह च़ाहा।
1	12	परमेशरे सोठ ती एही कि ज़ुंण हाम्हैं यहूदी ज़हा पैहलै ई मसीहा का आशा ती कि हाम्हां करै परमेशरे महिमां होए।
1	13	ऐबै शूणअ तम्हैं होरी ज़ाती बी शुचअ बैण, ज़ुंण खुशीओ समाद आसा कि परमेशरै दैनअ तम्हां लै उद्धार। ज़ांऊं तम्हैं मसीहा दी विश्वास किअ तेऊ बणांऐं तम्हैं बी पबित्र आत्मां दैई करै आपणैं; ज़ेते तेऊ खास्सी साला पैहलै करार ती की दी।
1	14	किल्हैकि परमेशरै आसा हाम्हां लै पबित्र आत्मां दैनी दी, तेता करै हआ हाम्हां निहंचअ कि तेऊ दैणीं हाम्हां लै तिंयां भली गल्ला ज़ेतो तेऊ हाम्हां लै बाहिदअ आसा किअ द। सह हणअ तेभै ज़ेभै परमेशर हाम्हां पठी निंए बच़ाऊई ज़ुंण हाम्हैं तेऊए आपणैं लोग आसा, एता लै करनी हाम्हां परमेशरे महिमां।
1	15	किल्हैकि परमेशरै किअ तम्हां लै बतेर्हअ, मंऐं शूणअ प्रभू ईशू दी थारै पाक्कै विश्वासे बारै और हर ज़ैगा सोभी विश्वासी भाई लै थारी झ़ूरी करनी।
1	16	हुंह करा कबल्लअ थारै बारै परमेशरो शूकर और आपणीं प्राथणां दी करा हुंह हर बगत आद।
1	17	हुंह करा प्रतपा आल़ै परमेशर बाप्पू और म्हारै प्रभू ईशू मसीहा का प्राथणां कि सह तम्हां लै आत्मिक बुधि दैए और समझ़ दैए।
1	18	हुंह करा प्राथणां बी कि परमेशर थारै दिलै तेसा गल्ला प्रगट करे ज़ेता सह हाम्हां लै दैणअ च़ाहा, ताकि तम्हां का थोघ लागे कि ज़ेते हाम्हां तेऊ का आशा आसा तिंयां गल्ला हाम्हां लै केतरी महान आसा। और तिन्नां सोभी लै बी ज़ुंण तेऊ पबित्र हणें तैणीं शादै दै आसा।
1	19	हुंह च़ाहा इहअ कि तम्हां का परमेशरे महान शगतीओ थोघ लागे ज़ुंण हाम्हां मसीहा दी विश्वास करनै आल़ै लै आसा डाही दी।
1	20	अह आसा सह ई महान शगती ज़ेता करै तेऊ मसीहा भी ज़िऊंदअ किअ और मसीहा आपणीं दैहणीं बाखा सोभी का बडी पदबी दी बशैल़अ। ()
1	21	तेसा ज़ैगा हणअ मसीहा सोभी प्रैंदै राज़अ। हरेक शगती आल़ी आत्मां, हर राज़ करनै आल़ै नांअ ज़ुंण बी आसा तिन्नां सोभी का आसा मसीहा बडअ सदा लै राज़अ।
1	22	परमेशरै दैनी सोभै गल्ला तेऊए हका दी और सह आसा मसीहा ई ज़ुंण परमेशरै तिन्नां सोभिओ सैणअ बणांअ ज़ुंण विश्वास करा। ()
1	23	हाम्हैं विश्वासी आसा मसीहे देही ज़िहै। मसीहा। सह करा सारी शगती संघै हाम्हां मांझ़ै काम ज़िहअ सह सारै भ्रमंडै काम करा।
2	1	मसीहा दी विश्वास करनै का पैहलै तै तम्हैं मूंऐं दै ज़िहै, तम्हां का निं परमेशरे ज़िन्दगी आथी ती किल्हैकि तम्हैं किअ पाप और तम्हैं निं परमेशरे साबै ज़िन्दगी काटदै तै।
2	2	तम्हैं तै एऊ जुगे लोगा ज़िहै ज़ुंण तेऊ शैताने साबै च़ला तै ज़ुंण तिन्नां कदुष्ट आत्मों राज़अ आसा ज़हा हाम्हैं इना संसारे आछी करै हेरी निं सकदै। सह ई शैतान करा तिन्नां लोगा मांझ़ै काम ज़ुंण परमेशरो अदर निं करदै।
2	3	एकी ज़मानैं तै हाम्हैं बी तिन्नां ज़िहै ज़ुंण परमेशरा का दूर रहा तै; हाम्हैं बी करा तै तिन्नां गल्ला ज़ेतो हाम्हां च़ाअ लागा त, ज़ेता करै म्हारी देही और मन खुश हआ त। तेता करै त परमेशर हाम्हां लै नराज़ ज़िहअ एभै होरी लै आसा।
2	4	पर परमेशरा लागा म्हारी बडी भारी झींण और सह करा हाम्हां लै बडी भारी झ़ूरी।
2	5	मसीहा दी विश्वास करनै का पैहलै तै हाम्हैं पाप करनै पिछ़ू मूंऐं दै ज़िहै तै, परमेशरै दैनी हाम्हां लै ज़िन्दगी ज़ेभै तेऊ मसीहा मरी करै भी ज़िऊंदअ किअ और परमेशरे जशा करै ई आसा थारअ उद्धार हुअ द।
2	6	परमेशरै किऐ हाम्हैं मूंऐं दै मांझ़ा का मसीहा संघै ज़िऊंदै और मसीहा ईशू संघै स्वर्गै राज़ दैई करै किअ तेऊ म्हारअ अदर
2	7	परमेशरै किअ इहअ तै कि तेऊ रहैऊंणअ आजू सोभी का कि तेऊओ जश किहअ महान आसा। अह जश हेरअ तेऊ हाम्हां का तिन्नां सोभी गल्ला करी करै रहैऊई ज़ुंण हाम्हैं मसीहा ईशू दी एक आसा हुऐ दै।
2	8	किल्हैकि परमेशरै किअ आपणैं जशा करै थारअ उद्धार ज़ेभै तम्हैं विश्वास किअ, तम्हैं निं आपणैं उद्धार हणां लै किछ़ै मोल दैनअ।
2	9	एता लै निं तम्हैं इहअ किछ़ै भलअ काम आथी किअ द ज़ेता लै तम्हैं घमंड करी सके।
2	10	किल्हैकि हाम्हैं आसा तेऊ परमेशरै बणांऐं दै और मसीहा ईशू दी आसा हाम्हैं नऊंऐं मणछ तिन्नां भलै कामां लै बणांऐं दै ज़ुंण परमेशरै पैहलै ई आसा म्हारै बारै सोठअ द कि हाम्हैं करे।
2	11	तैही डाहा एसा गल्ला आद कि तम्हैं आसा होरी ज़ाती दी पैईदा हुऐ दै, यहूदी करा थारअ ठठअ इहअ बोली करै कि थारअ निं खतैर आथी हुअ द! तिंयां बोला इहअ कि तिंयां आसा परमेशरे खास आपणैं लोग किल्हैकि तिन्नैं आसा खतैर किअ द। अह हुई एही गल्ल कि तिन्नैं किअ सिधअ आपणीं देही दी पर आपणैं दिलै निं किअ।
2	12	तम्हैं तै तेसा घल़ी मसीहा का ज़ुदै और परमेशरे आपणैं इस्राएली लोगा संघै नांईं तै तम्हैं परमेशरे करारे साझ़ू आथी। तम्हां निं कोई आशा ती और तम्हैं तै परमेशरा का बी दूर।
2	13	पर ज़ुंण तम्हैं दूर आसा तै, ऐबै आणै परमेशरै तम्हैं मसीहे लोहू करै आप्पू नेल़ ज़ुंण मसीहा थारी तैणीं बहाऊअ।
2	14	मसीहा किअ आप्पै हाम्हां मांझ़ै मेल़-ज़ोल़। पैहलै ती ज़ेही एक दुआल ज़ुंण यहूदी और होरी ज़ाती ज़ुदै करा ती। तिंयां करा तै एकी दुजै संघै नफरत। पर ऐबै पाई मसीहा सह दुआल ढोल़ी और तिंयां दूई दल किऐ एक। ()
2	15	मसीहा किअ क्रूसा दी ज़ान दैई करै मुसा गूरो बधान तेते बिधी और रबाज़ा संघी खतम ताकि सह यहूदी और होरी ज़ातीओ आप्पू लै मेल़-ज़ोल़ करी करै एक नऊंअ लोगो दल बणांए।
2	16	तेऊए क्रूसा दी मौता करै हुऐ दूई दल एक और परमेशरा संघै मेल़-ज़ोल़, इहअ करै हुई यहूदी और होरी ज़ातीए मांझ़ै ज़ीद खतम।
2	17	मसीहा आणअ दुही लै अह मेल़-ज़ोल़ करनैओ खुशीओ समाद तम्हां होरी ज़ाती लै ज़ुंण तेऊ का दूर आसा तै और यहूदी लै बी ज़ुंण नेल़ तै। ()
2	18	मसीहा किअ हाम्हां लै इहअ कि ऐबै सका हाम्हैं सोभै बाप्पू सेटा तैहा ई पबित्र आत्मां करै पुजी।
2	19	ऐबै निं तम्हैं होरी ज़ातीए मणछ परदेसी और पाखलै रहै। तम्हैं हुऐ ऐबै परमेशरे पबित्र लोगा संघै रहणैं आल़ै परमेशरे आपणैं टबर।
2	20	हाम्हैं आसा ऐबै कठा तेऊए कोठी ज़ुंण शधाणूं और गूरे आथरी प्रैंदै आसा बणैं दै और तेते कूणींए खास ज़ान आसा मसीहा ईशू आप्पै। ()
2	21	मसीहा डाहा आपणैं लोगा पात्थरा ज़िहै कठा ज़ोल़ी ताकि परमेशरो पबित्र मांदर बणें।
2	22	तम्हैं होरी ज़ातीए विश्वासी बी आसा कठा परमेशरे होरी लोगा संघै पबित्र आत्में शगती करै कठा ज़ोल़ै दै किल्हैकि तम्हैं आसा मसीहा दी एक हुऐ दै। इहअ करै हुऐ तम्हैं सह कोठी ज़िधी परमेशर रहा।
3	1	इना सोभी गल्ला पिछ़ू करा हुंह पल़सी तम्हां लै प्राथणां। हुंह करा मसीहा ईशू लै तम्हां होरी ज़ाती का खुशीए समादा खोज़णेंओ काम और एता पिछ़ू आसा हुंह कैद खानै दी बंद किअ द।
3	2	परमेशरै आसा आपणैं जशा करै मुल्है तम्हां का खुशीए समादा खोज़णें ज़िम्मैंबारी सभाल़ी दी। तम्हैं आसा सह खुशीओ समाद पाक्कै दी शूणअ द।
3	3	ज़िहअ मंऐं थोल़अ ज़िहअ तम्हां लै पैहलै बी लिखअ त, परमेशरै किअ त आप्पै मुखा अह गुप्त भेद प्रगट। एते तैणीं च़ाहा हुंह एसा च़िठी तम्हां का खोज़णअ।
3	4	ज़ेभै तम्हैं एसा च़िठी पहल़े, ता तम्हां का जाणअ थोघ लागी कि मुखा किहअ राम्बल़ै करै आअ मसीहो भेद समझ़।
3	5	पिछ़ली पोस्तीए लोगा का निं परमेशरै अह भेद प्रगट किअ। पर ऐबै किअ अह पबित्र शधाणूं और गूरा का पबित्र आत्मां करै प्रगट।
3	6	अह गुप्त भेद आसा इहअ कि ज़ुंण यहूदी नांईं आथी तिंयां बी हुऐ मसीहा दी खुशीए समादा करै यहूदी संघै परमेशरे आत्मिक बरासते साझ़ू और तिंयां होरी ज़ातीए लोग बी आसा परमेशरे लोगा संघै साझ़ू और तिन्नां बी भेटणीं तिंयां गल्ला ज़ेते परमेशरै करार आसा की दी किल्हैकि तिंयां बी आसा मसीहा ईशू दी एक।
3	7	परमेशरे जश और शगती करै बणअ हुंह तेऊओ टैहलू और मुंह भेटअ तेऊए खुशीए समादा खोज़णेंओ मोक्कअ।
3	8	हुंह ज़ुंण परमेशरे सोभी लोगा का होछ़अ आसा परमेशरै दैनअ मुल्है आपणैं जशा करै मोक्कअ। हुंह सका होरी ज़ातीए लोगा का खुशीओ समाद खोज़ी कि मसीहा आसा बेअन्त बर्गतो मूल़
3	9	और सोभी लै एसा गल्ला प्रगट करूं कि तेऊ परमेशरो सह गुप्त सोठ किज़ै आसा। ज़ुंण परमेशर सोभी गल्ला बणांणैं आल़अ आसा तेऊ डाहअ अह शुरू ओर्ही गुप्त।
3	10	ताकि ऐबै विश्वासीए मंडल़ी करै परमेशरो सारअ ज्ञैन तिन्नां प्रधाना और ज्ञैनी दी प्रगट होए ज़ुंण स्वर्गे ज़ैगा दी आसा राज़ करदै लागै दै।
3	11	अह आसा सह ई गल्ल ज़ुंण परमेशरै सदा लै आसा सोठी दी और ज़ुंण तेऊ म्हारै प्रभू मसीहा ईशू करै की पूरी।
3	12	ऐबै सका हाम्हैं हिम्मत और बडै भरोस्सै डाही परमेशरा सेटा एछी किल्हैकि हाम्हैं करा मसीहा दी विश्वास।
3	13	तैही करा हुंह अरज़ कि ज़ुंण सांगट थारी तैणीं मुल्है आसा लागै दै हंदै, तेता पिछ़ू निं हिम्मत छ़ाडी, किल्हैकि तम्हैं लोल़ी अह गल्ल आपणीं सराहणे गल्ल समझ़ी कि हुंह आसा थारी तैणीं इना दुख सांगटा ज़िरना लै बी तैर।
3	14	इना सोभी गल्ला पिछ़ू करा हुंह पल़सी बाप्पू परमेशरा सेटा तम्हां लै माथअ टेकी करै प्राथणां
3	15	ज़ुंणी स्वर्गै और पृथूई दी सोभै गल्ला बणांईं।
3	16	हुंह करा परमेशरा सेटा एही अरज़ कि सह आपणीं महिमें साबै एऊ दाना दैए और तेऊए पबित्र आत्मां तम्हां लै शगती दैए ज़ेता करै थारअ दिल मज़बूत होए।
3	17	और मसीहा थारै दिला दी बस्से ज़िहअ तम्हैं तेऊ दी विश्वास करा। हुंह करा प्राथणां कि परमेशरा लै और एकी दुजै लै थारी झ़ूरी करै लोल़ी तम्हैं पाक्कै हुऐ और तम्हैं पापा दी पल़णै का बच़े।
3	18	सोभी पबित्र लोगा मांझ़ै लोल़ी तम्हां का एसा गल्लो थोघ लागअ कि परमेशर हाम्हां लै केतरी झ़ूरी करा। सह करा हाम्हां संघै महान बेअन्त झ़ूरी।
3	19	मसीहे बारै बी तम्हां का थोघ लागे कि सह हाम्हां संघै केही झ़ूरी करा ज़ुंण म्हारी समझ़ा का बी बागै आसा, कि थारअ च़ाल-च़लण बी परमेशरे च़ाल-च़लणा ज़िहअ होए।
3	20	ऐबै लोल़ी परमेशरे महिमां हुई, तेऊए महान शगती ज़ुंण हाम्हां दी काम करा सह सका म्हारी सोठ समझ़ और म्हारै मांगणैं का बी खास्सी हर गल्ला पूरी करी।
3	21	मंडल़ी और मसीहा ईशू दी लोल़ी तेऊ हर बगत महिमां हुई सारी सदा तैणीं! तथास्तू।
4	1	हुंह पल़सी आसा इधी मसीहा ईशूओ प्रच़ार करनै पिछ़ू कैद किअ द। हुंह करा तम्हां का अरज़ ज़ुंण परमेशरै एही ज़िन्दगी ज़िऊंणां लै आसा छ़ांटै दै ज़ेता करै मसीहो अदर होए ज़ुंणी तम्हैं शादै दै आसा।
4	2	तम्हैं लोल़ी शरीफ, मानदार, सबर करनै आल़ै और एकी दुजे गलती ज़िरी करै बी झ़ूरी करनै आल़ै।
4	3	आप्पू मांझ़ै करा एकी दुजै संघै मेल़-ज़ोल़ा दी रहणें पूरी कोशिश ज़ुंण पबित्र आत्मां दैआ और हाम्हां एक डाहा बणांईं।
4	4	हाम्हैं सोभै विश्वासी आसा एकी ई देहीए आंगा ज़िहै और हाम्हां सोभी आसा एकी रंगे पबित्र आत्मां भेटी दी, ज़ेही तम्हां लै आशा आसा भेटी दी ज़ेभै तम्हैं परमेशरे आपणैं हणां लै आसा छ़ांटै दै।
4	5	हाम्हां सोभिओ आसा एक्कै ई प्रभू ज़हा दी हाम्हैं विश्वास करा और हाम्हैं सोभी आसा तेऊ ई मसीहे नांओंऐं डुबकी लई दी।
4	6	हाम्हां सोभिओ आसा एक्कै परमेशर ज़ुंण सोभिओ बाप्पू आसा, सह करा हाम्हां सोभी प्रैंदै राज़, सह करा हाम्हां बाती काम और सह रहा हाम्हां सोभी संघै।
4	7	पर मसीहा आसा आपणैं काम करना लै हाम्हां मांझ़ै हरेकी लै होरी-होरी रंगे गूण दैनै दै।
4	8	तैही बोला पबित्र शास्त्र इहअ, “सह उखल़अ उछ़टै स्वर्गा दी और कैदी निंयैं तेऊ बान्हीं और मणछा लै दैनै दान।”
4	9	तेऊए उझै स्वर्गा लै उखल़णैं करै किज़ै भेटा, सिधअ अह कि सह होथअ त पैहलै पृथूईए थाल्लै बी ()
4	10	और मसीहा ज़ुंण होथअ, अह आसा सह ई ज़ुंण सारै सरगा का उझै बी उखल़अ ताकि सह सारै दी रहे।
4	11	अह आसा मसीहा ई ज़ुंणी मंडल़ी लै ज़िम्मैंबारी दैनी। तेऊ दैनी कई लै शधाणूंए पदबी, और कई खुशीओ समाद खोज़णैं आल़ै, कई डाहै हेर-सभाल़ करनै आल़ै और कई लै दैनी सखाऊंणै आल़ै गूरूए पदबी। ()
4	12	तेऊ दैनै लोगा लै ईंयां गूण कि तिंयां विश्वास करनै आल़ै, परमेशरा आप्पू लै काम करनै आल़ै बणांए और मसीहे देही दी बझ़े और सैणैं होए।
4	13	इहअ रहणअ तेभै तैणीं हंदअ लागी ज़ेभै तैणीं हाम्हैं परमेशरे शोहरू लै आपणैं विश्वास और समझ़ा करै एक नां हई जाए। तेखअ हणैं हाम्हैं सैणैं ज़िहअ मसीहा आसा और हाम्हैं हणैं तेऊ ई ज़िहै।
4	14	ज़ै हाम्हैं मसीहा दी सैणैं गऐ हई, ऐबै निं हाम्हां सत्त समझ़णा लै होछ़ै लान्हैं ज़िहै ऐणैं हणअ और आजू निं हाम्हां कोई नऊंईं शिक्षे ज़ाणैं लागी समुंदरे छ़ाली मांझ़ै च़लदी किश्ती ज़िहै हणअ ज़ुंण बागरी करै ओर्ही-पोर्ही रहा हांढदी लागी। हाम्हां निं तिन्नां लोगे ज़ाणैं लागणअ ज़ुंण धोखै करै कबाता पाआ।
4	15	पर हाम्हां बोल़णअ शुचअ झ़ूरी दी रही करै, हाम्हां हणअ सोभी साबै मसीहा ज़िहै सैणैं ज़ुंण म्हारी देही मंडल़ीओ मूंड आसा।
4	16	हाम्हैं सोभै विश्वासी ज़ुंण मसीहा दी विश्वास करा हाम्हैं आसा तेऊए देहीए आंगा ज़िहै। ज़ेही एक मणछे देही तेते सोभी आंगा करै कठा हआ ज़ुल़ी दी और देहीओ हरेक आंग करा राम्बल़ै करै काम और देही हआ बझ़ी करै पाक्की। इहअ ई ज़ांऊं हाम्हैं सोभै तेऊ कामां करा ज़ुंण मसीहा हाम्हां लै आसा दैनअ द, हाम्हैं बझ़ा पाक्कै और सैणैं और एकी दुजै संघै करा हाम्हैं होर बी खास्सी झ़ूरी।
4	17	ज़ुंण मुंह मसीहा ईशू मुल्है हक आसा दैनअ द, हुंह बोला इहअ कि ज़ुंण लोग परमेशरा नांईं ज़ाणदै, ज़िहै तिंयां आपणैं दिले पापी सभाबा दी रहा तिहै निं तम्हैं हई।
4	18	किल्हैकि तिन्नां निं किछ़ै समझ़ एछदी। तिंयां निं परमेशरे साबै ज़िन्दगी ज़िऊंणअ च़ाहंदै, नां तिंयां निं तेऊओ समाद शुणदै और तिन्नां का निं सदा रहणैं आल़ी ज़िन्दगी आथी ज़ुंण ईशू हाम्हां लै दैआ।
4	19	तिन्नां निं बूरै काम करी करै बी लाज़-शरम एछदी, तिंयां आसा शर्मिंदै करनै आल़ै कामें बशै पल़ै दै। तिंयां रहा कबल्लै इना नशर्म कामां करदै लागी और तिंयां निं और तिंयां च़ाहा कबल्लअ इहअ ई करनअ।
4	20	पर तम्हैं निं मसीहा का इहअ आथी शिखल़अ द,
4	21	मुंह आसा एसा गल्लो निहंचअ कि ज़धू तम्हैं मसीहे बारै शूणअ तम्हैं आसा सत्त शिखल़अ द ज़ुंण तेऊ का एछा।
4	22	आपणैं पराणैं पापी सभाबा और पराणैं च़ाल-च़लणा छ़ाडा पोर्ही ज़ुंण धोखै दी पाणै आल़ी च़ाहा दी भ्रष्ट आसा हुअ द।
4	23	ऐबै दैआ परमेशरा थारी समझ़ और सभाब नऊंईं बणांणैं।
4	24	ऐबै दैनअ परमेशरै तम्हां लै आप्पू ज़िहअ नऊंअ भलअ सभाब, एऊ नऊंऐं सभाबे साबै करा बभार। असली दी बणां पबित्र और धर्मीं।
4	25	इहअ करै झ़ुठअ बोल़णअ छ़ाडी करै बोला हरेक आपणैं साथी संघी का शुचअ, किल्हैकि हाम्हैं आसा आप्पू मांझ़ै एकी देहीए आंग। ()
4	26	ज़ेभै तम्हां रोशै एछे, तेता करै निं लोल़ी थारै पाप हुअ, सान्हां का पैहलै लोल़ी थारअ रोश मुक्कअ। ()
4	27	नां शैताना लै दैआ आप्पू कबाता पाणैओ मोक्कअ।
4	28	च़ोरी करनै आल़अ निं ऐबै भी च़ोरी करी पर भलै कामां करना लै लागै आपणैं हाथै खटदअ एते तैणीं लागी कि, ज़ै कसा ज़रुरत होए ता तेभै लोल़ी तेऊ का किज़ै दैणा लै हुअ।
4	29	कोई बी नथोघी गल्ला निं लोल़ी थारी खाखा का निखल़ी, पर एही भली गल्ला करनी ज़ेता करै होरीए बी मज़त होए थारै बोल बोल़णैं करै लोल़ी शुणनै आल़ै मणछे बढोतरी हूई।
4	30	परमेशरे पबित्र आत्मां लै निं आपणीं ज़िन्दगी करै शोग दैआ, ज़हा करै तम्हां लै छ़ुटकारे धैल़ी लै छ़ाप आसा लाई दैनी दी। ()
4	31	सोभी रंगे कल़बिश, प्रकोप, रोश, ज़ीद, निंदा, और ज़ीदा संघी लोल़ी हर बूरी गल्ला तम्हां का दूर हुई
4	32	और एकी दुजै लै बणां क्रिप्पा करनै आल़ै, और झणैल़ू ज़िहअ परमेशरै मसीहा दी थारै ज़ुल्म माफ किऐ, तिहै ई करा तम्हैं बी एकी दुजे ज़ुल्म माफ।
5	1	तम्हैं आसा परमेशरे पैरै लान्हैं, थारअ सभाब लोल़ी तिहअ हुअ ज़िहअ तेऊओ आसा।
5	2	आपणीं ज़िन्दगी ज़िऊआ होरी लै झ़ूरी करी करै, ज़ेही मसीहा हाम्हां लै झ़ूरी की ज़ुंण आप्पू ई थारै पाप दूर करना लै बल़ीदान हुअ। परमेशर त खुश किल्हैकि सह बल़ीदान त तेऊ लै खुशबूदार तेला ज़िहअ। ()
5	3	ज़िहअ पबित्र लोगा लै ज़रूरी आसा, तिहअ ई निं तम्हैं बी कंज़रैई, छ़ोत लागणै आल़ै काम या लाल़च़े निं गल्ला बी करा।
5	4	नां होरी संघै नशर्म गल्ला करनी, नां ठठै मखौल करनअ, किल्हैकि ईंयां गल्ला निं हाम्हां शोभा दैंदी। पर तम्हैं लोल़ी परमेशरा लै शूकर किअ।
5	5	किल्हैकि तम्हां का आसा एसा गल्लो थोघ कि कसा कंज़रै और कदुष्ट मणछ या लाल़च़ी मणछे, ज़ुंण मुर्ति पुजा करनै आल़ै बराबर आसा, ईंयां इहै निं मसीहे और परमेशरे राज़ा दी साझ़ू हणैं।
5	6	तम्हैं निं कुंणी इहै धोखै दी लोल़ी पाऐ कि परमेशरा तिन्नां लै सज़ा दैणीं ज़ुंण इहै पाप करा, किल्हैकि इना ई बूरी गल्ला करै पल़ा नभैऊशै परमेशरो प्रकोप तेऊ लै ज़ुंण हुकम नांईं मना।
5	7	तम्हैं निं तिन्नां ज़िहै पापी काम करी करै तिन्नां संघै साझ़ू हआ।
5	8	तम्हैं तै पैहलै न्हैरै दी ज़िन्दगी ज़िऊंदै लागै दै, पर ज़धा ओर्ही तम्हैं परमेशरे लोग हुऐ, तम्हैं आसा ऐबै प्रैशै दी। तम्हां लागा ऐबै तिन्नां ज़ेही ज़िन्दगी ज़िऊंणीं ज़ुंण प्रैशे आसा।
5	9	किल्हैकि ज़ै कुंण मणछ प्रैशै दी होए, तेऊ काम हआ भलै और धर्मीं और तेऊ दी सका भरोस्सअ करी।
5	10	एसा गल्ला दैआ धैन कि प्रभू किज़ू करै हआ खुश।
5	11	तम्हैं निं न्हैरे पापी कामां दी साझ़ू हआ ज़ेता का किछ़ै फल निं भेटदअ। पर लोगा का रहैऊआ इना कामां कि ईंयां आसा बूरै।
5	12	किल्हैकि तिन्नां कदुष्ट लोगे गुप्त कामें गल्ला करनी बी आसा लाज़ शरमें गल्ला।
5	13	पर ज़ांऊं तिंयां कदुष्ट लोग थारअ शोभलअ बभार भाल़ा ता तिन्नों कदुष्ट बभार जा प्रगट हई।
5	14	तैहीता लोग इहअ बोला, () “हे सुत्तणैं आल़ैआ, उझ़ू! और मुल्दै मांझ़ा का ज़िऊ उझै! मसीहा दैणअ तम्हां लै तै प्रैशअ।”
5	15	तैही डाहणअ एसा गल्लो खैल कि तम्हैं केही ज़िन्दगी ज़िऊआ। नांसमझ़ ज़िहै निं रहा समझ़कार हआ।
5	16	एऊ मोक्कै समझ़ा भलाई करना किम्मती, किल्हैकि ईंयां धैल़ै आसा बूरै। ()
5	17	तैहीता नांसमझ़ निं हआ पर धैन लाई समझ़ा कि प्रभू तम्हां लै किज़ै बोला करना लै।
5	18	शूर-शराब झुटी करै निं राल़ै-मताल़ै बणां, किल्हैकि एता करै हआ मणछ नशर्म और लापरबाह। पर परमेशरे आत्मां दैआ आपणीं ज़िन्दगी दी काम करनै। ()
5	19	ज़ै तम्हैं पबित्र आत्में बशै होए तै करनअ आप्पू मांझ़ै भज़न, परमेशरे आराधना लै गिहा बोली और होरी गिहा बोलदै लागी ज़ुंण पबित्र आत्मां खोज़ा, और आपणैं-आपणैं मनैं रहणअ प्रभू सम्हनै गिहा बोलदै और स्तोती करदै लागी। ()
5	20	सदा करनअ सोभी गल्ला लै म्हारै प्रभू ईशू मसीहे नांओंऐं बाप्पू परमेशरो शूकर।
5	21	एकी दुजे डरा हेठै रहअ मानदारी संघै किल्हैकि हाम्हैं करा मसीहो अदर।
5	22	ओ बेटल़ीओ, आपणैं-आपणैं मर्धे डरा हेठै रहा एही कि तम्हैं समझ़ै इहअ कि प्रभूए डरा हेठै आसा। ()
5	23	किल्हैकि मर्ध आसा बेटल़ीओ मूंड, ज़िहअ मसीहा मंडल़ीओ मूंड आसा और मंडल़ी आसा तेऊए देही ज़ेही। सह आसा आप्पै ई तेसा देहीओ उद्धार करनै आल़अ।
5	24	ज़ेही विश्वासीए मंडल़ी मसीहे डरा हेठै आसा, तेही ई रहा सोभै बेटल़ी बी आपणैं-आपणैं मर्धे डरा हेठै।
5	25	ओ मर्धो, आपणीं-आपणीं लाल़ी संघै करा झ़ूरी, ज़िहअ मसीहा बी विश्वासीए मंडल़ी संघै झ़ूरी करी करै आप्पू ई हुअ तिन्नां लै बल़ीदान।
5	26	ताकि सह परमेशरे बैणा करै न्हैऊई शुचै हई करै पबित्र बणें।
5	27	सह हुअ मंडल़ी लै एते तैणीं बी बल़ीदान कि सह हाम्हां सोभी सिध्द करी करै आप्पू सेटा लै निंए, ज़हा दी किछ़ै पाप-दोश और बूरी गल्ला निं होए, पर पबित्र और नर्दोश होए।
5	28	एऊ साबै आसा इहअ ठीक कि मर्ध ज़ुंण आपणीं-आपणीं लाल़ी संघै आपणीं देही ज़ेही झ़ूरी डाहा, ता सह डाहा आप्पू ई लै झ़ूरी।
5	29	किल्हैकि कोही निं कधू आपणीं देही संघै ज़ीद की, पर तेता धाचा-पाल़ा हेर-सभाल़ करी करै, ज़िहअ मसीहा मंडल़ीए हेर-सभाल़ करा
5	30	किल्हैकि हाम्हैं आसा मसीहे देहीए आंगा ज़िहै।
5	31	ज़िहअ पबित्र शास्त्र बोला, () “मर्ध रहणअ आपणैं आम्मां-बाप्पू छ़ाडी करै आपणीं लाल़ी संघै मिली और तिंयां दुहै हणैं एक देही।”
5	32	अह आसा बडअ भेद, पर हुंह बोला इधी मसीहे और तिन्नें बारै ज़ुंण तेऊ दी विश्वास करा।
5	33	पर अह गल्ल आसा तम्हां लै बी, तम्हां मांझ़ै करै हरेक ज़ण्हअ आपणीं लाल़ी संघै आप्पू ज़ेही झ़ूरी, तैहीता मणछ आपणैं आम्मां-बाप्पू छ़ाडी करै आपणीं लाल़ी संघै रहणअ मिली, और तिंयां दुहै हणैं एक देही। लाल़ी बी लोल़ी कि सह आपणैं मर्धे डरा हेठै रहे।
6	1-3	ए लान्हैंओ, पबित्र शास्त्र बोला इहअ, “आपणैं आम्मां बाप्पूओ करा अदर इहअ करै हणीं तम्हां लै सोभै गल्ला भली और थारी हणीं पृथूई दी लाम्मी अमर।” अह आसा पैहलअ हुकम ज़ुंण परमेशरै करारा संघै आसा दैनअ द। तम्हैं लान्हैं ज़ुंण प्रभू दी विश्वास करा तम्हां लै आसा इहअ ई ठीक कि तम्हैं बणां आपणैं आम्मां बाप्पूए हर गल्ला शुणनै मनणै आल़ै। ()
6	4	ओ शोहरू माठै आल़ैओ, आपणैं शोहरू लै निं धैल़ रोश काढा, पर तिन्नां धाचा-पाल़ा प्रभूए शिक्षा और चतैनगी दैई करै। ()
6	5	ए टैहलूओ, ज़ुंण लोग एऊ संसारै थारै मालक आसा तिन्नें शूणां अदर और मानदार रही करै ज़ेही तम्हैं मसीहे मना।
6	6	इहअ निं कि ज़ेभै तिंयां भाल़ै आसा लागै दै सिधअ तेभै मना तम्हां तिन्नें हर गल्ला ताकि तिंयां खुश होए, पर तम्हैं आसा मसीहे टैहलू, तम्हां लागा दिला का तिहअ करनअ ज़िहअ परमेशर च़ाहा कि तम्हैं करे।
6	7	खुशी-खुशी रहा आपणअ सेऊआ काम इहअ समझ़ी करै करदै लागी कि तम्हैं निं कसा मणछे सेऊआ आथी लागै दै पर तम्हैं आसा प्रभूए सेऊआ करदै लागै दै।
6	8	किल्हैकि तम्हां का आसा थोघ कि च़ाहे सह गुलाम होए या आज़ाद, ज़ुंण बी शोभलअ काम करे तेऊ भेटणअ प्रभू का तेतो तिहअ ई फल।
6	9	ए मालको, तम्हैं बी निं आपणैं गुलामा लै धमकी दैंदै लागा पर तम्हैं बी करा तिन्नां संघै तिहअ भलअ बभार ज़िहअ मंऐं बोलअ द आसा। किल्हैकि तम्हां का बी आसा थोघ कि तिन्नों और थारअ आसा दुहीओ मालक स्वर्गै। सह निं कोहिए तरफदारी करदअ। ()
6	10	खिरी बोला हुंह तम्हां लै इहअ कि प्रभू दी और तेऊए शगती दी बणां जोधै।
6	11	ज़िहअ एक जोधअ आपणैं जुधा करने अस्त्र-शस्त्र कशा, तम्हैं बी कशा परमेशरै दैनै दै सोभी अस्त्र-शस्त्रा ताकि ज़ेभै तम्हां लै शैतान च़लाकी करने कोशिश करे तेभै तम्हैं तेऊओ मकाबलअ करी सके।
6	12	किल्हैकि म्हारअ अह जुध निं लोहू और मणछा संघै आथी, पर म्हारअ मल्ल जुध आसा प्रधाना, हाकमा, एऊ संसारे न्हैरै मुखियै संघै और बूरी आत्मिक सैना संघै ज़ुंण सरगै आसा।
6	13	तैही कशा परमेशरे सारै अस्त्र-शस्त्र ताकि ज़ेभै तम्हां लै बूरै धैल़ै बी एछे तेभै ज़ुंण बी तम्हां का हई सके तिन्नां सोभै गल्ला पूरी करी करै पाक्कै रही सके।
6	14	ज़िहअ एक जोधअ आपणीं कुछी गाची और हिक्का हीकबंद बान्हीं करै जुधा लै तैर्हीआ तम्हैं बी तैर्हीआ परमेशरो सत्त और धर्मों हीकबंद बान्हीं करै शैताना संघै जुधा करना लै। ()
6	15	ज़िहअ एक जोधअ बूट बान्हीं करै जुधा लै तैर्हीआ, थारी परमेशरा संघै मेल़-ज़ोल़ करने खुशीए समादा खोज़णें च़ाहा लोल़ी तेही हुई। ()
6	16	एता संघै आसा एक होर च़ीज़, ज़िहअ एक जोधअ आप्पू संघै ढाल निंयां ताकि सह दुशमणे तीरा का आप्पू बच़ाऊई सके, तिहअ ई डाहा मसीहा दी पाक्कअ विश्वास ताकि तम्हां शैताने तीर नां लागे।
6	17	परमेशरे बच़ाऊंणे शगती लोल़ी तम्हां लै टोपा ज़ेही हुई और पबित्र आत्में तलबारा ढाका ज़ुंण परमेशरो बैण आसा। ()
6	18	ता, हर बगत रहा और सोभी साबै प्राथणां और अरज़ करदै लागी ज़ेऊ साबै पबित्र आत्मां तम्हां का रहैऊआ। एता ई लै रहा बिहुदै कि सोभी पबित्र लोगा लै रहा कबल्लै प्राथणां अरज़ करदै लागी।
6	19	मुल्है बी रहा प्राथणां करदै लागी कि ज़ेभै हुंह बोले, प्रभू लोल़ी आप्पै मेरै मनैं तिंयां गल्ला पाई ताकि तिन्नां लोगा मांझ़ै मुंह हिम्मत एछे और मसीहे खुशीए समादो भेद सोभी का खोज़ी सकूं।
6	20	हुंह आसा मसीहो राज़दूत और तेता पिछ़ू आसा हुंह शांघल़ी लोहै लाई कैद किअ द। एसा गल्ला लै बी करै प्राथणां, “ज़ेभै हुंह लोगा का मसीहे बारै खोज़े तेभै लोल़ी मुंह एही हिम्मत आई कि ज़ेऊ साबै मुंह गल्ला करनी तिंयां लोल़ी मंऐं तेही ई बोली।”
6	21	प्रभू दी भरोस्सैमंद टैहलू तुखिकुस, ज़ुंण विश्वासा दी मेरअ पैरअ भाई आसा, तेऊ खोज़णीं तम्हां का सोभै गल्ला, कि तम्हां का बी मेरी दशा थोघ लागे कि हुंह केही हालता दी आसा रहंदअ लागअ द।
6	22	सह आसा छ़ाडअ द मंऐं तम्हां सेटा लै एते तैणीं कि तम्हां का म्हारी हालतो थोघ लागे और सह थारै दिला लै शांती दैए और तम्हां विश्वासा दी मज़बूत करे।
6	23	हुंह करा म्हारै बाप्पू परमेशर म्हारै प्रभू ईशू मसीहा का प्राथणां कि सह तम्हां सोभी विश्वासी लै शांती दैए। ताकि थारी आप्पू मांझ़ै झ़ूरी बढे और थारअ विश्वास मसीहा दी पाक्कअ रहे।
6	24	म्हारै प्रभू ईशू संघै शुची झ़ूरी करनै आल़ै लै लोल़ी परमेशरो जश सदा रहअ।
