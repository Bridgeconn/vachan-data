1	1	हांऊँ पौलुसा ऐ चिट्ठी लिखदा लागा सा। परमेश्वर चाहा ती कि हांऊँ मसीह यीशु रा एक प्रेरित बणनू। हांऊँ मसीह रै विश्वासी लोका बै ज़ो इफिसुस शैहरा न रौहा सी लिखदा लागा सा।
1	2	आसरै पिता परमेश्वर होर प्रभु यीशु मसीह री धिरै न तुसाबै अनुग्रह (कृपा) होर शान्ति मिलदी रौहै।
1	3	आसरै प्रभु यीशु मसीह रै पिता परमेश्वरै रा धन्यवाद हो किबैकि आसै मसीह सैंघै एक हुए सी, परमेश्वरै आसाबै स्वर्गीय दुनिया न हर आत्मिक आशीष देइया आशीषित केरू सा।
1	4	दुनिया बनाणै न पैहलै परमेश्वरै आसै पैहलै न ओरु तेइरा होंणै री तैंईंयैं, मसीह न चुनू सा, कि आसै तेइरी नज़री न पवित्र होर निर्दोष होलै।
1	5	किबैकि परमेश्वरै आसा सैंघै झ़ुरी केरी तेइयै फैसला केरू ती कि यीशु मसीह रै ज़रियै आसाबै आपणै शोहरू सांही अपनाला।
1	6	ता आसै परमेश्वरा री महिमामय अनुग्रह री तैंईंयैं तेइरी स्तुति केरा सी ज़ो तेइयै आसाबै मुफ्ती न धिना सा किबैकि आसै तेइरै प्यारे बेटै रै सी।
1	7	सौ दया होर अनुग्रह न ऐतरा धनी सा कि तेइयै आसरी आज़ादी आपणै बेटै रै लोहू न कीमतियै खरीदी होर आसरै पाप माफ केरै।
1	8	परमेश्वरै सारी बुद्धि होर समझा सैंघै आसा पैंधै बोहू ज़ादा केरू।
1	9	परमेश्वरै आपणी इच्छा रा भेद आसा पैंधै आपणै भलै उदेश्य रै मुताबक प्रगट केरू, ज़ो तेइयै आपु मसीह न स्थापित केरी ती।
1	10	होर योजना ऐ सा सही बौगता पैंधै स्वर्गा न होर धौरती पैंधै सैभ किछ़ मसीह रै अधिकारा न आंणना।
1	11	परमेश्वरै आसा यहूदी बै मसीह सैंघै एक केरिया आपणै लोका रै रूपा न चुनू भी सा किबैकि ऐ शुरू न ओरु तिन्हरी योजना ती। सौ सैभ किछ़ ठीक तैण्ढाऐ केरा सा ज़ैण्ढा सौ योजना केरा सा होर चाहा सा।
1	12	आसै यहूदी पैहलै लोका सी ज़ुणियै मसीह पैंधै आश रखी ती, होर आसाबै चुनू ताकि आसै परमेश्वरा री महिमा री स्तुति केरी सकलै।
1	13	होर मसीह सैंघै तुसरी एकता री बजहा न परमेश्वरै तुसाबै पवित्र आत्मा धिनी ज़ो तेइयै आपणै लोका बै देणै रा वायदा केरू ती। पवित्र आत्मा एक नशाणा सांही सा ज़ो रिहा सा कि तुसै परमेश्वरा रै सी।
1	14	किबैकि परमेश्वरै आसाबै पवित्र आत्मा धिनी सा, आसाबै पक्का सा कि ज़ुण शोभली च़ीजा देणै रा वायदा केरू सा सौ तेई आसाबै देणी। ऐण्ढा तैबै होंणा ज़ैबै परमेश्वर आसाबै पूरी रीतिऐ छुटकारा देला ज़ो तेइरै लोका सी, ताकि आसै परमेश्वरा री महिमा री स्तुति केरी सकलै।	WRONG ALIGNMENT
1	15	इन्हां सैभी री बजहा न ज़ैबै न फेटे मैं प्रभु यीशु पैंधै तुसरा बशाह होर पवित्र लोका रै प्रति तुसरी झ़ुरी रै बारै न शुणिया,
1	16	तुसरी तैंईंयैं परमेश्वरा बै धन्यवाद केरना नैंई छ़ौड़दा, होर आपणी प्रार्थना न तुसाबै याद केरदा रौहा सा,
1	17	कि आसरै प्रभु यीशु मसीह रा महिमामय पिता तुसाबै आत्मिक ज्ञान होर समझ़ दै ताकि तुसै परमेश्वरा रै ज्ञाना न ज़ादा बढ़ी सकलै।
1	18	हांऊँ प्रार्थना केरा सा कि सौ तुसाबै सच़ाई ज़ाणनै री तैंईंयैं मज़त केरै ताकि तुसै तेई आशा बै जाणी लेआ ज़ुणिरै तैंईंयैं तुसै शाधै सी; होर तुसै ऐसा गैला बै जाँणा कि ज़ो आशीष परमेश्वरै आपणै लोका बै देणै रा वायदा केरा सा सौ केतरी महान सा।
1	19	होर हांऊँ ऐ भी प्रार्थना केरा सा कि तुसै समझी सका सी, आसा विश्वासी री तैंईंयैं परमेश्वरा री शक्ति केतरी महान सा, ऐ महान सामर्थ,
1	20	इस्तेमाल केरिया तेइयै मसीह बै मूँएंदै न ज़िन्दा केरु होर स्वर्गा न आपणी दैहिणी धिरै आदरा री ज़ैगा बशाऊ,
1	21	तौखै मसीह सैभ ताकतवर अधिकारी, शक्ति होर राजा पैंधै राज़ केरा सा।सौ ऐई दुनिया न सैभ प्राणी पैंधै राज़ केरा सा होर ऐणु आल़ी दुनिया न भी राज़ केरना।
1	22	होर सैभ किछ़ तेइरै अधीन केरू, होर सौ सैभी चिजा पैंधै अधिकारी ठहराईया मण्डली बै धिना।
1	23	ऐ मसीह रा शरीर सा, होर मसीह रै ज़रियै मण्डली पूरी भौरूऊँदी सा, ज़ो सैभी ज़ैगा न सैभ किछ़ आपणी उपस्थिति न भौरा सा।
2	1	यीशु न बशाह केरनै न पैहलै तुसै मूँएंदै सांही ती, तुसा हागै ज़िन्दगी नैंई ती ज़ो परमेश्वरा न सा किबैकि तुसै पाप केरू होर परमेश्वरा रा हुक्म नैंई मनू।
2	2	ज़ैबै तुसै पैहलै ऐई दुनिया रै लोका री रीति न च़ला ती, होर तुसै शैताना बै मना ती ज़ो कि आसमाना न बुरी आत्मा पैंधै राज़ केरा सा, ज़ुण हाज़ी भी परमेश्वरा रा हुक्म नी मनणु आल़ै लोका रै दिला न कोम केरा सा।
2	3	एक बारी आसै भी आपणै पापी स्वभावा रै स्वार्थी इच्छा रै अधीना न ती। आसरै स्वभावा न आसै दुज़ै सांही परमेश्वरा री झ़िका रै अधीन ती।
2	4-5	पर परमेश्वर ज़ुण दयालू ती! आसै आपणै पापा री बजहा न मूँऐंदै ती, पर परमेश्वरै आसा सैंघै ऐतरी झ़ुरी केरी कि तेइयै आसाबै मसीह सैंघै ज़िन्दा केरू होर परमेश्वरा रा महान अनुग्रह रा दान तुसाबै बच़ा सा।
2	6	किबैकि मसीह सैंघै आसरै रिश्ते री बजहा न तेइयै आसै मसीह सैंघै मूँऐंदै न ज़िन्दा केरू, होर तेई सैंघै स्वर्गीय ज़ैगा न बशाऊ।
2	7	परमेश्वरै ऐ केरू ताकि ऐणु आल़ै ध्याड़ै न सैभी लोका बै रिहाई सकलै कि तेइरा अनुग्रह केतरा महान सा, ज़ो किछ़ तेइयै केरू एथा न तेइयै आसाबै ऐ अनुग्रह रिहाऊ ज़ो मसीह यीशु सैंघै एक सा।
2	8	किबैकि ज़ैबै तुसै बशाह केरू परमेश्वरै तुसै आपणै अनुग्रह न बच़ाऐ होर तुसै आपणै आपा बै नैंई बच़ाऊ पर ऐ परमेश्वरा रा एक दान सा।
2	9	होर न ऐ तुसरै कोमा री बजहा न सा, ताकि तुसै एथा पैंधै घमण्ड केरै।
2	10	किबैकि आसै परमेश्वरा री रचना सी होर मसीह यीशु न भलै कोम केरनै री तैंईंयैं नोंऊँऐं लोका सांही त्यार केरै सी, ज़ुण परमेश्वरै आसरी तैंईंयैं पैहलै न ओरु त्यार केरै सी।
2	11	एथा बजहा न याद केरा कि तुसै ज़ुण पैदाईश होरी ज़ाति रै सी, होर यहूदियै तुसरा मज़ाक उड़ाऊ किबैकि तुसै खतना नैंई केरदै पर ते केरा सी । पर तिन्हरा सौ रीति-रुआज़ सिर्फ़ तिन्हरै शरीरा री तैंईंयैं केरिया सा ।
2	12	तुसै लोका तेई बौगता मसीह बै नैंई जाणदै ती होर इस्राइलै री प्रजा रै ज़ैगा न अलग केरुऐदै, होर प्रतिज्ञा रै वायदै रै हकदार नैंई ती, होर बगैर आश होर ऐई दुनिया न बगैर परमेश्वरा रै ती।
2	13	एक बौगत ती ज़ैबै तुसै परमेश्वरा न दूर ती, पर ऐबै मसीह यीशु न तिन्हरै लोहू रै ज़रियै नेड़ आंणै सी।
2	14	मसीहै आपु आसरै बिच़ा न शान्ति बणाई सा। पैहलै ऐण्ढा लागा ती कि ज़ैण्ढै एक दीवारै यहूदी होर होरी ज़ाति अलग केरी सा। तिन्हैं एकी दुज़ै सैंघै नफरत केरी। पर ऐबै मसीहै सौ दीवार चोड़ी सा होर दुए छ़ुण्ड एक केरनै री तैंईंयैं बणाऐ सी।
2	15	क्रूसा पैंधै मौरनै न मसीहै मूसा रा पूरा बिधान खत्म केरू ताकि सौ यहूदी होर होरी ज़ाति मौंझ़ै शान्ति आंणी सकै होर एक नोंऊँआं छ़ुण्ड बणाई सकै।
2	16	होर क्रूसा पैंधै तेइरी मौऊती रै ज़रियै मसीहै दुए छ़ुण्ड एक केरै होर तिन्हां बै परमेश्वरा सैंघै मिलाईया ऐण्ढी तैरहा यहूदी होर होरी ज़ाति मौंझ़ै दुश्मनी खत्म केरी।
2	17	होर ज़ैबै मसीह आऊ ता तेइयै एज़िया तुसै ज़ुण होरी ज़ाति परमेश्वरा न दूर ती, होर यहूदी बै ज़ुण तेइरै नेड़े ती, दुई बै शान्ति रा खुशी रा समाद शणाऊ।
2	18	किबैकि मसीह री बजहा न आसै सैभ एकी पवित्र आत्मा रै ज़रियै पिता रै नेड़े एज़ी सका सी।
2	19	तेबैता तुसै ऐबै परदेशी या मुसाफ़िर नैंई रौहै, पवित्र लोका रै सैंघी देशी होर परमेश्वरा रै घरानै रै हुऐ सी।
2	20	तुसै एक घौरा सांही सी प्रेरित होर भविष्यवक्ता तेइरी मनियाद सा होर मसीह तेई घौरा रै कुणै रा खास पात्थर सी।
2	21	मसीह न पूरा घौर सैंघै जुड़ू सा होर प्रभु री तैंईंयैं एक पवित्र मन्दिर बणदै जा सा।
2	22	किबैकि तुसै मसीह सैंघै मिलै सी, तुसै होरी ज़ाति रै विश्वासी भी परमेश्वरा रै दुज़ै लोका सैंघै शामिल होंदै लागै सी। ताकि तुसै एक घौर बणै लोड़ी, ज़ौखै परमेश्वर पवित्र आत्मा री शक्ति सैंघै रौहा सा ।
3	1	ऊँईरी बजहा न हांऊँ पौलुस तुसरी तैंईंयैं प्रार्थना केरा सा। किबैकि हांऊँ तुसा होरी ज़ाति बै खुशी रा समाद शणाईया मसीह यीशु री तैंईंयैं सेवा केरदा लागा सा, तैबै ता हांऊँ कैदी सा।
3	2	पक्की तैरहा तुसै शुणु सा कि परमेश्वरै मुँभै आपणै अनुग्रह न तुसाबै खुशी रै समादा रा प्रचार केरनै री ज़िम्मैबारी धिनी सा।
3	3	ज़ैण्ढा कि मैं पैहलै होछ़ा केरिया लिखू ती, परमेश्वरै आपु सौ गुप्त भेद मुँभै प्रगट केरू।
3	4	ज़ुणिबै पौढ़िया तुसै पता लाई सका सी, कि हांऊँ मसीह रा भेद कौखै तैंईंयैं समझा सा।
3	5	पैहलै परमेश्वरै ऐ भेदा लोका बै प्रगट नैंई केरू ती, पर ऐबै तेइयै पवित्र आत्मा रै ज़रियै आपणै प्रेरिता बै होर भविष्यवक्ता बै ऐ प्रगट केरू।
3	6	होर सौ गुप्त भेद ऐ सा किबैकि मसीह सैंघै आसरै रिश्ते री बजहा न खुशी रै समादा रै ज़रियै होरी ज़ातियै यहूदी सांही आशीष पाणी होर ते एकियै शरीरा रै सदस्य होर परमेश्वरा रै वायदै रै हिस्सेदार सी।
3	7	परमेश्वरा रै अनुग्रह होर शक्तिशाली सामर्था न, मुँभै ऐई खुशी रै समादा रा प्रचार केरिया तेइरी सेवा केरनै री तैंईंयैं हांऊँ एक सेवक बणु ।
3	8	हालांकि हांऊँ सैभी पवित्र लोका न सैभी न होच्छा सा, परमेश्वरै अनुग्रह न मुँभै ऐ मौका धिना कि हांऊँ होरी ज़ाति बै मसीह रा सौ खुशी रा समाद शुणानु कि मसीह असीम आशीषा रा स्रोत सा, ज़ुणिबै कोई नापी नैंई सकदा।
3	9	होर हांऊँ सैभी लोका बै समझाई सकनू कि तेइयै सौ गैला कैण्ढै पूरी केरी ज़ो तेइयै पैहलै केरनै रा फैसला केरू ती। ऐ बोहू पैहलै प्रगट नैंई हुआ ती किबैकि परमेश्वर, सैभ किछ़ बनाणु आल़ै छुपाईया रखु ती।
3	10	ताकि परमेश्वर आत्मिक दुनिया न शक्ति होर अधिकारी बै रिहाणै री तैंईंयैं मण्डली रा इस्तेमाल केरना कि परमेश्वर सैभ किछ़ा न बुद्धिमान सा।
3	11	परमेश्वरै आपणी हमेशा रोहणु आल़ी योजना रै मुताबक ऐण्ढा केरू, ज़ो तेइयै आसरै प्रभु यीशु मसीह रै ज़रियै पूरा केरू।
3	12	मसीह न आसरै बशाह री बजहा न ऐबै आसै हिम्मत होर बशाह सैंघै परमेश्वरा री उपस्थिति न एज़ी सका सी।
3	13	किबैकि हांऊँ अर्ज़ केरा सा कि ज़ो दुःख तुसा री तैंईंयैं मुँभै होंदै लागे सी, तिन्हरी बजहा न हिम्मत मता छ़ौड़दै, किबैकि ऐ सैभ तुसरै फायदै री तैंईंयैं सा।
3	14	हांऊँ एसा बजहा न तेई परमेश्वर पिता रै सामनै घुटनै टेका सा,
3	15	ज़ुणीन स्वर्ग होर धौरती पैंधै, हर एक घरानै रा नाँ रखिया सा,
3	16	हांऊँ प्रार्थना केरा सा कि सौ आपणी महिमा रै धना रै मुताबक तुसाबै ऐ दान दै, कि तुसै तेइरी आत्मा न आपणै आँध्रलै मांहणु न शक्ति पाईआ बलवन्त होंदै ज़ात,
3	17	ताकि मसीह तुसरै दिला न बसे, ज़ैण्ढै तुसै तेई पैंधै बशाह केरा सी। हांऊँ प्रार्थना केरा सा कि परमेश्वर होर एकी दुज़ै री तैंईंयैं तुसरी झ़ुरी तुसाबै मज़बूत रखै होर झ़ौड़नै न रोकै।
3	18	होर सैभी पवित्र लोका सैंघै तुसै ऐ समझणै री शक्ति पाई सकै कि मसीह आसाबै आसरी सोचा न भी ज़ादा झ़ुरी केरा सा।
3	19	हांऊँ प्रार्थना केरा सा कि मसीह री झ़ुरी ज़ो समझा न पौरे सा जाणी लेआ ताकि तुसरा चाल चलन परमेश्वरा रै चाल चलना सांही बणै।
3	20	परमेश्वर आसा न कोम केरदी लागी शक्ति री बजहा न तेइन पुछ़णै या औखै तक कि सोच़णै री तुलना न बोहू ज़ादा च़ीज़ा बै केरी सका सा,
3	21	मण्डली होर मसीह यीशु न, तेइरी महिमा पीढ़ी न पीढ़ी ज़ुगा-ज़ुगा तैंईंयैं होंदी रौहै। आमीन।
4	1	तैबै हांऊँ ज़ुण प्रभु न कैदी सा तुसा न प्रार्थना केरा सा, कि ज़ुणी बुलाहटा न तुसै शाधै ती, तेइरै लायक चाल चला।
4	2	मतलब सारी दीनता, होर नम्रता सैंघै, होर धीरज रखिया झ़ुरी सैंघै दुज़ै रै बर्तावा बै सौहा।
4	3	होर ऐण्ढा केरनै री तैंईंयैं सैभी न शोभली कोशिश केरा ताकि तुसै लगातार मेल-मिलापा न रौही सकलै, किबैकि तुसै परमेश्वरा री आत्मा न एक होंणै री तैंईंयैं बणाऐ सी।
4	4	आसै सैभ विश्वासी एकै शरीरा रै औंगा सांही सी होर आसा सैभी बै एकै पवित्र आत्मा मिली सा, ज़ैण्ढै तुसै बै एक आश धिनी ती ज़ैबै तुसै परमेश्वरा रै लोका होंणै री तैंईंयैं चुनै ती ।
4	5	आसा सैभी हागै एकै प्रभु सा ज़ुणिन आसै सैभ बशाह केरा सी, आसा सैभी बै एकै बपतिस्मा मिलू सा।
4	6	होर आसै सैभ एकै परमेश्वरा री आराधना केरा सी ज़ो आसा सैभी रा पिता सा। सौ आसा सैभी पैंधै राज़ केरा सा, सौ आसरै ज़रियै कोम केरा सा होर सौ आसा सैभी मौंझ़ै रौहा सा।
4	7	पर आसा सैभी बै मसीह रै दाना रै मुताबक अनुग्रह मिलु सा।
4	8	ज़ैण्ढा शास्त्र बोला सा, “सौ उथड़ै न चढ़ु, होर तेइयै आपु सैंघै बोहू सारै कैदी नेऐ, होर मांहणु बै दान धिनै।”
4	9	ज़ैबै शास्त्र बोला सा, “सौ उथड़ै न चढ़ु” एथा रा मतलब कि सा? सिर्फ़ ऐ सा कि सौ पैहलै धौरती हेठै री ज़ैगा न उतरु भी ती।
4	10	होर ज़ुण उतरु ऐ सौऐ सा ज़ुण स्वर्गा न उथड़ी ज़ैगा पैंधै च़ढ़ू भी कि सैभ किछ़ पूरा केरला।
4	11	ऐ मसीह ती ज़ुणियै ऐ ज़िम्मैबारी मण्डली बै धिना, केतरै बै प्रेरित होर केतरै बै भविष्यवक्ता होर केतरै बै खुशी रा समाद शुनाणु आल़ै होर केतरै बै हेर-शुण केरनु आल़ै होर केतरै बै उपदेशक नियुक्त केरै।
4	12	तिन्हरी ज़िम्मैबारी ऐ सा कि परमेश्वरा रै लोका बै तेइरै कोम केरनै होर मण्डली, मसीह रै शरीरा बै बनाणै री तैंईंयैं त्यार केरलै ।
4	13	ऐ तैबै तैंईंयैं रौहणा ज़ैबै तैंईंयैं कि आसै आपणै बशाह होर परमेश्वरै रै बेटै री समझा न एक नी होंदै। तैबै आसा सिद्ध होंणा ज़ैण्ढै मसीह सा, होर आसा पूरी तैरहा तेई सांही होंणा।
4	14	ज़ैबै आसै मसीह न बढ़ै सी होर मसीह न पक्कै हुए सी ता आसाबै शोहरु सांही बर्ताव केरना बन्द केरना चेहिऐ, ऐबै आसाबै तिन्हां किश्ती सांही नैंई होंणा चेहिऐ ज़ो लैहरा न आगै पिछ़ै होआ सी होर हावा न ओरै-पोरे घुमाईया सी। एथा रा मतलब सा, च़लाक होर कपटी लोका री गैला न नैंई ऐणा ज़ो झ़ूठी शिक्षा देआ सी।
4	15	बल्कि झ़ुरी न सच़ बोला होर हरेक तरीकै न मसीह न लगातार बढ़दै ज़ाआत् ज़ो शरीरा री मुँडी सा, मतलब मण्डली।
4	16	यीशु मसीह पूरै शरीरा बै जोड़नै री मज़त केरा सा। ज़ैण्ढै हरेक अौंग आपणा खास कोम केरा सा ता होर दुज़ै बै भी बढ़नै न मज़त केरा सा ताकि पूरा शरीर मज़बूत होर प्यारा न बढ़दा रौहे,
4	17	प्रभु रै अधिकारा न हांऊँ ऐ बोला सा, कि होरी ज़ाति रै लोका सांही ज़िन्दगी मता जिया किबैकि तिन्हरै बिचार बेकार होर उलझन भरै सी।
4	18	किबैकि तिन्हां बै समझणै न मुश्किल सा। होर तेसा अज्ञानता री बजहा न ज़ुण तिन्हरै मना न सा होर तिन्हैं रै कठोर मना री बजहा न ते परमेश्वरा री हमेशा री ज़िन्दगी न दूर सी।
4	19	होर तिन्हां बै कोई किस्मा री शर्म महसूस नैंई होंदी। लुचपन न पौड़े रौहा सी, कि सैभी तैरहा रै बुरै कोम लालचा सैंघै केरलै।
4	20	पर तुसै मसीह री ऐण्ढी शिक्षा नैंई पाई।
4	21	किबैकि तुसै मसीह रै बारै शुणु सा, होर तेइरी सच़ी गैला सिखी सा।
4	22	कि तुसै आपणा पापी स्वभाव होर आपणै पराणै जिणै रै तरीकै बै दूर केरू सा ज़ो अभिलाषा होर धोखै न भ्रष्ट हुआ सा ।
4	23	बल्कि पवित्र आत्मा बै मौका देआ ज़ो तुसरै पापी स्वभावा बै नोंऊँआं केरी सका सा ।
4	24	होर नोंऊँऐं स्वभावा बै लात्, ज़ुण परमेश्वरा रै मुताबक सच़ाई री धार्मिकता, होर पवित्रता न बणाऊदां सा।
4	25	एथा बजहा न झूठ बोलणा छ़ौड़िआ हर एक आपणै पड़ेशी सैंघै सच़ बोला, किबैकि आसै एकी शरीरा रै अलग-अलग अौंग सी।
4	26	झ़िक ता केरा, पर पाप केरनै रा मौका मत देआ, ध्याड़ा उड़दै तैंईंयैं तुसा री झ़िक नैंई लोड़ी रौही।
4	27	होर न शैताना बै मौका देआ कि तुसाबै धोखा देई सकै।
4	28	च़ोरी केरनु आल़ा भी च़ोरी नैंई केरै, बल्कि शोभले कोम केरनै री तैंईंयैं आपणै हौथा न मेहनत केरै, सौ तैबै कि अगर कोई बै जरूरत होली ता तेई हागै देणै बै किछ़ होला।
4	29	कोई गंदी गैल तुसा रै मुँहा न नैंई लोड़ी निकती, पर जरुरता रै मुताबक सोऐ ज़ुण उन्नति री तैंईंयैं शोभली सा, ताकि तेसा गैला न शुणनु आल़ै भी उत्साहित होलै।
4	30	ऐण्ढी तैरहा री ज़िन्दगी रै तरीकै न पवित्र आत्मा बै दुःखी मता केरदै, याद रखा कि तेइयै तुसै पछ़ियाणै सी कि तुसै तेइरै सी, छुटकारै रै रोज़ पक्का तुसै बचाणै
4	31	सैभी तैरहा री कड़वाहट, होर प्रकोप, होर झ़िक, होर झगड़ा, होर निन्दा, सैभ बैर-भाव समेत तुसा न दूर केरै लोड़ी।
4	32	पर एकी-दुज़ै पैंधै कृपा, होर दयालु हो, होर ज़ैण्ढै परमेश्वरै मसीह न तुसा रै सारै अपराध माफ केरै, तैण्ढै तुसै भी एकी दुज़ै रै अपराध माफ केरा।
5	1	तुसै परमेश्वरा रै प्यारै शोहरू सी तैबै तुसै तेई सांही बणनै री कोशिश केरा।
5	2	आपु न झ़ुरी रैखा, ज़ैण्ढै मसीहै भी तुसा सैंघै झ़ुरी केरी। होर आसरी तैंईंयैं आपणै आपा बै खुशबूदार कीमती तेला सांही परमेश्वरा सामनै बलिदाना केरू।
5	3	होर ज़ैण्ढा पवित्र लोका री तैईऐ भला सा, तैण्ढा तुसा न व्यभिचार, होर कोई भी तैरहा रै बुरै कोम, या लालचे री गैला तैंईंयैं नैंई लोड़ी हुई।
5	4	होर न शर्मिदा री, होर न मुर्खता री गैला री, न मज़ाक री, किबैकि ऐ गैला ठीक नी होन्दी, पर तुसा न हमेशा परमेश्वरा रा धन्यवाद देऊआ लोड़ी।
5	5	किबैकि तुसै जाँणा सी, कि कोई व्यभिचारी, या बुरा मांहणु, या लालची मांहणु री, ज़ुण मूर्तिपूजा रै बराबर सा, मसीह होर परमेश्वरा रै राज्य रै भागीदार नैंई।
5	6	तिन्हां मांहणु रै ज़रियै धोखै न मता पौड़दै ज़ो ऐण्ढी तैरहा रा पाप केरनै रा बहाना बणा सी, किबैकि इन्हां गैला री बजहा न परमेश्वरा री झ़िक हुक्म नी मनणु आल़ै लोका पैंधै भड़का सा।
5	7	तेबैता तुसै ऐण्ढै किस्मा रै मांहणु सैंघै भागीदार मता होंदै।
5	8	किबैकि तुसै ज़ुण पैहलै निहारै न ती, पर ऐबै प्रभु न ज्योति सी, होर ऐबै ज्योति री औलादा सांही चला।
5	9	किबैकि ज्योति रा फ़ौल़ सैभी तैरहा री भलाई, होर धर्मिकता, होर सच़ाई सा।
5	10	होर ऐ पता लाई लेया, कि प्रभु बै कि खरा लागा सा।
5	11	होर निहारै रै बुरै कोमा न हिस्सेदार मता बणदे, पर तिन्हरा खुलासा केरा।
5	12	किबैकि बुरै मांहणु री गुप्त कोमा री चर्चा केरना भी शर्मऐ री गैल सा।
5	13	ज़ैबै सैभ च़ीज़ा बै बाहरै प्याशै न आंणा सी ता तेइरा सही स्वभाव प्रगट होआ सा।
5	14	ऐसा बजहा न लोका बोला सी, “ओ सोणु आल़ैओ ज़ागा, होर मूँएंदै न ज़िन्दै हो, ता मसीह री ज्योति तो पैंधै च़मकली।”
5	15	तेबैता तुसै ध्याना न हेरा, कि तुसै कैण्ढी तैरहा ज़िन्दगी ज़ीआ सी, मूर्ख लोका सांही ज़िन्दगी मता ज़ीआ बल्कि बुद्धिमान लोका री सांही ज़िन्दगी ज़ीआ।
5	16	भलाई केरनै रै हरेक मौकै री कीमता बै समझ़िया इस्तेमाल केरा, किबैकि ध्याड़ै बुरै सी।
5	17	ऐसा बजहा न मूर्ख मता बणदै, पर ध्याना लाईया समझणै री कोशिश केरा कि प्रभु तुसा न कि चाहा सा?
5	18	होर अँगूरा रा रसा न मतवालै मता बणदे, किबैकि ऐथा न लुचपन होआ सा, पर पवित्र आत्मा न परिपूर्ण होंदै जा।
5	19	ज़ैबै तुसै कठा होआ सी ता आपणै-आपणै मना न प्रभु रा भजन होर स्तुतिगान होर आत्मिक गीत गाया केरा।
5	20	होर हमेशा सैभी गैला री तैंईंयैं आसरै प्रभु यीशु मसीह रै नाँ न परमेश्वर पिता रा धन्यवाद केरदै रौहा।
5	21	होर मसीह रै प्रति आदरा री बजहा न एकी-दुज़ै रै अधीन रौहा।
5	22	हे लाड़िओ, आपणै-आपणै लाड़ै रै ऐण्ढै अधीन रौहा ज़ैण्ढै प्रभु रै।
5	23	किबैकि लाड़ा लाड़ी री मुँडी सा, ज़ैण्ढा कि मसीह मण्डली री मुँडी सा, होर आपुऐ शरीर मतलब मण्डली रा उद्धारकर्ता सा।
5	24	ज़ैण्ढै मण्डली मसीह रै अधीन सा, तैण्ढै लाड़ी भी हर गैला न आपणै-आपणै लाड़ै रै अधीन रौहली।
5	25	हे सैभे लाड़ैओ, आपणी-आपणी लाड़ी सैंघै झ़ुरी केरा, ज़ैण्ढा मसीहै भी मण्डली सैंघै झ़ुरी केरिया आपणी जांन भी मण्डली बै धिनी।
5	26	ताकि मसीह मण्डली बै खुशी रै समादा रै ज़रियै पापा न च़ोखा केरी सकलै ज़ैण्ढै आसै पाणी न निहाईया आपणै गन्दै शरीरा बै च़ोखा केरा सी।
5	27	होर मसीहै तेसा बै एक ऐण्ढी तेजोमय मण्डली बनाईया आपु आगै खड़ी केरै, ज़ुणीन कोई दोष, न झ़ुरी, न कोई ऐण्ढी चीज हो, बल्कि पवित्र होर निर्दोष हो।
5	28	ऐण्ढी तैरहा जरूरी सा, कि लाड़ा आपणी-आपणी लाड़ी सैंघै आपणै शरीरा बराबर झ़ुरी केरै, ज़ुण आपणी लाड़ी न झ़ुरी केरा सा, सौ आपणै आपा न झ़ुरी केरा सा।
5	29	किबैकि कोइयै कैधी भी आपणै शरीरा न दुश्मनी नैंई केरी, बल्कि तेइरा पालन-पोषण केरा सा, ज़ैण्ढा मसीह भी मण्डली सैंघै केरा सा।
5	30	तैबै कि आसै मसीह रै शरीरा रै अौंग सी। ज़ैण्ढा पवित्र शास्त्रा न लिखू सा कि,
5	31	“एथा बजहा न मांहणु आपणै आमा-पिता बै छ़ौड़िआ आपणी लाड़ी सैंघै मिलिया रोहणा, होर तिन्हां एक तन होंणा।”
5	32	इन्हां गैला रा भेद पाणा ता बड़ा मुश्किल सा ज़ो परमेश्वर प्रगट केरा सा, पर हांऊँ तुसाबै मसीह री तेसा झ़ुरी रै बारै न बोला सा ज़ो तेइयै मण्डली सैंघै केरू सा।
5	33	पर तुसा मौंझ़ै हर एक आपणी लाड़ी न आपु बराबर झ़ुरी रखेइत, पर लाड़ी भी आपणै लाड़ै रा आदर केरै।
6	1	हे शोहरूओ, आपणै-आपणै आमा-बापू रै हुक्मा रा पालन केरा, किबैकि तुसै प्रभु रै सी होर ऐण्ढा केरना तुसरी तैंईंयैं ठीक सा।
6	2	परमेश्वरै पवित्र शास्त्रा न ऐ हुक्म धिना सा कि, “आपणी आमा होर बापू रा आदर केरा” ऐ पहला हुक्म सा, ज़ुणी सैंघै परमेश्वरा रा वायदा भी सा।
6	3	ताकि तेरा भला होला, होर तू धौरती पैंधै बोहू रोज ज़िन्दा रौहला।
6	4	ओ बापूओ आपणै शोहरु सैंघै ऐण्ढा बर्ताव मता केरदै ज़ुणीन तिन्हां बै झ़िक आऐ, पर प्रभु री शिक्षा, होर च़िताऊणी देई-देइया तिन्हां रा पालन-पोषण केरा।
6	5	हे दासो, ज़ो मांहणु दुनिया न तुसरा मालक सा तेइरा हुक्म मना। तिन्हां सैंघै आदरा रा बर्ताव केरा होर ज़ैण्ढा तुसै मसीह सैंघै बफादार सी तैण्ढै तिन्हां सैंघै भी बफादार रौहा।
6	6	होर मांहणु बै खुश केरनु आल़ै सांही रिहाणै री तैंईंयैं सेवा मता केरदै, पर मसीह रै दासा सांही मना सैंघै परमेश्वरा री इच्छा पैंधै च़लदै रौहा।
6	7	एक दास होंणै रै नातै खुशी सैंघै आपणा कोम केरा ज़ैण्ढै कि तुसै प्रभु री सेवा केरा सी मांहणु री नैंई।
6	8	किबैकि तुसाबै पता सा, कि ज़ो कोई ज़ैण्ढा शोभला कोम केरा सा, चाहे दास होला, चाहे आज़ाद, प्रभु न तैण्ढाऐ कोमा रै मुताबक ईनाम पाणा।
6	9	होर तैण्ढी तैरहा ओ मालको, तुसै भी धमकिया छ़ौड़िआ, तिन्हां सैंघै ऐण्ढै बर्ताव केरा, कि तुसाबै पता सा कि तुसरा होर तिन्हां रा दुई रा मालक स्वर्गा न सा, होर सौ कोई रा पक्ष नैंई केरदा।
6	10	आखरी न, प्रभु न होर तेइरी शक्ति रै प्रभावा न मजबूत होंदै जा।
6	11	परमेश्वरा रै ज़रियै धिनैदै सारै हथियार बोहना, कि तुसै शैताने री सारी युक्ति रा सामना केरनै री तैंईंयैं खड़ै रौही सके।
6	12	किबैकि आसरी लड़ाई कोई मांहणु रै बरोधा न नैंई ऑथि, बल्कि तिन्हां बिना हेरूईदी निहारै सैंघै भौरूऊँदी दुनिया रै प्रधाना, अधिकारी, हाकमा सैंघै सा, होर आसमाना री दुष्ट शक्ति रै बरोधा न सा।
6	13	तेबैता परमेश्वरा रै सारै हथियार बोहना, कि तुसै बुरै ध्याड़ै न सामना केरी सकलै, होर सैभ किछ़ पुरा केरिया बशाह न खड़ै रौही सका सी।
6	14	त्यार रौहा, होर सच़ाई बै एक गाच़ी सांही तुसरै चेकै न बोनहा होर परमेश्वरा रा न्याय कवचा सांही तुसरी रक्षा केरनी ।
6	15	तुसरी शान्ति रा खुशी रा समाद शनाणै री इच्छा तुसरी ज़ोंघा रै बूटा सांही रौहै।
6	16	तुसरा बशाह एक ढाला सांही मज़बूत रौहै होर ताकि तुसै तेई शैताना रै औगी सांही भौकदै तिरा बै शेई सकलै।
6	17	परमेश्वरा री उद्धारा केरनु आल़ी समर्थ एक टोपा सांही हो, होर तलवारी री तैंईंयैं परमेश्वरा रा सन्देशा रा इस्तेमाल केरा ज़ुण परमेश्वरा री आत्मा रै ज़रियै प्राप्त होआ सा ।
6	18	होर हर बौगत होर हर तैरहा न आत्मा न प्रार्थना होर अर्ज़ा केरदै रौहा। बीऊदे रौहा, कि सैभी पवित्र लोका री तैंईंयैं लगातार प्रार्थना केरदै रौहा।
6	19	होर मेरै तैंईंयैं भी प्रार्थना केरा, कि मुँभै बोलदी घेरै ऐण्ढै वचन मिले, कि हांऊँ हिम्मता सैंघै खुशी रै समादा रा भेद दसनू।
6	20	ऐई खुशी रै समादा री बजहा हांऊँ कैदा न सा, पर तौखै भी मसीह री तैंईंयैं हांऊँ एक राजदूत सा। मेरी तैंईंयैं प्रार्थना केरा कि ज़ैण्ढै मुँभै हिम्मती सैंघै खुशी रा समाद बोलणा चेहिऐ, बोली सकनू ।
6	21	होर तुखिकुस ज़ुण विश्वासी भाई होर प्रभु न बशाह रै काबिल सेवक सा तेई एज़िया तुसाबै सैभ गैला दसणी, कि तुसाबै भी पता लागला कि हांऊँ कैण्ढै तैरहा रौहा सा।
6	22	सौ मैं तुसा हागै तैबै भेज़ू सा, कि तुसै आसरी दशा जाणलै, ताकि सौ तुसा रै मना बै उत्साहित केरला।
6	23	हांऊँ प्रार्थना केरा सा कि परमेश्वर पिता होर यीशु मसीह री तरफा न विश्वासी भाई बै शान्ति प्यार होर बशाह सैंघै बशाह सैंघै भौरै ।
6	24	ज़ुण आसरै प्रभु यीशु मसीह सैंघै सच़ी झ़ुरी रखा सी, तिन्हां सैभी सैंघै अनुग्रह लगातार होन्दा रौहला।
