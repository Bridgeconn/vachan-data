1	1	हे आदरणीय थिऊफिलुस! बौह्त लोके आस्सा रे बीचा मन्झ हुईरी घटना रे बारे मन्झ लिखणे रा काम कितरा।
1	2	इन्हा घटना रा सबूत आस्सा जो तिन्हा लोका ले मिल्या, जिन्हें सुर्हू ले ई यूँ घटना हुंदे हुए देखी होर बादा मन्झ स्यों परमेसरा रे बचना रे सेवक बणे।
1	3	मैं भी यूँ घटना ठीक-ठीक परखी होर मुंजो ये ठीक लग्हा कि इन्हा घटना जो हांऊँ तेरे कठे क्रमा रे मताबक लिखूं।
1	4	हांऊँ ये इधी कठे करेया करहा कि तुस्से तिन्हा सारी घटना री पूरी सच्चाई जाणी सको, जो लोके तुस्से दसिरी।
1	5	जेबे हेरोदेस यहूदिया ईलाके रा राजा था, अबिय्याहा याजक रे समूहा मन्झ जकरयाह नांऊँआं रा एक याजक था। होर जकरयाहा होर तेसरी लाड़ी एलीसिबा भी इस्राएल देसा रे पैल्हे याजक हारून रे खानदाना री थी।
1	6	होर स्यों दुहें परमेसरा रे साम्हणें धर्मी थे, होर प्रभु रे सारे हुक्मा होर बिधिया पर खराई किन्हें चलणे वाल्ऐ थे।
1	7	पर तिन्हारे कोई बच्चे नी थे, क्यूंकि एलीसिबा बांझ थी, होर स्यों दुहें खपरे हुई गईरे थे।
1	8	एक ध्याड़े जेबे जकरयाहा, आपणे समूहा कामा री बारी रे मताबक मन्दरा मन्झ परमेसरा रे साम्हणें याजका रा काम करदा लगिरा था
1	9	ता याजका रे रूआजा रे मताबक तेसरे नांऊँआं पर चिठ्ठी निकली कि, से प्रभु रे मन्दरा मन्झ जाई किन्हें धुपबत्ती भ्खाये।
1	10	होर धुपबत्ती भ्खाणे रे टैमा लोका री सारी मण्डली मंदरा रे आंघणा मन्झ बाहर प्रार्थना करेया करहा ई थी।
1	11	होर तेस ई टैम जकरयाहा रे साम्हणें प्रभु रा एक स्वर्गदूत जाहिर हुआ; से धूपा री बेदी रे सीधी तरफ खड़ीरा था।
1	12	होर जकरयाह स्वर्गदूता जो देखी किन्हें बौह्त डरी गया।
1	13	पर स्वर्गदूते तेस किन्हें बोल्या, “हे जकरयाह डर मत क्यूंकि परमेसरे तेरी प्रार्थना सुणी लईरी होर तेरी लाड़ी एलीसिबा ले तेरे कठे एक मह्ठा जम्मणा, होर तू तेसरा नांऊँ यहून्ना रख्या।
1	14	होर तुजो आनंद होर खुसी हूणीं होर बौह्त लोका तेसरे जन्मा री वजहा ले खुस हूंणां।
1	15	क्यूंकि तेस प्रभु रे साम्हणें महान हूंणां; होर तेस नसे वाल्आ रस होर सराब कधी नी पीणा; होर तेस आपणी माऊआ रे गर्भा ले ई पवित्र आत्मा ले परिपूर्ण हूंणां।
1	16	होर तेस इस्राएल देसा मन्झा ले बौह्त लोक तिन्हारे प्रभु परमेसरा री तरफ वापस लेई आऊणें।
1	17	तेस एलिय्याह नबी री आत्मा होर सामर्थ रखणे वाल्आ माह्णुं हूंणा। तेस लोका जो तिन्हारे पापा जो छाडणे होर प्रभु रे आऊणें रे कठे त्यार करणा। तेस बापू रा मन बच्चे री तरफ करी देणा; होर हुक्म नी मनणे वालेया जो धर्मी लोका साहीं समझ रखणे रे कठे प्रेरणा देणी।”
1	18	जकरयाह स्वर्गदूता ले पूछेया; ये हांऊँ किहाँ जाणूं कि ये सच्च आ? क्यूंकि हांऊँ ता खपरा आ; होर मेरी लाड़ी भी खपरी हुई गईरी।
1	19	स्वर्गदूते तेस जो जवाब दितेया कि, “हांऊँ जिब्राईल आ, जो परमेसरा रे साम्हणें खड़ीरा रैंहयां; होर मुंजो तुध किन्हें गल्ल बात करणे होर तुजो ये खुसी री खबर सुनाणे रे कठे भेजिरा।
1	20	होर देख जेस ध्याड़े तक यूं गल्ला पूरी नी हुई जाए, तेस ध्याड़े तक तुध चुप रैंह्णां, होर तू गल नी करी सकदा। इधी कठे कि तैं मेरी गल्ला रा विस्वास नी कितेया होर स्यों गल्ला आपणे टैमा पर पूरी हूंणां।”
1	21	होर लोक बाहर जकरयाह रा इंतजार करदे रैहे क्यूंकि याजक धुपबत्ती भ्खाणे रे बाद लोका आसरीवाद देयां था। होर लोक हरान हुई गये कि जकर्याहा जो मन्दरा मन्झ इतनी देर लगी।
1	22	जेबे से बाहर आया, ता से तिन्हा किन्हें बोली नी सकेया। होर लोक जाणी गये कि, तिन्हें मन्दरा मन्झ कोई दर्सन देख्या; होर से तिन्हा जो इसारा करदा रैंहयां, पर से गूंगा बणी किन्हें रही गया।
1	23	जेबे मंदरा मन्झ तेसरे कामा री बारी रे ध्याड़े पुरे हुई गये, ता से यरुस्लेम ले आपणे घरा जो चली गया।
1	24	होर कुछ ध्याड़े ले बाद तेसरी लाड़ी एलीसिबा गर्भवती हुई; होर पांज म्हीने तक आपणे आपा जो लोका री नजरा ले ल्कोंदी रही।
1	25	तिन्हें बोल्या, “माह्णुं मन्झ मेरी बेज्जती दूर करणे रे कठे प्रभुऐ इन्हा ध्याड़े मन्झ मेरे पर दया करी किन्हें मेरे कठे एह्ड़ा कितेया।”
1	26	एलीसिबा रे गर्भवती हूंणे रे छठे म्हीने मन्झ परमेसरे जिब्राईल स्वर्गदूता जो गलील जिल्ले रे नासरत गांऊँआं मन्झ एक कुआरिआ वाले भेज्या गया,
1	27	जेस्सा री मांगणी युसुफ किन्हें हुईरी थी। यूसुफ, राजा दाऊदा रे घराने रे मन्झा ले था: होर तेस्सा कुआरी रा नांऊँ मरियम था।
1	28	स्वर्गदूते तेस्सा वाले अंदर आई किन्हें बोल्या, “तुजो सांति मिले, परमेसर तेरे साउगी आ! तुध पर परमेसरा रा बड़ा अनुग्रह हुईरा!”
1	29	मरियम स्वर्गदूता री तेस गल्ला जो सुणी किन्हें हरान रही गई, होर सोच्दी लगी कि एस गल्ला रा क्या मतलब आ।
1	30	स्वर्गदूते तेस्सा किन्हें बोल्या, “हे मरियम; डर मत, क्यूंकि परमेसरा रा अनुग्रह तेरे पर हुई गईरा।
1	31	होर देख, तुध गर्भवती हूंणां, होर तेरा एक मह्ठा हूंणां; तू तेसरा नांऊँ यीसू रख्या।
1	32	तेस म्हान हूंणां; होर तेस जो परमप्रधाना रा मह्ठा बोल्या जाणा; होर प्रभु परमेसरा से तेसरे बापदादे, राजा दाऊदा साहीं राजा बनाणा।
1	33	होर तेस याकूबा रे बंसा पर हमेसा राज करणा; होर तेसरे राजा रा कधी अंत नी हूंणां।”
1	34	मरियमे स्वर्गदूता किन्हें बोल्या, “ये किहाँ हुई सक्हा? हांऊँ ता हल्ली कुआरी ई।”
1	35	स्वर्गदूते तेस्सा जो जवाब दितेया कि, “पवित्र आत्मा तेरे पर आऊंणा, होर परमप्रधाना री सामर्थ तुध पर छाऊँ करणी; इधी कठे तेस जन्म लैणे वाल्ऐ पवित्र बच्चे जो, परमेसरा रा मह्ठा बोल्या जाणा।
1	36	होर सूणां, होर तेरे ई टब्बरा मन्झ एलीसिबा रा भी बुढ़ापे मन्झ मह्ठा हूंणे वाल्आ आ, जेस्सा जो लोक बांझ बोल्हा ऐें थे, तेस्सा रा ये छठा म्हीना चल्लीरा आ।
1	37	परमेसर सभ कुछ करी सक्हा आ।”
1	38	मरियमे बोल्या, “देख, हांऊँ ता प्रभु री सेऊआदारीणी ई, जेह्ड़ा तैं बोलिरा तेह्ड़ा ही मेरे किन्हें हो।” तेबे स्वर्गदूत तेस्सा वाले ले चली गया।
1	39	कुछ ध्याड़े रे बाद मरियम ऊठी किन्हें झट पट रे यहूदा रे ईलाके रे पाहड़ी जगहा मन्झ बस्सिरे एक गांऊँआं जो चली गयी।
1	40	होर जकरयाह रे घरा मन्झ जाई किन्हें एलीसिबा जो नमस्कार कितेया।
1	41	जिहां ईं एलीसिबे मरियमा रा नमस्कार सुणेया, तिहां ईं बच्चा तेस्सा रे पेटा मन्झ उछ्लेया, होर एलीसिबा पवित्र आत्मा किन्हें भर्ही गयी।
1	42	होर तेस्से उची अवाजा मन्झ पुकारी किन्हें बोल्या, “तू सभ ज्नानिया मन्झ धन्य ई, होर जेह्ड़ा मह्ठा तुध जमणा से धन्य आ!
1	43	होर हांऊँ आपणे आपा जो खुसनसीब मन्हां ईं कि मेरे प्रभु री माऊ मेरे वाले आईरी।
1	44	होर देख, होर जिहां ईं तेरी बोलणे री अवाज मेरे काना मन्झ पई, तिहां ई बच्चा मेरे पेटा मन्झ खुसी रे मारे ऊछलेया।
1	45	तू धन्य ई, जेस्से जे विस्वास कितेया कि जो गल्ला प्रभु री तरफा ले तेस्सा किन्हें बोली गईरी थी, स्यों पूरी हूणीं।”
1	46	तेबे मरियमे बोल्या, “हांऊँ आपणे पुरे मना ले प्रभु री बड़ाई करहा ई।
1	47	होर हांऊँ मेरे उद्धार करणे वाले परमेसरा री वजहा ले खुस ई।
1	48	क्यूंकि हांऊँ परमेसरा री नम्र सेऊआदारीणी ई, तिन्हें मेरे पर रैहम कितेया, इधी कठे देखा, एेबे ले सभ युगा रे लोका मुंजो धन्य बोलणा।
1	49	क्यूंकि तिन्हें सामर्थी परमेसरे मेरे कठे बडे-बडे काम कितिरे, होर तेसरा नांऊँ पवित्र आ।
1	50	होर तेसरी दया तिन्हा पर, जो तेस ले डरहा ऐें, पीढ़ी-पीढ़ी तक बणी रैंहयां ईं।
1	51	तिन्हें आपणे हाथा किन्हें महान काम किते, होर जो आपणे आपा जो बडा समझ्हा ऐें थे, होर तिन्हा जो हराई दितेया।
1	52	तिन्हें राजेया जो राज करणे रे अधिकारा ले टाही दिते; होर नम्र लोका रा आदर बढ़ाया।
1	53	तिन्हें भुखे लोका जो खरी चीजा किन्हें रजाए, होर अमीर लोका खाली हाथ काढी दिते।
1	54	तिन्हें इस्राएल देसा रे लोका जो जेह्ड़े तेसरे सेऊआदार ऐें सम्भाल्या। कि से आपणी तेस अनुग्रह जो याद करहे
1	55	जो अब्राहमा होर तेसरे बंसा पर हमेसा रैहणी, जेह्ड़ा तिन्हें आस्सा रे बापदादेया किन्हें बोलिरा था।”
1	56	मरियम लगभग त्राय म्हीने तक एलीसिबा वाले रही किन्हें आपणे घरा जो चली गयी।
1	57	तेबे एलीसिबा रा बच्चा जम्णे रा टैम आया, तेस्से एक मह्ठे जो जन्म दितेया।
1	58	तेस्सा रे पड़ोसिये होर टब्बरे ये सुणी किन्हें कि, प्रभुऐ तेस्सा पर बडी दया किती, स्यों तेस्सा साउगी बौह्त खुस हुए।
1	59	होर आठुऐ ध्याड़े एलीसिबा होर जकरयाह जेबे बच्चे रा खतना कर्वान्दे आये। होर तेसरा नांऊँ तेसरे बापू रे नांऊँआं पर जकर्याह रख्दे लगे।
1	60	होर एता पर तेसरी माऊए एलीसिबे जवाब दितेया, “नईं; पर एसरा नांऊँ यहून्ना रख्या जाए।”
1	61	होर तिन्हें तेस्सा किन्हें बोल्या, “तेरे टब्बरा मन्झ केसीऐ भी एह्ड़ा नांऊँ नी रखिरा।”
1	62	तेबे तिन्हें तेसरे बापू ले इसारे मन्झ पूछेया।
1	63	कि तू तेसरा नांऊँ क्या रखणा चाहां? होर तिन्हें लिखणे री पट्टी मांगी होर लिख्या कि, “तेसरा नांऊँ यहून्ना आ,” होर सभी जो हरानी हुई।
1	64	तेबे झटपट से बोल्दा लग्या; होर से परमेसरा रा धन्यावाद करदा लग्या।
1	65	होर तेसरे चारो तरफ रैहणे वाल्ऐ कई लोक डरी गये। तिन्हा सभी री गल्ला री चर्चा यहूदिया ईलाके रे कई पाहड़ी जगहा मन्झ फैल्ही गई।
1	66	होर सभी सुणने वाल्ऐ आपणे-आपणे मना मन्झ ये विचार करी किन्हें बोल्या, “ये बच्चा केह्ड़ा हूणा?” क्यूंकि प्रभु रा सामर्थ तेस साउगी था।
1	67	होर यहून्ना बपतिस्मा देणे वाल्ऐ रा बापू जकरयाह पवित्र आत्मा किन्हें भर्ही गया, होर भविस्यवाणी करी किन्हें ये बोलदे लग्या;
1	68	“प्रभु, इस्राएल देसा रा परमेसर धन्य हो, कि तिन्हें आपणे लोका पर नजर किती होर तिन्हारा छुटकारा कितेया।
1	69	होर आपणे सेऊआदार राजा दाऊदा, रे खानदाना मन्झ आस्सा रे कठे एक सामर्थी उद्धारकर्ता खड़ा कितरा।
1	70	जेह्ड़ा कि तिन्हें बौह्त पैहले आपणे पवित्र नबिया रे ज्रीए बचन दितेया था।
1	71	तिन्हें आस्सा रे दुसमणा ले, होर आस्सा रे दुस्मणा रे हाथा ले आस्सा रा उद्धार कितेया।
1	72	ताकि से आस्सा रे बापदादे पर अनुग्रह करी किन्हें, आपणी वाचा री याद करहे।
1	73	होर से वाचा जेह्ड़ी तिन्हें आस्सा रे बापदादे अब्राहमा किन्हें कितिरी थी कि,
1	74	तेस आस्से, आस्सा रे दुसमणा रे हाथा ले बचाणे। ताकि बिना डरे आस्से तेसरी सेऊआ करहे।
1	75	होर आपणी जिन्दगी भर हर रोज तेसरे साम्हणें आस्से पवित्र होर धर्मी लोक बणी रही सके।
1	76	हे मेरे बच्चे, एेबे ले तुध परमप्रधान परमेसरा रा नबी हूंणां, क्यूंकि तेस लोका जो प्रभु रे आऊणें रे कठे त्यार करणा।
1	77	होर तेस लोका किन्हें बोलणा कि तिन्हारे पापा री माफ़ी री वजहा ले ई तिन्हारा उद्धार हूंणां।
1	78	आस्सा रे परमेसरा री बड़ी दया ले एक नंऊँऐं ध्याड़े रे भ्यागा साहीं आस्सा रे कठे मसीहा स्वर्गा ले उतरणा।
1	79	ताकि जो लोक नह्यारे मन्झ ऐें होर जिन्हों मौता रा खतरा ऐें, तिन्हो ज्योति मिली सके, होर ये ज्योति आस्सा जो सांति रे पैंडे पर सीधे चलाई सके।”
1	80	होर से जकरयाहा रा बच्चा यहून्ना बढ़दा होर आत्मिक रूपा मन्झ मजबूत हुंदा रहा, होर इस्राएल देसा रे लोका पर प्रचार करणे रे टैमा तक बियाबान जगहा मन्झ रैहया।
2	1	तिन्हा ध्याड़े रोम देसा रे सम्राट औगुस्तुस महाराजे री तरफा ले हुक्म निकल्या कि, सारे रोम देसा रे लोका रे नांऊँ लिखे जाए।
2	2	ये पैहली नांऊँ लिखाई तेस टैम हुई, जेबे क्विरिनयुस सीरिया ईलाके रा हाकम था।
2	3	होर सभ लोक नांऊँ लिखवाणे रे कठे आपणे-आपणे बापदादेया रे गांऊँआं जो चली गये।
2	4	एता कठे कि युसुफ भी राजा दाऊदा रे खानदाना होर बंसा ले था, से भी गलील जिल्ले रे नासरत गांऊँआं ले यहूदिया ईलाके मन्झ दाऊदा रे गांऊँआं बैतलैहम जो चली गया।
2	5	ताकि से आपणी बरेड़ गर्भवती मरियमा साउगी तेथी आपणा नांऊँ लिखवाए।
2	6	जेबे स्यों बैतलैहम गांऊँआं मन्झ आये होर तिन्हारे रैहणे रे कठे तेथी जगहा नी मिली। इधी कठे स्यों गुआणिया मन्झ रहे, होर जेबे तेथी रेह्न्दे मरियमा रा सुधगणे रा टैम आया।
2	7	होर तेस्से आपणा पैहलोठा मह्ठा जणेया होर तेस जो कपड़े मन्झ लपेटी किन्हें खुरली मन्झ रख्या।
2	8	होर तेस ईलाके मन्झ कुछ पुहाल थे, जो राती मदाना मन्झ रही किन्हें आपणे झुंडा री पैहरेदारी करेया करहा ऐें थे।
2	9	होर प्रभु रा एक स्वर्गदूत तिन्हा वाले आई किन्हें खड़ा हुआ, होर प्रभु रा तेज प्रयासा तिन्हारे चारो तरफ चमक्या, होर स्यों बौह्त डरी गये।
2	10	तेबे स्वर्गदूते तिन्हा किन्हें बोल्या, “मत डरा; क्यूंकि देखा हांऊँ बड़ी खुसी री खबर सुणाहां; जो सभ लोका रे कठे खुसी री गल हूणीं।
2	11	होर से खबर ये ई कि आज राजा दाऊदा रे गांऊँआं बैतलैहम मन्झ एक उद्धारकर्ता तुस्सा रे कठे जम्मिरा, होर ये ई मसीह प्रभु आ।
2	12	होर एस गल्ला रा तुस्सा रे कठे ये चिन्ह हूंणां कि, तुस्सा एक बच्चे जो कपड़े मन्झ लपेटिरा होर खुरली मन्झ लेटीरा देखणा।”
2	13	तेबे अचानक तेस स्वर्गदूता साउगी होर बौह्त सारे स्वर्गदूता रा एक दल परमेसरा री बड़ाई करदे होर ये बोल्दे हुए सुझ्या,
2	14	“स्वर्गा मन्झ परमेसरा री महिमा होर धरती पर तिन्हा माह्णुं मन्झ जिन्हा ले से खुस आ, सांति हो।”
2	15	जेबे स्वर्गदूत तिन्हा वाले ले स्वर्गा जो चली गये, ता पुहाले आपु मन्झ बोल्या, “आऊआ आस्से बैतलैहम गांऊँआं जाई किन्हें तिन्हा सभी गल्ला जो देख्हा ऐें जो प्रभुऐ आपणे स्वर्गदूता रे ज्रीए आस्सा जो दसीरी।”
2	16	होर तिन्हें झट पट जाई किन्हें मरियम होर युसुफा जो होर खुरली मन्झ तेस बच्चे जो लेटिरा देख्या।
2	17	होर पुहाले तेस बच्चे जो देखणे रे बाद तेस बच्चे रे बारे स्वर्गदूते तिन्हा किन्हें बोलिरा था, तेता रे बारे मन्झ तिन्हें सभी जो दसी दितेया।
2	18	होर जेस केसीए भी पुहाला री गल्ला सुणी, तिन्हा जो हरानी हुई।
2	19	पर मरियम ये सभ गल्ला आपणे मना मन्झ रखी किन्हें सोच्दी रही।
2	20	होर पुहाल जेह्ड़ा तिन्हा किन्हें स्वर्गदूते बोलिरा था, तेह्ड़ा ई सभ सुणी होर देखी किन्हें स्यों परमेसरा री बड़ाई करदे हुए वापस चली गये।
2	21	जेबे तेस बच्चे रे जम्मिरे रे आठ ध्याड़े पुरे हुई गये, ता तेसरा खतना कितेया। होर तेसरा नांऊँ यीसू रख्या, तेसा जो ये नांऊँ तेसरे गर्भा मन्झ आऊणें ले पैहले ई स्वर्गदूता रे ज्रीए देई दितिरा था।
2	22-24	जेबे मूसा री व्यवस्था रे मताबक मरियम होर युसूफा रे सुद्ध हूंणे रे ध्याड़े पुरे हुए, ता स्यों यरुस्लेम सैहरा रे मंदरा मन्झ आये। स्यों तेथी मूसा री व्यवस्था रे मताबक घुघ्ही रा एक जोड़ा, या कबूतरा रे दो बच्चे रा बलिदान करणे रे कठे आईरे थे। तिन्हें यीसू भी आपणे साउगी यरुस्लेम सैहरा मन्झ ल्यान्देया कि तेस जो प्रभु रे साम्हणें अर्पण करी सके, क्यूंकि मूसा री व्यवस्था मन्झ लिखिरा कि: “हर एक बडा बच्चा प्रभु रे कठे पवित्र ठैहरणा।”
2	25	होर तेस टैमा यरुस्लेम सैहरा मन्झ समौन नांऊँआं रा एक माह्णुं था, होर से माह्णुं धर्मी होर भक्त था; होर से मसीहा रा इंतजार करेया करहा था कि से आई किन्हें इस्राएल देसा मन्झ सुख चैन दे, होर पवित्र आत्मा तेस पर था।
2	26	पवित्र आत्मा तेस जो दसिरा था कि, जेबे तक से प्रभु रे मसीहा रा दरसन नी करी लैंघा, तेबे तक तेस नी मरणा।
2	27	तेस ध्याड़े समौन पवित्र आत्मा ले प्रेरणा पाई किन्हें मन्दरा मन्झ आया। होर माऊ बापू तेस बच्चे जो मन्दरा मन्झ अंदर लई आये कि, तेसरे कठे मूसा री व्यवस्था रे रूआजा रे मताबक करहे।
2	28	तेबे तिन्हें से आपणी गोदा मन्झ चक्या होर परमेसरा रा धन्यावाद करी किन्हें बोल्या:
2	29	“हे प्रभु, ऐभे तू आपणे सेऊआदारा जो वादा कितरा था तेसरे मताबक सांति किन्हें मरणे दे।
2	30	क्यूंकि मैं से उद्धारकर्ता देखी लया, जेह्ड़ा तैं सभ लोका रे उद्धारा कठे भेजीरा।
2	31	जेस जो तैं सभ देसा रे लोका रे साम्हणें त्यार कितिरा।
2	32	कि से अन्यजाति लोका रे कठे परमेसरा जो देखणे री ज्योति ई, होर तेरे आपणे लोका इस्राएल देसा रे कठे री महिमा आ।”
2	33	होर यीसू रे माऊ-बापू समौन री इन्हा गल्ला ले जो यीसू रे बारे मन्झ बोलिरी थी, हरान हुंहां ऐें थे।
2	34	तेबे समौने तिन्हा जो आसरीवाद देई किन्हें, तेसरी माऊ मरियमा किन्हें बोल्या, “सुण, एस बच्चे रे बारे मन्झ पैहले ले ई तय करी दितिरा कि एसरे ज्रीए कई इस्राएल देसा रे लोका परमेसरा ले दूर हुई जाणा। होर कईया परमेसरा वाले वापस आई जाणा, होर एस लोका जो चतन्न करणे वाल्ऐ साहीं हूंणां होर कई एसरे बरखलाफ हूणें।
2	35	होर तेरा प्राण भी तलवारा रे साहीं बड़े दुःखा किन्हें छिदी जाणा, एता ले कई लोका रे दिला रे विचार जाहिर हुई जाणे।”
2	36	होर हन्नाह नांऊँआं री एक नबण मंदरा मन्झ थी। से असेरा रे गोत्रा मन्झा ले फनूएला री मह्ठी थी। से बौह्त स्याणी थी, होर ब्याह हूंणे ले बाद सात साला तक आपणे लाड़े साउगी रही थी।
2	37	हन्नाह चुरासी साला ले एक विधवा री जिन्दगी जिया करहा ई थी; होर तेस्से हमेसा मन्दरा मन्झ रही किन्हें परमेसरा री राती ध्याड़ी अराधना किती, होर से हमेसा ब्रत होर प्रार्थना करदी रैंहयां थी।
2	38	होर हन्नाह तेस ई टैम मंदरा मन्झ युसूफ, मरियम होर बच्चे वाले आई किन्हें परमेसरा रा धन्यावाद करदी लगी। होर से सभी जो यीसू रे बारे मन्झ दसदी लगी, जो परमेसर रे भेजीरे मसीहा रा इंतजार करहा ऐें थे जो आई किन्हें यरुस्लेम सैहरा रे लोका जो छुटकारा देणा।
2	39	होर जेबे यीसू रे माऊ-बापू मूसा री व्यवस्था रे मताबक सभ कुछ निपटाई चुके ता स्यों गलील जिल्ले मन्झ आपणे नासरत गांऊँआं जो दबारा वापस चली गये।
2	40	होर से बच्चा यीसू बढ़दा, होर ताकतवर हुन्दा, होर बुद्धि किन्हें परिपूर्ण हुन्दा गया; होर परमेसरा रा अनुग्रह तेस पर था।
2	41	यीसू रे माऊ बापू हर साल फसहा रा साजे मन्झ यरुस्लेम सैहरा जो जांदे रैंहे थे।
2	42	जेबे यीसू बारा साला रा हुआ, ता स्यों साजे रे रूआजा रे मताबक यरूस्लेम सैहरा जो चली गये।
2	43	होर जेबे युसूफ होर मरियम तिन्हा ध्याड़े जो पूरा करी किन्हें वापस घरा जांदे लगे। यीसू यरुस्लेम सैहरा मन्झ ई रुकी गया; होर ये गल तेसरे माऊ बापू नी जाणदे थे।
2	44	तिन्हें ये समझ्या कि, से बच्चा बाकि होर यात्रिया साउगी हूंघा। एक ध्याड़े रा सफर खत्म हुआ, होर स्यों यीसू जो आपणे टब्बरा होर जाण पैहचाण वाल्ऐ लोका मन्झ तोप्दे लगे।
2	45	पर जेबे से नी मिल्या, ता तेस जो तोप्दे-तोप्दे स्यों यरुस्लेम सैहरा जो वापस आई गये।
2	46	होर तीन ध्याड़े ले बाद तिन्हा जो से मन्दरा रे आंघणा मन्झ गुरूआ रे बीचो बीच बैठिरे, तिन्हारी सुणदे होर तिन्हा ले सुआल करदे मिल्या।
2	47	होर जितने तेसरी सुणेया करहा ऐें थे, स्यों सभ तेसरी समझ होर तेसरे जवाबा ले हरान थे।
2	48	तेबे यीसू रे माऊ बापूए से देखेया ता स्यों हरान हुए, होर तेसरी माऊऐ तेस किन्हें बोल्या, “हे मह्ठा, तैं आस्सा किन्हें एह्ड़ा किधियो कितेया? देख, तेरा बापू होर हांऊँ तुजो तोप्दे-तोप्दे परेसान हुई गईरे थे।”
2	49	यीसूए तिन्हा किन्हें बोल्या, “तुस्से मुंजो किधियो तोपेया करहा ऐें थे? क्या तुस्से नी जाणदे थे कि, मुंजो आपणे बापू रे घरा मन्झ हूंणां जरूरी आ।”
2	50	पर जो गल यीसूए तिन्हा किन्हें बोली, स्यों तिन्हा जो नी समझी सके।
2	51	तेबे से तिन्हा साउगी गया, होर नासरत गांऊँआं मन्झ आया, होर से आपणे माऊ-बापू रा केहणा मना था। होर तेसरी माऊऐ ये सभ गल्ला आपणे मना मन्झ रखी।
2	52	होर यीसू बुद्धि होर कद काठी मन्झ होर परमेसर होर माह्णुंआं रे अनुग्रहा मन्झ बढ़दा गया।
3	1	रोम देसा रा सम्राट तिबिरियुस महाराजे रे राजा रे पन्ध्रुए साला मन्झ पुन्तियुस पिलातुस यहूदिया ईलाके रा हाकम था। तेस टैमा मन्झ हेरोदेस राजा गलील जिल्ले पर राज करहा था। राजा हेरोदेस राजे रा भाई फिलिप्पुस इतूरैया होर त्रखोनितिस जिल्ले पर राज करहा था। होर अबिलेने जिल्ले पर लिसानियास राज करहा था।
3	2	होर तेबे हन्ना होर कैफा बडे याजक थे। तेस टैम परमेसरा रा बचन बियाबान जगहा मन्झ जकरयाह रे मह्ठे यहून्ना बपतिस्मा देणे वाल्ऐ पुज्हेया।
3	3	होर यहून्ना बपतिस्मा देणे वाल्आ यरदन दराऊआ रे ओरले परले सारे ईलाके मन्झ आई किन्हें पापा री माफ़ी रा प्रचार करदा लग्या कि “पाप करणा छाडी देआ, होर बपतिस्मा लउआ होर परमेसरा तुस्सा रे पाप माफ़ करणे।”
3	4	यसायाह नबिये यहून्ना बपतिस्मा देणे वाल्ऐ रे मन्झ बोलिरा था जेबे तिन्हें आपणे कताबा मन्झ लिखिरा कि; “बियाबान जगहा मन्झ हाका पाणे वाल्ऐ री अवाज सुणह्या करहा ई कि, ‘प्रभु रे कठे आपणे मन त्यार करा, तेसरी सड़का सीधी करा।
3	5	हर एक घाटी भर्ही जाणी, हर एक पाहड़ होर टीला बराबर कितेया जाणा, जो टेढ़ा आ से सीधा, होर जो ऊँचा आ से नीचा, जो उबड़ खाबड़ आ से चौरस पैंडा बणी जाणा।
3	6	होर हर लोका परमेसरा रा उद्धार देखणा।’”
3	7	जेबे भीड़ा री भीड़ तेस ले बपतिस्मा लेणे रे कठे आया करहा ई थी, यहून्ने तिन्हें किन्हें बोल्हा था, “तुस्से लोक जैहर्ले कीड़े रे बच्चे साहीं ऐें, तुस्सा जो कुने दसेया कि परमेसरा रे आऊणें वाल्ऐ गुस्से ले भगा।
3	8	इधी कठे एह्ड़ा काम करा कि जेता ले पता लगी सके कि तुस्से पाप करणा छाडी दितेया। होर फेरी आपणे-आपणे मना मन्झ एह्ड़ा मत सोचा कि, आस्सा रा बापू अब्राहम आ; क्यूंकि हांऊँ तुस्सा किन्हें बोल्हा कि, परमेसर इन्हा पात्थरा ले भी तुस्सा रे बदले अब्राहम रे कठे बच्चे पैदा करी सक्हा।
3	9	होर एेबे ता छहू डाला री जड़ा पर रखी दितिरा, इधी कठे जो-जो डाल खरा फल नी देंदा तेस जो काटी किन्हें आगी मन्झ पाई किन्हें फुकी देहां ऐें।”
3	10	होर लोके तेस ले पूछदे रहे, “ता परमेसरा रे गुस्से ले बचणे रे कठे आस्से क्या करिए?”
3	11	यहून्ना बपतिस्मा देणे वाल्ऐ तिन्हा जो जवाब दितेया कि, “जेस वाले जे दो कुरते हो से तेस जो देई दे, जेस वाले जे नी हाऐ, होर जेस वाले जे खाणा हो, से भी एह्ड़ा ई करहे।”
3	12	होर चुंगी लैणे वाल्ऐ भी बपतिस्मा लैणे रे कठे आये, होर तेस ले पूछेया कि, “हे गुरु, आस्से क्या करिए?”
3	13	यीसूए तिन्हा किन्हें बोल्या, “जितना कर कठ्ठा करणे जो बोलिरा, तेता ले ज्यादा कर नी लैणा।”
3	14	होर स्पहिए भी तेस ले ये पूछेया, “आस्से क्या करिए?” तिन्हें तिन्हा किन्हें बोल्या, “केसी पर अत्याचार नी करणा, होर ना झूठा दोस ल्गाणा, होर आपणी क्माई पर सन्तुस्ट रैंह्णां।”
3	15	जेबे लोके मसीहा रे जल्दी आऊणें री आस ल्गाईरी थी, इधी कठे सभ आपणे-आपणे मना मन्झ यहून्ना बपतिस्मा देणे वाल्ऐ रे बारे मन्झ विचार करेया करहा ऐें थे कि, क्या ये ई मसीह ता नी ई आ?
3	16	ता यहून्ना बपतिस्मा देणे वाल्ऐ तिन्हा सभी जो जवाब दितेया कि, “हांऊँ ता तुस्सा जो पाणी किन्हें बपतिस्मा देहां, पर से जे आऊणें वाल्आ आ, जो मेरे ले सक्तिसाली आ; हांऊँ ता एस लायक भी नी आ कि, तेसरे बूटा रे तस्मे खोल्ही सकूं, तेस तुस्सा जो पवित्र आत्मा होर आगी किन्हें बपतिस्मा देणा।
3	17	से आपणा सूप हाथा मन्झ लई किन्हें त्यार आ, होर तेस आपणा खेत या डोर्ही ठीक ढंगा किन्हें साफ करणी, होर आपणी गाही री कणक ता तेस आपणे गोदामा मन्झ कठी करणी, पर भूह तेस आगी मन्झ फूकी देणा; जो आग कधी बूझणे वाली नी ई।”
3	18	एता कठे यहून्ना बौह्त सारी खरी उपदेस देई किन्हें लोका जो खुसी री खबर सुणांदा रैंहयां।
3	19	पर यहून्ना बपतिस्मा देणे वाल्ऐ चौथाई देसा रे हेरोदेस राजे जो तेसरे भाई फिलिप्पुसा री लाड़ी हेरोदियासा साउगी बुरे सबंध रखणे रे कठे से प्रुआचेया।
3	20	इधी कठे हेरोदेस राजे यहून्ना बपतिस्मा देणे वाल्ऐ जो जेल्हा मन्झ पाई किन्हें जितने बुरे काम तिन्हें कितरे थे, तेता मन्झ तिन्हें एक होर जोड़ी लया।
3	21	पर एता ले पैहले कि यहून्ना बपतिस्मा देणे वाल्ऐ जो जेहला मन्झ पाई दितेया जांदा, सब लोका रा बपतिस्मा हुआ, तेबे यीसू रा भी बपतिस्मा हुआ, तेता ले बाद, जेबे यीसू प्रार्थना करेया करहा था, ता आसमान खुल्ही गया।
3	22	होर पवित्र आत्मा जो कबूतरा रे रूपा मन्झ आपणे गास उतरदे देख्या। होर परमेसरे स्वर्गा ले बोल्या कि, “तू मेरा लाडला मह्ठा आ, हांऊँ तुध किन्हें बौह्त खुस आ।”
3	23	जेबे यीसू आपु खुद उपदेस देंदा लग्या, से लगभग तीह साला रा था होर जेह्ड़ा लोक समझ्हा ऐें थे, यीसू युसुफा रा मह्ठा था। यीसू मसीह रे बापदादेया रे नांऊँ री सूची इंहां ई: यीसू रा बापू युसूफ ऐली रा मह्ठा था।
3	24	होर ऐली मत्ताता रा, होर मत्तात लेवी रा, होर लेवी मलकी रा, होर मलकी यन्ना रा, होर यन्ना युसुफा रा।
3	25	होर युसूफ मत्तियाह रा मह्ठा था, होर मत्तियाह आमोसा रा, होर आमोस नहूमा रा, होर नहूम असल्याहा रा, होर असल्याह नोग्हा रा।
3	26	होर नोग्ह माता रा, होर मात मत्तियाहा रा, होर मत्तियाह सिमी रा, होर सिमी योसेखा रा, होर योसेख योदाहा रा।
3	27	होर योदाह यूहन्ना रा मह्ठा था, होर यूहन्ना रेसा रा, होर रेसा जरूब्बाबेला रा, होर जरुब्बाबिल सलतियेला रा, होर सलतियेल नेरी रा।
3	28	होर नेरी मलकी रा, होर मलकी अद्दी रा, होर अद्दी कोसमा रा, होर कोसम एल्‍मदाम रा, होर एल्‍मदाम एरा रा।
3	29	होर एरा येसू रा, होर येसू एलिएजरा रा, होर एलिएजर योरिमा रा, होर योरिम मत्ताता रा, होर मत्तात लेवी रा।
3	30	होर लेवी समौना रा मह्ठा था, होर समौन यहुदाहा रा, होर यहुदाह यूसुफा रा, होर युसुफ योनाना रा, होर योनान एलयाकीम रा।
3	31	होर इलयाकीम मलेयाहा रा, होर मलेयाह मिन्नांहा रा, होर मिन्नांह मत्तता रा, होर मत्तत नाताना रा, होर नातान राजा दाऊदा रा।
3	32	होर राजा दाऊदा यिसै रा, होर यिसै ओबेदा रा, होर ओबेद बोअजा रा, होर बोअज सलमोना रा, होर सलमोन नहसोना रा।
3	33	होर नहसोन अम्मीनादाबा रा मह्ठा था, होर अम्मीनादाब आदमीना रा होर आदमीन अरनी रा, होर अरनी हिस्रोना रा, होर हिस्रोन फिरिसा रा, होर पेरेस यहूदा रा।
3	34	होर यहूदा याकूबा रा, होर याकूब इसहाका रा, होर इसहाक अब्राहमा रा, होर अब्राहम तेरहा रा, होर तेरह नाहोरा रा।
3	35	होर नाहोर सरूगा रा, होर सरूग रेऊआ रा, होर रेऊ पेलेग रा, होर पेलेग एबिरा रा, होर एबिर सिलहा रा।
3	36	होर सिलहा केनाना रा मह्ठा था, होर केनान अरफक्सदा रा, होर अरफक्सद सेम रा, होर सेम नुहा रा, नूह लामेखा रा।
3	37	होर लामेख मथुसिल्हा रा, होर मथुसिल्हा हनोका रा, होर हनोक यिरीदा रा, होर यिरीद महललेला रा, होर महललेल केनाना रा।
3	38	होर केनान एनोसा रा, होर एनोस सेत रा, होर सेत आदमा रा, होर आदम परमेसरा रा मह्ठा था।
4	1	फेरी यीसू पवित्र आत्मा ले भरी किन्हें, यरदन दराऊआ ले वापस चली गया; होर चाल्ई ध्याड़े तक आत्मा री अगुवाई किन्हें बियाबान जगहा मन्झ फिरदा रैहया।
4	2	होर सैतान तेसरी परखणी करदा रैहया। तिन्हा ध्याड़े मन्झ तिन्हें कुछ नी खाध्या होर जेबे स्यों ध्याड़े पुरे हुई गये, ता तेस जो भूख लगी।
4	3	सैताने तेस वाले आई किन्हें बोल्या, “अगर तू परमेसरा रा मह्ठा आ, ता एतो साबित करणे रे कठे इन्हा पात्थरा जो रोटी बणने रा हुक्म दे ताकि तू खाई सके।”
4	4	यीसूए तेस जो जवाब दितेया कि, “ये लिखिरा कि: ‘माह्णुं सिर्फ रोटी ले ई जिउंदा नी रैंह्णां।’”
4	5	तेबे सैतान तेस जो लई गया होर तेस जो एक पला मन्झ संसारा रे सारे राज दस्से।
4	6	होर सैताने यीसू किन्हें बोल्या, “मां ये सब हक, होर इन्हारी सान तुजो देई देणी, क्यूंकि ये सभ कुछ मुंजो देई दितिरा, होर जेस जो हांऊँ चाहूँ तेस जो ये सभ कुछ देई सक्हा।
4	7	इधी कठे अगर तू मेरी अराधना करघा, ता ये सब कुछ तेरा हुई जाणा।”
4	8	यीसूए तेस जो जवाब दितेया कि, ये लिखिरा कि, “तू प्रभु आपणे परमेसरा री अराधना कर, होर सिर्फ तेसरी सेऊआ कर।”
4	9	तेबे सैताने यीसू जो यरुस्लेम सैहरा मन्झ लई जाई किन्हें मन्दरा री चोटी पर खड़ा करी दितेया, होर तिन्हें यीसू किन्हें बोल्या, “अगर तू परमेसरा रा मह्ठा आ, ता एतो साबित करणे रे कठे आपणे आपा जो एथी ले हेठा जो सट्टी दे होर तुजो चोट नी लगणी,
4	10	क्यूंकि, परमेसरे पवित्र सास्त्र मन्झ ये लिखिरा कि: ‘तेस तेरे बारे मन्झ आपणे स्वर्गदूता जो हुक्म देणा कि, से तुजो बचाई ले,
4	11	होर तेस तुस्से हाथो-हाथ चकी लैणे; केते एह्ड़ा नी हो कि तेरे पैरा जो पात्थरा किन्हें चोट लगे।’”
4	12	यीसूए तेस जो जवाब दितेया, “पवित्र सास्त्र मन्झ ये भी लिखिरा आ कि, ‘तू प्रभु आपणे परमेसरा री परखणी मत कर।’”
4	13	जेबे सैतान परखणी करी बैठेया, ता थोह्ड़ी देरा रे कठे तेस वाले ले चली गया।
4	14	फेरी यीसू आत्मा री सामर्था ले भर्ही किन्हें गलील जिल्ले जो वापस चली गया, होर तेसरी गल्ला ओरले परले सारे ईलाके मन्झ फैल्ही गयी।
4	15	होर यीसू तिन्हारी यहूदी सभा मन्झ उपदेस देंदा रैहया, होर सभ तेसरी बड़ाई करहा ऐें थे।
4	16	होर यीसू नासरत गांऊँआं मन्झ वापस आया; जेथी जे तेसरा पालण पोसण हुईरा था; होर से आपणे रीति रूआजा रे मताबक अरामा रे ध्याड़े यहूदी सभा मन्झ जाई किन्हें पवित्र सास्त्र पढ़ने रे कठे ख्ह्ड़ेया।
4	17	यसायाहा नबी री कताब तेस जो दिती, होर तिन्हें कताब खोल्ही किन्हें, से जगहा काढी जेथी जे ये लिखिरा था कि:
4	18	“प्रभु रा आत्मा मेरे गास आ, इधी कठे कि तिन्हें मुंजो गरीबा जो खुसी री खबर सुणाणे रे कठे मेरा अभिसेक कितिरा, ताकि हांऊँ कैदिया जो छुटकारे रा, होर काणेया जो नजर पाणे री खुसी री खबर प्रचार करूं। होर जो दभिरे ऐें तिन्हा जो छुड़ाऊँ।
4	19	होर प्रभु रे अनुग्रह रे टैमा रा प्रचार करूं।”
4	20	तेबे यीसूए कताब बंद करी किन्हें सेऊआदारा रे हाथा मन्झ देई दिती, होर बैठी गया; होर यहूदी सभा रे सभी लोका री हाखिया तेस पर लगिरी थी।
4	21	तेबे से तिन्हा किन्हें बोल्दा लग्या कि, “आज ई पवित्र सास्त्रा रे ये लेख तुस्सा रे साम्हणें पूरा हुई गया।”
4	22	होर सभिए तेसरी तारीफ किती, होर जो भी अनुग्रह री गल्ला से बोल्हा था तिन्हा जो सुणी किन्हें स्यों सभ लोक हरान थे, होर स्यों बोल्दे लगे कि, “ये किहां हुई सका, ये ता युसुफा रा मह्ठा आ।”
4	23	यीसू तिन्हा किन्हें बोल्या, “तुस्सा मेरे किन्हें ये कहावत जरूर बोलणी, ‘कि हे बैदा, आपणे आपा जो ठीक कर! जो कुछ आस्से सुणेया कि जेह्ड़ा तैं कफरनहूम सैहरा मन्झ कितेया तेता जो एथी आपणे ईलाके मन्झ भी कर।’”
4	24	होर तिन्हें बोल्या, “हांऊँ तुस्सा किन्हें सच्च बोल्हा, कोई नबी आपणे गांऊँ मन्झ इज्जत नी पांदा।
4	25	सुणा, होर हांऊँ तुस्सा किन्हें सच्च -सच्च बोल्हा कि, एलिय्याह नबी रे टैमा मन्झ जेबे साढ़े त्राय साला तक बरखा नी हुई, एथी तक कि सारे इस्राएल देसा मन्झ बौह्त बडा अकाल पया, तेथी इस्राएल देसा मन्झ बौह्त सारी विधवा थी।
4	26	पर एलिय्याह नबी जो, सैदा सैहरा रे सारफत गांऊँ मन्झ रैहणे वाली गैर-यहूदी विधवा जो छाडी किन्हें केसी होरी विधवा वाले नी भेज्या।
4	27	होर एलिसा नबी रे टैमा इस्राएल देसा मन्झ बौह्त कोढ़ी थे, पर गैर-यहूदी नामान जो सीरिया देसा रा था तेस जो छाडी किन्हें केसी होरी कोढ़ी जो सुद्ध नी कितेया गया।”
4	28	ये गल्ला सुणदे ही जितने लोक यहूदी सभा मन्झ थे, सभ गुस्से किन्हें भर्ही गये।
4	29	होर तिन्हें उठी किन्हें तेस जो गांऊँआं ले बाहर काढी दितेया, होर जेस प्हाड़ा पर से गांऊँ बस्सी रा था, तेता री चोटी पर तेस जो लई गये, ताकि स्यों तेस जो मारणे रे कठे तेथी ले हेठा जो सट्टी दे।
4	30	पर से तिन्हारे बीचा मन्झा ले बची निकली किन्हें दूजी जगहा जो चली गया।
4	31	फेरी यीसू गलील जिल्ले रे कफरनहूम सैहरा मन्झ गया, होर से अरामा रे ध्याड़े तिन्हा लोका जो उपदेस देंदा लगेया।
4	32	स्यों तेसरे उपदेसा ले बौह्त हरान हुई गये क्यूंकि से अधिकारा साउगी उपदेस देहां था।
4	33	यहूदी सभा मन्झ एक माह्णुं था, जेस मन्झ जे दुस्टात्मा थी।
4	34	तिन्हें चिंगी किन्हें बोल्या, “हे नासरता रे यीसू, तू आस्सा जो परेसान कि लगिरा करदा? क्या तू आस्सा जो नास करणे रे कठे आईरा? हांऊँ तुजो जाणहां तू कुणहां? तू परमेसरा री तरफा ले आईरा पवित्र मसीह आ!”
4	35	यीसूए तेस जो प्रुआची किन्हें बोल्या, “चुप बैठ, होर तेस मन्झा ले निकली जा!” तेबे दुस्टात्मा तेस जो बीचा मन्झ पटकी किन्हें बगैर नुकसान किते तेस मन्झा ले निकली गई।
4	36	एस गला पर सभ लोक हरान हुई गये, होर स्यों आपु मन्झ गल्ला करी किन्हें बोल्दे लगे, “ये केह्ड़ा बचन आ? कि से हका होर सामर्था साउगी दुस्टात्मा जो हुक्म देहां, होर स्यों निकली जाहीं।”
4	37	होर तेसरा नांऊँ जल्दी ई गलील ईलाके रे हर जगहा फैल्ही गया।
4	38	यीसू यहूदी सभा मन्झा ले उठी किन्हें समौना रे घरा जो गया होर समौना री सास तेज बुखारा किन्हें तड़फया करहा ई थी, होर तिन्हें तेस्सा रे कठे यीसू किन्हें अर्ज किती।
4	39	यीसूए तेस्सा रे नेडे खह्ड़ी किन्हें बुखारा पर झिड़केया होर तेस्सा रा बुखार उतरी गया, होर से झट पट उठी किन्हें तेसरी सेऊआ करदी लगी।
4	40	होर जेबे सूरज डूब्बेआ करहा था, होर अरामा रा ध्याड़ा खत्म हुआ, तेथी बौह्त लोक जो कई तरहा री ब्मारिया मन्झ पईरे थे, लोके स्यों सभ यीसू वाले ल्यांदे, होर तिन्हें एक-एकी जो हाथा किन्हें छुही किन्हें ठीक किते।
4	41	होर दुस्टात्मा बड़ी भारी चिन्गदी लगी होर ये बोल्दी लगी कि, “तू परमेसरा रा मह्ठा आ,” होर स्यों कईया मन्झा ले निकली गयी, पर से तिन्हा जो झिड़क्हा था होर तिन्हा जो बोलणे नी देंदा था, क्यूंकि स्यों जाणहां ऐें थे कि से मसीह आ।
4	42	जेबे ध्याड़ा हुई गया ता यीसू बियाबान जगहा जो चली गया, होर भीड़ा री भीड़ तेस जो तोपी किन्हें तेस वाले आई होर तेस जो रोक्दी लगी कि, आस्सा वाले ले मत जा।
4	43	पर यीसूए तिन्हा किन्हें बोल्या, “मुंजो होर भी गांऊँआं मन्झ जाई किन्हें परमेसरा रा खुसी री खबर सुनाणा जरूरी आ, क्यूंकि हांऊँ एता रे कठे भेजिरा।”
4	44	होर यीसू गलील जिल्ले रे यहूदी सभा मन्झ प्रचार करदा रैहया।
5	1	होर एक ध्याड़े यीसू गलील समुद्र (गन्नेसरेता री झीला) रे बाढे खड़ीरा था। एक बौह्त बडी भीड़ परमेसरा रा बचन सुणने रे कठे यीसू पर पया करहा ई थी।
5	2	कि तिन्हें गलील समुद्रा रे बाढे दो किस्तिया लगिरी देखी, होर मछी पकड़ने वाल्ऐ तिन्हा किस्तिया परा ले उत्तरी किन्हें जाल धोया करहा ऐें थे।
5	3	तिन्हा किस्तिया मन्झा ले एकी किस्ती पर जेह्ड़ी समौना री थी, तेता पर चढ़ी किन्हें, तिन्हें तेस किन्हें बोल्या कि, किस्ती जो बाढे ले थोह्ड़ा जे दूर हटाई ले, तेबे से बैठी किन्हें लोका जो किस्तिया प्रयाल्हे ले उपदेस देंदा लग्या।
5	4	जेबे से भीड़ा किन्हें गल्ला करी चुक्केया, ता तिन्हें समौना किन्हें बोल्या, “आपणी किस्ती जो डुघे जे पाणी वाले लई चल, होर मछि पकड़ने रे कठे जाल पाई दे।”
5	5	समौने यीसू जो जवाब दितेया कि, “हे माल्का, आस्से सारी रात बडी मैहनत किती होर कुछ नी पकड़ेया; पर तेबे बी तेरे बोलणे ले हांऊँ जाल पाई देहां।”
5	6	तेबे समौन होर तेसरे साथिये जाल पाया, होर तिन्हें बौह्त सारी मछिया पकड़ी लई, होर तिन्हारे जाल फटणे ही वाल्ऐ थे।
5	7	एता पर तिन्हें आपणे साथिया जो, जो दूजी किस्तिया पर थे, इसारा कितेया कि, आई किन्हें मदद करा: होर तिन्हें आई किन्हें, दो किस्तिया एथी तक भरी लई कि स्यों डुबणे ही वाली थी।
5	8	ये देखी किन्हें समौन पतरस यीसू रे पैरा पर पई गया, होर बोल्या, “हे प्रभु, मेरे वाले ले चली जा, क्यूंकि हांऊँ ता एक पापी माह्णुंआं!”
5	9	क्यूंकि इतनी सारी मछिया पकड़ने पर तेस जो होर तेसरे साथीया जो बौह्त हरानी हुई।
5	10	समौना रे साथी जब्दी रे मह्ठे याकूब होर यहून्ना भी हरान हुए। तेबे यीसूए समौना किन्हें बोल्या, “मत डर, एेबे ले तुध लोक मेरे चेले बनाणे।”
5	11	होर स्यों किस्तिया जो बाढे लई आये होर सब कुछ छाडी किन्हें तेसरे चेले बणने रे कठे तेस साउगी चली पये।
5	12	जेबे यीसू केसी गांऊँआं मन्झ था, तेथी एक माह्णुं था जो कोढ़ा किन्हें भर्हीरा था, होर यीसू जो देखी किन्हें से आपणे मुहां रे भारे पई पया, होर अर्ज किती कि, “हे प्रभु अगर तुस्से चाहो ता मुंजो ठीक करी सक्हा ऐें।”
5	13	यीसूए आपणा हाथ बढ़ाई किन्हें से छुही लया होर बोल्या, “हांऊँ चाहां कि तू ठीक हुई जा,” होर झट पट तेसरा कोढ़ ठीक हुई गया।
5	14	तेबे यीसूए से खबरदार कितेया कि, “केसी किन्हें देख्या बोल्दा, पर याजका जो जाई किन्हें आपणे आपा जो दस, होर कोढ़ ठीक हूंणे रे बारे मन्झ जो व्यवस्था मूसे दितिरी, तेता रे मताबक बलि चढ़ा, ताकि लोका जो पता लगे कि तू ठीक हुई गईरा।”
5	15	पर यीसू री चर्चा होर भी फैहल्दी गयी, होर भीड़ा री भीड़ तेस ले सुणने रे कठे होर आपणी ब्मारीया ले ठीक हूंणे रे कठे, कठी हुई।
5	16	पर से सुनसान जगहा मन्झ लग जे जाई किन्हें प्रार्थना करदा रैंहयां था।
5	17	होर एक ध्याड़े यीसू उपदेस देआ करहा था, होर गलील जिल्ले होर यहूदिया ईलाके रे कई गांऊँआं ले, होर यरुस्लेम सैहरा ले फरीसी लोक होर व्यवस्था स्खाणे वाल्ऐ आई किन्हें तेथी बैठिरे थे। होर ब्मारा जो ठीक करणे रे कठे प्रभु री सामर्थ यीसू साउगी थी।
5	18	होर कुछ लोके एक अध्रन्गा रा मरीज सण बिस्त्रे यीसू वाले ल्यान्देया होर स्यों तेस जो अंदर लेई जाणे री कोसिस करदे रहे।
5	19	पर बौह्त भीड़ा री वजहा ले स्यों तेस जो अंदर नी लई जाई सके तेबे तिन्हें छापरा प्रयाल्हे चढ़ी किन्हें होर प्राल हटाई किन्हें, से सण बिस्त्रे बीचा मन्झ यीसू रे साम्हणें तुआरी दितेया।
5	20	तिन्हें तिन्हारा विस्वास देखी किन्हें तेस किन्हें बोल्या, “हे माह्णुंआं, मैं तेरे पाप माफ़ करी दिते।”
5	21	तेबे व्यवस्था स्खाणे वाल्ऐ होर फरीसी लोक बैहस करदे लगे कि, “ये कुणहां, जो परमेसरा री निंदा करहा? परमेसरा जो छाडी किन्हें कोई होर पाप माफ़ नी करी सक्दा।”
5	22	यीसूए तिन्हारे मना री गल जाणी किन्हें, तिन्हा किन्हें पुछेया कि, “तुस्से आपणे मना मन्झ क्या बैहस करहा ऐें?
5	23	असान क्या आ? क्या ये बोलणा कि, तेरे पाप माफ़ हुई गये, या ये बोलणा कि उठ आपणा बिस्त्रा चक होर हांडदा लग
5	24	ताकि हांऊँ तुस्सा जो साबित करी सकूं कि हांऊँ माह्णुं रा मह्ठा धरती पर पाप माफ़ करणे रा हक रख्हा आ।” यीसूए तेस अध्रन्गा रे मरीजा किन्हें बोल्या, “उठ आपणा बिस्त्रा चक होर हांडदा लग होर आपणे घरा जो चली जा।”
5	25	अध्रन्गा रा मरीज झट पट तिन्हारे साम्हणें ले उठेया, होर जेस पर जे से लेटिरा था तेस जो चकी किन्हें, परमेसरा री बड़ाई करदा हुआ आपणे घरा जो चली गया।
5	26	तेबे सब लोक हरान हुए होर परमेसरा री बड़ाई करी किन्हें बोल्दे लगे, होर बौह्त डरी किन्हें बोल्दे लगे कि, “आज आस्से नौखी गल देखी।”
5	27	होर तेता ले बाद यीसू बाहर गया, होर लेवी जेस जो मती भी बोल्हे थे चौकी पर बैठिरे देख्या, से चुंगी लैणे वाल्ऐ था। यीसूए तेस किन्हें बोल्या, “आ मेरा चेला बण।”
5	28	होर तेबे से सभ कुछ छाडी किन्हें, यीसू रा चेला बणने रे कठे तेस साउगी चली गया।
5	29	होर लेवी लोके आपणे घरा मन्झ तेसरे कठे बौह्त बडी धाम किती; होर चुंगी लैणे वालेया री होर जेह्ड़े तेस साउगी खाणा खांदे बैठिरे थे एक बौह्त बडी भीड़ थी।
5	30	होर फरीसी लोक होर तिन्हारे व्यवस्था स्खाणे वाल्ऐ तेसरे चेले किन्हें ये बोली किन्हें गलांण करदे लगे कि, “चुंगी लैणे वाल्ऐ होर पापिया साउगी खाहां पीहां!”
5	31	यीसूए तिन्हा जो जवाब दितेया कि, “भले चंगे जो बैदा री ज्रूरत नी ई, पर ब्मारा जो बैदा री ज्रूरत ई।
5	32	जो आपणे आपा जो धर्मी सोच्हा ऐें तिन्हा जो मेरी ज्रूरत नी ई, पर तिन्हा जो मेरी जरूरत ई स्यों जे आपणे आपा जो पापी मन्हां ऐें तिन्हारे मना जो बदलने रे कठे आईरा।”
5	33	एक ध्याड़े यहूदी अगुवे यीसू किन्हें बोल्या, “यहून्ना बपतिस्मा देणे वाल्ऐ रे चेले ता ब्रत रख्हा ऐें होर प्रार्थना करहा ऐें, होर तिहां ईं फरीसी लोका रे चेले भी करहे, पर तेरे चेले हमेसा किधियो खाहें-पीहां ऐें?”
5	34	यीसूए तिन्हा किन्हें बोल्या, “जेबे तक नंऊँआं लाड़ा बरातिया साउगी रैंहयां ता स्यों कधी भी ब्रत नी करदे।
5	35	पर स्यों ध्याड़े आऊणें, जेबे जे नंऊँआं लाड़ा तिन्हा ले लग कितेया जाणा, होर तेबे तिन्हा, तिन्हा ध्याड़े मन्झ ब्रत करणा।”
5	36	तिन्हें एक होर उदाहरण भी तिन्हा किन्हें बोल्या कि: “कोई माह्णुं नंऊँऐं कपड़े मन्झा ले कपड़ा छेकी किन्हें पुराणे कपड़ेया री टाल्ही नी ल्गान्दा, नी ता धोणे ले बाद नौंईं टाल्ही फटी जाणी होर से टाल्ही पुराणे कपड़ेया साउगी मेल नी खांदी।
5	37	होर नंऊँऐं अंगूरा रा रस पुराणे चामड़े रे थैलू मन्झ कोई नी भरदा, नी ता नंऊँऐं अंगूरा रा रसा सीजी किन्हें चामड़े रे थैलू फाड़ी देणा, होर अंगूरा रा रसा खिंडही जाणा; होर चामड़े रे थैलू रा भी नास हुई जाणा।
5	38	पर नंऊँआं अंगूरा रा रस नौंईं चामड़े रे थैलूया मन्झ भरणा चहिए।
5	39	कोई माह्णुं पुराणा अंगूरा रा रस पी किन्हें नंऊँआं नी चाहन्दा क्यूंकि से बोल्हा कि पुराणा ई ठीक आ।”
6	1	फेरी यीसू अरामा रे ध्याड़े नाजा री डोहर्रिया मन्झा ले हुई किन्हें जाया करहा था, होर तेसरे चेले नाजा री सीरी तोड़ी-तोड़ी किन्हें, होर हाथा किन्हें मली-मली किन्हें खांदे जाहें थे।
6	2	तेबे फरीसी लोका मन्झा ले कई लोक बोल्दे लगे, “तुस्से तेस कामा जो किधियो करहा ऐें, जेस जो अरामा रे ध्याड़े मन्झ करणा ठीक नी आ?”
6	3	यीसूए तिन्हा किन्हें बोल्या, “क्या तुस्से ये नी पढ़ेया कि आस्सा रे बापदादे राजा दाऊदे जेबे से होर तेसरे साथी भूखे थे, ता तिन्हें क्या कितेया?
6	4	से परमेसरा रे घरा मन्झ किधियो गया, होर चढ़ाईरी रोटिया खाध्ही, तिन्हा रोटिया जो याजका जो छाडी किन्हें कोई होर नी खाई सक्दा था, होर तिन्हें स्यों रोटिया आपणे साथिया जो भी दिती?”
6	5	होर यीसूए तिन्हा किन्हें बोल्या, “हांऊँ माह्णुं रा मह्ठा अरामा रे ध्याड़े रा भी प्रभु आ।”
6	6	केसी होर अरामा रे ध्याड़े यीसू यहूदी सभा मन्झ जाई किन्हें उपदेस देंदा लग्या; होर तेथी एक माह्णुं था, जेसरा सीधा हाथ बेजान हुई गईरा था।
6	7	व्यवस्था स्खाणे वाल्ऐ होर फरीसी लोक तेस पर दोस ल्गाणे री ताका मन्झ थे कि, देख्हा ऐें कि से अरामा रे ध्याड़े तेस जो ठीक करहा कि नी।
6	8	पर यीसू तिन्हारे विचार जाणहां था; एता कठे यीसूए तेस बेजान हाथा वाल्ऐ माह्णुं किन्हें बोल्या, “उठ, मन्झ भर खड़ा हुई जा।” से उठी किन्हें खड़ा हुई गया।
6	9	यीसूए तिन्हा किन्हें बोल्या, “हांऊँ तुस्सा ले ये पूछ्हा कि अरामा रे ध्याड़े व्यवस्था रे मताबक क्या करणा ठीक आ भला या बुरा करणा, जान बचाणा या नास करणा?”
6	10	होर तिन्हें चारो वखा तिन्हा सभी जो देखी किन्हें तेस आदमी किन्हें बोल्या, “आपणा हाथ अगे कर।” तिन्हें तेह्ड़ा ई कितेया, होर तेसरा हाथ ठीक हुई गया।
6	11	पर स्यों आपे ले बाहर हुई गये होर बैहस करदे लगे कि आस्से यीसू किन्हें क्या करिए?
6	12	होर तिन्हा ध्याड़े यीसू प्हाड़ा पर प्रार्थना करणे रे कठे निकल्या, होर तिन्हें परमेसरा रे कठे सारी रात प्रार्थना करदे-करदे बिताई दिती।
6	13	जेबे ध्याड़ा सुर्हू हुई गया, ता तिन्हें आपणे चेले जो सादी किन्हें तिन्हा मन्झा ले बारा चेले चुणी लये, होर तिन्हें तिन्हा जो चुणिरे चेले बोल्या।
6	14	होर स्यों यूंआं ऐें, समौन जेसरा नांऊँ जे तिन्हें पतरस भी रख्या था; होर तेसरा भाई अन्द्रियास होर याकूब होर यहून्ना होर फिलिप्पुस होर बरतुल्मै।
6	15	होर मत्ती होर थोमा होर हलफईसा रा मह्ठा याकूब होर समौन जेहड़ा जेलोतेस दला रा था।
6	16	होर याकूबा रा मह्ठा यहूदा होर यहूदा इस्करयोति, जो यीसू जो पकड़वाणे वाल्आ बणेया।
6	17	तेबे यीसू आपणे चेले साउगी प्हाड़ा ले उतरी किन्हें चौरस जगहा मन्झ खह्ड़ेया, होर तेसरे चेलेया री बडी भीड़, होर सारे यहूदिया ईलाके होर यरुस्लेम सैहरा होर सुर होर सैदा रे सैहरा रे समुद्रा रे बाढे बौह्त सारे लोक तेथी थे,
6	18	जो तेसरी सुणने होर आपणी बमारिया ले ठीक हूंणे रे कठे तेस वाले आईरे थे। होर दुस्टात्मा रे स्ताईरे लोका जो भी ठीक करहा ऐें थे।
6	19	होर सभ तेस जो छुह्णां चाहें थे, क्यूंकि तेस मन्झा ले सामर्थ निकली किन्हें सभी जो ठीक करहा ई थी।
6	20	तेबे यीसूए आपणे चेलेया री तरफ देखी किन्हें बोल्या; “धन्य ऐें तुस्से, जो गरीब ऐें, क्यूंकि परमेसरा रा राज तुस्सा रा आ।
6	21	धन्य ऐें तुस्से, जो एेबे भूखे ऐें; क्यूंकि तुस्से रजाए जाणे; धन्य ऐें तुस्से, जेह्ड़े एेबे रोहां ऐें, क्यूंकि तुस्सा हास्णा।
6	22	धन्य ऐें तुस्से, जेबे माह्णुं रे मह्ठे रे चेले हूंणे वजहा ले लोका तुस्सा किन्हें नफरत करहे, होर तुस्सा जो काढी दे, होर तुस्सा री बदनामी करहे, होर तुस्सा रा नांऊँ बुरा जाणी किन्हें नकारी दे।”
6	23	“तेस ध्याड़े तुस्सा खुस हुई किन्हें उछ्लणा होर कूदणा, क्यूंकि देखा, तुस्सा रे कठे स्वर्गा मन्झ बौह्त बडा इनाम रखिरा: तिन्हारे बापदादे नबिया साउगी भी तेह्ड़ा ई करदे रैंहयां ऐें थे।”
6	24	“तुस्से जो अमीर ऐें, तुस्सा जो बौह्त सजा मिलणी! क्यूंकि तुस्से आपणी खुसी पाई चुके।
6	25	तुस्से जो जेसरे वाले सभ कुछ आ जेह्ड़ा तुस्से चाहें, तुस्सा जो बौह्त सजा मिलणी! क्यूंकि तुस्सा भूखे रैंह्णां, तुस्से जो एेबे हासा ऐें, तुस्सा जो बौह्त सजा मिलणी! क्यूंकि तुस्सा दुःखी हूंणां होर रोणा।
6	26	होर तुस्से जेजो सभ लोक खरा बोले, तुस्सा जो बौह्त सजा मिलणी! क्यूंकि तिन्हारे बापदादे भी झूठे नबिया जो खरा बोल्हा ऐें थे।”
6	27	“पर हांऊँ तुस्सा सुणने वालेया किन्हें बोल्हा कि, आपणे दुसमणा किन्हें प्यार रखा; जो तुस्सा किन्हें नफरत करहे, तिन्हारा भला करा।
6	28	जो तुस्सा जो स्राप दे, तिन्हा जो तुस्से आसरीवाद देआ: जो तुस्सा री बेज्जती करहे, तिन्हारे कठे प्रार्थना करा।
6	29	तेरे मुंहां रे सीधी तरफ तुजो चांडा मारे, ता तेस वखा जो आपणे मुंहां रा दूजा पासा भी फेरी दे, तेस जो कुरता लैणे ले भी नी रोक।
6	30	जो कोई तुध ले मांगे, तेस जो दे; होर जो तेरी चीजा लई ले तेस ले दबारा वापस नी मांग।
6	31	होर जेह्ड़ा तुस्से चाहें कि लोक तुस्सा साउगी करहे, तुस्से भी तिन्हा साउगी तेह्ड़ा ई करा।”
6	32	“अगर तुस्से आपणे प्यार रखणे वाल्ऐ किन्हें ई प्यार रखघे, ता तुस्सा री तेता मन्झ क्या बड़ाई हुई? क्यूंकि पापी भी आपणे प्यार रखणे वालेया किन्हें प्यार रख्हा ऐें।
6	33	होर अगर तुस्से आपणे भलाई करणे वालेया साउगी ई भलाई करहा ऐें, ता तुस्सा री तेता मन्झ क्या बड़ाई हुई? क्यूंकि पापी भी ता एह्ड़ा ई करहा ऐें।
6	34	होर अगर तुस्से तिन्हा जो धुआर देहां ऐें, जिन्हा ले दबारा वापस पाणे री आस रखो, फेरी किधियो लोक तुस्सा री तारीफ करहे? क्यूंकि पापी पापिया जो धुआर देहां ऐें, ताकि तितना ई फेरी दबारा वापस पाई सको।
6	35	बल्कि आपणे दुसमणा किन्हें प्यार रखा, होर तिन्हारा भला करा: होर दबारा वापस पाणे री आस नी रखी किन्हें धुआर देआ; होर तुस्सा जो बड़ा इनाम मिलणा। होर तुस्सा परमप्रधाना रे बच्चे बणना, क्यूंकि से तिन्हा पर जो धन्यावाद नी करदे होर बुरे ऐें से तिन्हा दुहींया पर तरस करहा।
6	36	जेह्ड़ा तुस्सा रा बापू दया करणे वाल्आ, तिहां ई तुस्से भी दया करणे वाल्ऐ बणा।”
6	37	“केसी रा न्याय मत करहा ता तुस्सा रा भी न्याय नी हूंणा। दोस मत लगाऊआ, ता तुस्से पर भी दोस नी लगाया जाणा। माफ़ करा, ता तुस्से भी माफ़ किते जाणे।
6	38	देआ करा, ता तुस्सा जो भी दितेया जाणां: लोका तुस्सा जो पूरा नापी किन्हें, दबाई-दबाई किन्हें होर हिलाई-हिलाई किन्हें दली किन्हें तुस्सा री फाल्हे मन्झ पाणा, क्यूंकि जेस नापा किन्हें तुस्से नाप्हा ऐें, तेस ई नापा किन्हें तुस्सा रे कठे भी नाप्या जाणा।”
6	39	फेरी यीसूए तिन्हा किन्हें एक उदाहरण बोल्या, “क्या काणा, काणे जो पैंडा दसी सक्हा? क्या तिन्हा दुहिंआं गढे मन्झ नी पऊणा?
6	40	चेला आपणे गुरु ले बडा नी आ; पर जेबे तेस सिद्ध हुई जाणा, ता तेस आपणे गुरु साहीं बणी जाणा।
6	41	तू किधियो आपणे भाई री छोटी जे गलती जो देख्हा, होर आपणी बडी गलती तुजो नी सूझ्दी?
6	42	होर जेबे तेरी आपणी गलतिया कितनी बडी ई, ता तू आपणे भाई जो किधियो बोल्हा कि ‘हाऊँ तेरी छोटी जे गलती ठीक करुं।’ ओ पाखंडी, पैहले आपणी गलतिया जो सुधार, तेबे तु तेसरी मदद करी सक्हा कि से आपणी गलतिया जो सुधारी सको।”
6	43	“कोई खरा डाल नी आ, जो बुरा फल ल्याए, होर ना ता कोई बुरा डाल आ, जो खरा फल ल्याए।
6	44	हरेक डाल आपणे फला ले पछ्याणया जाहाँ; क्यूंकि लोक झाकड़ा ले अंजीर नी तोड़दे, होर ना झड़बेरी ले अंगूर।
6	45	खरा माह्णुं मना रे भण्डार ले खरी गल्ला काढा; होर बुरा माह्णुं मना ले भण्डार ले बुरी गल्ला काढा; क्यूंकि जो मना मन्झ भर्हीरा, से ई मुंहा पर आई जाहाँ।”
6	46	“जेबे तुस्से मेरा ग्लाईरा नी मन्नदे, ता तुस्से मुंजो हे प्रभु, हे प्रभु किधियो बोल्हा ऐें?
6	47	जो कोई मेरे वाले आहूँआं होर मेरी गल्ला सुणी किन्हें तिन्हा जो मन्हां, हांऊँ तुजो दस्हा कि से केस साहीं आं।
6	48	से तेस माह्णुं साहीं आं, जिन्हें जे घर बनाणे रे टैमा जमीन डुघी खणी किन्हें चट्टाना प्रयाल्हे नींऊ पाई, होर जेबे बाढ़ आई ता धारा तेस घरा पर लगी, पर तेस जो हिलाई नी सकी; क्यूंकि से पक्का बणीरा था।
6	49	पर जो सुणी किन्हें नी मन्नदा, से तेस माह्णुं साहीं आं, जिन्हें जे जमीना प्रयाल्हे बगैर नींऊँआं रा घर बणाया। जेबे तेस पर धारा बजी, ता से झट पट पई गया; होर से पई किन्हें सत्यानास हुई गया।”
7	1	जेबे यीसू लोका जो आपणी सारी गल्ला सुणाई चुक्या, ता से कफरनहूम सैहरा मन्झ आया।
7	2	होर तेथी एक सूबेदार था जेसरा सेऊआदार इतना ब्मार था कि से मरणे ई वाल्आ था, से सेऊआदार तेसरे कठे बौह्त प्यारा था।
7	3	जेबे तिन्हें यीसू रे बारे मन्झ सुणेया ता कुछ यहूदी लोक होर यहूदी मुखिये तेस वाले ये अर्ज करणे रे कठे तेस वाले भेजे कि, से आई किन्हें तेसरे सेऊआदारा जो ठीक करी दे।
7	4	स्यों यीसू वाले आई किन्हें तेस किन्हें बड़ी मिन्नत करदे लगे, “से एस लायक आ कि, तू तेसरे कठे ये करहे।
7	5	क्यूंकि से आस्सा री जाति किन्हें प्यार रख्हा होर तिन्हें ई आस्सा रे यहूदी सभा जो बणाईरा।”
7	6	होर यीसू तिन्हा साउगी चली गया, होर जेबे से घरा रे नेडे था, ता सुबेदारे तेस वाले कई दोस्ता रे ज्रीए ये खबर भेजी कि, “हे प्रभु दुःख नी उठा, क्यूंकि हांऊँ एस लायक नी आ कि, तू मेरे घरा मन्झ आये।
7	7	एता कठे मैं आपणे आपा जो एस लायक भी नी समझ्या कि, हांऊँ तेरे वाले आऊँ, पर सिर्फ बोली दे ता मेरे सेऊआदारा ठीक हुई जाणा।
7	8	हांऊँ भी केसी रे अधीन रैहणे वाल्आ माह्णुंआं, होर स्पाही मेरे अधीन ऐें, होर जेबे हांऊँ एकी जो बोल्हा, ‘जा,’ ता से चली जाहाँ, होर दूजे जो बोल्हा कि, ‘आऊ,’ ता से आहूँआं; होर आपणे केसी सेऊआदारा जो बोल्हा कि, ‘ये कर,’ होर से तेहड़ा ई करहा।”
7	9	ये सुणी किन्हें यीसू जो हरानी हुई, होर तिन्हें पीछे मुड़ी फेरी किन्हें तेस्सा भीड़ा किन्हें जो तेसरे साउगी चलिरी थी बोल्या, “हांऊँ तुस्सा किन्हें बोल्हा कि, मैं इस्राएल देसा मन्झ कोई एह्ड़ा माह्णुं नी मिल्या जो मेरे पर विस्वास करा।”
7	10	होर जो दोस्त सुबेदारे भेजिरे थे, तिन्हें घरा जाई किन्हें तेस सेऊआदारा जो ठीक ठाक देखेया।
7	11	थोह्ड़े ध्याड़े ले बाद यीसू नाईन सैहरा जो गया, होर तेसरे चेले, होर बडी भीड़ भी तेस साउगी चली।
7	12	जेबे से गांऊँआं रे फाटका वाले पुज्हेया, ता लोके एक मरिरे जो अर्थी पर चक्की किन्हें बाहर लई जाया करहा ऐें थे। से आपणी माऊआ रा कल्हा-कल्हा मह्ठा था, होर से जन्नानी एक विधवा थी, होर गांऊँआं रे बौह्त सारे लोक तेस्सा साउगी थे।
7	13	तेस्सा जो देखी किन्हें प्रभु दया किन्हें भरी गया, होर यीसूए तेस्सा विधवा किन्हें हिम्मत देंदे हुए बोल्या, “मत रो।”
7	14	तेबे तिन्हें नेडे जे आई किन्हें अर्थी छुही; होर अर्थी चकणे वाल्ऐ रुकी गये, तेबे तिन्हें बोल्या, “हे जुआन, हांऊँ तुजो बोल्हा, उठी जा!”
7	15	तेबे से मुर्दा उठी बैठया, होर बोल्दा लग्या: होर तिन्हें से तेसरी माऊआ जो सौंपी दितेया।
7	16	ये देखी किन्हें सभ लोक बौह्त डरी गये, होर स्यों परमेसरा री बड़ाई करी किन्हें बोल्दे लगे कि, “आस्सा रे बीचा मन्झ एक बड़ा नबी आई गईरा। होर परमेसरे आपणे लोका जो मदद करणे रे कठे आई गईरा।”
7	17	होर तेसरे बारे मन्झ ये गल सारे यहूदिया ईलाके होर ओरले परले, नेडे रे सारे ईलाके मन्झ फैल्ही गयी।
7	18	होर यहून्ना बपतिस्मा देणे वाल्ऐ रे चेले आई किन्हें यहून्ना जो इन्हा गल्ला री खबर दिती।
7	19	तेबे यहून्ने आपणे दो चेले प्रभु वाले ये सुआल करणे रे कठे भेजे कि, “क्या तू से ई मसीह आ जेस जो भेजणे रा वादा परमेसरे कितिरा था, या आस्से केसी होरी जो न्हयािल्ए?”
7	20	यहून्ना रे चेले तेस वाले आई किन्हें बोल्या, “यहून्ना बपतिस्मा देणे वाल्ऐ आस्से तेरे वाले ये पुछणे रे कठे भेजिरे कि, आऊणें वाल्ऐ तुस्से ई ऐें कि, आस्से केसी होरी जो न्हयािल्ए?”
7	21	तेस ई टैम यीसूए कईया जो बमारिया ले, होर पीड़ा, होर दुस्टात्मा ले छुड़ाया, होर बौह्त सारे काणे लोका री हाखिया जो ठीक कितेया।
7	22	होर यीसूए यहून्ना रे चेले किन्हें बोल्या, “जो कुछ तुस्से देख्या होर सुणेया, जाई किन्हें यहून्ना बपतिस्मा देणे वाल्ऐ किन्हें बोली देआ कि, काणे देख्हा ऐें, लंगड़े चल्हा फिरहा ऐें, कोढ़ी सुद्ध किते जाहें, होर टौणें सुणहां ऐें, मरिरे या जो जिउंदा कितेया जाहाँ, होर गरीबा जो खुसी री खबर सुणाई जाहीं।
7	23	होर धन्य ऐें स्यों, जो मेरे पर विस्वास करणा नी छाडदे।”
7	24	जेबे यहून्ना बपतिस्मा देणे वाल्ऐ रे भेजिरे दूत चली गये, ता यीसू यहून्ना रे बारे मन्झ लोका किन्हें बोल्दा लग्या, “तुस्से बियाबान जगहा मन्झ क्या देख्दे गईरे थे? क्या बागरा किन्हें हिल्दे लगिरे सरकंडे जो?
7	25	ता फेरी तुस्से क्या देख्दे गईरे थे? जिन्हें मैहंगे कपड़े पैहनी रे थे? नी, जो मैहंगे कपड़े पैन्हां ऐें होर सुख विलासा किन्हें रैंहयां ऐें, स्यों राजमहला मन्झ रैंहयां ऐें।
7	26	ता फेरी तुस्से क्या देख्दे गईरे थे? क्या केसी नबी जो देखणे रे कठे? हां, हांऊँ तुस्सा किन्हें बोल्हा, बल्कि नबी ले भी बडे जो।
7	27	ये से ई आ, जेसरे बारे मन्झ लिखिरा कि: ‘देखा, हांऊँ आपणे दूता जो तेरे अगे-अगे भेज्हा, जेस तेरे अगे-अगे पैंडा ठीक करणा।’”
7	28	हांऊँ तुस्सा किन्हें बोल्हा कि, जितने भी लोका रा संसारा मन्झ जन्म हुईरा, तिन्हा मन्झा ले यहून्ना बपतिस्मा देणे वाल्ऐ ले कोई बडा नी हुआ। पर जो परमेसरा रे राजा मन्झ छोटे ले छोटा आ से तेस ले बडा आ।
7	29	जेबे तिन्हें ये सुणेया कि यीसूए क्या बोल्या, तेबे सभीए एथी तक कि चुंगी लैणे वाल्ऐ भी यहून्ना ले बपतिस्मा लई किन्हें ये मनी लया कि परमेसर धर्मी आ।
7	30	पर फरीसी लोके होर व्यवस्था स्खाणे वाल्ऐ आपणे बारे मन्झ परमेसरा री इच्छा जो टाल्ली दिती, क्यूंकि तिन्हें यहून्ना ले बपतिस्मा लेणे ले ना करी दिती।
7	31	“एता कठे हांऊँ एस जमाने रे लोका री तुलना केस साउगी करूं कि स्यों केस साहीं ऐें?
7	32	स्यों तिन्हा बच्चेया साहीं ऐें जो बजारा मन्झ बैठिरे एक दूजे किन्हें चिंगी-चिंगी किन्हें बोल्हा ऐें कि, ‘आस्से तुस्सा रे कठे बंसरी बजाई, होर तुस्से नी नाचे, आस्से रोये, पर तुस्से नी रोये!’
7	33	क्यूंकि तुस्से यहून्ना बपतिस्मा देणे वाल्ऐ रे कठे सिकायत करहे कि तिन्हें आपणा टैम रोटी खाणे होर अंगूरा रा रस पीणे मन्झ नी लगाया; फेरी भी तुस्से बोल्हा ऐें कि, तेस मन्झ दुस्टात्मा ई।
7	34	हांऊँ माह्णुं रा मह्ठा आया होर आम लोका साहीं खांहां पिहां, होर तुस्से बोल्हा ऐें कि, ‘पेटू होर पियक्कड़ माह्णुंआं, चुंगी लैणे वालेया रा होर पापिया रा दोस्त।’
7	35	पर माह्णुं रे काम एस गल्ला रा फैसला करहे कि बुद्धिमान कुणहां।”
7	36	फेरी केसी एक फरीसी लोके यीसू किन्हें अर्ज किती कि, मेरे साउगी खाणा खाऊआ। इधी कठे से तेस फरीसी रे घरा मन्झ जाई किन्हें खाणा खांदे बैठया।
7	37	तेस सैहरा री एक पापण ज्नाने ये जाणी किन्हें कि यीसू केसी फरीसी रे घरा मन्झ खाणा खांदे बैठीरा, से संगमरमरा रे भांडे मन्झ कीमती इत्र लई आई।
7	38	होर आई किन्हें यीसू रे पीछे खड़ी हुई गई, होर रोंदे हुए तेसरे पैरा जो आपणी हाखिया रे पाणी किन्हें सग्दी होर आपणे मूंडा रे बाला किन्हें पुन्झ्दी लगी। होर तेस्से तेसरे पैर बार-बार चूमी किन्हें पैरा गास इत्र मल्या।
7	39	ये देखी किन्हें, से फरीसी जिन्हें जे यीसू सादिरा था, आपणे मना मन्झ सोच्दा लग्या, “अगर ये नबी हुन्दा ता जाणी लैंदा कि, ये जे तेस जो छुह्या करहा ई, से कुण्हीं होर केह्ड़ी ज्नाने ई? क्यूंकि से ता पापण ई।”
7	40	तेसरे मना री गल्ला जाणी किन्हें यीसूए बोल्या कि, “हे समौन हांऊँ तेरे किन्हें कुछ बोलणा चाहां।” तिन्हें बोल्या, “हे गुरु बोल।”
7	41	यीसूए ये उदाहरण देई किन्हें बोल्या “केसी महाजना रे दो देहणदार थे, एकी पर पांज सौ ध्याड़े री कमाई री कीमता री बराबरी रा कर्ज था, होर दूजे पर पंज्याह ध्याड़े री कमाई री कीमता री बराबरी रा कर्जा था।
7	42	क्यूंकि स्यों कर्जा वापस करणे री हालता मन्झ नी थे इधी कठे महाजने अनुग्रह करी किन्हें दुहिं रे कर्ज माफ़ करी दिते। इधी कठे तिन्हा मन्झा ले केस देहणदारा तेस किन्हें ज्यादा प्यार रखणा।”
7	43	समौने जवाब दितेया, “मेरी समझा मन्झ से, जेसरा जे तिन्हें ज्यादा कर्ज माफ़ कितेया तेस ज्यादा प्यार रखणा।” यीसूए तेस किन्हें बोल्या, “तैं ठीक बोल्या।”
7	44	होर यीसूए तेस्सा ज्नाने री तरफा मुड़ी किन्हें समौना किन्हें बोल्या, “क्या तू देखा कि एस्से ज्नाने क्या कितेया? हांऊँ तेरे घरा मन्झ आया पर आस्सा रे रुआजा रे मताबक तैं मेरे पैरा धोणे रे कठे पाणी नी दितेया। पर एस्से जन्नाने मेरे पैर हाखिया रे आंसू किन्हें सगे, होर आपणे बाला किन्हें पुन्झे।”
7	45	आस्सा रे रुआजा रे मताबक तैं चूमी किन्हें मेरे स्वागत नी कितेया, पर जेबे ले हांऊँ आईरा तेभे ले एस्से जन्नाने मेरे पैर चूमणे नी छाडे।
7	46	तैं मेरा आदर करणे रे कठे मेरे मूंडा पर जैतूना रा तेल नी मल्या; पर एस्से मेरे पैरा पर कीमती खुस्बूदार मल्या।
7	47	“इधी कठे हांऊँ तुध किन्हें बोल्हा कि, एस्सा रे बौह्त सारे पाप माफ़ हुई गये, इधी कठे ऐस्से बौह्त प्यार जाहिर कितेया। पर जेसरा थोह्ड़ा माफ़ हुईरा, तेस थोह्ड़ा ई प्यार जाहिर करणा।”
7	48	होर यीसूए तेस्सा ज्नाने किन्हें बोल्या, “तेरे पाप माफ़ हुई गये।”
7	49	तेबे जो लोक तेस साउगी खाणा खांदे बैठिरे थे, स्यों आपणे-आपणे मना मन्झ सोच्दे लगे कि, “ये कुणहां आ जो पापा जो माफ़ करा जेस जो सिर्फ परमेसर माफ़ करी सका?”
7	50	पर यीसूए ज्नाने किन्हें बोल्या, “परमेसरे तू बचाई लिती, क्यूंकि तैं मेरे पर विस्वास कितेया। सांति किन्हें चली जा।”
8	1	एता ले बाद झट पट यीसू सैहरा-सैहरा होर गांऊँआं-गांऊँआं प्रचार करदे हुए, होर परमेसरा रे राजा री खुसी री खबर सुणांदे हुए फिरदा लग्या। होर बारा चेले तेस साउगी थे।
8	2	होर बौह्त सारी ज्नानिया भी तेस साउगी थी, जो दुस्टात्मा ले होर बमारिया ले छुड़ाई गईरी थी। होर स्यों ये ई, मरियम जेस्सा जो मगदलीना (मगदल गांऊँआं) री बोल्हा ऐें थे, जेस्सा मन्झा ले जे सात दुस्टात्मा काढी गईरी थी।
8	3	होर राजा हेरोदेसा रे भंडारी खुजे री लाड़ी योअन्ना होर सूसन्नाह होर भी बौह्त सारी ज्नानिया आपणी जायदाद मन्झ ले देई किन्हें यीसू होर तेसरे चेले री मदद करहा ई थी।
8	4	जेबे बडी भीड़ कठी हुई, होर गांऊँआं रे कई लोक तेस वाले आहूँआं ऐें थे, यीसूए तिन्हा किन्हें उदाहरणा मन्झ बोल्या:
8	5	“एक किसान बेजा बाह्णे रे कठे डोर्हीया जो गया, होर बेजा बाह्णे रे टैमा कुछ बेजा पैंडे रे बाढे पया होर जिखी गया, होर आसमाना रे चिड़ुऐ आई किन्हें से बेजा चुगी लया।
8	6	होर कुछ पात्थरा वाली जमीना पर पया, होर छोड़े ई जम्मी गया, पर पाणी नी मिलणे री वजहा ले से सुक्की गया।
8	7	होर कुछ बेजा झाकड़ा मन्झ पया, होर झाकड़ा साउगी बढ़ी किन्हें से दबाई दितेया।
8	8	पर कुछ बेजा बांकी जमीना पर पया, होर बढ़ी किन्हें बौह्त फलेया; होर बढ़ी किन्हें तिन्हें सौ गुणा फल ल्यान्देया।” ये बोली किन्हें यीसूए जोरा किन्हें बोल्या, “जो मेरी गल्ला सुणदा लगीरा से बड़े ध्याना किन्हें सुणें।”
8	9	यीसू रे चेले तेस ले पूछेया कि, “ये उदाहरण रा क्या मतलब आ?”
8	10	तिन्हें बोल्या, “तुस्सा जो ता परमेसरा रे राजा रे भेदा री समझ दितीरी, पर होरी जो उदाहरणा मन्झ सुनाणा पहूंआं।” इधी कठे कि; “स्यों कामा जो देखदे हुए भी नी देखे, होर मेरी गल्ला जो सुणदे हुए भी नी समझे।”
8	11	“उदाहरण रा मतलब ये आ: कि बेजा ता परमेसरा रा बचन आ।
8	12	पैंडे रे बाढे पर पऊणे वाल्ऐ बेजा तिन्हा लोका साहीं आ, जिन्हें परमेसरा रे बचना जो सुणेया; तेबे सैतान आई किन्हें तिन्हारे मना मन्झा ले बचन चकी किन्हें लई जाहाँ, ताकि स्यों विस्वास करी किन्हें उद्धार नी पाई ले।
8	13	गट्टे वाली जमीना पर पऊणे वाल्आ बेजा तिन्हा लोका साहीं आ कि, जेबे स्यों सुणहां ऐें, ता बड़ी खुसी किन्हें परमेसरा जो बचन जो मन्हां ऐें। पर आपणे अंदर जड़ नी पकड़णने री वजहा ले स्यों थोह्ड़े ही ध्याड़े तक विस्वास रख्हा ऐें; होर परखणी रे टैम स्यों परमेसरा रे बचना पर विस्वास करना छाडी देहां ऐें।
8	14	झाकड़ा मन्झ पऊणे वाल्आ बेजा तिन्हा लोका साहीं आ, जिन्हें परमेसरा रे बचना जो सुणेया, होर संसारा री चिन्ता, पैसे रा धोखा होर जिन्दगी रे सुख विलासा मन्झ फसी जाहें, होर स्यों परमेसरा री इच्छा पर नी चली पांदे।
8	15	पर बढ़िया जमीना पर पऊणे वाल्आ बेजा तिन्हा लोका साहीं आ, जो भले होर खरे मना ले परमेसरा रे बचना जो सुणे होर सबर रखी किन्हें परमेसरा री इच्छा जो पूरी करहे।”
8	16	“कोई भी दीऊये जो भ्खाई किन्हें तेता जो भांडे रे हेठ होर ना मांजे हेठ रख्दा, पर से दीऊये जो दीवटा पर रख्हा, ताकि घरा रे अंदर आऊणें वाल्ऐ पर प्रयासा हो।
8	17	क्यूंकि हर एक चीज़ जेह्ड़ी छुपिरी, से जाहिर हुई जाणी, होर हर एक रहस्य, प्रयासे मन्झ आऊंणा।
8	18	इधी कठे चतन्न रैहया कि, तुस्से क्या सुणहां ऐें? क्यूंकि जेह्ड़े मेरी गल्ला जो सुणे, तिन्हा जो ज्यादा समझ आऊणीं; पर जेह्ड़े लोक नी सुणदे लगिरे तिन्हा वाले जो भी सोच समझ हाई; से तिन्हा ले लई लिती जाणी। जेस जो स्यों आपणा मन्हां ऐें।”
8	19	यीसू री माऊ होर भाई तेस वाले आये, पर भीड़ा री वजहा ले स्यों तेस किन्हें मिली नी सके।
8	20	होर यीसू किन्हें बोल्या गया कि, “तेरी माऊ होर तेरे छोटे भाई बाहर खड़ीरे होर तुध किन्हें मिलणा चाहें।”
8	21	पर यीसूए जवाब दितेया होर तिन्हा जो बोल्या कि, “मेरी माऊ होर मेरे भाई यूं ऐें, जो परमेसरा रा बचन सुणहां ऐें होर मन्हां ऐें।”
8	22	फेरी एक ध्याड़े यीसू आपणे चेले साउगी किस्तिया पर चढ़ी गया, होर यीसूए तिन्हा किन्हें बोल्या कि, “आऊआ, गलील समुद्रा रे दूजे बाढे वखा जो चल्हा ऐें।” होर तेबे स्यों किस्ती मन्झ बैठी किन्हें चली गये।
8	23	होर जेबे किस्ती चल्या करहा थी, ता यीसू सई गया। होर समुद्रा मन्झ एक बडा तूफान आया, होर किस्ती पाणी किन्हें भहर्रदी लगी, होर स्यों खतरे मन्झ थे।
8	24	तेबे स्यों यीसू वाले आये होर तिन्हें से जगाया, होर बोल्या, “हे माल्क! हे माल्क! आस्से डूबी किन्हें मरणे वाल्ऐ ऐें।” तेबे यीसूऐ उठी किन्हें तूफान होर लैहरा प्रुआची होर स्यों रुकी गये, होर सभ कुछ सांत हुई गया।
8	25	होर यीसूऐ तिन्हा किन्हें बोल्या, “तुस्सा रा विस्वास केथी था?” पर स्यों डरी गये, होर हरान हुई किन्हें आपु मन्झ बोल्दे लगे, “ये कुणहां? कि तूफान होर पाणी री लैहरा भी एसरा हुक्म मन्हां ऐें।”
8	26	फेरी यीसू होर तेसरे चेले गिरासेनिया रे ईलाके मन्झ पूजी गये, जो समुद्रा रे पार गलील जिल्ले रे साम्हणें था।
8	27	जेबे से बाढे पुज्हेया, ता तेस गांऊँआं रा एक माह्णुं तेस किन्हें मिल्या, जेस मन्झ जे दुस्टात्मा थी होर से बौह्त ध्याड़े ले कपड़े नी पैहणदा था होर ना घरा मन्झ रैंहयां था, पर से कबरा मन्झ रैंहयां था।
8	28	से यीसू जो देखी किन्हें चिन्गेया, होर तेसरे साम्हणें पई किन्हें जोरा किन्हें बोल्दा लग्या, “हे परमप्रधान परमेसरा रे मह्ठे यीसू! तेरा मेरे किन्हें क्या रिस्ता? हांऊँ तुध ले अर्ज करहा कि, मुंजो दुःख नी दे।”
8	29	क्यूंकि यीसूए हुक्म दितेया, हे दुस्टात्मा, एस माह्णुं मन्झा ले निकली जा, इधी कठे कि से तेस पर हावी हुंहां ईं थी: होर जेब्की लोक तेस जो सांगला होर बेड़िया किन्हें बान्हा ऐें थे, तेबे भी से जंजीरा जो त्रोड़ी देहां था, होर दुस्टात्मा तेस मन्झ बसी गईरी थी।
8	30	होर यीसूए तिन्हा ले पूछेया, “तेरा नांऊँ क्या आ?” तिन्हें बोल्या, “मेरा नांऊँ सेना आ,” क्यूंकि तेस मन्झ बौह्त दुस्टात्मा स्माईरी थी।
8	31	होर तिन्हें तेस ले बौह्त अर्ज किती कि, “से तिन्हा जो डुगहे गड्ढे मन्झ जाणे रा हुक्म नी दे।”
8	32	तेथी प्हाड़ा पर सुअरा रा एक बडा झुंड चरेया करहा था, होर तिन्हें तेस ले अर्ज किती कि, “आस्सा जो इन्हा सुअरा मन्झ भेजी दे।” होर तिन्हें स्यों जाणे दिते।
8	33	होर तेबे दुस्टात्मा तेस माह्णुं ले निकली किन्हें सुअरा मन्झ चली गयी होर से सुअरा रा झुंड प्रचण्ड हुई किन्हें ढलाना परा ले समुद्रा मन्झ पई गया, होर डूबी मरेया।
8	34	होर तिन्हारे पुहाल ये जो हुईरा था एता जो देखी किन्हें भगी गये, होर गांऊँआं मन्झ जाई किन्हें ये खबर दिती।
8	35	होर जो कुछ हुएआ था तेता जो देखणे रे कठे लोक आये, होर स्यों यीसू वाले आई किन्हें जेस माह्णुं मन्झा ले जे दुस्टात्मा काढी री थी; यीसू रे पैरा वाले तेस जो कपड़े पैहनी किन्हें होर आपणे पुरे होसा मन्झ ठीक हुई किन्हें बैठीरे देख्या, होर स्यों ये देखी किन्हें डरी गये।
8	36	होर देखणे वाल्ऐ तेस जो दसेया कि, से दुस्टात्मा रा स्ताईरा आदमी किहाँ ठीक हुआ।
8	37	तेबे गिरासेनिया रे ईलाके रे ओरले परले सब लोक तेस वाले आई किन्हें अर्ज करदे लगे कि, आस्सा रे ईलाके ले चली जा; क्यूंकि तिन्हा स्यों बड़े भारी डरी गईरे थे: होर यीसू किस्तिया मन्झ चढ़ी किन्हें वापस चली गया।
8	38	जेस आदमी ले जे दुस्टात्मा काढी री थी, से यीसू ले अर्ज करदा लग्या कि, मुंजो आपणे साउगी रैहणे दे, पर यीसूए से वापस भेजी दितेया, होर तेस किन्हें बोल्या,
8	39	“आपणे घरा जो वापस चली जा होर जाई किन्हें आपणे लोका जो दस कि, परमेसरे तेरे कठे केहड़े बडे-बडे काम किते।” से जाई किन्हें सारे गांऊँआं मन्झ प्रचार करदा लग्या कि, यीसूए मेरे कठे केहड़े बडे-बडे काम किते।
8	40	जेबे यीसू गलील समुद्रा री दूजी तरफ पुज्हेया, ता लोके तेसरा स्वागत कितेया, क्यूंकि स्यों सभ तेस जो न्यहाल्या करहा ऐें थे।
8	41	होर याईर नांऊँआं रा एक माह्णुं जो यहूदी सभा रा मुखिया था, से आया, होर यीसू रे पैरा पर पई गया होर अर्ज करदा लग्या कि, “मेरे घरा जो चल।”
8	42	क्यूंकि तेसरी बारा साला री एकलौती मह्ठी थी, होर से मरणे वाली थी। जेबे से जाया करहा था, तेबे लोक तेस पर पई जाया करहा ऐें थे।
8	43	होर एक ज्नाने जेस्सा जो बारा साला ले खून बैहणे री ब्मारी थी, होर जो आपणी सारी कमाई बैदा री पीछे खर्च करी बैठीरी थी होर फेरी भी से ठीक नी हुईरी थी।
8	44	तेस्से पीछे ले आई किन्हें तेसरे कपड़े रा पूह्ंग छुह्या, होर झट पट तेस्सा रा खून बैहणा बंद हुई गया।
8	45	एता पर यीसूए बोल्या, “हांऊँ कुने छुह्या?” जेबे सब मुखरदे लगे, ता पतरस होर तेसरे साथीये बोल्या, “हे माल्का, तुजो ता भीड़ दबाया करहा ई होर तेरे प्रयाल्हे पया करहा ई।”
8	46	पर यीसूए बोल्या, “केसिये हांऊँ छुह्या क्यूंकि मैं जाणी लईरा कि मेरे मन्झा ले सामर्थ निकली।”
8	47	जेबे ज्नाने देख्या कि, हांऊँ ल्हुखी नी सक्दी, ता से काम्दी हुई आई, होर तेस्से तेसरे पैरा पर पई किन्हें सब लोका रे साम्हणें दसेया कि, मैं केस वजहा ले तू छुह्या, होर किहाँ ठीक हुई गयी।
8	48	यीसूए तेस्सा किन्हें बोल्या, “मह्ठीऐ तैं विस्वास कितेया कि हांऊँ तुजो ठीक करी सक्हा, इधी कठे तू ठीक हुई, सांति किन्हें चली जा।”
8	49	यीसू ये बोल्या ई करहा था कि, केसीए यहूदी सभा रे मुखिये रे घरा ले तेथी आई किन्हें तेस किन्हें बोल्या कि, “तेरी बेटी मरी गयी, तू गुरु जो परेसान नी कर।”
8	50	जो कुछ हुईरा था तेता जो सुणी किन्हें यीसूए याईरा जो जवाब दितेया, “मत डर; सिर्फ विस्वास रख, तेस्सा ठीक हुई जाणा।”
8	51	घरा मन्झ आई किन्हें तिन्हें जवाब दितेया पतरस होर यहून्ना होर याकूब होर मह्ठी रे माऊ-बापू जो छाडी किन्हें तिन्हें होर केसी जो आपणे साउगी अंदर नी आऊणें दितेया।
8	52	होर सब तेस्सा रे कठे रोया पिटेया करहा ऐें थे, पर तिन्हें बोल्या, “रोआ मत; से मरीरी नी ई, पर सया करहा ई।”
8	53	एता पर लोके तेसरा मज़ाक डूआया, क्यूंकि स्यों ये जाणहां ऐें थे कि मह्ठी ता मरी चुकीरी।
8	54	पर तिन्हें तेस्सा रा हाथ पकड़ेया, होर तिन्हें जोरा किन्हें बोल्या, “मह्ठीऐ उठी जा!”
8	55	तेबे से दबारा जिउंदी हुई गई होर झट पट उठी गयी; फेरी तिन्हें हुक्म दितेया कि, एस्सा जो कुछ खाणे जो देआ।
8	56	तेस्सा रे माऊ-बापू हरान हुई गये, पर तिन्हें स्यों खबरदार किते कि ये जो कुछ भी हुएया, केसी किन्हें देख्या बोल्दे।
9	1	फेरी यीसूए बारा चेले सादी किन्हें तिन्हा जो सब दुस्टात्मा होर ब्मारिया जो दूर करणे री सामर्थ होर हक दितेया।
9	2	होर यीसूए आपणे चेले परमेसरा रे राजा रा प्रचार करणे, होर ब्मारा जो ठीक करणे रे कठे भेजे।
9	3	यीसूए आपणे चेले किन्हें बोल्या, “पैंडे रे कठे कुछ देख्या लैंदे, ना ता डंडा, ना ता रोटी, ना झोला, होर ना बटुऐ मन्झ ढब्बे, होर ना दो-दो कुरते।
9	4	होर कोई तुस्सा जो आपणे घरा सादे, ता तेस घरा मन्झ ई रहुआ, जेबे तक कि तुस्से तेस गांऊँआं जो छाडी नी देंघे।
9	5	जो कोई तुस्सा जो नी मन्ने तेस गांऊँआं ले निकल्दे हुए आपणे पैरा री धूड़ा जो झाड़ी देआ, ताकि तिन्हारे बरखलाफ ये गुआही हो।”
9	6	होर स्यों निकली किन्हें गांऊँआं-गांऊँआं खुसी री खबर सुणान्दे, होर हर जगहा लोका जो ठीक करदे फिरे।
9	7	होर चौथाई देसा रे गलील जिल्ले रे अन्तिपास राजा ये सब गल्ला सुणी किन्हें डरी गया, क्यूंकि कई बोल्हा ऐें थे कि, यहून्ना बपतिस्मा देणे वाल्आ मरिरे मन्झा ले जिउंदा हुई गईरा।
9	8	होर कई ये बोल्हा ऐें थे कि, एलिय्याह नबी जाहिर हुई गईरा: होरिये ये बोल्या कि, कोई महान पुराणे नबिया मन्झा ले कोई जिउंदा हुई गईरा।
9	9	पर हेरोदेस राजे बोल्या, “यहून्ना बपतिस्मा देणे वाल्ऐ रा ता मैं मूंड कटाई दितिरा था, एेबे ये कुण्हां, जेसरे बारे मन्झ हांऊँ ऐहड़ी गल्ला सुणहां?” होर तिन्हें तेस जो देखणे री इच्छा जाहिर किती।
9	10	फेरी यीसू रे चुणिरे चेले वापस आई किन्हें जो कुछ तिन्हें कितिरा था तेस जो दसी दितेया। होर से तिन्हा जो लई किन्हें बैतसैदा गांऊँआं जो गया ताकि स्यों कल्हे रही सके।
9	11	पर बौह्त सारे लोक ये जाणी किन्हें कि यीसू तेथी आ तेसरे वाले चली गये। होर यीसू खुसी साउगी तिन्हा किन्हें मिल्या, होर से तिन्हा किन्हें परमेसरा रे राजा री गल्ला करदा लग्या, होर जो ब्मार ठीक हूंणां चाहें थे, तिन्हें स्यों ठीक करी दिते।
9	12	जेबे ध्याड़ा ढल्दा लग्या, ता तेसरे बारा चेले तेस वाले आई किन्हें बोल्दे लगे, “लोका जो भेजी दे, ताकि स्यों चारो तरफा रे गांऊँआं होर बस्ती मन्झ जाई किन्हें आपणे रैहणे होर खाणे रा इंतजाम करी सके, क्यूंकि आस्से एथी सुनसान जगहा मन्झ ऐें।”
9	13	यीसूए आपणे चेले किन्हें बोल्या, “तुस्से ई इन्हा जो खाणे रे कठे देआ।” तिन्हें बोल्या, “आस्सा वाले पांज रोटिया होर दो मछिया जो छाडी किन्हें होर कुछ नी आ, पर हां, अगर आस्से जाई किन्हें इन्हा सभी लोका रे कठे खाणा मूले खरीधगे, ता हुई सक्हा।” (तेथी लगभग पांज हज़ार आदमी थे।)
9	14	तेबे यीसू आपणे चेले किन्हें बोल्या, “तिन्हा जो पन्ज्याह-पन्ज्याहा री घीढ़ी मन्झ बठ्याली देआ।” (स्यों पांज हज़ार मर्ध थे पर तिन्हें ज्नानिया होर बच्चे नी गिणीरे थे)
9	15	चेले तेह्ड़ा ई कितेया, होर सब लोक बठ्याली दिते।
9	16	तेबे तिन्हें स्यों पांज रोटिया होर दो मछिया लई, होर स्वर्गा री तरफा जो देखी किन्हें धन्यावाद कितेया, होर रोटिया तोड़ी-तोड़ी किन्हें तिन्हा चेले जो देंदे गये, ताकि स्यों लोका जो बांडी सके।
9	17	होर स्यों खाई किन्हें रजी गये। होर खाणे ले बाद बी रोटी होर मछिया बची गई, होर तिन्हें बचीरी रोटिया री बारा भर्हिरी छड़ोल्लू चक्के।
9	18	जेबे यीसू कल्हे प्रार्थना करेया करहा था, ता चेले तेस साउगी थे, होर तिन्हें तिन्हा ले पूछेया कि, “लोक मुंजो क्या बोल्हा ऐें की हांऊँ कुणहां?”
9	19	तिन्हें जवाब दितेया, “कई लोक बोल्हे कि यहून्ना बपतिस्मा देणे वाल्आ, कई लोक बोल्हा ऐें कि तू एलिय्याह नबी आ, होर कुछ एह्ड़ा भी बोल्हे कि पुराणे नबिया मन्झा ले कोई जिउंदा हुई गईरा।”
9	20	यीसूए तिन्हा ले पूछेया, “पर तुस्से मुंजो क्या बोल्हा ऐें की हांऊँ कुणहां?” पतरसे जवाब दितेया, “तू परमेसरा रा भेजिरा मसीह आ।”
9	21	तेबे यीसूए स्यों खबरदार किते कि, “ये गल केसी किन्हें देख्या बोल्दे कि हांऊँ मसीह आ।”
9	22	होर यीसूए बोल्या कि, “हांऊँ माह्णुं रे मह्ठे रे कठे जरूरी आ कि हांऊँ बौह्त दुःख उठाऊँ, होर यहूदी मुखिये, मुख्य याजक होर व्यवस्था स्खाणे वाल्ऐ मुंजो बेकार समझी किन्हें मारी दे, होर हांऊँ त्रीजे ध्याड़े जिउंदा हुई जाऊँ।”
9	23	यीसूए सभी किन्हें बोल्या, “जो कोई मेरा चेला बणना चाहां, से आपणी इच्छा पूरा करणे रे बजाए दुःखा रा क्रूस चकी किन्हें मेरा चेला बणे।
9	24	जो कोई आपणी जान बचाणा चाहां, तेस अनंतकाला री जिन्दगी खोई देणी, पर जो कोई मेरे कठे आपणी जान गुआई देह्न्गा, तेस ही हमेसा री जिन्दगी पाणी।
9	25	होर अगर तुस्से पूरे संसारा री चीज़ा कठा करी ले, फेरी भी अनंत जिन्दगी नी पाई सके, होर तेता जो गुआई दे, ता तेस जो क्या फायदा हूंणा?
9	26	जिन्हा मेरे होर मेरे बचना री वजहा ले मेरा इनकार करणा, मां माह्णुं रे मह्ठे जेबे पवित्र स्वर्गदूता किन्हें आपणे बापू री महिमा साउगी आऊंणा, तेबे मां भी, तिन्हारा इनकार करणा।
9	27	हांऊँ तुस्सा किन्हें सच्च बोल्हा कि, एथी बौह्त लोक खड़ीरे कि तिन्हा परमेसरा रा राज देखी लैणा, होर तेबे ही तिन्हा मरणा।”
9	28	इन्हा गल्ला रे कुछ आठ ध्याड़े ले बाद, यीसूए पतरस, यहून्ना होर याकूबा जो साउगी लेई किन्हें प्रार्थना करणे रे कठे प्हाड़ा पर गया।
9	29	जेबे यीसू प्रार्थना करेया ई करहा था, ता तेसरे चेहरे रा रूप बदली गया, होर तेसरा कपड़ा चीटा हुई किन्हें चमक्दा लग्या।
9	30	तेबे मूसा होर एलिय्याह नबी, ये दो माह्णुं यीसू साउगी गल्ला करेया करहा ऐें थे।
9	31	ये महिमा साउगी जाहिर हुए; होर स्यों तेसरे मरणे री चर्चा करेया करहा ऐें थे, जो यरुस्लेम सैहरा मन्झ हूंणे वाल्आ था।
9	32	पतरस होर तेसरे साथी निंद्रा किन्हें भर्ही रे थे, होर जेबे स्यों पूरी तरह जागी गये, ता तिन्हें तेसरी महिमा; होर दो माह्णुं, जो तेस साउगी खड़ीरे थे।
9	33	जेबे मूसा होर एलिय्याह नबी तेस वाले ले जांदे लगे, ता पतरसे यीसू किन्हें बोल्या, “हे माल्का, आस्सा रा एथी रैहणां ठीक आ। इधी कठे आस्सा तीन तरपाला वाले डेरे बनाणे, एक तेरे कठे, एक मूसा नबी रे कठे, होर एक एलिय्याह नबी रे कठे।” से नी जाणदा था कि से क्या बोल्या करहा।
9	34	से ये बोल्या ई करहा था कि, एक बादले आई किन्हें स्यों घेरी लये, होर जेबे स्यों बादला किन्हें घिरदे लगे ता डरी गये।
9	35	होर तेस बादला मन्झा ले परमेसरे बोल्या कि, “ये मेरा लाडला मह्ठा आ, जो मेरा चुणिरा आ, एसरी सुणां।”
9	36	ये अवाज हुंदे ई यीसू कल्हा ई रही गया, होर स्यों चुप रहे, होर तेस टैम तिन्हें जो कुछ देख्या तेता मन्झा ले कोई भी गल तिन्हें केसी किन्हें नी बोली।
9	37	जेबे यीसू होर तेसरे त्राय चेले प्हाड़ा ले उतरी गये, तेता रे अगले ध्याड़े एक बडी भीड़ तेस किन्हें आई मिली।
9	38	तेबे भीड़ा मन्झा ले एक माह्णुंऐ चिंगी किन्हें बोल्या, “हे गुरु, हांऊँ तुध ले अर्ज करहा कि मेरे मह्ठे पर दया कर, क्यूंकि से मेरा एकलौता मह्ठा आ।
9	39	होर एक दुस्टात्मा तेस जो पकड़ा ई, होर से अचानक चिंगा पांदा लग्हा। होर दुस्टात्मा तेस जो मरोड़ा ई होर से मुँहा ले झाग निकल्दा लग्हा, होर तेस जो जमीना पर पटकी देहां ई, होर बड़ी मुस्किला किन्हें छाडा ई।
9	40	होर मैं तेरे चेले ले अर्ज किती कि, स्यों तेस्सा दुस्टात्मा जो काढी दे; पर स्यों नी काढी सके।”
9	41	यीसूए जवाब दितेया, “हे विस्वास नी करणे वाले होर जिद्दी लोको, मां कधी तक तुस्सा साउगी रैंह्णां, होर कधी तक तुस्सा री सैहणी? आपणे मह्ठे जो एथी मेरे वाले ल्याऊआ।”
9	42	यीसू आया ही करहा था कि, दुस्टात्मे तेस जो पटकी किन्हें मरोड़ेया। यीसूए दुस्टात्मा प्रुआची होर मह्ठे जो ठीक करी किन्हें तेसरे बापू वाले भेजी दितेया।
9	43	तेबे सब लोक परमेसरा रे बड़ी सामर्थ देखी किन्हें हरान हुई गये। पर जेबे सब लोक तिन्हा सभ कामा ले जो से करहा था, हरान हुएआ करहा ऐें थे,
9	44	ता तिन्हें आपणे चेले किन्हें बोल्या, “तुस्से मेरी गल्ला बड़े ध्याना किन्हें सुणां, हांऊँ माह्णुं रा मह्ठा, मेरे दुसमणा मुंजो पकड़णे वाल्ऐ।”
9	45	पर स्यों एस गल्ला जो नी समझ्दे थे, होर ये गल इन्हा ले ल्हुखी रही; कि स्यों समझी नी पाए, होर स्यों एस गल्ला रे बारे मन्झ तेस ले पूछणे ले डरहा ऐें थे।
9	46	फेरी चेले आपु मन्झ ये बैहस करदे लगे कि, आस्सा मन्झ बडा कुणहां?
9	47	पर यीसूए तिन्हारे मना रा विचार जाणी लया, होर एक बच्चा लई किन्हें आपणे वाले खड़ा कितेया,
9	48	होर तिन्हा किन्हें बोल्या, “जो कोई मेरे साउगी प्यार करहा से एस बच्चे जो अपनाहां, से मुंजो अपनाहां, होर जो कोई मुंजो अपनाहां से मुंजो नी, पर मेरे भेजणे वाल्ऐ परमेसरा जो अपनाहां। क्यूंकि जो तुस्सा मन्झ सभी ले छोटे ले छोटा आ, से ई बडा आ।”
9	49	तेबे यहून्ने बोल्या, “हे माल्क, आस्से एक माह्णुं जो तेरे नांऊँआं ले दुस्टात्मा जो काढ़दे देख्या, होर आस्से तेस जो नांह किती, क्यूंकि से आस्सा साउगी तेरे चेले बणने रे कठे नी आऊंदा।”
9	50	यीसूए तिन्हा किन्हें बोल्या, “तेस जो नांह नी करा; क्यूंकि जो तुस्सा रे बरखलाफ नी आ, से तुस्सा वखा जो आ।”
9	51	जेबे यीसू रे स्वर्गा जो उठाए जाणे रे ध्याड़े पुरे हूंणे वाल्ऐ थे, ता तिन्हें यरुस्लेम सैहरा जो जाणे रा पक्का विचार बणाया।
9	52	होर तिन्हें आपणे दूत पैहले ई भेजी दिते: स्यों सामरिया ईलाके रे एक गांऊँआं मन्झ गये, ताकि स्यों तेसरे कठे जगहा त्यार करहे।
9	53	पर तिन्हें लोके यीसू जो उतरणे नी दितेया, क्यूंकि से यरुस्लेम सैहरा जो जाया करहा था।
9	54	ये देखी किन्हें तेसरे चेले याकूब होर यहून्ने बोल्या, “हे प्रभु; क्या तू चाहां कि आस्से हुक्म देईऐ कि, आसमाना ले आग पई किन्हें तिन्हा जो भस्म करी दे।”
9	55	पर तिन्हें मुड़ी किन्हें स्यों झिड़के होर बोल्या, “तुस्से नी जाणदे कि तुस्से केह्ड़ी आत्मा रे ऐें।
9	56	क्यूंकि हांऊँ माह्णुं रा मह्ठा लोका रे प्राणा जो नास करणे रे कठे नी पर बचाणे रे कठे आईरा।” होर स्यों केसी होर गांऊँआं मन्झ चली गये।
9	57	जेबे यीसू होर तेसरे चेले पैंडे मन्झ चल्या करहा ऐें थे, ता केसिए तेस किन्हें बोल्या, “जेथी-जेथी तुध जाणा, मां तेरा चेले बणने रे कठे तेरे साउगी आऊंणा।”
9	58	यीसूए तेस किन्हें बोल्या, “लोमड़ीया रे डुआर होर आसमाना रे चिड़ुआ रे कोह्ल हुंहां ऐें, पर हांऊँ माह्णुं रे मह्ठे रे कठे सौणे जो घर बी नी हाया।”
9	59	यीसूए दूजे माह्णुं किन्हें बोल्या, “आ मेरा चेला बण।” तिन्हें बोल्या, “हे प्रभु, मुंजो पैहले जाणे दे। मेरे बापू रे मरणे रे बाद हांऊँ तेस जो दबाई दूं, तेबे मां तेरा चेले बणने रे कठे तेरे साउगी आऊंणा।”
9	60	यीसूए तेस किन्हें बोल्या, “मरिरे या जो आपणे मुर्दे आपु दबाणे दे, पर तू जाई किन्हें परमेसरा रे राज्या रा प्रचार सुणा।”
9	61	एकी होरिये भी बोल्या, “हे प्रभु, मां तेरा चेला बणना; पर पैहले मुंजो जाणे दे कि हांऊँ आपणे घरा रे लोका किन्हें ग्लाई आऊँ?”
9	62	यीसूए तेस किन्हें बोल्या, “अगर कोई आपणी डोर्ही मन्झ हल च्लाणा सुर्हू करी दे होर फेरी पीछे देख्दा लगी जाए, से परमेसरा रे राजा रे लायक नी आ।”
10	1	होर इन्हा गल्ला ले बाद प्रभु यीसूए स्हत्र होर चेले नियुक्त किते होर जेस गांऊँआं होर जगहा जो जाणे रे बारे मन्झ सोचिरा था, तेथी तिन्हें स्यों दो-दो करी किन्हें आपणे आगे भेजे।
10	2	होर यीसूए तिन्हा किन्हें बोल्या, “पक्किरी डोहर्रिया ता बौह्त ई पर मजदूर थोह्ड़े ऐ, इधी कठे खेता रे माल्का किन्हें अर्ज करा कि से आपणी डोहर्रिया री कट्टाई रे कठे मजदूर भेजी दे।
10	3	जाऊआ, हांऊँ तुस्सा जो भेडा साहीं एह्ड़े लोका वाले भेज्या करहा जो भेड़िये साहीं खतरनाक ऐें।
10	4	इधी कठे होर ना बटुऐ मन्झ ढब्बे, ना ता झोला, ना ता बूट लैया; होर ना पैंडे मन्झ केसी जो नमस्कार करा।
10	5	जेस केसी रे घरा मन्झ जाऊआ, सभी ले पैहले ये बोला, ‘एस घरा मन्झ सांति हो।’
10	6	पर तेस घरा मन्झ कोई परमेसरा री सांति पाणा चाहाँ, ता सांति रे कठे कितरी प्रार्थना तिन्हा जो आसीस देणा। पर तेस घरा मन्झ एह्ड़ा कोई नी आ ता तुस्सा री प्रार्थना री वजहा ले तुस्सा जो सांति मिलणी।
10	7	तेस घरा मन्झ ई रहुआ, होर जो कुछ तिन्हा ले मिले, से ई खाऊआ पिऊआ, क्यूंकि मजदूरा जो आपणी मजदूरी मिलणी चहिए। होर एक घरा ले दूजे घरा मत फिरदे।
10	8	होर जेस गांऊँआं मन्झ तुस्से जाओ, होर तेथी रे लोक तुस्सा जो ग्रैहण करहे, ता जो कुछ स्यों तुस्सा जो खाणे जो दे तेता जो ग्रैहण करा।
10	9	तेथी जो ब्मार हो तिन्हा जो ठीक करा: होर तिन्हा किन्हें बोला कि, ‘परमेसरा रा राज तुस्सा रे नेडे आई गईरा।’
10	10	पर जेस गांऊँआं मन्झ जाऊआ, होर तेथी रे लोक तुस्सा जो नी मन्ने, ता तेथिरी गह्लिया मन्झ जाई किन्हें बोला
10	11	कि, ‘तुस्सा रे गांऊँआं री धूल भी, जो आस्सा रे पैरा मन्झ लगिरी, आस्से तुस्सा रे साम्हणें झाड़ी देंहा ऐें, तेबे भी तुस्से ये जाणी लऊआ कि, परमेसरा रा राज तुस्सा रे नेडे आई गईरा।’
10	12	हांऊँ तुस्सा किन्हें सच्च-सच्च बोल्हा कि, तेस ध्याड़े तेस गांऊँआं रे लोका री हालत सदोम सैहरा रे लोका री हालत ज्यादा खराब हूणीं।”
10	13	“हे खुराजीन गांऊँआं, होर बैतसैदा गांऊँआं मन्झ रैहणे वाल्ऐ लोको! तुस्सा जो बौह्त सजा मिलणी। जो चमत्कारा रे काम तुस्सा मन्झ किते गये, अगर स्यों सुर होर सैदा रे सैहरा मन्झ किते जांदे, तेथी रे लोक बौह्त पैहले ही स्यों टाट ढखी किन्हें, होर सुआही मन्झ बैठी किन्हें, ये दसदे कि तिन्हें पाप करना छाडी दितरा।
10	14	पर न्याय रे ध्याड़े तुस्सा री हालत सुर होर सैदा रे सैहरा रे लोका ले ज्यादा खराब हूणीं।
10	15	होर हे कफरनहूम सैहर रे लोको, क्या तुस्से स्वर्गा तक ऊँचा किते जाणे? तुस्से ता पताल लोका तक नीचे किते जाणे।”
10	16	“जो तुस्सा री सुणहां, से मेरी सुणहां होर जो तुस्सा जो बेकार जाणहां, से मुंजो बेकार जाणहां; होर जो मुंजो बेकार जाणहां, से मेरे भेजणे वाल्ऐ परमेसरा जो बेकार जाणहां।”
10	17	स्यों स्हत्र चेले खुसी किन्हें दबारा आई किन्हें बोल्दे लगे, “हे प्रभु, जेबे आस्से तेरे नांऊँआं ले हुक्म दितेया ता दुस्टात्मे भी आस्सा री गल मनी ली।”
10	18	तिन्हें तिन्हा किन्हें बोल्या, “हांऊँ जेबे दुस्टात्मे तुस्सा री गल मनी ली तेबे मैं सैताना जो बिजली साहीं स्वर्गा ले पऊन्दा देख्या करहा था।
10	19	सुणा, मैं तुस्सा जो कीड़े होर बिछुआ जो रौन्दणे रा, होर दुस्मणा री सारी सामर्था पर हक दितिरा, होर केसी चीजा ले तुस्सा जो कुछ नुक्सान नी हूंणां।
10	20	फेरी भी इधी कठे खुस मत हुआ कि दुस्टात्मा तुस्सा री गल्ला मना ई, पर एता ले खुस हुआ कि तुस्सा रे नांऊँ स्वर्गा मन्झ लिखिरे।”
10	21	तेस ई टैम से पवित्र आत्मा मन्झ हुई किन्हें खुसी किन्हें भर्ही गया, होर बोल्या, “हे बापू, स्वर्गा होर धरती रे प्रभु, हांऊँ तेरा धन्यावाद करहा कि, तैं ये गल्ला बुद्धिमाना होर समझदारा लोका ले ल्कोई किन्हें रखी, होर छोटे बच्चेया साहीं लोका पर जाहिर किती। हां, हे बापू, क्यूंकि तुस्सा जो ये ई खरा लग्या।
10	22	मेरे बापूए मुंजो सब कुछ सौंपी दितिरा; होर कोई नी जाणदा कि मह्ठा कुण्हां, सिर्फ बापू होर बापू कुण्हां ये भी कोई नी जाणदा, सिर्फ मह्ठा होर मह्ठा ई बापू जो जाहिर करी सक्हा।”
10	23	होर तिन्हें चेले री तरफ मुड़ी किन्हें चुपके जे बोल्या, “धन्य ई स्यों हाखिया, जो तिन्हा गल्ला जो देख्हा ई जिन्हा जो तुस्से देख्हा ऐें।
10	24	क्यूंकि हांऊँ तुस्सा किन्हें बोल्हा कि, बौह्त नबिये होर राजेया चाहेया कि स्यों गल्ला देखे जो गल्ला तुस्से देख्हा ऐें, पर नी देखी सके; होर स्यों गल्ला सुणें, जो गल्ला तुस्से सुणहां ऐें; पर नी सुणी सके।”
10	25	होर एक व्यवस्था स्खाणे वाल्आ यीसू वाले आया, होर ये बोली किन्हें तेसरी परखणी करदा लग्या कि, “हे गुरु, अनंत जिन्दगी पाणे रे कठे हांऊँ क्या करूं?”
10	26	यीसूए तेस किन्हें बोल्या कि, “मूसा री व्यवस्था मन्झ क्या लिखिरा? तुस्से एता ले क्या समझे?”
10	27	तिन्हें जवाब दितेया कि “तू प्रभु आपणे परमेसरा किन्हें आपणे सारे मन होर आपणे सारे प्राण होर आपणी सारी सामर्थ होर आपणी सारी बुद्धि साउगी प्यार रख। होर आपणे पड़ोसी किन्हें आपु साहीं प्यार कर।”
10	28	यीसूए तेस किन्हें बोल्या, “तैं ठीक जवाब दितेया। एह्ड़ा ई कर, तेबे तुध अनंत जिन्दगी पाणी।”
10	29	पर व्यवस्था स्खाणे वाल्ऐ आपणे आपा जो सही बणाणे चाहां था। इधी कठे तिन्हें यीसू ले पूछेया, “ता मेरा पड़ोसी कुण्हां?”
10	30	यीसूए तेस जो कहाणी सुणाई किन्हें जबाब दितेया कि, “एक माह्णुं यरुस्लेम सैहरा ले यरीहो सैहरा जाया करहा था। से डाकुए घेरी लया तेसरे कपड़े तुआरी दिते, होर तेस जो मारी पिटी किन्हें अधमुआ छाडी किन्हें चली गये।
10	31	होर एह्ड़ा हुआ कि तेस ई पैंडे ले एक यहूदी याजक जाया करहा था, पर तेस जो देखी किन्हें से बिना मदद करी किन्हें चली गया।
10	32	इंहां ई लेवी लोका रे घराने रा (जो मन्दरा मन्झ काम करा था) एक तेस जगहा आया, से भी तेस जो देखी किन्हें बिना मदद करी किन्हें चली गया।
10	33	पर एक सामरिया ईलाके रा मूसाफर तेथी ले निकल्या, होर तिन्हें तेस अधमुए माह्णुं जो देखी किन्हें तरस खाध्या।
10	34	होर तिन्हें तेस वाले आई किन्हें होर तेसरे जख्मा पर तेल होर अंगूरा रा रस ल्गाई किन्हें पट्टिया बान्ही। होर तेस जो आपणी सुआरी पर चढ़ाई किन्हें सराया मन्झ लई गया, होर तेसरा ख्याल रख्या।
10	35	दूजे ध्याड़े तिन्हें दो ध्याड़े री कमाई रे बराबरा री कीमत काढी किन्हें सराया रे रखवाल्ऐ जो दिती होर तेस किन्हें बोल्या कि, ‘तेसरा ख्याल रख्या, होर जो कुछ कीमत लगघी, से मां वापसी पर तुजो देई देणी।’
10	36	तेबे यीसूए पुछेया, तुजो क्या लगहा जो डाकुए मारिरा था, इन्हा तीना मन्झा ले तेसरा पड़ोसी कुण हुआ?”
10	37	व्यवस्था स्खाणे वाल्ऐ बोल्या, “से ई जिन्हें जे तेस अधमुए पर दया किती।” यीसूए तेस किन्हें बोल्या, “जा, तू भी एह्ड़ा ई कर।”
10	38	फेरी जेबे यीसू होर तेसरे चेले यरुस्लेम वखा जो जाया करहा ऐें थे, ता से एक गांऊँआं मन्झ आये। होर तेथी मार्था नांऊँआं री एक ज्नाने आपणे घरा मन्झ तेसरा स्वागत कितेया।
10	39	होर तेस्सा री मरियम नांऊँआं री एक बैहण थी; से प्रभु रे पैरा वाले बैठी किन्हें जेह्ड़ा यीसू स्खाहां था तेता जो सुणहां ईं थी।
10	40	पर मार्था खाणा बणान्दे-बणान्दे परेसान हुई गईरी थी। होर से यीसू वाले आई किन्हें बोल्दी लगी, “हे प्रभु, क्या तुस्सा जो कुछ फिकर नी ई कि मेरी बैहणीऐं हांऊँ सारे काम करणे रे कठे छाडी दितिरी? एता कठे तेस्सा किन्हें बोल कि, आई किन्हें मेरी मदद कर।”
10	41	पर प्रभु यीसूए तेस्सा जो जवाब दितेया, “मार्था, हे मार्था; तू बौह्त चीजा रे कठे फिकर करहा ई होर परेसान हुंहां ईं।
10	42	सच्च मुच एक गल ही जरूर ई, होर मरियमे तेस एक गल्ला जो चुणी लईरा: जो तेस्सा ले कधी वापस नी लया जाणा।”
11	1	फेरी यीसू एक जगहा प्रार्थना करेया करहा था: होर जेबे से प्रार्थना करी चुक्केया, ता तेसरे चेले मन्झा ले एकिये तेस किन्हें बोल्या, “हे प्रभु, जिहां यहून्ना बपतिस्मा देणे वाल्ऐ आपणे चेले जो प्रार्थना करणा स्खाई तिहां ईं आस्सा जो भी तुस्से स्खाई दे।”
11	2	यीसू तिन्हा किन्हें बोल्या, “जेबे तुस्से प्रार्थना करो, ता एह्ड़ा बोलणा; ‘हे आस्सा रे बापू, तुस्सा रा नांऊँ पवित्र मन्या जाए, तुस्सा रा राज्य आये।
11	3	आस्सा री हर ध्याड़े री रोटी आस्सा जो देआ कर।
11	4	होर आस्सा रे पाप माफ़ करी दे, क्यूंकि आस्से भी आपणे हर एक गुन्हेगारा जो माफ़ करहा ऐें, होर आस्सा जो परखणी मन्झ नी पऊणे दे। पर आस्सा जो तेस दुस्ट सैताना ले बचा।’”
11	5	यीसूए तिन्हा किन्हें बोल्या, “मनी लेया कि तुस्सा मन्झ एक आधी राती आपणे केसी दोस्ता वाले जाई किन्हें बोले कि, हे दोस्त; मुंजो तीन रोटिया उधार देई दे,
11	6	क्यूंकि मेरा एक दोस्त सफर करी किन्हें मेरे वाले पुजीरा, होर तेसरे अगे रखणे रे कठे मेरे वाले कुछ नी हाया।
11	7	होर से अंदरा ले जवाब दे कि, मुंजो दुःख नी दे, एेबे ता दुराजा बंद आ, होर मेरे बच्चे मेरे साउगी बिस्तरे मन्झ ऐें, इधी कठे हांऊँ उठी किन्हें तुजो कुछ देई नी सक्दा।
11	8	हांऊँ जेहड़ा बोली करा तेता जो समझे हालांकि से माह्णुं तेसरा दोस्त हूंणे पर भी तेस जो उठी किन्हें कुछ नी देणा चाहन्दा, तेबे बी तेस दोस्त रे बौह्त मांगदे रैहणे री वजहा ले तेस तेस्जो कुछ चहिए उठी किन्हें देणां।
11	9	होर हांऊँ तुस्सा किन्हें बोल्हा, मान्घगे, ता तुस्सा जो दितेया जाणा; टोल्घे ता तुस्सा जो मिलणा खटखटान्घे ता तुस्सा रे कठे खोलह्या जाणा।
11	10	क्यूंकि जो कोई मांघ्हा, तेस जो मिल्हा; होर जो तोप्हा ऐें, से पाहां; होर जो खटखटाहां, तेसरे कठे खोलह्या जाणा।
11	11	तुस्सा मन्झ एह्ड़ा कुण बापू हूंणां कि, जेबे तेसरा मह्ठा तेस ले रोटी मांगे, ता से तेस जो पात्थर दे, या मछि मांगे ता मछि रे बदले तेस जो कीड़ा दे?
11	12	या आंडे मांगघे ता तेस जो बिछु दे?
11	13	अगर तुस्से, बुरे हुई किन्हें आपणे बच्चेया जो खरी चीजा देणा जाणहां ऐें, ता तुस्सा रे स्वर्गीय बापू आपणे मांगणे वाल्ऐ जो पवित्र आत्मा कि नी देणी।”
11	14	फेरी एक ध्याड़े यीसूए एक टाटी करणे वाली दुस्टात्मा काढी, होर जेबे से निकली गयी, ता टाटा बोल्दा लग्या; होर लोका जो हरानी हुई।
11	15	पर तिन्हा मन्झा ले कई लोके ये बोल्या कि, “सैतान दुस्टात्मा रा मुखिया आ यीसू तेसरे सहारे दुस्टात्मा काढा आ।”
11	16	होरिये यीसू री परखणी करणे रे कठे तेस ले आसमाना रा एक चिन्ह मान्गेया, ताकि तिन्हा जो पता लगे कि परमेसरे ई यीसू भेजिरा।
11	17	पर यीसूए तिन्हारे मना री गल्ला जाणी किन्हें, तिन्हा किन्हें बोल्या, जेस-जेस राजा मन्झ फूट हुंहां ईं, से राज उजड़ी जाहाँ: होर जेस घरा मन्झ फूट हुंहां ईं से नास हुई जाहाँ।
11	18	होर अगर सैतान आपणे ही बरखलाफ हुई जाए, ता तेसरा राज किहाँ बणी रही सक्हा? क्यूंकि तुस्से मेरे बारे मन्झ ता बोल्हा ऐें कि, हांऊँ सैताना री सहायता किन्हें दुस्टात्मा काढा।
11	19	भला अगर हांऊँ सैताना री मददा किन्हें दुस्टात्मा जो काढा, ता तुस्सा रे चेले केसरी मददा किन्हें काढा ऐें? इधी कठे तिन्हा ई तुस्सा रा न्याय करणा।
11	20	पर अगर हांऊँ परमेसरा री सामर्था किन्हें दुस्टात्मा जो काढा, ता परमेसरा रा राज नेडे आई गईरा।
11	21	जेबे कोई पैहलवान माह्णुं हथियार बान्ही किन्हें आपणे घरा री रखवाली करहा, ता तेसरी जायदाद बची रहीं।
11	22	पर जेबे तेस ले बढ़ी किन्हें कोई होर पैहलवान हमला करी किन्हें तेस जो जीती लैंहां, ता तेसरे स्यों हथियार जिन्हा पर जे तेसरा भरोसा था, तेस ले लूटी लैहें होर लूटी री जायदाद जो स्यों आपु मन्झ बांडी लैंहां ऐें।
11	23	जो मेरे साउगी कठा नी करदा से खिंडहा।
11	24	“जेबे दुस्टात्मा माह्णुं मन्झा ले निकली जाहीं, ता से सुक्की जगहा मन्झ अराम टोल्हा ई। होर जेबे अराम नी पांदी, तेबे से आपु किन्हें बोल्हा ई कि, ‘मां तेस माह्णुं मन्झ जेथी ले हांऊँ निकली री थी, तेथी मां वापस चली जाणा।’
11	25	होर से आई किन्हें तेस माह्णुं री जिन्दगी जो साफ-सुथरी होर सजरी-धजरी कमरे साहीं पाहीं।
11	26	तेबे से दुस्टात्मा आई किन्हें आपणे ले भी ज्यादा बुरी सात दुस्टात्मा जो आपणे साउगी ल्याहूंआं ईं, होर स्यों तेस मन्झ जाई किन्हें तेथी रैंहयां ईं, होर तेस माह्णुं री पिछली हालत पैहले ले भी होर बुरी हुई जाहीं।”
11	27	जेबे यीसू ये गल्ला बोल्या करहा था ता भीड़ा मन्झा ले केसी ज्नाने उची अवाजा किन्हें बोल्या, “धन्य ई से जन्नानी जेस्से तुजो जन्म दितिरा, होर तुजो दूध प्याईरा।”
11	28	पर तिन्हें जबाब दितेया, “हां; पर धन्य ऐें स्यों, जो परमेसरा रा बचन सुणहां ऐें होर मन्हां ऐें।”
11	29	जेबे बडी भीड़ कठी हुई जाया करहा ई थी ता से बोल्दा लग्या कि, “एस जमाने रे लोक बुरे ऐें; स्यों चिन्ह तोप्हा ऐें; पर जेह्ड़ा योना नबी रे साउगी हुआ एस चिन्हा जो छाडी किन्हें होर कोई चिन्ह तिन्हा जो नी दितेया जाणा।
11	30	जिहां योना नबी नीनवे रे लोका रे कठे चिन्ह बणेया, तिहां ईं हांऊँ माह्णुं रे मह्ठे भी एस जमाने रे लोका रे कठे एक चिन्ह बणना।
11	31	इस्राएल देसा री दक्षिण दिसा ले सेबा नांऊँआं री राणिया न्याय रे ध्याड़े एस्सा पीढ़ी रे लोका साउगी उठी किन्हें स्यों दोसी ठैहराणे, क्यूंकि से सेबा राणी सुलेमाना राजे रा ज्ञान सुणने रे कठे बड़े दुरा ले आई। होर एथी एक एह्ड़ा आ जो सुलेमान राजे ले भी बडा आ, पर फेरी भी तुस्से पाप करणा नी छाडेया।
11	32	नीनवे रे लोका न्याय रे ध्याड़े एस जमाने रे लोका किन्हें खड़े हुई किन्हें, स्यों दोसी ठैहराणे; क्यूंकि तिन्हें योना नबी रा प्रचार सुणी किन्हें पाप करणा छाडी दितेया। होर ऐथी से आ जो योना ले बडा आ, फेरी भी तुस्से पाप करणा नी छाडदे।”
11	33	“कोई भी दीऊया भ्खाई किन्हें तेस जो ल्कोई किन्हें या टोकरी रे थाले नी रखदा, एता रे बजाय दिऊये जो दीवटा पर रख्हा ऐें कि घरा रे अंदर आऊणें वाल्ऐ पर प्रयासा हो।
11	34	तेरे सरीरा री हाखिया दिऊये साहीं ई, इधी कठे जेबे तेरी हाखिया साफ ई, ता तेरा सारा सरीर भी प्रयासे किन्हें भर्ही रा आ, पर जेबे तेरी हाखिया बुरी ई, ता सारा सरीर भी न्याहरे मन्झ पई जाणा।
11	35	इधी कठे चतन्न रैंहयां कि, जो प्रयासा तुध मन्झ आ से अंधकारमय नी हुई जाओ।
11	36	इधी कठे अगर तेरा सारा सरीर प्रयासे किन्हें भर्हीरा आ, होर तेसरा कोई हिस्सा नह्यारे मन्झ नी आ, ता तेस पूरी तरहा ले एह्ड़ा चमकणा जिहां कोई दीऊया तुस्सा पर आपणी किरणा चमकाया करहा।”
11	37	जेबे यीसू गल्ला करेया करहा था, ता केसी फरीसी लोके तेस ले अर्ज किती कि, मेरे वाले एथी खाणा खाई ले; होर से अंदर जाई किन्हें खाणा खांदे बैठया।
11	38	फरीसी लोक ये देखी किन्हें हरान हुआ कि तिन्हें बापदादेया रे रूआजा रे मताबक खाणा खाणे ले पैहले हाथ नी धोये।
11	39	प्रभुए तेस किन्हें बोल्या, “हे फरीसी लोक, तुस्से तिन्हा भांडेया साहीं जो बाहरा ले साफ होर अंदरा ले गंदे, तुस्से लोका साम्हणें आपणे आपा जो ता धर्मी दस्हा ऐें पर तुस्सा रे मना मन्झ न्य्हारे किन्हें होर दुस्टता किन्हें भर्हीरा।
11	40	हे नर्क्कले माहणुंओं, जिन्हें जे बाहर्ला हिस्सा बणाया, क्या तिन्हें अन्दरला हिस्सा नी बणाया?
11	41	पर हां, अन्दरली चीजा जो दान करी देऊआ, ता देखा, सभ कुछ तुस्सा रे कठे सुद्ध हुई जाणा।”
11	42	“पर हे फरीसी लोको, तुस्सा जो बौह्त सजा मिलणी! तुस्से पदीने होर सुदाब नांऊँआं री जड़ी बूटी रा, होर सभ तरहा रे सागा रा दस्वांस देहां ऐें। पर न्याय होर परमेसरा रा प्यार टाल्ली देहां ऐें, करणा ता एह्ड़ा चहिए था कि तुस्से होर न्याय होर परमेसरा किन्हें प्यार भी करदे रैहन्दे, होर तुस्सा जो दस्वांस ता देंदे रेहणा चहिए पर व्यवस्था री जरूरी गल्ला जो भी नजरअंदाज करी दे।
11	43	हे फरीसी लोक, तुस्सा जो बौह्त सजा मिलणी! तुस्से यहूदी सभा मन्झ खास-खास जगहा होर बजारा मन्झ नमस्कार चाहें।
11	44	तुस्सा जो बौह्त सजा मिलणी! क्यूंकि तुस्से तिन्हा ल्हुखी री कबरा साहीं ऐें, जिन्हा पर लोक चल्हा ऐें, पर नी जाणदे।”
11	45	तेबे एकी व्यवस्था स्खाणे वाल्ऐ ये तेस जो जवाब दितेया कि, “हे गुरु, इन्हा गल्ला रे बोलणे ले तू आस्सा री बेज्जती करहा।”
11	46	यीसूए बोल्या, “हे व्यवस्था स्खाणे वाल्ऐ आ, तुस्सा जो भी सजा मिलणी! तुस्से ऐहड़े बोझा थाले जिन्हा जो चकणा बौह्त कठण आ, माह्णुंआं पर लाध्हा ऐें पर तुस्से आपु तिन्हा बोझा जो आपणी एक गुठी किन्हें भी नी छुह्न्दे।
11	47	तुस्सा बौह्त सजा मिलणी! तुस्से तिन्हा नबिया री कब्र बणाहें, जिन्हा जो तुस्सा रे बापदादे मारी दितरा था।
11	48	एता कठे तुस्से मेरे गुआह ऐें, होर आपणे बापदादे रे कामा मन्झ समर्थन करहा ऐें। क्यूंकि तिन्हें ता स्यों मारी दिते, होर तुस्से तिन्हारी कबरा बणाहें।
11	49	इधी कठे परमेसरे आपणी बुद्धि रे ज्रीए ये भी बोल्या कि, मां तिन्हा वाले नबी होर चुणिरे चेले भेजणे, होर तिन्हा, तिन्हा मन्झा ले कितने मारी देणे, होर कितने स्ताणे।
11	50	इधी कठे संसारा री सुर्हूआता ले जितने भी नबिया रा खून बहाया गईरा, तेता रा हिसाब कताब, एस जमाने रे लोका ले लया जाणा।
11	51	हाबिला रे खूना ले लई किन्हें जकरयाह नबी रे खूना तक जो बेदी होर मन्दरा रे बीचा मन्झ मारी दितिरे, हांऊँ तुस्सा किन्हें सच्च बोल्हा, तेसरा हिसाब कताब एस जमाने रे लोका ले लया जाणा।
11	52	तुस्से जे व्यवस्था स्खाणे वाल्ऐ तुस्सा जो बौह्त सजा मिलणी! तुस्से ज्ञाना री चाबी ता लई ली, तुस्से ना ता आपु ई तेस मन्झ दाखल हुंहां ऐें, होर दाखल करणे वाल्ऐ भी रोकी दिते।”
11	53	जेबे यीसू तेथी ले निकल्या, ता व्यवस्था स्खाणे वाल्ऐ होर फरीसी लोक बौह्त पीछे पई गये होर स्यों बौह्त गल्ला रे बारे मन्झ तेस ले सुआल पुछदे लगे।
11	54	होर स्यों तेस जो फसाणे रे इंतजारा मन्झा लगी रहे ताकि स्यों तेसरे मुंहा री कोई गल पकड़ी सके।
12	1	इतने मन्झ, हज़ारा रे स्हाबे लोक यीसू रे चारो तरफ कठे हुई गये, लोका री भीड़ इतनी ज्यादा थी कि स्यों एक दूजे जो जिक्दे हुए तिन्हा प्रयाल्हे पई जाया करहा ऐें थे, पर सभी ले पैहले यीसू आपणे चेले किन्हें बोल्दा लग्या, “तुस्से चतन्न रैहया ताकि तुस्से फरीसी लोका साहीं देख्या बणदे, जो लोका रे साम्हणें धर्मा रे काम करहा ऐें, पर कल्हे मन्झ बुरे काम करहा ऐें, जिहां स्जेड़ा आटे रे ढेरा जो स्जेड़ा करी देहां आं तिहां ईं तिन्हारा बुरा व्यवहार दूजे जो तिन्हा साहीं पाखंडी बणाई देहां।
12	2	क्यूंकि हर एक चीज़ जेह्ड़ी ढख्ही री, से खोली दिती जाणी; होर जो कुछ लुख्ही रा, ता सब लोका से जाणी लेणा।
12	3	इधी कठे जो कुछ तुस्से न्यहारे मन्झ बोलिरा, से प्रयासे मन्झ सुणेया जाणां: होर जो तुस्से कमरे रे अंदर चुप-चाप बोलिरा, से घरा री छता प्रयाह्ले ले प्रचार कितेया जाणा।”
12	4	“पर हे लाडले भाईयो होर बैहणो! हांऊँ तुस्सा किन्हें बोल्हा कि, जो सरीरा जो मारहा ऐें पर एता ले ज्यादा कुछ नी करी सकदे तिन्हा ले मत डरदे।
12	5	हांऊँ तुस्सा जो खबरदार करहा कि तुस्सा जो केस ले डरणा चहिए, परमेसरा ले ई डरा जेस जो तुस्सा जो मारने ले बाद नरका मन्झ पाणे रा हक आ।
12	6	क्या पांज छोटी चिड़िया इतनी सस्ती नी की दो पैसे मन्झ बिक्की जाई? फेरी भी परमेसर तिन्हा मन्झा ले एकी जो भी नी भूल्दा।
12	7	पर तुस्सा रे मूंडा रे सारे बाल भी गिणीरे, इधी कठे डरा नी, तुस्से बौह्त चिड़िया ले भी बढ़ी किन्हें ऐें।”
12	8	हांऊँ तुस्सा किन्हें बोल्हा जो कोई माह्णुं रे साम्हणें मुंजो मन्नी लैन्घा, से मां माह्णुं रे मह्ठे भी परमेसरा रे स्वर्गदूता रे साम्हणें मन्नी लैणा।
12	9	पर जो माह्णुं रे साम्हणें मुंजो नी मन्ने, ता परमेसरा रे स्वर्गदूता रे साम्हणें मां भी से मनणा।
12	10	जो कोई माह्णुं रे मह्ठे मेरे बरखलाफ मन्झ कोई गल बोले, तेसरा से अपराध माफ़ कितेया जाणा। पर जो कोई पवित्र आत्मा री निंदा करहे ता तेसरा से अपराध माफ़ नी कितेया जाणा।
12	11	“जेबे लोक तुस्सा जो यहूदी सभा, होर अधिकारी वाले होर साहबा रे साम्हणें लई जाए, ता फिकर नी करणा कि आस्से किहाँ या क्या जवाब दे, या क्या बोले।
12	12	क्यूंकि पवित्र आत्मा तेस ई टैम तुस्सा जो स्खाई देणा कि, क्या बोलणा चहिए।”
12	13	फेरी भीड़ा मन्झा ले एकिये यीसू किन्हें बोल्या, “हे गुरु, मेरे भाई किन्हें बोल कि, बापू री जायदाद मुंजो बांडी दे।”
12	14	यीसूए तेस किन्हें बोल्या, “हे माह्णुंआं, कुणे मुंजो तुस्सा री जायदाद बांडणे वाल्आ बणाया?”
12	15	होर यीसूए तिन्हा किन्हें बोल्या, “चतन्न जे रैंहयां करहा, होर हर किस्मा रे लालचा ले आपणे आपा जो बचाई रखा: क्यूंकि केसी री जिन्दगी तेसरी बौह्त ज्यादा जायदाद हूंणे री वजहा ले नी हुन्दी।”
12	16	यीसूए तिन्हा किन्हें एक उदाहरण बोल्या कि, “केसी अमीरा री जमीना मन्झ बड़ी भारी फसल हुई।”
12	17	“तेबे से आपणे मना मन्झ सोचदा लग्या कि, हांऊँ नी जाणदा कि हांऊँ क्या करूं? क्यूंकि मेरे वाले जगहा नी ई, जेथी जे हांऊँ आपणी फसल रखी सकूं।
12	18	होर तिन्हें बोल्या, ‘हांऊँ जाणा कि मुंजो क्या करना चहिए, मां आपणे गोदाम तोड़ी किन्हें होर भी बडे बणाणे। होर तेथी मां आपणा सभ नाज होर चीज़ा रखणी।
12	19	होर तेता ले बाद मां आपणे आपा किन्हें बोलणा, तेरे वाले बौह्त साला रे कठे बौह्त जायदाद रखिरी; अराम कर, खा-पी, सुख चैना किन्हें रैह।’
12	20	पर परमेसरे तेस किन्हें बोल्या, ‘हे नर्क्कलेयो! आज राती ई तुध मरी जाणा। तेबे जो कुछ तैं कठा कितिरा, से केसरा हूणां?’
12	21	एह्ड़ा ई तेस माह्णुं किन्हें भी हूंणा जो आपणे कठे सभ कुछ कठा करहा, पर परमेसरा री नजरा मन्झ अमीर नी आ।”
12	22	फेरी यीसूए आपणे चेले किन्हें बोल्या, “इधी कठे हांऊँ तुस्सा किन्हें बोल्हा, आपणे जीणे रे कठे खाणे री फिकर मत करा; होर आपणे सरीरा रे कठे कपड़े री फिकर छाडी देआ।
12	23	क्यूंकि खाणा जिन्दगी ले बढ़ी किन्हें आ, होर कपड़े ले सरीर बढ़ी किन्हें आ।
12	24	काऊआ पर ध्यान देआ; स्यों ना ता बाहें, ना काट्हा ऐें; ना तिन्हारे भंडार हुंहां ऐें होर ना पेड़ु हुंहां ऐें; तेबे भी परमेसर तिन्हा जो ख्वाहाँ; तुस्सा री कीमत ता चिड़ु-पखेरू ले भी बौह्त ज्यादा ई।
12	25	तुस्सा मन्झा ले एह्ड़ा कुणहां, जेह्ड़ा फिकर करी किन्हें आपणी जिन्दगी री उम्रा मन्झ एक घड़ी भी बढ़ाई सक्हा?
12	26	इधी कठे अगर तुस्से छोटे ले छोटा काम भी नी करी सकदे, ता होर जिन्दगी री गल्ला रे कठे किधियो फिकर करहा ऐें?
12	27	जंगली फूला पर ध्यान देआ कि स्यों किहाँ बढ़हा ऐें; स्यों ना ता मैहनत करहा ऐें, नां ईं आपणे कठे कपड़े बणाहें। तेबे भी हांऊँ तुस्सा किन्हें बोल्हा कि, सुलेमान राजा भी, आपणे सारी साना मन्झ तिन्हा मन्झा ले एक फूला साहीं भी नी सजी सकेया।
12	28	इधी कठे अगर परमेसर मदाना रे घाह री परवाह करहा, जो आज हाया, होर जो काला आगी मन्झ फुकी देणा, हे! कम विस्वास रखणे वाल्यो, परमेसरा तुस्सा री परवाह एता ले भी बढ़ी किन्हें करणी।
12	29	होर तुस्से एस गल्ला री तोपा मन्झ नी रैहया कि, क्या खाणा होर क्या पीणा, होर ना ता सक करा।
12	30	क्यूंकि संसारा री जातिया इन्हा सभ चीजा जो तोप्दे रैंहयां ऐं: होर तुस्सा रा बापू जाणहां कि, तुस्सा जो इन्हा चीजा री ज्रूरत ई।
12	31	पर परमेसरा रे राजा जो तोप्दे रैहया, ता तेस सारी चीजा तुस्सा जो देणी जेता री तुस्सा जो ज्रूरत ई।”
12	32	“हे छोटे झुंड, मत डर; क्यूंकि तुस्सा रे बापू परमेसरा जो ये खरा लग्या कि, तुस्सा जो परमेसरा रा राज दे।
12	33	आपणी जायदाद बेची किन्हें दान करी देआ; होर आपणे कठे एह्ड़े बटुये बनाऊआ, जेह्ड़े पुराणे नी हूंदे, यानि आपणे खरे कामा किन्हें स्वर्गा मन्झ धन कठा करा जो घटदा नी आ होर जेसरे नेडे ना ता चोर जांदा, होर ना ता तेस जो कीड़ा लगदा।
12	34	क्यूंकि जेथी तुस्सा रा धन आ, तेथी तुस्सा रा मन भी लगी रैहणां।”
12	35	“हमेसा सेऊआ करणे रे कठे त्यार रैहया, होर पूरी राती तक आपणे दीऊऐ भ्खाई किन्हें मेरे दबारा वापस आऊणें रे कठे त्यार रैहया।
12	36	होर तुस्से तिन्हा माह्णुंआं साहीं बणां, जो आपणे माल्का जो न्यहाल्या करहा ऐें कि, तेस ब्याहा रे भोजा ले केभे वापस आऊंणा; ताकि जेबे से आई किन्हें दुराजा खटखटाए, ता स्यों झट पट तेसरे कठे दुराजा खोल्ही सके।
12	37	धन्य ऐें स्यों सेऊआदार, जो माल्का रे आऊणें पर से तेजो न्हयाल्दे हुए होर त्यार पाहें, हांऊँ तुस्सा किन्हें सच्च बोल्हा कि, माल्का ही सेऊआदारा रे कपड़े पैहनी किन्हें तिन्हो खाणा खुआणे रे कठे बैठ्या होर आपु ही खाणा बांडा।
12	38	अगर से आधी राती या भ्यागा तड़के ही आई किन्हें तिन्हा जो त्यार पाए, ता स्यों धन्य ऐें।
12	39	पर तुस्से ये जाणी लऊआ कि, अगर घरा रा माल्क जाणदा कि, चोरा केस टैम आऊंणा, ता से त्यार रैहन्दा, होर आपणे घरा मन्झ चोरी नी हूंणे देंदा।
12	40	तुस्से भी मेरे दबारा वापस आऊणें रे कठे त्यार रहा; क्यूंकि जेस टैमा रे बारे मन्झ तुस्से सोच्दे भी नी, तेस ई टैम मां माह्णुं रा मह्ठे आई जाणा।”
12	41	तेबे पतरसे बोल्या, “हे प्रभु, क्या ये उदाहरण तू सिर्फ आस्सा किन्हें बोल्हा या सभी किन्हें?”
12	42	प्रभुए बोल्या, “भरोसे रे लायक होर समझदार भंडारी से आ, जेसरा माल्क तेस जो नौकर चाकरा पर मुखिया बणा कि, से तिन्हा जो टैमा पर खाणा दे।
12	43	धन्य आ, से सेऊआदार, जेस जो तेसरा माल्क आई किन्हें एह्ड़ा ई करदे पाये।
12	44	हांऊँ तुस्सा किन्हें सच्च बोल्हा, तेस से आपणी सभ जायदादा पर मुखिया बनाणा।
12	45	पर अगर से सेऊआदार सोच्दा लगे कि, आस्सा रे माल्क आऊणें मन्झ देर करेया करहा, होर आपणे साउगी सेऊआदार होर सेऊआदारणीयो जो मारदा पिट्दा लगे, होर दारु पीणे वाल्ऐ लोका साउगी खाए पीए।
12	46	ता तेस सेऊआदारा रे माल्का ऐहड़े ध्याड़े आऊंणा कि जेबे से तेस जो न्हयाल्या नी लगिरा हो, होर तेस एह्ड़े टैमा मन्झ वापस आऊंणा जेस जो से नी जाणदा हो। तेबे तेसरे माल्का तेस सेऊआदारा जो बड़ी सख्त सज़ा देणी, होर तेस से सेऊआदार एह्ड़ी जगहा रखणा जेथी दूजेया जो धोखा देणे वाले लोक रैंहयां ऐें।
12	47	होर से सेऊआदार जो आपणे माल्का री इच्छा जाणहां था, पर त्यार नी रैहया होर ना तेसरी इच्छा रे मताबक चल्या तेस बौह्त मार खाणी।
12	48	पर हर एक सेऊआदार जेस जो आपणे माल्का री इच्छा जो नी जाणदा आ, होर एह्ड़ा काम करी बैठे जो मार खाणे रे लायक हो ता तेस सेऊआदारा पर थोह्ड़ी मार पऊणी। इधी कठे जेस जो बौह्त दितिरा, तेस ले बौह्त मान्गेया जाणा; होर जेस जो बौह्त सौम्पेया गईरा, तेस ले बौह्त मान्गेया जाणा।”
12	49	“हांऊँ धरती पर आग लगान्दा आईरा; होर हांऊँ क्या चाहां सिर्फ ये कि ये आग एेबे भड़की जाए!
12	50	मा बड़े भारी दुखा रे बपतिस्मा हाल्ले लेणा, होर जेबे तक हांऊँ तेता जो नी लू तेबे तक मां बौह्त दुआस रैंह्णां।
12	51	क्या तुस्से समझ्या करहा ऐें कि हांऊँ धरती रे लोका रे बीचा मन्झ मेल मलाप करान्दा आईरा? हांऊँ बोल्हा, नी! पर लग करान्दा आईरा।
12	52	क्यूंकि एेबे ले एक घरा मन्झ पांज जणे हुंगे ता तिन्हा एक दूजे किन्हें व्रोध रखणा, तीन जणे जो मेरे पर विस्वास नी रखदे, तिन्हा दोआ रा वरोध करणा जो मेरे पर विस्वास रखे।
12	53	बापू मह्ठे किन्हें, होर मह्ठेया बापू किन्हें वरोध रखणा; माऊआ मह्ठी किन्हें, होर म्ह्ठीयां माऊआ किन्हें, सासा न्हूसा किन्हें, होर न्हूसा सासा किन्हें वरोध रखणा।”
12	54	होर यीसूए भीड़ा किन्हें भी बोल्या, “जेबे तुस्से बादला जो पस्चिम दिसा ले उठदे देख्हा ऐें, ता तुस्से झट पट बोल्हा ऐें कि, बरखा आऊणें वाली ई; होर एह्ड़ा ई हुंहां भी।
12	55	होर जेबे तुस्से दक्षिण दिसा ले हऊआ चलदी देख्हा ऐें, ता तुस्से बोल्हा ऐें कि, लू चलणे वाली ई, होर एह्ड़ा ई हुंहां भी।
12	56	हे पाखंडियो, तुस्से धरती होर आसमाना जो देखी किन्हें ता भेद करी सक्हा ऐें, पर परमेसर जो एस जमाने मन्झ जो करहा तेता रा भेद करणा कि नी जाणदे?”
12	57	“होर तुस्से आप्हुए फैसला कि नी करी लैन्दे कि, ठीक क्या आ?
12	58	जेबे तू आपणे व्रोधी साउगी हाकमा वाले जाए ता पैंडे मन्झ ई तेस ले छुटणे री कोसिस कर एह्ड़ा नी हो कि, से तुजो हाकमा वाले खींजी किन्हें लई जाए, होर हाकम तुजो अधिकारी जो सौंपी दे होर अधिकारी तुजो जेल्हा मन्झ पाई दे।
12	59	हांऊँ तुस्सा किन्हें बोल्हा कि, जेबे तक तू एक-एक पाई नी देई देह्न्गा तेबे तक तुध जेल्हा ले नी छुटणा।”
13	1	तेस टैम कुछ लोक आई पूजे, होर तिन्हें यीसू किन्हें बोल्या, रोम देसा रे पिलातुस हाकमे गलील जिल्ले रे कुछ लोक मारी दिते जेबे स्यों मन्दरा मन्झ बलिया चढ़ान्दें लगिरे थे।
13	2	ये सुणी किन्हें यीसूए तिन्हा किन्हें ये बोल्या, “क्या तुस्से ये समझ्या करहा ऐें कि, ये गलील जिल्ले रे लोक, बाकि होरी गलील जिल्ले रे लोका ले ज्यादा पापी थे कि स्यों मारी दिते?”
13	3	हांऊँ तुस्सा किन्हें बोल्हा, नंई स्यों इधी कठे नी मारे। पर अगर तुस्से पाप करणा नी छाडेया ता तुस्सा सभिया भी इंहां नास हुई जाणा।
13	4	तुस्से क्या समझ्या करहा ऐें कि, स्यों ठारा लोक जिन्हा पर जे सिलोहा रा गुम्मट पया था होर स्यों दभी किन्हें मरी गये, क्या स्यों यरुस्लेम सैहरा रे सब रैहणे वाल्ऐ लोका ले ज्यादा पापी थे?
13	5	हांऊँ तुस्सा किन्हें बोल्हा कि, बिल्कुल नंई; पर अगर तुस्से मन नी फेरघे ता तुस्सा सभिया भी इंहां ई नास हुई जाणा।
13	6	फेरी यीसूए ये उदाहरण भी बोल्या कि, “केसीए आपणे बगीचे मन्झ एक अंजीरा रा डाल लगाईरा था। से तेस डाला मन्झ हर साल फल तोप्दा आहूँआं था, पर नी मिलदा था।
13	7	तेबे तिन्हें बगीचे रे माली किन्हें बोल्या, ‘देखा, तीन साला ले हांऊँ एस अंजीरा रे डाला मन्झ फल तोप्दा आया करहा, पर नी मिलदा। एस जो काटी दे क्यूंकि इन्हें बगीचे री बांकी जमीना रोकिरी।’
13	8	तिन्हें मालिए तेस जो जवाब दितेया कि, हे माल्का, एस जो एस साल होर रैहणे दे; कि हांऊँ एसरे चारो तरफ खणी किन्हें खाद पाई देऊँ।
13	9	होर अगली साला जो ये फल्गा ता खरा, नंई ता एस जो काटी देआ।”
13	10	केसी अरामा रे ध्याड़े यीसू एक यहूदी सभा मन्झ उपदेस देआ करहा था।
13	11	एक ज्नाने थी, जेस्सा जो ठारा साला ले एक दुस्टात्मे से कुबड़ी करी दितीरी थी। होर केसी भी तरीके ले से सीधी नी हुई सक्दी थी।
13	12	होर जेबे यीसूए से देखी, तिन्हें से सादी लई, होर बोल्या, “हे जन्नाने, तू आपणी ब्मारी ले छुटी गई।”
13	13	तेबे तिन्हें तेस्सा पर हाथ रखे, होर से झट पट सीधी हुई गई, होर परमेसरा री बड़ाई करदी लगी।
13	14	इधी कठे कि यीसूए तेस जन्नाने जो अरामा रे ध्याड़े से ठीक कितिरी थी, यहूदी सभा रा मुखिया गुस्सा हुई किन्हें लोका ले बोल्दा लग्या कि, “हफ्ते मन्झ छेह ध्याड़े ऐें, जिन्हा मन्झ आस्सा जो काम करणा चहिए। इधी कठे तिन्हा ध्याड़े मन्झ ई आई किन्हें ठीक हुई जाऊआ; पर अरामा रे ध्याड़े मत आऊआ।”
13	15	ये सुणी किन्हें प्रभु यीसूए जवाब दितेया, “हे पाखंडियो, क्या अरामा रे ध्याड़े तुस्सा मन्झा ले हर एक आपणे बोल्ह्द या गधे जो बाड़े ले खोल्ही किन्हें पाणी पियांदे नी लई जांदा?
13	16	होर क्या ये ठीक नी था कि, ये ज्नाने जो एक यहूदी ई होर अब्राहमा री मह्ठी ई, जेस्सा जो सैताने ठारा साला ले बान्ही किन्हें रखिरा था, ये अरामा रे ध्याड़े एस बंधना ले छुड़ाई जांदी?”
13	17	जेबे यीसूए ये गल्ला बोली, ता तेसरे सब व्रोधी बेज्जत हुई गये, होर सारी भीड़ तेसरे महान काम जो से करहा था देखी किन्हें खुस हुई।
13	18	फेरी यीसूए बोल्या, “परमेसरा रा राज केस साहीं आं? होर हांऊँ तेसरा बखान केस किन्हें करूं?
13	19	से राई रे एक दाणे साहीं आं, जेस जो केसी माह्णुंऐ लई किन्हें आपणे बगीचे मन्झ बाह्या: होर से बढ़ी किन्हें बौह्त बड़ी डाल बणी गया; होर आसमाना रे चिड़ुऐ तेता री पांगे पर बसेरा कितेया।”
13	20	यीसूए दबारा बोल्या, “हांऊँ परमेसरा रे राजा री तुलना केस किन्हें करूं?
13	21	परमेसरा रा राज तेस स्जेड़े साहीं आं, जेस जो केसी जनानिये स्जेड़ा लई किन्हें बौह्त सारे आटे मन्झ म्लाई दितेया, होर हुंदे-हुंदे से सारा आटा सीजी गया।”
13	22	यीसू आपणे चेल्या साउगी सैहर-सैहर, होर गांऊँ-गांऊँ हुई किन्हें उपदेस देंदा हुआ यरुस्लेम सैहरा वखा जो जाया करहा था।
13	23	होर केसिए यीसूए ले पूछेया, “हे प्रभु, क्या परमेसरा ले उद्धार पाणे वाल्ऐ थोह्ड़े ऐें?” तिन्हें तिन्हा किन्हें बोल्या,
13	24	“संगड़े दुराजे ले अंदर जाणे री कोसिस करा, क्यूंकि हांऊँ तुस्सा किन्हें बोल्हा कि, बौह्त ऐहड़े हूंणे जिन्हां जे अंदर जाणा चाहणा, पर नी जाई पाणा।
13	25	जेबे घरा रा माल्क परमेसरा उठी किन्हें दुराजा बंद करी चुके, होर तुस्से बाहर खह्ड़ी किन्हें दुराजे जो खटखटान्दे लगो होर अर्ज करदे लगे, ‘हे प्रभु आस्सा रे कठे दुराजा खोल्ही दे,’ होर से जवाब दे कि हांऊँ तुस्सा जो नी जाणदा, तुस्से कुणहें होर केथी ले आईरे?
13	26	तेबे तुस्सा बोल्दे लगणा, ‘कि आस्से तेरे साम्हणें खाध्या पितेया होर तुस्से आस्सा रे कठे बजारा मन्झ उपदेस दितेया।’
13	27	पर तेस बोलणा, हांऊँ तुस्सा किन्हें बोल्हा, ‘हांऊँ नी जाणदा तुस्से केथी ले आईरे? हे दुस्ट काम करणे वाल्यो! तुस्से सभ मेरे वाले ले दूर हुई जाओ।’
13	28	तेथी रोणा होर दांद किर्ड़णें हूंणां, जेबे तुस्से अब्राहम होर इसहाक होर याकूब होर सब नबी जो परमेसरा रे राजा मन्झ ब्ठयाले, होर आपणे आपा जो बाहर काढदे हुए देखणा।
13	29	होर पूर्व होर पस्चिमा; उत्तर होर दक्सिण ले लोका आई किन्हें परमेसरा रे राजा रे धामा मन्झ साझी हूंणां।
13	30	होर ये जाणी लो कितने एह्ड़े जो ऐबे खास हुन्घे तिन्हा बादा मन्झ खास नी हूंणां, होर कितने ऐबे एह्ड़े जो खास नी ऐें तिन्हा बादा मन्झ खास हूंणां।”
13	31	तेस ध्याड़े कुछ फरीसी लोके आई किन्हें यीसू किन्हें बोल्या, “एथी ले निकली किन्हें चली जा, क्यूंकि हेरोदेस राजा तुजो मारी देणा चाहां।”
13	32	यीसूए तिन्हा किन्हें बोल्या, “जाई किन्हें तेस्सा लोमड़ी साहीं तेस च्लाक माह्णुं किन्हें बोली दे कि, देख हांऊँ आज होर काल्ला दुस्टात्मा जो काढा होर ब्मारा जो ठीक करहा होर त्रीजे ध्याड़े मां काम पूरा करणा।
13	33	तेबे भी मुंजो ये जरूरी आ कि आज होर काल्ला होर परसी यरुस्लेम सैहरा वखा जो आपणा सफर करदा रहूँ, क्यूंकि एक नबी यरुस्लेम सैहरा मन्झ ही मारेया जाणा।”
13	34	“हे यरुस्लेम सैहर रे लोको! हे यरुस्लेम सैहर रे लोको! तुस्से पैहल्के नबी मारी दिते, होर जो तुस्सा वाले भेजे गये, तिन्हा जो पत्थरवाह कितेया। कितनी बारी मैं चाहेया कि जिहां कुकड़ी आपणे बच्चे जो आपणे फान्खा हेठ कट्ठा करहा ई, तिहां ईं हांऊँ भी तेरे लोका जो बचाऊं, पर तुस्से एह्ड़ा नी चाहेया।
13	35	तुस्सा रा घर तुस्सा रे कठे पूरी तरहा ले उजड़ी जाणा। होर हांऊँ तुस्सा किन्हें बोल्हा कि, एेबे ले जेबे तक तुस्सा नी बोलणा कि, धन्य आ से, जो प्रभु रे अधिकारा ले आहूँआं, तेबे तक तुस्सा हांऊँ दबारा नी देखणा।”
14	1	फेरी यीसू अरामा रे ध्याड़े फरीसी लोका रे मुखिया मन्झा ले केसी रे घरा मन्झ रोटी खांदे गया, होर तिन्हा सभी री नज़र यीसू पर थी कि तेस मन्झ गलती तोपी सके।
14	2	होर एक माह्णुं था, जेसरे हाथ होर पैर सूजिरे थे।
14	3	एता पर यीसूए व्यवस्था स्खाणे वाल्ऐ आ होर फरीसी लोका किन्हें बोल्या, “क्या अरामा रे ध्याड़े खरा करणा व्यवस्था रे मताबक ठीक आ कि, नंई?” पर स्यों चुप चाप रैहे।
14	4	तेबे यीसूए से छुह्या होर से ठीक कितेया, होर जाणे दितेया।
14	5	होर यीसूए तिन्हा किन्हें बोल्या कि, “अगर तुस्सा रा गधा या बोल्ह्द अरामा रे ध्याड़े गढे मन्झ पई जाए ता क्या तुस्सा से बाहर नी काढणा?”
14	6	स्यों इन्हा गल्ला रा कुछ जवाब नी देई सके।
14	7	यीसूए देख्या कि, सादिरे मैहमान खास-खास जगहा छांटी किन्हें बैठ्हा ऐें ता ये उदाहरण देई किन्हें तिन्हा किन्हें बोल्या।
14	8	“जेबे कोई तुजो ब्याहा मन्झ सादे, ता खास जगहा मन्झ नी बैठणा, एह्ड़ा भी हुई सकां कि, तिन्हें तुध ले भी कोई बडा सादिरा हो।
14	9	होर जिन्हें तुजो होर तेस जो दुंहीं जो सादा दितिरा आई किन्हें तेरे किन्हें बोले कि, ‘एस जो जगहा दे,’ होर तेबे तुजो बेजत हुई किन्हें सभी ले पिछली वाली जगहा मन्झ बैठणा पऊणा।
14	10	पर जेबे तू सादेया जाए, ता सभी ले पिछली जगहा मन्झ बैठ्या कि, जेबे, जिन्हें जे तुजो सादा दितिरा से आये, ता तेरे किन्हें बोले कि ‘हे दोस्त, आगे आई किन्हें बैठी जा,’ तेबे तेरे साउगी बैठणे वाल्ऐ रे साम्हणें तेरी इज्जत हूणीं।
14	11	होर जो कोई आपणे आपा जो बडा बणाहंगा, से छोटा कितेया जाणा। होर जो कोई आपणे आपा जो छोटा बणाहंगा, से बडा कितेया जाणा।”
14	12	तेबे यीसूए आपणे सादणे वाल्ऐ फरीसी किन्हें बोल्या, “जेबे तू ध्याड़ी रा या रात्की धाम त्यार करहे, ता आपणे दोस्ता या भाईया या टब्बरा या अमीर पड़ोसीया जो नी साद, केथी एह्ड़ा नी हो कि, स्यों भी तुजो सादा दे, होर तुजो तेरा इनाम मिली जाए।
14	13	पर जेबे तू धाम दे, ता कंगाल, टुंडे, लंगड़े, होर काणेया जो साद।
14	14	तेबे तुध धन्य हूंणां, क्यूंकि तिन्हा वाले बदले मन्झ तुजो देणे रे कठे कुछ नी आ, पर परमेसरा एता रा इनाम तुजो तेबे देणा जेबे धर्मी लोका मरिरे मन्झ ले जी उठणा।”
14	15	जेबे यीसू बोली बैठेया ता तेस साउगी खाणा खाणे वाल्ऐ मन्झा ले एकिये यीसू किन्हें बोल्या, “धन्य आ से, जेस जे परमेसरा रे राजा मन्झ धाम खाणी।”
14	16	यीसूए तेस किन्हें बोल्या, “केसी माह्णुंऐ बडी धाम दिती होर तिन्हें बौह्त सारे लोक सादे।
14	17	जेबे खाणा त्यार हुई गया, ता तिन्हें आपणे सेऊआदार जो सादिरे लोका वाले ये बोली किन्हें भेज्या कि, ‘आऊआ, एेबे खाणा त्यार आ।’
14	18	पर स्यों सब माफ़ी मांगदे लगे, पैहले वाल्ऐ तेस किन्हें बोल्या, ‘मैं एक खेत मुले लईरा, होर जरूरी आ कि तेस जो देखी आऊँ हांऊँ तेरे किन्हें अर्ज करहा, मुंजो माफ़ करी दे।’
14	19	दूजे बोल्या, ‘मैं बोल्ह्दा री पांज जोड़िया मुले लईरी, होर तिन्हा जो परखणे रे कठे जाया करहा, हांऊँ तेरे किन्हें अर्ज करहा, मुंजो माफ़ करी दे।’
14	20	एकी होरिये बोल्या, ‘मैं ब्याह करी लईरा, इधी कठे हांऊँ नी आई सक्दा।’
14	21	तिन्हें सेऊआदारा आई किन्हें आपणे माल्का जो ये गल्ला सुणाई दिती। तेबे घरा रे माल्के गुस्से मन्झ आई किन्हें आपणे सेऊआदारा किन्हें बोल्या, ‘गांऊँआं रे बजारा होर गह्लिया मन्झ झट पट जाई किन्हें गरीब लोक, टुंडे, लंगड़े होर काणे लोका जो एथी लई आऊआ।’
14	22	सेऊआदारे दबारा बोल्या, ‘हे माल्का, जेह्ड़ा तैं बोल्या था, तेह्ड़ा ई आस्से करी दितेया, पर हली भी जगहा बाकि ई।’
14	23	माल्के सेऊआदारा किन्हें बोल्या, ‘सड़का पर होर बाड़े वखा जाई किन्हें लोका जो जबरदस्ती लई आऊआ ताकि मेरा घर भर्ही जाए।
14	24	क्यूंकि हांऊँ तुस्सा किन्हें बोल्हा कि, जेह्ड़े सभी ले पैल्हे सादीरे थे तिन्हा मन्झा ले एकिया भी मेरे किन्हें धाम नी खाणी।’”
14	25	एक बडी भीड़ यीसू साउगी जाया करहा ई थी, ता तिन्हें पीछे मुड़ी किन्हें तिन्हा किन्हें बोल्या,
14	26	“अगर तुस्से मेरा चेला बणना चाहें, होर तुस्से मेरे ले बढ़ी किन्हें आपणे माऊ-बापू, लाड़ी, बाल-बच्चे, होर भाई-बैहणा या आपणी जाना किन्हें ज्यादा प्यार करहे, ता तुस्से मेरा चेले नी बणी सकदे।
14	27	होर जो कोई मेरा चेला बणना चाहे से आपणा क्रूस चके, होर मेरे पीछे आये।
14	28	अगर तुस्सा मन्झा ले कोई एक बडा घर बणाणा चाहां, ता तेस पैहले बैठी किन्हें हिसाब कताब जोड़ना कि, तेस जो बनाणे रे कठे तेस वाले पूरी रकम हाई कि नी?
14	29	होर अगर से एह्ड़ा नी करघा, ता जेबे तेस नींऊँआं ता खणनी पर तेता जो पूरा नी करी सकदा। ता सब देखणे वालेया तेसरा मजाक डुआणा,
14	30	कि इन्हें माह्णुंऐ बणाणा ता सुर्हू कितेया, पर घरा त्यार नी करी सकेया।
14	31	या एक राजा दूजे राजे किन्हें लड़ाई करदे जाहाँ, ता से पैहले बैठी किन्हें सोच विचार करहा कि, आपणे दस हजार स्पाही साउगी क्या से बीह हज़ार स्पाही किन्हें आपणे व्रोधी रा साम्हणा करी सक्हा कि नी?
14	32	अगर से तिन्हारा साम्हणा नी करी सकदा, ता जेबे तेसरा व्रोधी हली दूर ई आ, तेबे तेस आपणा दूत भेजी किन्हें मेल मलाप करणा चाहणा।
14	33	एस तरीके ले तुस्सा मन्झा ले जो कोई आपणा सभ कुछ छाडी नी दे, ता से मेरा चेला नी हुई सक्दा।”
14	34	“लूण ता बांका आ, पर अगर लूणा रा सुआद बिगड़ी जाए, ता से फेरी केस चीजा किन्हें लूणका बणाया जाणा?
14	35	तेस ना ता जमीना रे होर ना ता खादा रे काम आऊंणा, तेता जो लोक बाहर सट्टी देहां ऐें। होर यीसूए बोल्या, जो मेरी गल्ला सुणदा लगीरा, से बड़े ध्याना किन्हें सुणी ले।”
15	1	कई चुंगी लैणे वाल्ऐ होर स्यों लोक जिन्हा जो पापी बोल्हा ऐें यीसू वाले आहूँआं ऐें थे ताकि स्यों तेसरी उपदेस सुणे।
15	2	होर फरीसी लोक होर व्यवस्था स्खाणे वाल्ऐ गलांण करी किन्हें बोल्दे लगे कि, “ये ता पापिया साउगी मिल्हा होर तिन्हा साउगी खाहां भी आ।”
15	3	तेबे यीसूए तिन्हा किन्हें ये उदाहरण बोल्या,
15	4	“अगर तुस्सा मन्झा ले एकी वाले सौ भेडा हो, होर तिन्हा मन्झा ले एक गुआई जाए ता नड़िन्नूऐं भेडा जो बियाबान जगहा मन्झ छाडी किन्हें, तेस्सा गुआई री भेडा जो तेबे तक तोप्हा जेबे तक से मिली नी जाए।
15	5	होर जेबे मिली जाहीं, तेबे से बड़ी खुसी किन्हें तेस्सा भेडा जो खऊऐ पर चकी किन्हें ल्याहूँआं।
15	6	होर घरा मन्झ आई किन्हें दोस्ता होर पड़ोसीया जो कठे करी किन्हें बोल्हा, ‘मेरे साउगी खुसी मनाऊआ, क्यूंकि मेरी गुआही री भेड मुंजो मिली गईरी।’
15	7	हांऊँ तुस्सा किन्हें बोल्हा कि, एक पापी जिन्हें पाप करणा छाडी दितिरा हो, तेसरे बारे स्वर्गा मन्झ ज्यादा खुसी हूणीं। तिन्हा नड़िन्नूऐं लोका री जगहा, जो आपणे आपा जो धर्मी लोक मन्हां ऐें होर सोच्हा ऐें कि एेबे तिन्हा जो पापा रे कठे पछताणे री ज्रूरत नी हाई।”
15	8	“या फेरी, अगर एक ज्नाने वाले दस सिक्के हो, होर तिन्हा मन्झा ले एक गुआही जाए, ता से दीऊया भ्खाई किन्हें होर घरा जो झाड़ी बुहारी किन्हें तेबे तक तोप्दे रहीं जेबे तक सिक्का मिली नी जाए।
15	9	होर जेबे मिली जाहाँ, ता से आपणी सहेलिया होर पड़ोसीया जो कठे करी किन्हें बोल्हा ई कि, ‘मेरे साउगी खुसी मनाऊआ, क्यूंकि मेरी गुआही रा सिक्का मिली गईरा।’
15	10	हांऊँ तुस्सा किन्हें बोल्हा कि ठीक इंहां ई से एक पापी जो पाप करणा छाडी देआ, तेसरे बारे मन्झ परमेसरा रे स्वर्गदूता रे साम्हणें खुसी हुंहां ईं।”
15	11	फेरी यीसूए तिन्हा जो एक होर उदाहरण दितेया, “एक माह्णुं रे दो मह्ठे थे,
15	12	तिन्हा मन्झा ले छोटे मह्ठे, बापू किन्हें बोल्या कि, ‘हे बापू जायदादा मन्झा ले जो मेरा हिस्सा आ, से मुंजो एेबे देई दे।’ होर तिन्हें बापूए तिन्हा दुहीं मह्ठे जो आपणी जायदाद बांडी दिती।
15	13	कुछ ध्याड़े रे बाद जेबे छोटे मह्ठे सभ कुछ कठा करी किन्हें एक दूर देसा जो चली गया होर तेथी तिन्हें बुरे कामा मन्झ आपणी सारी जायदाद खर्च करी दिती।
15	14	जेबे से सभ कुछ खर्च करी बैठ्या, ता तेस देसा मन्झ बड़ा भारी अकाल पया, होर एेबे तेस वाले खाणे रे कठे कुछ नी बचिरा था।
15	15	होर से तेस देसा रे रैहणे वाल्ऐ एक आदमी वाले मजदूरी करदा लग्या। तिन्हें से आपणे खेता मन्झ सुअर चरांदे भेजी दितेया।
15	16	क्यूंकि से भूखा था होर से चाहां था कि, जो फलिया सुअर खाहें थे तिन्हा किन्हें से भी आपणा पेट भरे; होर तेस जो कोई कुछ नी देंदा था।
15	17	जेबे तेस जो समझ आई कि तिन्हें क्या कितिरा था, तेबे से बोल्दा लग्या कि, ‘मेरे बापू रे सारे मजदूर ऐे जिन्हा जो पेट भरी किन्हें खाणा मिल्हा, पर हांऊँ एथी भूखा मरेया करहा।
15	18	मां एेबे उठी किन्हें आपणे बापू वाले जाणा होर तेस किन्हें बोलणा कि बापू जी मैं परमेसरा रे बरखलाप होर तेरी नजरा मन्झ पाप कितिरा।
15	19	एेबे हांऊँ एस लायक नी रैंहयां कि तेरा मह्ठा कैहलाऊं, तू मुंजो आपणे एक मजदूरा मन्झा ले एकी साहीं जाणी किन्हें मजदूरी पर रखी ले।’”
15	20	“तेबे से तेस देसा जो छाडी किन्हें आपणे बापू रे घरा जो चली गया। से हल्ली दूर ई था कि, तेसरे बापूए से देखी लया होर तरसा किन्हें भर्ही गया होर दौड़ी किन्हें तिन्हें से गले ल्गाया, होर बौह्त प्यार कितेया।
15	21	तिन्हें मह्ठे आपणे बापू किन्हें बोल्या, ‘बापू जी, मैं परमेसरा रे बरखलाप होर तेरी नजरा मन्झ पाप कितिरा; होर एेबे हांऊँ एस लायक नी रैंहयां कि तेरा मह्ठा कैहलाऊं।’
15	22	पर बापूए आपणे सेऊआदारा किन्हें बोल्या, झट पट खरे ले खरा कपड़े काढी किन्हें तेस जो पन्ह्याऊआ, होर तेसरे हाथा मन्झ गुठी, होर पैरा मन्झ बूट पैहनांऊँ आ।
15	23	होर पालिरा पसु ल्याई किन्हें काटा ताकि आस्से खाईए होर खुसी मनाईऐ।
15	24	क्यूंकि हांऊँ सोच्हा था कि मेरा ये मह्ठा मरी गईरा था, पर से जिउंदा आ: जो गुआही गईरा था, एेबे से मिली गया; होर स्यों खुसी मणान्दे लगे।”
15	25	“पर जेबे एह्ड़ा हुन्दा लगीरा था ता तेसरा बडा मह्ठा खेता मन्झ था। होर जेबे से घरा रे नेडे पुज्हेया, ता तिन्हें गाणे बजाणे होर नाचणे री अवाज सुणी।
15	26	होर तिन्हें एक सेऊआदार सादी किन्हें पूछेया, ‘ये क्या हुएया करहा?’
15	27	तिन्हें तेस किन्हें बोल्या, ‘तेरा भाई वापस घरा आईरा, होर तेरे बापूए पालिरा पसु कटाईरा, इधी कठे कि से भला चंगा वापस मिली गया।’
15	28	ये सुणी किन्हें तेसरे बडे मह्ठे जो बौह्त गुस्सा आया, होर घरा अंदर नी गया। इधी कठे तेसरा बापू बाहर आई किन्हें तेस जो घरा अंदर आऊणें रे कठे मणान्दा लग्या।
15	29	तिन्हें आपणे बापू जो जवाब दितेया कि, ‘देख; हांऊँ इतने साला ले तेरी सेऊआ करेया करहा, होर कधी भी तेरा हुक्म नी टाल्या, तेबे बी तैं मेरे कठे कधी एक बकरिया रा बच्चा नी कटाया कि, हांऊँ आपणे दोस्ता किन्हें खुसी मणान्दा।
15	30	पर जेबे तेरा ये मह्ठा आया, जिन्हें जे तेरी जायदाद वेस्या मन्झ डूआई दिती, ता तैं तेसरे स्वागता रे कठे पालिरा पसु कटाया।’
15	31	पर तेसरे बापूए बोल्या, ‘बेटा, तू ता हमेसा मेरे साउगी रैंहयां; होर जो कुछ मेरा आ से सभ कुछ तेरा ई आ।
15	32	पर एेबे खुसी मनाणी होर मगन हूंणां चहिए क्यूंकि आस्से सोच्हा ऐें थे कि तेरा ये भाई मरी गईरा था, पर से जिउंदा आ। गुआही गईरा था, पर एेबे मिली गया।’”
16	1	फेरी यीसूए आपणे चेले जो एक होर उदाहरण दितेया, “केसी अमीरा माह्णुं रा एक भंडारी था, होर लोके भंडारी पर ये दोस ल्गाईरा था कि से तेस माह्णुं री सारी जायदाद डूआई करहा था।
16	2	इधी कठे तिन्हें अमीर माह्णुंऐ तेस भंडारी जो सादी किन्हें बोल्या, ‘ये क्या आ जो हांऊँ तेरे बारे मन्झ सुणेया करहा? तैं मेरे पैसे रा क्या कितिरा तेता रा हिसाब किताब दे, क्यूंकि आगे ले तु मेरा भंडारी नी रही सक्दा।’
16	3	तेबे भंडारी सोचदा लग्या कि, ‘एेबे हांऊँ क्या करूं? क्यूंकि मेरा माल्क एेबे भंडारी रा काम मेरे ले छुटेया करहा, माटा ता मेरे ले नी खह्णना, होर भीख मांगणे ले मुंजो सर्म आहूँआं ईं।’
16	4	मैं समझी गया कि, मुंजो क्या करणा चहिए, ताकि जेबे हांऊँ भंडारी रे कामा ले हटीई दितेया जाऊँ, ता लोका आपणे घरा मन्झ मेरा स्वागत करणा।
16	5	होर तिन्हें आपणे माल्का रे सारे कर्जदार सादे होर पैहले कर्जदारा ले पूछेया कि, तेरे पर मेरे माल्का रा कितना कर्जा आ?
16	6	तिन्हें बोल्या, ‘सौ मण तेल,’ तेबे तिन्हें तेस किन्हें बोल्या कि, आपणा खाता ले होर बैठी किन्हें झट पट पंज्याह मण लिख।
16	7	फेरी दूजे कर्जदारा ले पूछेया, ‘तेरे पर कितना कर्जा आ?’ तिन्हें बोल्या, ‘सौ मण कणक,’ तेबे तिन्हें तेस किन्हें बोल्या, ‘आपणा खाता ले होर अस्सी मण लिखी दे।’”
16	8	“माल्के तेस बईमान भंडारी री बड़ाई किती कि, तिन्हें चतुराई किन्हें काम कितेया। क्यूंकि एस संसारा रे लोक आपणे टैमा रे लोका साउगी व्यवहारा करणे मन्झ, ज्योति रे लोका ले ज्यादा चतर ऐें।
16	9	होर हांऊँ तुस्सा किन्हें बोल्हा कि, सांसारिक दौलता किन्हें आपणे कठे दोस्त बणाई लऊआ, क्यूंकि तुस्सा रे मरणे रे बाद जेबे धन दौलत खत्म हुई जाणी, तेबे तिन्हा अनंत-काला रे घरा मन्झ तुस्सा रे स्वागत करणा।
16	10	जो थोह्ड़े ले थोह्ड़ी गल्ला मन्झ ईमानदार आ, से बौह्ता गल्ला मन्झ भी ईमानदार आ, होर जो थोह्ड़े ले थोह्ड़ी गल्ला मन्झ बईमान आ, से बौह्ता गल्ला मन्झ भी बईमान आ।
16	11	इधी कठे जेबे तुस्से सांसारिक धन दौलता रे कठे ईमानदार नी रैहे ता स्वर्गा री सच्ची दौलता रे बारे मन्झ तुस्सा पर केस भरोसा करणा?
16	12	होर अगर तुस्से पराये रे धन दौलता मन्झ ईमानदार नी रैहे, ता केस तुस्सा जो से सौंपणा, जो तुस्सा रा ही आ?”
16	13	“कोई सेऊआदार दो माल्का री सेऊआ एक ई टैमा पर नी करी सक्दा, क्यूंकि तेस एकी किन्हें दुस्मणी होर दूजे किन्हें प्यार रखणा; या एकी किन्हें मिली किन्हें रैंह्णां होर दूजे जो तेस घटिया समझणा, तुस्से परमेसरा होर ढब्बे री सेऊआ एक साउगी नी करी सकदे।”
16	14	फरीसी लोक जो लालची थे, ये सभ गल्ला सुणी किन्हें यीसू रा मजाक डुआन्दे लगे।
16	15	तिन्हें तिन्हा किन्हें बोल्या, “तुस्से ता माह्णुं रे साम्हणें आपणे आपा जो धर्मी लोक बणाहें, पर परमेसर तुस्सा रे मना जो जाणहां। क्यूंकि जो चीज माह्णुं री नजरा मन्झ बडी ई, से परमेसरा री नजरा मन्झ बड़ी नकम्मी ई।
16	16	यहून्ना बपतिस्मा देणे रे टैमा तक ता मूसा री व्यवस्था होर नबिया रा प्रचार तुस्सा रे अगुवे करहे थे। होर एेबे परमेसरा रे राजा रा खुसी री खबर सुणाया करहा ऐें, होर हर कोई तेता मन्झ बौह्त तेजी किन्हें दाखल करणा चाहां।
16	17	आसमान होर धरती रा मिटी जाणा असान आ एता रे बजाय कि परमेसरा री व्यवस्था रा एक भी बिंदु मिटी जाए।”
16	18	“उदाहरणा कठे, जो कोई आपणी लाड़ी जो तलाक देई किन्हें दूजी किन्हें ब्याह करहा, से व्यभिचार करहा, होर जो कोई ऐहड़ी तलाकसुदा ज्नाने किन्हें ब्याह करहा, से भी व्यभिचार करहा।”
16	19	“एक अमीर माह्णुं था जो हमेसा कीमती होर बांके कपड़े पैहना था। होर हर रोज राजाओं साहीं बांका खाणा खांहां था।
16	20	होर हर रोज एक गरीब माह्णुं जेसरा नांऊँ लाज़र था, तेस जो अमीर आदमी रे घरा वाले छाडी देहां ऐें थे।
16	21	होर से चाहां था कि, अमीरा री मेजा प्रयाल्हे री जूठा किन्हें आपणा पेट भरे। होर कुत्ते भी आई किन्हें तेसरे जख्मा जो चाट्हा ऐें थे।
16	22	होर एह्ड़ा हुएया कि से गरीब भिखारी मरी गया, होर स्वर्गदूते तेस जो लई किन्हें अब्राहमा रे फाहले मन्झ पौहंचाया। होर से अमीर भी मरी गया, होर गाड़ेया गया।
16	23	होर नरका मन्झ तड़फ्दे हुए जेबे तिन्हें ऊपरा वखा जो देख्या, ता तिन्हें दूरा ले अब्राहमा री गोदा मन्झ लाज़र देख्या।
16	24	होर तिन्हें चिंगी किन्हें बोल्या, ‘हे बापू अब्राहम, मेरे पर दया करी किन्हें लाज़रा जो भेजी दे, ताकि से आपणी गुठी रा सिरा पाणी मन्झ डुबोई किन्हें मेरी जीभा जो ठंडा करी दे, क्यूंकि हांऊँ एस आगा मन्झ तड़फेया करहा।’
16	25	पर अब्राहमे जबाब दितेया, ‘हे मह्ठेया तैं आपणी जिन्दगी मन्झ खरी चीजा लई लईरी, होर तिहां ई लाज़र बुरी चीजा पाईरी, पर एेबे से एथी सांति पाया करहा, होर तू तड़पेया करहा।’
16	26	‘होर इन्हा सभ गल्ला जो छाडी किन्हें आस्सा रे होर तुस्सा रे बीचा मन्झ एक भारी गढ़हा ठैहराईरा कि जो एथी ले तेस पार तुस्सा वाले जाणा चाहें, स्यों ना जाई सके, होर ना कोई तेथी ले एस पार आस्सा वाले आई सके।’
16	27	तिन्हें बोल्या, ‘ता हे बापू, हांऊँ तुध किन्हें अर्ज करहा कि, तू लाजरा जो मेरे बापू रे घरा भेजी दे,
16	28	क्यूंकि मेरे पांज भाई ऐें होर से जाई किन्हें तिन्हा जो चतन्न करी दे, एह्ड़ा नी हो कि स्यों भी एस पीड़ा री जगहा मन्झ आये।’
16	29	अब्राहमे तेस किन्हें बोल्या, ‘तिन्हा चतन्न करणे रे कठे ता मूसा री व्यवस्था होर नबिया री कताबा ई, स्यों तिन्हारी सुणे।’
16	30	तिन्हें बोल्या, ‘नंईं, हे बापू अब्राहम, पर अगर कोई मरिरे मन्झा ले तिन्हा वाले चतन्न करणे रे कठे जाए, ता तिन्हा पाप करणा छाडी देणा।’
16	31	तिन्हें तिन्हा किन्हें बोल्या कि, ‘जेबे स्यों मूसा होर नबी री नी मन्नदे, ता अगर मरिरे मन्झा ले कोई भी जी उठे तेबे भी तिन्हा तेसरा विस्वास नी करणा।’”
17	1	एक ध्याड़े यीसूए आपणे चेले किन्हें बोल्या, “हुई सकां कि लोका आपणा विस्वास खोई दे, पर तिन्हा लोका जो बौह्त सजा मिलणी, जेसरी वजहा ले से हूंणा!
17	2	जो कोई इन्हा छोटे मन्झा ले केसी ले पाप कुराहें, तेसरे कठे ये खरा हुन्दा कि, एक बड़ा चक्की रा पाट तेसरे गला मन्झ टांग्या जाए होर तेस जो समुद्रा मन्झ सट्टी दितेया जाए।
17	3	चतन्न रैहया! कि तुस्से क्या करें, अगर तेरा विस्वासी भाई पाप करहे ता तेस जो समझा, होर अगर से आपणे पापा ले पछताए ता तेस जो माफ़ करी दे।
17	4	अगर पूरे ध्याड़े से सात बार तेरे बरखलाफ पाप करहे, होर सात बारी तेरे वाले आई किन्हें बोले कि, हांऊँ पछताया करहा ता तेस जो माफ़ करी देआ।”
17	5	तेबे चुणिरे चेले प्रभु यीसू किन्हें बोल्या, “आस्सा रे विस्वासा जो मजबूत बणा”
17	6	प्रभुए बोल्या कि, “अगर तुस्सा जो राई रे एक दाणे रे बराबर भी विस्वास हुन्दा, ता तुस्से एस तुता रे डाला किन्हें बोल्दे कि जड़ा ले पठ्ही किन्हें समुद्रा मन्झ पई जा, ता तेस तुस्सा री गल मनी लैंदा।”
17	7	“अगर तुस्सा रा नौकर हल च्लाई किन्हें डोहर्रिया ले आहूँआं, या भेडा री रखवाली करी किन्हें आहूँआं, ता तेस तुस्सा किन्हें बोलणा कि, ‘झट पट आऊआ होर खाणा खांदे बैठी जा?’
17	8	नी बल्कि तेस बोलणा कि, मेरा खाणा त्यार कर, होर जेबे तक हांऊँ खाणा खांऊँ तेबे तक मेरी सेऊआ करणे रे कठे तैयार रेह, होर एता ले बाद तू भी खाई पी लै।
17	9	तुस्से तेस नौकरा रा धन्यावाद नी करणा, तिन्हा चीजा रे कठे जेता रे बारे तैं तेस किन्हें करणे रे कठे बोलिरा था।
17	10	इंहां ईं तुस्से भी, जेबे तुस्से स्यों सभ काम करी बैठघे जिन्हारा हुक्म जे मैं तुस्सा जो दितिरा था, ता एह्ड़ा बोल्या कि, ‘आस्से लायक सेऊआदार नी ऐें, आस्से जो कितेया से सिर्फ आस्सा रा फर्ज था।’”
17	11	यीसू होर तेसरे यरुस्लेम सैहरा जो जांदे वक्त सामरिया ईलाके होर गलील जिल्ले मन्झा ले हुई किन्हें जाया करहा था।
17	12	जेबे ही स्यों गांऊँआं मन्झ पूजणे ही वाल्ऐ थे ता तेस जो दस कोढ़ी मिले।
17	13	होर तिन्हें कोढ़ीए दूर खह्ड़ी किन्हें, उची अवाजा मन्झ बोल्या, “हे यीसू, हे माल्का, आस्सा पर दया कर!”
17	14	तिन्हें तिन्हा जो देखी किन्हें बोल्या, “यरुस्लेम सैहरा मन्झ जाऊआ होर मन्दरा मन्झ आपणे आपा जो याजका जो दस, ताकि से तुस्सो देखे कि तू कोढ़ा ले ठीक हुई या नी।” होर जांदे-जांदे स्यों ठीक हुई गये।
17	15	तेबे तिन्हा मन्झा ले एकिये ये देखी किन्हें कि हांऊँ ठीक हुई गया, जोरा-जोरा किन्हें परमेसरा री बड़ाई करदा हुआ यीसू वाले वापस आया।
17	16	होर से मुंहा रे भारे तेसरे पैरा पई किन्हें, तेसरा धन्यावाद करदा लग्या, होर से माह्णुं सामरी ईलाके रा था।
17	17	एता पर यीसूए बोल्या, “क्या दसा रे दस माह्णुं ठीक नी हुए ता फेरी स्यों नौ केथी ऐें?
17	18	क्या एस गैर-यहूदी जो छाडी किन्हें होर कोई भी वापस नी आया, जो परमेसरा री बड़ाई करदा?”
17	19	तेबे यीसूए तेस किन्हें बोल्या, “उठी किन्हें चली जा, क्यूंकि तैं विस्वास कितेया इधी कठे तू ठीक हुआ।”
17	20	जेबे फरीसी लोके यीसूए ले पूछेया कि, परमेसरा रा राज कधी आऊंणा? ता यीसूए तेस जो जवाब दितेया कि, “परमेसरा रा राज एह्ड़ा नी आ जेस जो तुस्से देखी सके।
17	21	होर लोक ये नी बोली सकदे कि, देखा, परमेसरा रा राज एथी आ, या परमेसरा रा राज तेथी आ। क्यूंकि देखा, परमेसरा रा राज तुस्सा रे बिचा मन्झ आ।”
17	22	होर यीसूए चेले किन्हें बोल्या, “स्यों ध्याड़े आऊणें, जिन्हा मन्झ तुस्सा हांऊँ माह्णुं रे मह्ठे रे राज्या रा एक ध्याड़ा देखणा चाहणा, पर तुस्सा ये नी देखी पाणा।
17	23	लोका तुस्सा किन्हें बोलणा, देखा, ‘मसीहा तेथी आ, या मसीहा एथी आ!’ ये सुणी किन्हें तुस्से चली मत जांदे होर ना तिन्हारे पीछे जाणा।
17	24	क्यूंकि जिहां बिजली आसमाना रे एक तरफा ले चमकी किन्हें आसमाना रे दूजी तरफा जो चमक्हा ई, होर सभ लोक तेता जो देख्हा ऐें, तिहां ईं मां माह्णुं रे मह्ठे भी दबारा आऊंणा होर सभिया हांऊँ देखणा।
17	25	पर पैहले जरूरी आ कि, हांऊँ बौह्त दु: ख उठाऊँ, होर एस जमाने रे लोका मेरी बेज्जती करणी।”
17	26	“जेह्ड़ा नूहा रे ध्याड़े मन्झ हुएया था, तेह्ड़ा ई मां माह्णुं रे मह्ठे रे ध्याड़े मन्झ भी हूंणां।
17	27	जेस ध्याड़े तक नूह जहाजा पर नी चढ़ेया, तेस ध्याड़े तक लोक खांदे पींदे रहे, होर तिन्हा मन्झ ब्याह हुन्दे रहे; तेबे जल प्रलय हुएया होर तिन्हा सभिरा नास करी दितेया।
17	28	होर जेह्ड़ा आस्सा रे बापदादे लूता रे टैमा मन्झ हुएया था जेह्ड़ा स्दोमा मन्झ रैंहयां था, होर तेथी लोक खांदे पींदे, लेण देण करदे, डाल लगान्दे होर घर बणान्दे रैहे।
17	29	पर जेस ध्याड़े लूत सदोम सैहरा ले निकल्या, तेस ध्याड़े आग होर गन्धक आसमाना ले बरसी होर सैहरा रे सभ लोका जो नास करी दितेया।
17	30	हांऊँ माह्णुं रे मह्ठे रे जाहिर हूंणे रे टैमा भी लोका त्यार हुई किन्हें नी रैंह्णां।”
17	31	“तेस ध्याड़े जो घरा री छता पर हो, होर तेसरा समान घरा मन्झ हो, से तेस जो लैणे रे कठे हेठ नी आये, होर तिहां ईं जो लोक डोहर्रिया मन्झ हो, स्यों आपणा समान लेणे रे कठे वापस नी आये।
17	32	याद रखा कि लूता री लाड़ी किन्हें क्या हुआ।
17	33	जो कोई आपणी जान बचाणा चाहां, तेस अनंतकाला री जिन्दगी खोई देणी, पर जो कोई आपणी जान गुआई देह्न्गा, तेस हमेसा री जिन्दगी पाणी।
17	34	हांऊँ तुस्सा किन्हें बोल्हा, तेस राती एक मांजे प्रयाल्हे दो माह्णुं हूंणे, एक लई लैणा होर दूजा छाडी दितेया जाणा।
17	35	दो ज्नाने एक साउगी चकी पिसदी लगिरी हूणीं, एक लई जाणी, होर दूजी छाडी दिती जाणी।
17	36	दो जण डोहर्रिया मन्झ हूंणे एक लई जाणा दूजा छाडी दितेया जाणा।”
17	37	ये सुणी किन्हें तिन्हें यीसू ले पूछेया, “हे प्रभु ये केथी हूंणां?” यीसूए तिन्हा किन्हें बोल्या, “सभी जो पता लगणा कि ये केथी हूणा, क्यूंकि जेह्ड़ा सभ जाणहां ऐें कि जेथी ईल्लण कठ्ठा हुएं तेथी ल्हास हूणीं।”
18	1	फेरी एक ध्याड़े यीसूए आपणे चेले जो उदाहरण देई किन्हें बोल्या कियां हमेसा प्रार्थना करणा होर हियाव नी छाडणा चहिए।
18	2	“केसी सैहरा मन्झ एक न्यायी रैंहयां था, जो ना परमेसरा ले डरहा था होर ना केसी माह्णुं री परवाह करहा था।
18	3	होर तेस सैहरा मन्झ एक विधवा भी रैंहयां थी, जो तेस वाले आई किन्हें बोल्या करहा ई थी कि, ‘मेरा न्याय कर होर मुंजो मेरे दुस्मणा ले बचा।’
18	4	होर बौह्त ध्याड़े तक से न्यायी आनाकानी करदा रैंहयां पर बादा मन्झ तिन्हें मना मन्झ सोची किन्हें बोल्या, ‘जेब्की हांऊँ ना ता परमेसरा ले डरहा, होर ना माह्णुं री कुछ परवाह करहा।
18	5	तेबे भी ये विधवा मुंजो परेसान करहा ई, इधी कठे मां तेस्सा रा न्याय चुकाणा केथी एह्ड़ा नी हो कि घड़ी-घड़ी आई किन्हें बादा मन्झ मेरी नाका मन्झ दम करहे।’”
18	6	प्रभु यीसूए बोल्या, “सुणा कि, ये पापी न्यायी से सिखा
18	7	एता कठे क्या परमेसरा आपणे चुणिरे लोका रा न्याय नी चुकाणा, जो राती ध्याड़ी तेसरी दुहाई देहां ऐें, होर क्या तेस तिन्हारे बारे मन्झ देर करणी?
18	8	हांऊँ तुस्सा किन्हें बोल्हा, तेस झट पट तिन्हारा न्याय चुकाणा, तेबे भी मां माह्णुं रे मह्ठे जेबे आऊंणा, ता धरती पर मुंजो कितने मिलणे जिन्हा मेरे पर विस्वास रखणा?”
18	9	फेरी यीसूए तिन्हा जो उदाहरण दितेया, जेह्ड़े लोक आपणे आपा जो धर्मी मन्हां ऐें थे, होर केसी जो भी कुछ नी समझ्दे थे।
18	10	“दो माह्णुं मन्दरा मन्झ प्रार्थना करणे रे कठे गये, एक फरीसी लोका मन्झा ले एक था होर दूजा चुंगी लैणे वाल्आ।
18	11	से फरीसी माह्णुं खड़ा हुई किन्हें आपणे मन्झ इंहां प्रार्थना करदा लग्या कि, ‘हे परमेसर, हांऊँ तेरा धन्यावाद करहा कि, हांऊँ होरी माह्णुं साहीं डाकू, ठग होर व्यभिचारी नी आ, होर ना एस चुंगी लैणे वाल्ऐ साहीं आ।
18	12	हांऊँ हप्ते मन्झा ले दो बार ब्रत करहा; हांऊँ आपणी सभ कमाई रा दसुंआ हिस्सा भी तुजो देहां।’
18	13	पर चुंगी लैणे वाल्ऐ दूर खह्ड़ी किन्हें, उपर स्वर्गा वखा जो देखणे री हिम्मत नी हुई, पर आपणी छाती पिटी-पिटी किन्हें बोल्या, ‘हे परमेसर मुंजो पापी पर दया कर।’
18	14	हांऊँ तुस्सा किन्हें बोल्हा कि, से फरीसी नी आ, पर से चुंगी लेणे वाल्आ जो परमेसरा रे साम्हणें धर्मी हुई किन्हें घरा जो गया। क्यूंकि जो कोई आपणे आपा जो बडा बणान्घा, से छोटा कितेया जाणा; होर जो आपणे आपा जो छोटा बणान्घा, से बडा कितेया जाणा।”
18	15	फेरी लोक आपणे बच्चे जो भी यीसू वाले ल्याउंदे लगे, ताकि से तिन्हा पर हाथ रखी किन्हें तिन्हा जो आसरीवाद दे; होर चेले तिन्हा माऊ-बापू जो बक्के।
18	16	पर यीसूए बच्चे जो नेडे सादी किन्हें बोल्या, “बच्चेया जो मेरे वाले आऊणें देआ, होर तिन्हा जो नांह नी करा। क्यूंकि परमेसरा रा राज ऐहड़े लोका रा आ, जो बच्चे साहीं नम्र ऐें।
18	17	हांऊँ तुस्सा किन्हें सच्च बोल्हा कि, जो कोई परमेसरा रे राजा जो बच्चेया साहीं ग्रैहण करा, तेस तेता मन्झ दाखल हूंणां।”
18	18	केसी मुखिये यीसू ले पूछेया, हे खरे गुरु, अनंत जिन्दगी पाणे रे कठे हांऊँ क्या करूं?
18	19	यीसूए तेस किन्हें बोल्या, “तू मुंजो खरा कि बोल्हा? परमेसरा जो छाडी किन्हें कोई खरा नी आ।
18	20	पर तू हुक्मा जो ता जाणहां कि, व्यभिचार नी करणा, हत्या नी करणा, चोरी नी करणा, झूठी गुआही नी देणा, होर आपणे माऊ बापू री इज्जत करणी।”
18	21	तिन्हें बोल्या, “हांऊँ ता इन्हा गल्ला जो बचपना ले ई मन्नदा आईरा।”
18	22	ये सुणी किन्हें यीसूए तेस किन्हें बोल्या, “तुध मन्झ एेबे भी एक गल्ला री कमी ई, आपणा सभ कुछ बेची किन्हें गरीबा जो बांडी दे, होर आई किन्हें मेरा चेला बण। होर तुजो स्वर्गा मन्झ धन मिलणा।”
18	23	से ये सुणी किन्हें बौह्त दुआस हुएया, क्यूंकि से बौह्त अमीर था, होर आपणी जायदाद नी बेचणा चाहन्दा था।
18	24	यीसूए तेस जो देखी किन्हें बोल्या, “अमीरा रा परमेसरा रे राजा मन्झ दाखल हूंणा कठण आ?
18	25	ऊंटा रा सुई रे नाके मन्झा ले निकल्ना असान हुई सक्हा पर परमेसरा रे राजा मन्झ अमीरा रा दाखल हूंणां बौह्त कठण आ।”
18	26	होर तिन्हें सुणने वाल्ऐ बोल्या, अगर अमीरा रा परमेसरा रे राजा मन्झ दाखल हूंणां बौह्त कठण आ, ता फेरी केसरा उद्धार हुई सक्हा?
18	27	पर यीसूए बोल्या, “जो माह्णुं ले नी हुई सक्दा, से परमेसरा ले सभ कुछ हुई सक्हा।”
18	28	पतरसे बोल्या, “आस्से ता घर-बार छाडी किन्हें तेरे चेले बणी गईरे।”
18	29	यीसूए बोल्या, “हांऊँ तुस्सा किन्हें सच्च बोल्हा कि, जिन्हें परमेसरा रे राजा रे कठे घर-बार या भाई-बैहण या माऊ-बापू या बाल बच्चे छाडी दितिरे हो।
18	30	तिन्हो एस युगा मन्झ कई ज्यादा मिलणा, होर आऊणें वाल्ऐ युगा मन्झ तिन्हा जो अनंत जिन्दगी मिलणी।”
18	31	फेरी यीसूए आपणे बारा चेले लग जे लई किन्हें तिन्हा किन्हें बोल्या, “आस्से यरुस्लेम सैहरा जो जाहें, होर जितनी गल्ला हांऊँ माह्णुं रे मह्ठे मेरे बारे मन्झ नबिया रे ज्रीए लिखी गईरी स्यों सब पूरी हूणीं।
18	32	क्यूंकि से अन्यजाति लोका रे हाथा मन्झ पकड़ाया जाणा, होर तिन्हा मेरा मजाक डूआणा; होर मेरी बेज्जती करणी, होर मेरे पर थूकणा।
18	33	होर मुन्जो कोड़े मारणे, होर मुकाई देणा, होर तेस त्रीजे ध्याड़े जिउंदे हुई जाणा।”
18	34	होर तिन्हें इन्हा गल्ला मन्झा ले कोई गल नी समझी। होर ये गल तिन्हा ले लुखिरी रही, होर जो बोल्या गईरा था से तिन्हारी समझा मन्झ नी आया।
18	35	जेबे यीसू होर तेसरे चेले यरीहो सैहरा रे नेडे पुज्हे, ता एक काणा सड़का रे बाढे बैठी किन्हें भीख मान्गेया करहा था।
18	36	होर से भीड़ा री चलणे री अवाज सुणी किन्हें पुछदा लग्या, ये क्या हुएया करहा?
18	37	तिन्हें तेस जो बोल्या कि, “नासरता रा यीसू जाया करहा?”
18	38	तेबे तिन्हें जोरा किन्हें बोल्या, “हे यीसू, राजे दाऊदा रे मह्ठे (यीसू दाऊदा रे बंसा रा था), मेरे पर दया कर।”
18	39	जो अगे जाया करहा ऐें थे, स्यों तेस जो प्रुआचदे लगे कि चुप चाप रह, पर से होर भी च्लान्दा लग्या कि, “हे राजा दाऊदा रे मह्ठे, मेरे पर दया कर!”
18	40	तेबे यीसूए खड़े हुई किन्हें हुक्म दितेया कि तेस जो मेरे वाले ल्याऊआ, होर जेबे से नेडे आया, ता तिन्हें तेस ले ये पूछेया,
18	41	“तू क्या चाहां कि, हांऊँ तेरे कठे करूं?” तिन्हें बोल्या, “हे प्रभु, हांऊँ ये चाहां कि, हांऊँ देख्दा लगी जाऊँ।”
18	42	यीसूए बोल्या, “देख्दा लगी जा, तेरे विस्वासे तू ठीक करी दितेया।”
18	43	होर से झट पट देख्दा लगी गया, होर परमेसरा री बड़ाई करी किन्हें तेसरे साउगी रस्ते मन्झ चली पया, होर सभ लोके देखी किन्हें परमेसरा री बड़ाई किती।
19	1	यीसू यरीहो सैहरा मन्झा ले हुई किन्हें जाया करहा था।
19	2	तेथी जक्कई नांऊँआं रा एक माह्णुं था जो चुंगी लैणे वाल्ऐ रा मुखिया था। होर से अमीर आदमी था।
19	3	से यीसू जो देखणा चांहां था कि से कुणहां? पर भीड़ा री वजहा ले से तेस जो देखी नी सकेया, क्यूंकि से बौणा था।
19	4	तेबे तेस जो देखणे रे कठे जक्कई आगे दौड़ी किन्हें एक अंजीरा रे डाला प्रयाह्ले चढ़ी गया, क्यूंकि यीसू तेस पैंडे ले हुई किन्हें जाया करहा था।
19	5	जेबे यीसू तेस अंजीरा रे डाला वाले पुज्हेया, ता तिन्हें गास देखी किन्हें तेस जो बोल्या, “हे जक्कई झट पट उतरी जा, क्यूंकि आज मेरा तेरे घरा मन्झ रैंह्णां जरूरी आ।”
19	6	से झट पट डाला ले थाले उतरेया होर आपणे घरा यीसू जो लई गया, होर खुसी किन्हें तेसरा स्वागत कितेया।
19	7	ये देखी किन्हें सभ लोक बड़बड़ान्दे लगे, “से ता एक पापी माह्णुं रे घरा चली गया।”
19	8	खाणा खांदी बारी जक्कई ऐें खह्ड़ी किन्हें प्रभु किन्हें बोल्या, “हे प्रभु यीसू, देख हांऊँ आपणी आधी जायदाद गरीबा जो देई देहां, होर अगर मैं केसी रा कर भी बईमानी करी किन्हें लई लईरा हो, ता तेस जो मां चार गुणा वापस करी देणा।”
19	9	तेबे यीसूए तेस किन्हें बोल्या, “आज एस घरा रे लोका मन्झ उद्धार आईरा, इधी कठे कि ये भी अब्राहमा रा एक मह्ठा।
19	10	क्यूंकि जो लोक परमेसरा ले दूर हुई गईरे तिन्हा जो तोपणे होर तिन्हारा उद्धार करणे रे कठे हांऊँ माह्णुं रा मह्ठा आईरा।”
19	11	जेबे स्यों लोक ये गल्ला सुणदे लगिरे थे, ता यीसूए एक होर उदाहरण बोल्या। यीसू यरुस्लेम सैहरा रे नेडे था, इधी कठे लोके सम्झेया कि परमेसरा रा राज एेबे आऊणें वाल्आ आ।
19	12	एता कठे तिन्हें बोल्या, “एक अमीर आदमी दूर देसा जो चली गया ताकि से राजे रा पद पाई किन्हें वापस आये।
19	13	होर तिन्हें आपणे नौकरा मन्झ ले दस सादे होर तिन्हा जो दस मोहरा दिती। (एक मोहर सो ध्याड़े री कमाई रे बराबर) होर तिन्हा किन्हें बोल्या, ‘मेरे वापस आऊणें तक लेण देण करी किन्हें तेता जो बढ़ाई देआ।’
19	14	पर तेसरे गांऊँआं मन्झ रैहणे वाल्ऐ तेस किन्हें बैर रख्हा ऐें थे, होर तेसरे पीछे दूता रे ज्रीए सादा भेज्या, आस्से नी चाहंदे कि, ये आस्सा रा राजा बणे।
19	15	जेबे से राजे रा पद पाई किन्हें वापस आई गया, ता एह्ड़ा हुएया कि तिन्हें आपणे नौकरा जो जिन्हा जो तिन्हें पैसे देई दितीरे थे, स्यों आपणे वाले सादे ताकि ये जाणी सके कि लेण देण करी किन्हें क्या-क्या क्माया।
19	16	तेबे पैहले नौकरे आई किन्हें बोल्या कि, ‘हे मेरे माल्क, तुस्से मुंजो एक मोहर दितिरी थी, मैं एता ले दस मोहरा होर कमाई।’”
19	17	माल्के तेस नौकरा किन्हें बोल्या, “साबास, ‘खरे सेऊआदार, तू धन्य आ, तू बौह्त थोह्ड़े मन्झ भरोसे रे लायक निकल्या, एेबे मां तुजो दस गांऊँआं री जिम्मेदारिया देणी।’
19	18	दूजे नौकरे आई किन्हें बोल्या, ‘हे माल्क, मैं तुस्सा री दितिरी मोहरा किन्हें पांज मोहरा होर कमाई।’
19	19	माल्के तेस किन्हें बोल्या कि, मां तुजो भी पांज गांऊँआं री जिम्मेदारिया देणी।
19	20	त्रीजे आई किन्हें बोल्या, ‘हे माल्क, तेरी मोहर ऐे ई, जो मैं तौलिए मन्झ बान्ही रखिरी।
19	21	क्यूंकि हांऊँ तेरे ले डरी गईरा था, इधी कठे कि तू एक कठोर आदमी आ, जो तैं नी रखिरा तेस जो तू चकी लैंहां, होर जो तैं नी बाहीरा, तेस जो काटी देहां।’”
19	22	“माल्के तेस किन्हें बोल्या, ‘हे दुस्ट सेऊआदार, मां तेरे ग्लाणे रे मताबक तेरा न्याय करणा। तू मुंजो जाणहां था कि हांऊँ कठोर आदमी आ। होर जो मैं नी रख्या तेस जो हांऊँ चकी लैंहां, होर जो मैं नी बाहिरा, तेस जो काट्हा।
19	23	ता तैं मेरे पैसे सौहकारा वाले जम्हा कि नी कुराहें, ताकि हांऊँ आई किन्हें ब्याजा समेत लई लैंदा।’
19	24	होर जो लोक नेडे खड़ीरे थे, माल्के तिन्हा किन्हें बोल्या, ‘से मोहर तेस ले लई लऊआ, होर जेस वाले जे दस मोहरा ई तेस जो देई देआ।’
19	25	तिन्हें तेस किन्हें बोल्या, ‘हे माल्का, तेस वाले दस मोहरा ई।’
19	26	हांऊँ तुस्सा किन्हें बोल्हा आ कि, ‘जेस वाले जे हाया तेस जो होर दितेया जाणां। होर जेस वाले जे नी आ तेस ले से भी लई लैणा जो तेस वाले हाया।
19	27	पर मेरे दुस्मण जो नी चाहंदे कि, हांऊँ तिन्हारा राजा बणुं, तिन्हा जो एथी ल्याई किन्हें मेरे साम्हणें जानी ले मारी देऊआ।’”
19	28	ये गल्ला बोली किन्हें यीसू तिन्हारे अगे-अगे यरुस्लेम सैहरा वखा जो चल्दा लग्या।
19	29	होर जेबे से जैतूना रे प्हाड़ा पर बैतफगे होर बैतनिय्याह गांऊँआं वाले पूजे, ता तिन्हें आपणे चेले मन्झा ले दो ये बोल्या किन्हें भेजे कि,
19	30	“साम्हणें रे गांऊँआं मन्झ जाई किन्हें तुस्सा जो एक गधी रा बच्चा मिलणा जेस पर जे कधी कोई चढ़ीरा नी हो। से तुस्सा जो बान्हिरा हुआ मिलणा, तेस जो खोल्ही किन्हें ल्याऊआ।
19	31	होर अगर कोई तुस्सा ले पूछे कि, तुस्से एस जो किधियो खोलह्या करहा ऐें, ता ये बोली देआ कि, प्रभु जो एसरी ज्रूरत ई।”
19	32	जो भेजीरे थे, तिन्हें जाई किन्हें जेह्ड़ा यीसूए तिन्हा किन्हें बोलिरा था, तेह्ड़ा ई तिन्हें पाया।
19	33	जेबे स्यों गधे रे बच्चे जो खोलह्या करहा ऐें थे, ता तेसरे माल्के तिन्हा ले पूछेया, “एस बच्चे जो किधियो खोलह्या करहा ऐें?”
19	34	तिन्हें बोल्या, “प्रभु जो एसरी ज्रूरत ई।”
19	35	स्यों गधी रे बच्चे जो यीसू वाले लई आये होर तेस पर कपड़े ब्छ्याए होर यीसू तेस पर बैठी गये।
19	36	जेबे यीसू जाया करहा था, तिन्हें तेसरा स्वागत करणे रे कठे आपणे कपड़े पैंडे मन्झ ब्छ्याये।
19	37	होर नेडे आऊंदे-आऊंदे जेबे से जैतूना रे प्हाड़ा री ढलाना पर पुज्हेया, ता चेलेया री सारी मण्डली तिन्हा सभी चमत्कार जो तिन्हें देखिरे थे, खुस हुई किन्हें जोरा-जोरा किन्हें परमेसरा री बड़ाई करदे लगी गये।
19	38	“धन्य आ से राजा, जो प्रभु रे अधिकारा ले आहूँआं; स्वर्गा मन्झ सांति होर आसमान मन्झ महिमा हो ।”
19	39	तेबे भीड़ा मन्झा ले कितने फरीसी लोक तेस किन्हें बोल्दे लगे, “हे गुरु आपणे चेले जो झिड़का इन्हें जे एह्ड़ा बोल्या।”
19	40	यीसूए जवाब दितेया, “हांऊँ तुस्सा किन्हें बोल्हा, अगर ये लोक चुप रैहे, ता इन्हा पात्थरा चिंगी किन्हें मेरी महिमा करणी।”
19	41	जेबे यीसू यरुस्लेम सैहरा रे नेडे पूजी गया ता तिन्हें सैहरा जो देखी किन्हें तेथी रे लोका रे कठे रोंदा लगेया।
19	42	होर बोल्या, “क्या ई खरा हुन्दा कि, तू हां, तू ई, आज इतना ई समझी लैन्दा कि सांति रा मतलब क्या आ! पर एेबे ये गल्ला तेरी हाखिया ले ल्हुखी गईरी।
19	43	क्यूंकि स्यों ध्याड़े तुध पर आऊणें कि तेरे दुस्मणा मोर्चा बान्ही किन्हें तू घेरी लैणा, होर चहुँ वखा ले तू दबाणा।
19	44	होर दुस्मणा ये सैहर तबाह करी देणा होर एस सैहरा साउगी-साउगी तेरे बाल बच्चे भी नास करी देणे होर जेबे तिन्हा सभ कुछ तबाह करी बैठणा। तेबे तेथी ये पात्थरा किन्हें बणिरा सैहर नी बचणा। होर ये सभ कुछ इधी कठे हूंणां क्यूंकि तैं से टैम नी पछ्याणया जेबे परमेसर तुजो बचान्दा आईरा था।”
19	45	तेबे यीसूए यरुस्लेम मन्दरा मन्झ जाई किन्हें व्य्पारिये बाहर काढे।
19	46	होर यीसूए तिन्हा किन्हें बोल्या, “पवित्र सास्त्रा मन्झ लिखिरा कि, ‘मेरा मन्दर प्रार्थना रा घर हूंणां,’ पर तुस्से ये डाकुआ रा आडा बणाई दितिरा।”
19	47	होर हर रोज यीसूए मन्दरा मन्झ तिन्हा जो उपदेस दितेया: होर मुख्य याजक होर व्यवस्था स्खाणे वाल्ऐ होर मुख्य लोक तेस जो मारणे री ताका मन्झ रैहन्दे लगी रैहे।
19	48	पर कोई उपाय नी काढी सके; कि ये केस तरीके किन्हें करिए क्यूंकि सभ लोक तेसरी बड़ी चाऊआ किन्हें सुणहां ऐें थे।
20	1	एक ध्याड़े एह्ड़ा हुएया कि जेबे यीसू मन्दरा मन्झ लोका जो उपदेस देंदा होर खुसी री खबर सुणाया करहा था, ता मुख्य याजके होर व्यवस्था स्खाणे वाल्ऐ होर यहूदी मुखिये तेस वाले आये।
20	2	होर बोल्दे लगे कि, “आस्सा जो दस कि, तू इन्हा कामा जो केस हका किन्हें करहा, होर से कुणहां, जिन्हें जे तुजो ऐें हक दितिरा?”
20	3	तिन्हें तिन्हा जो जवाब दितेया कि, “हांऊँ भी तुस्सा ले एक गल पूछ्हा; मुंजो दसा,
20	4	यहून्ना जो बपतिस्मा देणे रा हक परमेसरा री वखा ले था या माह्णुं वखा ले?”
20	5	तेबे स्यों आपु मन्झ बोल्दे लगे कि, “अगर आस्से बोलिए कि, ‘परमेसरा री वखा ले,’ ता तेस बोलणा, ‘फेरी तुस्से तेसरा विस्वास कि नी कितेया?’
20	6	होर अगर आस्से बोलिए, ‘माह्णुं री वखा ले,’ ता सब लोका आस्सा पर पत्थरवाह करणा, क्यूंकि स्यों सच्चे जाणहां ऐें कि, यहून्ना बपतिस्मा देणे वाल्आ नबी था।”
20	7	होर तिन्हें जवाब दितेया, “आस्से नी जाणदे कि ये केस वखा ले था।”
20	8	यीसूए तिन्हा किन्हें बोल्या, “ता मैं भी तुस्सा जो नी दस्दा कि, हांऊँ ऐें काम केस हका ले करहा।”
20	9	तेबे यीसू लोका किन्हें ये उदाहरण बोल्दा लग्या कि, “केसी माह्णुंऐ अंगूरा रा बगीचा ल्गाया, होर किसाना जो तेता रा ठेका देई दितेया होर बौह्त ध्याड़े रे कठे परदेसा जो चली गया।
20	10	फेरी अंगूर काढणे रा टैम आया ता तिन्हें माह्णुंऐ आपणा एक नौकर किसाना वाले भेज्या कि, से अंगूरा रे बगीचे रे कुछ फल रा हिस्सा तेस जो दे, पर किसाने से मारेया पिटेया होर खाली हाथ भेजी दितेया।
20	11	फेरी तिन्हें एक होर नौकर भेज्या, होर तिन्हें से भी मारेया पिटेया होर तेसरी बेज्जती करी किन्हें खाली हाथ भेजी दितेया।
20	12	फेरी तिन्हें त्रिजा भेज्या, होर तिन्हें से भी मारी पिटी किन्हें काढी दितेया।”
20	13	“तेबे अंगूरा रे बगीचे रे माल्के बोल्या, ‘एेबे हांऊँ क्या करूं? मां आपणा प्यारा बेटा भेजणा होर जरुर तिन्हा मेरे बेटे री इज्जत करणी।’
20	14	किसान तेस जो देखी किन्हें आपु मन्झ सोच विचार करदे लगे कि, ‘ये ता वारस आ; आऊआ, आस्से एस जो मुकाई देहां ऐें, ताकि जमीन-जायदाद आस्सा रा हुई जाए।’
20	15	होर तिन्हें से अंगूरा रे बगीचे ले बाहर काढी किन्हें मारी दितेया: इधी कठे अंगूरा रे बगीचे रे माल्का तिन्हा साउगी क्या करणा?
20	16	तेस आई किन्हें तिन्हा किसाना रा नास करी देणा, होर अंगूरा रा बगीचा होरी जो देई देणा।” ये सुणी किन्हें तिन्हें बोल्या, “परमेसर एह्ड़ा ना करहे।”
20	17	पर यीसूए तिन्हा वखा जो देखी किन्हें बोल्या, “पवित्र सास्त्रा मन्झ ये लिखिरा कि; ‘जेस पात्थरा जो मिस्त्रिए बेकार जाणेया था, से ई कुणे रा पात्थर बणी गया।’
20	18	जेस केसी तेस पात्थरा पर पऊणा तेस चकनाचूर हुई जाणा, होर जेस पर तेस पऊणा, तेस से पीसी किन्हें रखी देणा।”
20	19	तेस टैम व्यवस्था स्खाणे वाल्ऐ होर मुख्य याजके यीसू जो पकड़णा चाहेया, क्यूंकि स्यों समझी गये कि, यीसूए आस्सा रे बरखलाप ये उदाहरण बोल्या, पर स्यों लोका ले डरी गये।
20	20	होर स्यों तेस ताका मन्झ लगी रहे होर स्यों जासूस भेजे जो ईमानदारी रा ढोंगी करी किन्हें यीसू री कोई ना कोई गल पकड़ी ले कि, स्यों यीसू जो हाकमा रे अधिकारा मन्झ सौंपी दे।
20	21	तिन्हें यीसू ले ये पूछेया कि, “हे गुरु, आस्से जाणहां ऐें कि तू ठीक बोल्हा, होर स्खाहां, होर केसी रा भेदभाव नी करदा; बल्कि परमेसरा री गल्ला सच्चाई किन्हें दसा आ।
20	22	क्या आस्सा जो महाराजे जो कर देणा चहिए कि नी?”
20	23	पर यीसूए तिन्हारी चलाकी समझी किन्हें तिन्हा किन्हें बोल्या,
20	24	“मुंजो रोम देस रा एक सिक्का दसा जेसरी कीमत एक ध्याड़े री कमाई रे बराबर ई। एस सिक्के मन्झ रूप होर नांऊँ केसरा? तिन्हें बोल्या, ये रूप होर नांऊँ महाराजे रा।”
20	25	यीसूए तिन्हा किन्हें बोल्या, “जो महाराजे रा आ, से महाराजे जो देआ, होर जो परमेसरा रा आ, से परमेसरा जो देआ।”
20	26	स्यों लोका रे साम्हणें तेस गल्ला जो पकड़ी नी सके, पर यीसू रे जवाबा ले हरान हुई किन्हें चुप रही गये।
20	27	फेरी सदूकी लोक जो यहूदी थे स्यों एह्ड़ा बोल्हा ऐें थे कि, मरणे वाल्ऐ रा जी उठणा नी हुंदा, होर स्यों यीसू वाले आई किन्हें पुछदे लगे।
20	28	कि “हे गुरू, मूसा जेह्ड़ी आस्सा रे कठे व्यवस्था लिखीरी कि, ‘अगर केसी रा भाई बगैर बच्चे मरी जाए, होर तेसरी लाड़ी पीछे रही जाए, ता तेसरा भाई तेसरी लाड़ी किन्हें ब्याह करी ले होर आपणे भाई रे कठे बच्चे पैदा करहे।’
20	29	ऐबे उदाहरणा रे कठे, सात भाई थे, पैहला भाई ब्याह करी किन्हें बगैर बच्चे मरी गया।
20	30	फेरी दूजे होर त्रीजे भाई भी तेस्सा ज्नाने किन्हें ब्याह करी लया।
20	31	इंहां करी किन्हें स्यों साता रे सात भाई बगैर बच्चे मरी गये।
20	32	तिन्हा ले बाद से ज्नाने भी मरी गयी।
20	33	ता मरिरे मन्झा ले जिउंदे हूंणे ले बाद से तिन्हा मन्झा ले केसरी लाड़ी हूणीं, क्यूंकि से साता रे सात भाईया री लाड़ी हुई चुकीरी थी।”
20	34	यीसूए तिन्हा किन्हें बोल्या कि, “एस संसारा रे लोक ब्याह सादी करहा ऐें।
20	35	पर जो लोक एस लायक हुन्घे तिन्हा एस संसारा जो, होर मरिरे मन्झा ले जिउंदे हो, तिन्हा मरिरे मन्झा ले जी उठणा जो पाई लैणा, तिन्हा मन्झ ब्याह सादी नी हूणीं।
20	36	तिन्हा फेरी नी मरणा, क्यूंकि तिन्हा स्वर्गदूता साहीं हूंणां, क्यूंकि मरिरे मन्झा ले जी उठणे रे बच्चे हूंणे रे नाते स्यों परमेसरा रे बच्चे हूंणे।
20	37	पर एस गल्ला जो कि मरणे वाल्ऐ जी उठ्हा ऐें, मूसा नबी भी आपणी देखीरी भखी रे झाकड़ा रे गल्ला मन्झ ये जाहिर कितिरा कि, से प्रभु जो ‘अब्राहमा रा परमेसर, होर इसहाका रा परमेसर, होर याकूबा रा परमेसर’ बोल्हा।
20	38	से मरिरे रा परमेसर नी आ पर जिउंदेया रा परमेसर आ, क्यूंकि ये सभ लोक तेसरे साम्हणें जिउंदे।”
20	39	तेबे ये सुणी किन्हें व्यवस्था स्खाणे वाल्ऐ ये मन्झा ले बौह्त लोके बोल्या कि, “हे गुरु तैं ठीक बोल्या।”
20	40	होर तिन्हा जो तेस ले कुछ होर पूछणे री हिम्मत नी हुई।
20	41	फेरी यीसूए तिन्हा ले पूछेया, “मसीहा जो राजा दाऊदा रा मह्ठा किधियो बोल्हा ऐें?
20	42	राजे दाऊद आपु भजन संहिता री कताबा मन्झ बोल्हा कि, ‘प्रभुए मेरे प्रभु किन्हें बोल्या, कि मेरी सीधी तरफा बैठ।
20	43	जेबे तक कि हांऊँ तेरे दुसमणा जो तेरे पैरा हेठ नी करी देऊं।’”
20	44	राजा दाऊद आपु भी तेस जो प्रभु बोल्हा, ता से तेसरा मह्ठा किहाँ बणेया?
20	45	जेबे लोक सुणेया करहा ऐें थे, ता यीसूए आपणे चेले किन्हें बोल्या,
20	46	“व्यवस्था स्खाणे वाल्ऐ ले चतन्न रैहया, जिन्हा जो लम्बे चोगे पैन्ही किन्हें घुमणा, होर बजारा मन्झ नमस्कार पाणा खरा लगहा। होर यहूदी सभा मन्झ खास जगहा पर बैठणा, होर धामा मन्झ खास जगहा पाणा बांका लगहा।
20	47	स्यों विधवा जो ठगी किन्हें तिन्हारे घर-बार होर जायदाद आपणे कठे लई लैंहां ऐें, होर दिखावे रे कठे बड़ी देरा तक प्रार्थना करदे रैंहयां ऐें, इन्हा लोका जो कड़ी सजा मिलणी।”
21	1	यीसूए आपणी नजर घुमाई होर देख्या कि अमीर आपणा-आपणा दान मन्दरा रे दान पात्रा मन्झ पाया करहा ऐें थे।
21	2	होर यीसूए एक गरीब विधवा भी ताम्बे रे दो छोटे सिक्के पांदे देखी।
21	3	होर यीसूए आपणे चेले किन्हें बोल्या, हांऊँ तुस्सा किन्हें सच्च -सच्च बोल्हा कि, “एस्से गरीब विधवे इन्हा सभी अमीर लोका ले ज्यादा दान दितेया:
21	4	क्यूंकि तिन्हें सभीए आपणी बौह्त कमाई मन्झा ले दान दितेया पर तेस्से ज्नाने, आपणी कमी घटी मन्झा ले आपणी सारी कमाई देई दिती।”
21	5	जेबे तेसरे चेले मन्झा ले कुछ लोक मन्दरा रे बारे मन्झ गल्ला करेया करहा ऐें थे कि, से मन्दर बांके-बांके पात्थरा होर परमेसरा जो चढ़ाईरी चीजा किन्हें बधिया सजाईरा। यीसूए बोलेया,
21	6	“स्यों ध्याड़े आऊणें, जिन्हा मन्झ ये सभ कुछ जो तुस्से देख्हा ऐें, तिन्हा मन्झा ले एता मन्झ एक पात्थर भी नी बचणा: क्यूंकि एक-एक पात्थर ढाली दितेया जाणा होर सभ कुछ नास हुई जाणा।”
21	7	तिन्हें यीसू ले पूछेया कि, “हे गुरु, ये सभ केभे हूणीं? होर जेबे ये गल्ला पूरी हूणीं तेस टैमा रा क्या चिन्ह हूंणां?”
21	8	यीसूए बोल्या, “चतन्न रैहया कि, कोई तुस्सा जो ना भरमाए, क्यूंकि बौह्त लोका मेरे अधिकारा मन्झ आऊंणा, होर तिन्हा बोलणा कि, ‘हांऊँ मसीह आ,’ होर ये भी कि टैम आई गईरा, ता तुस्से तिन्हारे पीछे देख्या चली जांदे।
21	9	होर जेबे तुस्से लड़ाईया होर दंगे फसादा री गल्ला सुणघे, ता डरदे देख्या, क्यूंकि इन्हारा पैहले हूंणां जरूरी आ, पर तेस टैम झट पट अंत नी हूंणां।”
21	10	तेबे यीसूए तिन्हा किन्हें बोल्या कि, “एक राज्या दूजे राज्या रे बरखलाफ लड़ाई करणी।
21	11	होर बडे-बडे हिलण हूंणे, होर जगहा-जगहा अकाल होर माहमारिया हूणीं, होर आसमाना मन्झ डराऊणी चीजा हूणीं होर बडे चिन्ह जाहिर हूंणे।
21	12	पर इन्हा सभ गल्ला ले पैहले तिन्हा मेरे चेले हूंणे री वजहा ले तुस्से पकड़ने, होर दुःख देणे, होर यहूदी सभा मन्झ सौंपणे, होर जेल्हा मन्झ पाणे, होर राजे होर हाकमा रे साम्हणें लई जाणे।
21	13	पर तुस्सा जो मौका मिली जाणा कि तुस्से मेरे बारे मन्झ गुआही देई सको।
21	14	इधी कठे आपणे-आपणे मना जो त्यार रखा कि आस्सा पैहले ले जवाब देणे री फिकर नी करणी।
21	15	क्यूंकि मां तुस्सा जो ऐहड़ी बोली होर बुद्धि देणी कि, तुस्सा रे सारे व्रोधिया तुस्सा रा साम्हणां या खण्डन नी करणे रे लायक नी रैंह्णां।
21	16	होर तुस्सा रे माऊ बापू, होर भाईया बैहणा, होर टब्बरा, होर दोस्ता भी तुस्से पकड़वाणे; एथी तक कि तुस्सा मन्झा ले कितने मुकाई देणे।
21	17	होर तुस्से मेरे पर विस्वास रख्हा ऐें इधी कठे सभी लोका तुस्सा किन्हें बैर करणा।
21	18	पर तुस्सा रे मूंडा रा एक बाल भी बांका नी हूंणां।
21	19	आपणे धीरज रखणे ले ही तुस्से आपणी जान बचाई सक्हा ऐें।”
21	20	“जेबे तुस्से यरुस्लेम सैहरा जो सेना किन्हें घिर्ही रा देखो, ता जाणी लया कि तेसरा उजड़ी जाणा नेडे आ।
21	21	तेबे जो यहूदिया ईलाके मन्झ हो स्यों प्हाड़ा पर भगी जाए, होर जो यरुस्लेम सैहरा रे अंदर हो स्यों बाहर निकली जाए; होर जो गांऊँआं मन्झ हो स्यों तेस गांऊँआं मन्झ नी जाए।
21	22	क्यूंकि ये बदला लेणे या सजा पाणे रे ऐहड़े ध्याड़े हूंणे, ताकि जो गल्ला लिखी गईरी स्यों सभ पूरी हुई जाए।
21	23	तिन्हा ध्याड़े जो गर्भवती होर दूध प्याणे वाली ज्नानिया हूणीं, तिन्हारे कठे मुंजो बौह्त दुःख हुएआ करहा, क्यूंकि देसा मन्झ बडा क्लेस होर इन्हा लोका पर बड़ी विपत्ति आऊणीं।
21	24	स्यों तलवारा किन्हें मारी दिते जाणे, होर कई दूजे देसा रे लोका मन्झ बंदी बणाए जाई किन्हें पूजाए जाणे, होर जेबे तक अन्यजाति लोका रा टैम पूरा नी हुई जाए, तेबे तक यरुस्लेम सैहर अन्यजाति लोका रे पैरा हेठ रौंदया जाणा।”
21	25	“होर सूरज होर चाँद होर तारे मन्झ चिन्ह सुझणे, होर धरती पर, सारी जाति रे लोका जो संकट हूंणां। क्यूंकि तिन्हा समुद्रा री बड़ी भारी अवाज होर लैहरा रा हाल्ला सुणी किन्हें डरी जाणा।
21	26	एस डरा री वजहा ले होर संसारा पर आऊणें वाली घटना रा इंतजार करदे-करदे लोका रे मन्झ जी नी रैंह्णां, क्यूंकि आसमाना री सक्तिया हिल्लाई जाणी।
21	27	तेबे तिन्हा हांऊँ माह्णुं रा मह्ठा सामर्थ होर बड़ी महिमा साउगी बादला पर आऊंदे देखणा।
21	28	जेबे ये गल्ला हुन्दी लगे, ता सीधे हुई किन्हें आपणा मूंड गास चक्या; क्यूंकि तुस्सा रा छुटकारा नेडे आ।”
21	29	यीसूए तिन्हा किन्हें एक उदाहरण बोल्या कि, “अंजीरा रे डाला होर सभ डाला जो देखा।
21	30	जिहां ई तिन्हारे टीऊऐ फट्हा ऐें, ता तुस्से देखी किन्हें जाणी लैंहां ऐें कि, गर्मी रा मौसम नेडे आ।
21	31	इंहां ईं जेबे तुस्से इन्हा गल्ला जो हुंदे देखो, तेबे जाणी लया कि परमेसरा रा राज नेडे आ।
21	32	हांऊँ तुस्सा किन्हें सच्च बोल्हा कि, जेबे तक ये सभ गल्ला नी हुई जाए, तेबे तक एस्सा पीढ़ी रा अंत नी हूंणां।
21	33	आसमान होर धरती टली जाणे, पर जो मैं बोली दितेया, से पूरा हुई किन्हें रैहणा।”
21	34	“इधी कठे चतन्न रैहया, एह्ड़ा नी हो कि तुस्सा रे मन खुमार होर पी किन्हें मुतालणा, होर एस जिन्दगी री चिंता किन्हें सुस्त हुई जाए, होर से ध्याड़ा तुस्सा पर फंदे साहीं एकदम आई जाए होर जिहां एक जानवर फंदे मन्झ अचानक फसी जाहें।
21	35	क्यूंकि तेस सारी धरती रे सभ रैहणे वाल्ऐ पर इंहां ईं आई जाणा।
21	36	इधी कठे त्यार रैहया होर हर टैम प्रार्थना करदे रैहया ताकि तुस्से इन्हा सभी आऊणें वाली घटना ले बचणे, होर हांऊँ माह्णुं रे मह्ठे रे साम्हणें खह्ड़ने रे लायक बणी सको।”
21	37	होर से ध्याड़िया मन्दरा मन्झ उपदेस देहां था; होर राती बाहर जाई किन्हें जैतूना रे प्हाड़ा पर रैंहयां था।
21	38	होर भ्यागा तड़के कई लोक उठी किन्हें तेस वाले मन्दरा मन्झ सुणने रे कठे जाया करहा ऐें थे।
22	1	अस्जेह्ड़ी रोटी रा साजा जेस जो फसहा रा साजा भी बोल्हा ऐें, आऊणें वाल्आ था।
22	2	होर मुख्य याजके होर व्यवस्था स्खाणे वाल्ऐ एस गल्ला री ताका मन्झ थे कि यीसू जो किहाँ मारिये, पर स्यों लोका ले डरहा ऐें थे।
22	3	होर सैतान यहूदा इस्करयोति मन्झ समाया, होर से तिन्हा बारा चेले मन्झा ले एक था।
22	4	यहूदे जाई किन्हें मुख्य याजके होर मुखिया साउगी गलबात किती कि, से तिन्हारे हाथा मन्झ किहाँ पकड़वाणा?
22	5	स्यों खुस हुई गये, होर तेस जो ढब्बे देणे रा वादा कितेया।
22	6	तिन्हें मनी लया, होर मौका तोप्दा लग्या कि, जेबे भीड़ नी हो तेस जो तिन्हारे हाथा मन्झ पकड़वाई दे।
22	7	तेबे अस्जेह्ड़ी रोटी रे फसहा रे साजे रा ध्याड़ा आया, जेस मन्झ फसहा रा छेलू बलि करणा जरूरी आ
22	8	होर यीसूए पतरसा होर यहून्ना जो ये बोली किन्हें भेज्या कि, “जाई किन्हें आस्सा रे खाणे रे कठे फसहा रे साजे रा खाणा त्यार करा।”
22	9	तिन्हें यीसू ले पूछेया, “आस्से फसहा रे साजे रा खाणा केथी त्यार करहे?”
22	10	यीसूए तिन्हा किन्हें बोल्या, “गांऊँआं मन्झ जांदे ई एक माह्णुं जिन्हें जे पाणी रा घड़ा चक्किरा हूंणां तुस्सा जो मिलणा, जेस घरा मन्झ से जाए; तुस्से तेसरे पीछे चली जाया।
22	11	होर तेस घरा रे माल्का किन्हें बोला कि, ‘गुरु तुध किन्हें बोल्हा कि, प्रौह्णे रा कमरा जेथी जे मां आपणे चेलेया साउगी फसहा रे साजे रा खाणा, से केथी आ?’
22	12	तेस तुस्सा जो एक सजा सजाईरा कमरा दसणा, तेथी ई त्यारी करणा।”
22	13	तिन्हें जाई किन्हें, जेह्ड़ा यीसूए तिन्हा किन्हें बोल्या था, तेह्ड़ा ई पाया, होर तिन्हें फसहा रे साजे रे खाणे री त्यारी किती।
22	14	जेबे टैम आई गया, ता यीसू आपणे चुणिरे चेलेया साउगी खाणा खांदे बैठी गया।
22	15	होर तिन्हें तिन्हा किन्हें बोल्या, “मेरी बडी इच्छा थी कि, दुःख भोगी किन्हें मरणे रे ले पैहले ये फसहा रे साजे रा खाणा तुस्सा साउगी खाऊं।
22	16	क्यूंकि हांऊँ तुस्सा किन्हें सच्च बोल्हा आ, मां ये साजे रा खाणा दबारा नी खाणा जेबे तक से परमेसरा रे राजा मन्झ पूरा नी हुई जाए।”
22	17	तेबे यीसूए अंगूरा रा डोंगा लई किन्हें धन्यावाद कितेया, होर बोल्या, “एता जो लई लऊआ होर आपु मन्झ बांडी लऊआ।
22	18	क्यूंकि हांऊँ तुस्सा किन्हें बोल्हा कि, जेबे तक परमेसरा रा राज नी आये तेबे तक मां अंगूरा रा रस ऐबे ले कधी नी पीणा।”
22	19	फेरी यीसूए रोटी लई होर परमेसरा रा धन्यावाद करी किन्हें रोटी तोड़ी, होर तिन्हा जो ये बोल्दे हुए रोटी दिती कि, “ये मेरा सरीर आ, जो तुस्सा रे कठे दितेया जाहां: मेरी यादगारा रे कठे एह्ड़ा ई करदे रैहया।”
22	20	इंहां ईं तिन्हें खाने रे बाद अंगूरा रे रसा रा डोंगा लितेया होर ये बोली किन्हें दितेया कि, “ये डोंगा मेरे तेस खूना मन्झ नौंईं वाचा ई, जेस जो तुस्सा रे कठे बहाया जाहाँ।
22	21	पर मेरे पकड़वाणे वाल्ऐ रा हाथ मेरे साउगी मेजा पर आ।
22	22	क्यूंकि हांऊँ माह्णुं रे मह्ठे रा मरणा ता पक्का आ, पर लानत ई तेस पर जेस हांऊँ पकड़वाणा, होर तेसरे कठे ये कितना ड्राऊणा हुणा!”
22	23	तेबे स्यों आपु मन्झ पूछ ताछ करदे लगे कि, आस्सा मन्झा ले कुणहां, जेस जे ये काम करणा?
22	24	चेले मन्झ ये बैहस भी हुई; कि आस्सा मन्झा ले सभी ले बडा कुण समझी जाहाँ?
22	25	यीसूए तिन्हा किन्हें बोल्या, “अन्यजाति लोका रे राजा तिन्हा पर राज करहा ऐें; होर जो तिन्हा पर हक रखणे वाले आपणे आपा जो तिन्हारे भलाई करणे वाल्आ बोल्हा ऐें।
22	26	पर तुस्सा मन्झ एह्ड़ा नी हो; एता रे बजाय जो तुस्सा मन्झ बडा हो, से छोटे साहीं होर जो मुखिया हो, से सेऊआदारा साहीं बणे।
22	27	क्यूंकि बडा कुणहां, से जो खाणा खांदे बैठिरा या से जे सेऊआ करहा? क्या से नी आ जेह्ड़ा खाणा खांदे बैठीरा? पर हांऊँ तुस्सा मन्झ सेऊआदारा साहीं आ।
22	28	पर तुस्से स्यों ऐें, जो मेरी परखणी मन्झ लगातार मेरे साउगी रहे।
22	29	होर हांऊँ तुस्सा जो तिहां ईं एक राज देआ करहा जिहां मेरे बापू जिए मुंजो दितिरा था, तिहां ईं हांऊँ भी तुस्सा रे कठे देहां।
22	30	ताकि तुस्से मेरे राजा मन्झ मेरी मेजा पर खाऊआ पिऊआ; बल्कि राजगद्दी पर बैठी किन्हें इस्राएल देसा रे बारा गोत्रा रा न्याय करा।”
22	31	“समौन, हे समौन, सुण, सैताने परमेसरा ले तुस्से लोक मांगी लईरे कि तुस्सा जो कणका साहीं भूहा ले लग करी सके।
22	32	पर मैं तेरे कठे प्रार्थना कितिरी कि, तेरा विस्वास चली नी जाए, होर जेबे तू पछतावा करी ले, ता आपणे भाईया जो मजबूत करेया कि मेरे पर विस्वास करहे।”
22	33	तिन्हें तेस किन्हें बोल्या, “हे प्रभु, हांऊँ तेरे साउगी जेल्हा जाणे, बल्कि मरणे रे कठे भी त्यार आ।”
22	34	यीसूए बोल्या, “हे पतरस हांऊँ तेरे किन्हें बोल्हा कि, आज कुकड़ा रे बांग देणे ले पैहले, तुध त्राय बारी मुखरी जाणा कि, तू मुंजो नी जाणदा।”
22	35	होर यीसूए चेले ले पूछेया कि, “जेबे मैं तुस्से बगैर बटुऐ, होर बगैर झोले, होर बगैर जूते खुसी री खबर प्रचार करदे भेजे थे, ता क्या तुस्सा जो केसी चीजा री कमी हुई थी?” तिन्हें बोल्या, “केसी चीजा री कमी नी हुई।”
22	36	तिन्हें तिन्हा किन्हें बोल्या, “पर एेबे लोक आस्सा रे बरखलाप हुई गईरे, जेस वाले जे बटुआ आ से लई ले; होर तिहां ईं झोला भी लई ले, होर जेस वाले तलवार नी हो से आपणे चोगा बेची किन्हें तेता जो खरीदी ले।
22	37	क्यूंकि हांऊँ तुस्सा किन्हें बोल्हा कि, पवित्र सास्त्रा मन्झ मेरे बारे लिखिरा से पूरा हो। तेता मन्झ लिखिरा कि, ‘से एक पापी समझ्या गया।’ हाँ मेरे बारे मन्झ लिखी गईरी ये गल पूरी हूंणे वाली ई।”
22	38	तिन्हें बोल्या, “हे प्रभु, देख एथी दो तलवारा ई,” तिन्हें तिन्हा किन्हें बोल्या, “बस बौह्त ई।”
22	39	तेबे यीसू बाहर निकली किन्हें आपणे रूआजा रे मताबक जैतूना रे प्हाड़ा पर गया, होर चेले तेसरे साउगी चली गये।
22	40	तेस जगहा पुज्ही किन्हें यीसूए तिन्हा किन्हें बोल्या, “प्रार्थना करा, ताकि तुस्से परखणी मन्झ नी पई जाए।”
22	41	होर जिहां कोई दूरा तक पात्थर डयाई सक्हा, से तिन्हा ले लगभग तीह मीटर दूर चली गया होर घुटने टेकी किन्हें प्रार्थना करदा लग्या।
22	42	“हे मेरे बापू, तेरे ले सभ कुछ हुई सक्हा; एस दुःखा रा डोंगें जो मेरे वाले ले हट्टाई दे, तेबे भी जेह्ड़ा हांऊँ चाहां तेह्ड़ा नी, पर जो तू चाहां तेह्ड़ा ई हो।”
22	43	तेबे स्वर्गा ले एक स्वर्गदूत तेस जो सुझ्या जो तेस जो सामर्थ देहां था।
22	44	होर से बौह्त बेचैन हुई किन्हें होर भी ज्यादा प्रार्थना करदा लग्या; होर तेसरा पसीना खूना रे टेपे बणी किन्हें थाले जमीना पर पया करहा था।
22	45	तेबे से प्रार्थना ले उठेया होर आपणे चेले वाले आया ता तिन्हें स्यों दुआसी रे मारे सूती रे देखे?
22	46	होर यीसूए चेले किन्हें बोल्या, “तुस्से किधियो सया करहा ऐें? उठा, प्रार्थना करा, ताकि परखणी मन्झ नी पई सको।”
22	47	यीसू एह्ड़ा बोल्या ई करहा था कि, एक भीड़ आई, यहूदा इस्करयोति, जो बारा चेले मन्झा ले एक था, से तिन्हारे अगे-अगे आया करहा था, से यीसू वाले आया, ताकि से तेस जो गले लगाई सको।
22	48	यीसूए तिन्हा किन्हें बोल्या, “हे यहूदा इस्करयोति, क्या तू गले लगाई किन्हें माह्णुं रे मह्ठे जो पकड़वाहां?”
22	49	तेसरे साथिये जेबे देख्या कि क्या हूंणे वाल्आ आ, ता तिन्हें बोल्या, “हे प्रभु, क्या आस्से तलवार च्लाईए?”
22	50	होर तिन्हा मन्झा ले एकिये तलवार काढी होर बडे याजका रे नौकरा पर चलाई, होर तेसरा कान टुकी दितेया।
22	51	एता पर यीसूए बोल्या, “एेबे बस करा।” होर तिन्हें तेसरा कान छुही किन्हें ठीक करी दितेया।
22	52	तेबे यीसूए मुख्य याजके होर मन्दरा रे मुखिये होर यहूदी मुखिये जो तेसरे व्रोधी बणी किन्हें आईरे थे, तिन्हा बोल्या कि, “क्या तुस्से डाकू समझी किन्हें मुंजो पकड़णे रे कठे तलवारा होर डंडे लई किन्हें निकली रे?
22	53	जेबे हांऊँ मन्दरा मन्झ हर ध्याड़े तुस्सा साउगी था, ता तुस्से मेरे पर हाथ नी पाया; पर ये तुस्सा री घड़ी ई, होर न्यहारे रे राज आ।”
22	54	फेरी स्यों यीसू जो पकड़ी किन्हें लई चले, होर कैफा बडे याजका रे घरा मन्झ ल्याए होर पतरस दूरा-दूरा ले ई तेसरे पीछे-पीछे चल्या करहा था।
22	55	होर जेबे स्यों आंघणा मन्झ आग भ्खाई किन्हें कठे बैठिरे थे, ता पतरस भी तिन्हारे मन्झ भरा बैठी गया।
22	56	होर नौकराणिया मन्झा ले एक तेथी आई होर तेस जो आग तफदे देख्या होर तेस जो ध्याना किन्हें देखी के बोलदी लगी, “ये भी ता तेस साउगी था।”
22	57	पर पतरस मुखरी गया कि, “ओ जनानिये, हांऊँ तेस जो नी जाणदा।”
22	58	थोह्ड़ी देरा बाद केसी होरिये तेस जो देखी किन्हें बोल्या, “तू भी ता तिन्हा मन्झा ले एक आ।” पतरसे बोल्या, “ओ जनाब, से हांऊँ नी आं।”
22	59	कोई घंटे भरा ले बाद एक होर आई किन्हें बोल्दा लग्या, “पक्का ये भी ता तेस साउगी था; क्यूंकि ये गलील जिल्ले रा आ।”
22	60	पतरसे बोल्या, “ओ जनाब, हांऊँ नी जाणदा कि तू क्या बोल्हा?” से बोल्या ई करहा था कि झट पट कुकड़े बांग दिती।
22	61	होर तेबे प्रभुए घूमी किन्हें पतरसा वखा देख्या, होर पतरसा जो प्रभु री से गल याद आई जो तिन्हें बोलिरी थी कि, “आज कुकड़ा रे बांग देणे ले पैहले, तुध त्राय बारी मेरी नांह करणी।”
22	62	होर से बाहर निकली किन्हें बड़ा भारी रोंदा लग्या।
22	63	जिन्हें माह्णुंऐ जे यीसू पकड़िरा था, तिन्हें तेसरा मजाक डूआया होर तेस जो मारदे पीटदे लगे।
22	64	होर तिन्हें यीसू री हाखिया पर पट्टी बान्ही दिती होर तेस ले पूछेया, “भविस्यवाणी करी किन्हें दस कि तू कुने मारेया?”
22	65	होर तिन्हें बौह्त सारी निंदा री गल्ला तेसरे बरखलाफ किती।
22	66	जेबे ध्याड़ा सुर्हू हुएया ता लोका रे यहूदी मुखिये होर मुख्य याजके होर व्यवस्था स्खाणे वाल्ऐ कठे हुए, होर फेरी स्यों लोक तेस जो आपणी माहसभा मन्झ लई गये। होर पूछेया,
22	67	“अगर तू मसीह आ, ता आस्सा किन्हें बोली दे!” यीसूए तिन्हा किन्हें बोल्या, “अगर हांऊँ तुस्सा किन्हें बोलू ता तुस्सा विस्वास नी करणा।
22	68	होर अगर हांऊँ पूछूं, ता तुस्सा जवाब नी देणा।
22	69	पर एेबे ले मां माह्णुं रे मह्ठा सर्वसक्तिमान परमेसरा री सीधी वखा जो बैठी रेहणा।”
22	70	एता पर सभिए बोल्या, “ता क्या तू परमेसरा रा मह्ठा आ?” यीसूए तिन्हा किन्हें बोल्या, “तुस्से आपु ई बोल्हा ऐें कि, हांऊँ आं।”
22	71	तेबे तिन्हें बोल्या, “एेबे आस्सा जो होर गुआहा रा क्या काम आ? क्यूंकि आस्से आप्हुए तेसरे मुंहा ले सुणी लया।”
23	1	तेबे तिन्हारी सारी सभा उठी किन्हें यीसू जो पिलातुस हाकमा वाले लई गयी।
23	2	होर स्यों ये बोली किन्हें यीसू पर दोस लगांदे लगे कि, “आस्से एस जो लोका जो रोम देसा रे सरकारा रे बरखलाप अवाज उठाणे रे कठे बैह्कांदे देखीरा। होर महाराजे जो कर देणे ले नांह करदे, होर आपणे आपा जो मसीह राजा बोल्दे हुए सुणिरा आ।”
23	3	पिलातुस हाकमे यीसू ले पूछेया, “क्या तू यहूदी लोका रा राजा आ?” यीसूए तेस जो जवाब दितेया कि, “तू आप्हुए बोल्या करहा।”
23	4	तेबे पिलातुस हाकमे मुख्य याजके होर लोका किन्हें बोल्या, “हांऊँ एस माह्णुं मन्झ कुछ दोस नी पांदा।”
23	5	पर स्यों होर भी जोर ल्गाई किन्हें बोल्दे लगे, ये गलील जिल्ले ले लई किन्हें एथी तक सारे यहूदिया ईलाके तक आपणे उपदेस देई-देई किन्हें लोका जो बैह्काहां।
23	6	ये सुणी किन्हें पिलातुस हाकमे पूछेया, “क्या ये माह्णुं गलील जिल्ले रा आ?”
23	7	होर ये जाणी किन्हें कि यीसू तेस ईलाके रा जेथी हेरोदेस राजा राज करहा, तिन्हें यीसू तेस वाले भेजी दितेया, क्यूंकि तिन्हा ध्याड़े हेरोदेस भी यरुस्लेम सैहरा मन्झ था।
23	8	हेरोदेस राजे यीसू जो देखी किन्हें बौह्त ही खुस हुएया, क्यूंकि से बौह्त ध्याड़े ले यीसू जो देखणा चाहां था: इधी कठे कि तिन्हें तेसरे बारे मन्झ सुणिरा था, होर तेस जो चमत्कार करदे हुए देखणे री आस रखिरी थी।
23	9	तिन्हें यीसू ले बौह्त सुआल पूछे, पर तिन्हें तेस जो कोई जवाब नी दितेया।
23	10	होर मुख्य याजके होर व्यवस्था स्खाणे वाल्ऐ खह्ड़ी किन्हें तेस पर कड़े दोस ल्गाया करहा ऐें थे।
23	11	तेबे हेरोदेस राजा आपणे स्पाहीया साउगी तेसरी बेज्जती करी किन्हें तेसरा मजाक डुआया, होर तेस जो भड़कीला कपड़ा पनह्याई किन्हें तेस जो पिलातुस हाकमा वाले वापस भेजी दितेया।
23	12	एेबे तक पिलातुस हाकम होर हेरोदेस राजा दुहें दुसमण थे। पर एस ध्याड़े स्यों दोनो दोस्त बणी गये।
23	13	पिलातुस हाकमे मुख्य याजक होर मुखिये होर लोक सादे होर तिन्हा किन्हें बोल्या,
23	14	“तुस्से ये माह्णुं लोका जो बैहकाणे वाल्आ बणाई किन्हें मेरे वाले ल्याईन्दीरा, होर देखा, मैं तुस्सा रे साम्हणें एसले सुआल जबाब किते, पर जिन्हा गल्ला रा दोस तुस्से तेस पर ल्गाहें, तिन्हा गल्ला रे बारे मन्झ मैं यीसू मन्झ कुछ भी गलती नी पाई।
23	15	ना ई हेरोदेस राजा तेस मन्झ कोई भी गलती नी पाई, इधी कठे तिन्हें एस जो आस्सा वाले वापस भेजी दितेया, होर देखा, तेस ले एह्ड़ा कुछ नी हुएया कि से मौता री सजा दिती जाए।
23	16	इधी कठे हांऊँ तेस जो कोड़े ल्गाई किन्हें छाडी देंहा।”
23	17	पिलातुस हाकमे फसहा रे साजे रे मौके पर हर साल यहूदी लोका रे कठे एक कैदी जो छाडा था।
23	18	तेबे सभ मिली किन्हें हाला पांदे लगे कि, “एसरा काम तमाम करी देआ, होर आस्सा रे कठे बरअब्बा जो छाडी दे।”
23	19	बरअब्बा जो सैहरा मन्झ दंगा फसाद होर हत्या करणे रे कठे जेल्हा मन्झ पाईरा था।
23	20	पर पिलातुस हाकमे यीसू जो छाडी देणा चाहां था, तिन्हें स्यों दबारा समझाये।
23	21	पर तिन्हें चिंगी किन्हें बोल्या कि, “यीसू जो क्रूसा प्रयाल्हे चढ़ाऊआ, क्रूसा प्रयाल्हे!”
23	22	पिलातुस हाकमे त्रीजी बारी तिन्हा किन्हें बोल्या कि, “तिन्हें क्या बुराई कितिरी? हांऊँ तेस मन्झ मौता री सजा रे लायक कोई गल नी पांदा! इधी कठे हांऊँ तेस जो कोड़े ल्गाई किन्हें छाडी देहां।”
23	23	पर स्यों चिंगी किन्हें बोलदे लगे कि, यीसू जो क्रूसा प्रयाल्हे चढ़ाई देआ, होर तिन्हारा चिंगणा बौह्त बढ़ी गया।
23	24	एता कठे पिलातुस हाकमे हुक्म दितेया कि, तिन्हारी बिनती रे मताबक कितेया जाए।
23	25	पिलातुसे बरअब्बा जो तिन्हारे कठे छाडी दितेया, जो दंगा फसाद होर हत्या करणे रे कठे जेल्हा मन्झ पाईरा था, ये से ही था जेस जो छाडणे री स्यों मांग करेया करहा ऐें थे, होर यीसू जो तिन्हारे हाथा मन्झ देई दितेया कि स्यों तेस किन्हें जो चाहे से करहे।
23	26	जेबे स्पाही यीसू जो लई जाया करहा ऐें थे, ता तिन्हें कुरेनी सैहरा रे समौन नांऊँआं रा जो सैहरा वखा जो आई करहा था, तिन्हें पकड़ी किन्हें तेस पर क्रूस लादी दितेया कि से तेस क्रूसा जो यीसू रे पीछे-पीछे लई चले।
23	27	होर लोका री बडी भीड़ तेसरे पीछे हुई गयी: होर बौह्त सारी ज्नाने भी, तेसरे कठे छाती पिटदी होर रोंदी लगी।
23	28	यीसूए तिन्हा वखा मुड़ी किन्हें बोल्या, “हे यरुस्लेम सैहरा री मह्ठीयो, मेरे कठे नी रोआ, पर आपणे होर आपणे बच्चेया रे कठे रोआ।
23	29	क्यूंकि देखा, ऐहड़े मुसकल ध्याड़े आया करहा ऐें, जिन्हा मन्झ तिन्हा बोलणा, ‘धन्य ई स्यों ज्नाने जो बांझ ई, होर धन्य ऐें स्यों गर्भ जिन्हें कधी कोई नी जणेया होर जिन्हें कधी बच्चे जो दूध नी प्याया।’”
23	30	“तेस टैम लोका प्हाड़ा किन्हें बोलणा कि, आस्सा पर पई जा, होर पाहड़िया किन्हें बोलणा कि आस्सा जो ढकी ले।”
23	31	क्यूंकि जेबे स्यों हरे डाला साहीं भोले लोका किन्हें एह्ड़ा करहा, ता तिन्हा सुके साहीं सजा पाणे लायक लोका किन्हें क्या कुछ नी हूंणा।
23	32	होर तेथी दो होर माह्णुं भी थे जो कुकर्मी थे, तिन्हा जो भी सजा देणे रे कठे यीसू साउगी मारणे रे कठे ले जाया करहा ऐें थे।
23	33	जेबे स्यों तेस जगहा पुज्हे, जेस जो खोपड़ी बोल्हा ऐें, ता तिन्हें, तिन्हा दुंहीं डाकुआ साउगी से भी क्रूसा प्रयाल्हे चढ़ाया, एकी जो तेसरी ओरली वखो होर दूजे जो तेसरी परली वखो।
23	34	तेबे यीसूए बोल्या, “हे बापू, इन्हा जो माफ़ करी दे, क्यूंकि ये नी जाणदे कि क्या करेया करहा ऐें?” होर तिन्हें चिठ्ठी पाई किन्हें तेसरे कपड़े आपु मन्झ बांडी लये।
23	35	लोक खह्ड़ी किन्हें देख्या करहा ऐें थे होर मुखिये भी मजाक डूआया करहा ऐें थे कि, “इन्हें होर बचाए, अगर ये परमेसरा रा मसीह आ, होर तेसरा चुणीरा आ, ता से आपणे आपा जो बचाई ले।”
23	36	स्पाहिये भी तेस वाले आई किन्हें मजाक डूआया होर तेस जो पीणे रे कठे सिरका दितेया।
23	37	“अगर तू यहूदी लोका रा राजा आ ता आपणे आपा जो बचाई ले!”
23	38	होर तेसरे गास एक दोस पत्र भी लगाया, जेस पर लिखिरा था कि, “ये यहूदी लोका रा राजा आ।”
23	39	जो डाकू लटकाई रे थे, तिन्हा मन्झा ले एकिये यीसू रा मजाक डूआई किन्हें बोल्या, “क्या तू मसीह नी आ? ता फेरी आपणे आपा जो होर आस्सा जो बचा!”
23	40	एता पर दूजे डाकुए तेस जो प्रुआची किन्हें बोल्या, “क्या तू परमेसरा ले भी नी डरदा? तू भी ता सेई सजा पाया करहा।
23	41	होर आस्से ता न्याय रे मताबक सजा पाया करहा ऐें, क्यूंकि आस्से ता आपणे करमा रा ठीक-ठीक इनाम पाया करहा ऐें; पर यीसूए ता कोई भी गलत काम नी कितेया।”
23	42	तेबे तिन्हें बोल्या, “हे यीसू, जेबे तू राज मन्झ राजा साहीं आये, ता मुंजो याद रख्या।”
23	43	तिन्हें तेस किन्हें बोल्या, “हांऊँ तुध किन्हें सच्च -सच्च बोल्हा कि, आज ई तुध मेरे साउगी स्वर्गलोका मन्झ हूंणां।”
23	44	होर लगभग बारा बजे ले तीन बजे तक सारे देसा मन्झ न्हयारा हुई गया।
23	45	होर सूरजा रा प्रयासा जांदा रैहया, होर मन्दरा रा पर्दा बीचा मन्झा ले फटी गया।
23	46	होर यीसूए जोरा किन्हें चिंगी किन्हें बोल्या, “हे बापू, हांऊँ आपणी आत्मा तेरे हाथा मन्झ सौम्पेया करहा।” होर ये बोली किन्हें यीसूए प्राण छाडी दिते
23	47	सुबेदारे, जो कुछ हुएया था देखी किन्हें, परमेसरा री बड़ाई किती, होर बोल्या, “पक्का ये माह्णुं धर्मी था।”
23	48	होर सारी भीड़ जो ये देखणे रे कठे कठी हुईरी थी, एस घटना जो देखी किन्हें छाती पिट्दी हुई वापस चली गयी।
23	49	पर स्यों सभ जो तेस जो जाणहां ऐें थे, होर ज्नानिया जेह्ड़ी गलील जिल्ले ले तेसरे साउगी आईरी थी, दूर खह्ड़ी किन्हें ये सभ कुछ देख्या करहा ई थी।
23	50	होर युसुफ नांऊँआं रा एक मंत्री जो सज्जन होर धर्मी माह्णुं था।
23	51	होर से तिन्हारे फैसले होर तिन्हारे एस कामा ले खुस नी था, होर से यहूदिया ईलाके रे अरिमतियाह सैहरा रा रैहणे वाल्आ था, होर परमेसरा रे राजा रा इंतजार करणे वाल्आ था।
23	52	तिन्हें पिलातुस हाकमे वाले जाई किन्हें यीसू री ल्हास मांगी लई।
23	53	होर यूसुफे यीसू री ल्हास तुआरी किन्हें चादरा मन्झ लपेटी किन्हें एक डुआरा मन्झ रखी। जो चटाना रे बीचा मन्झ खणीरी थी, होर जेस मन्झ कधी केसी री ल्हास नी रखिरी थी।
23	54	से त्यारी रा ध्याड़ा था, होर अरामा रा ध्याड़ा सुर्हू हूंणे वाल्आ था।
23	55	होर तिन्हें जनानिये जो तेसरे साउगी गलील जिल्ले ले आईरी थी, पीछे-पीछे जाई किन्हें से डुआरा जो देख्दी लगी, होर ये भी कि तेसरी ल्हास किहाँ रखिरी थी।
23	56	होर स्यों आपणे घरा वापस आई होर खुस्बुदार चीजा त्यार किती। फेरी मूसा रे व्यवस्था रे मताबक अरामा रे ध्याड़े ता तिन्हें अराम कितेया।
24	1	पर हप्ते रे पैहले ध्याड़े भ्यागा ई स्यों ज्नानिया तिन्हा खुस्बुदार चीजा जो लई किन्हें जो तिन्हें त्यार कितरी थी, डुआरा पर आई।
24	2	तिन्हा जो डुआरा वाले ले पात्थर हट्टीरा मिल्या।
24	3	होर तिन्हा जो अंदर जाई किन्हें प्रभु यीसू री ल्हास नी मिली।
24	4	जेबे स्यों ज्नानिया एस गल्ला ले हरान हुएया करहा ई थी ता दो मर्ध जिन्हें जे चमकीले कपड़े पैहनी रे थे तिन्हा वाले खह्ड़ी गये।
24	5	जेबे स्यों डरी गयी, होर धरती वखा आपणे मुंह फेरी दिते, तेबे तिन्हें तिन्हा ज्नानिया ले पूछ्या, “तुस्से जिउंदेया जो मरिरे मन्झ किधियो टोल्हा ई?
24	6	से एथी नी आ, पर जिउंदा हुई गईरा। याद करा कि, तिन्हें गलील जिल्ले मन्झ रैहणे रे टैमा तुस्सा किन्हें क्या बोलिरा था
24	7	कि, ‘जरूरी आ, हांऊँ माह्णुं रा मह्ठा पापिया रे हाथा मन्झ पकड़ाया जाऊँ, होर क्रूसा प्रयाल्हे चढ़ाया जाऊँ, होर त्रीजे ध्याड़े जिउंदा हुई जाऊँ।’”
24	8	तेबे तिन्हा ज्नानिया जो यीसू री याद आई।
24	9	होर स्यों सभ ज्नानिया डुआरा वाले ले वापस आई होर तिन्हा ग्यारा चेलेया जो, होर बाकि सभी जो ये गल्ला सुणाई दिती।
24	10	जिन्हे जे चुणिरे चेले किन्हें ये गल्ला बोली, स्यों ये ज्नानिया थी, मगदल गांऊँआं री मरियम होर योअन्ना होर याकूबा री माऊ मरियम होर तिन्हा साउगी होर ज्नानिया भी थी।
24	11	पर तिन्हारी गल्ला तिन्हा जो क्हाणी साहीं लगी, होर तिन्हें तिन्हारा विस्वास नी कितेया।
24	12	तेबे पतरस उठी किन्हें डुआरा वाले दौड़ी किन्हें गया, होर झुकी किन्हें सिर्फ कपड़े पईरे देखे, होर जो कुछ हुईरा था तेता ले हरान हुई किन्हें, से आपणे घरा जो चली गया।
24	13	तेस ई ध्याड़े तेसरे चेले मन्झ ले दो जण इम्माउस नांऊँआं रे एकी गांऊँआं जो जाया करहा ऐें थे, जो यरुस्लेम सैहरा ले ग्यारा किलोमीटर दूर था।
24	14	होर स्यों इन्हा सभी गल्ला पर जो हुईरी थी, आपु मन्झ गलबात करेया करहा ऐें थे।
24	15	होर जेबे स्यों आपु मन्झ गलबात होर पूछ-ताछ करेया करहा ऐें थे, ता यीसू आप्हुए तेथी आया होर तिन्हा साउगी चलदा लग्या।
24	16	पर तिन्हारी हाखिया ऐहड़ी बंद करी दितीरी थी कि, स्यों तेस जो नी पछ्याणी सके।
24	17	यीसूए तिन्हा ले पूछेया, “ये क्या गल्ला ई, जो तुस्से चल्दे-चल्दे आपु मन्झ करेया करहा ऐें?” स्यों दुआस हुई किन्हें तेथी रुकी गये।
24	18	ये सुणी किन्हें, तिन्हा मन्झा ले क्लियुपास नांऊँआं रे एक आदमिये बोल्या, “तू यरुस्लेम सैहरा मन्झ कल्हा माह्णुं आ, जो नी जाणदा कि, इन्हा ध्याड़े मन्झ एथी क्या-क्या हुआ।”
24	19	यीसूए तिन्हा ले पूछेया, “कुण गल्ला?” तिन्हें यीसू किन्हें बोल्या कि, “ये गल्ला नासरता रा यीसू रे बारे मन्झ आ। जेह्ड़ा एक नबी था, जिन्हें सामर्थी चमत्कार कितरे थे। परमेसरा रा होर सभ लोका रे हाखिया मन्झ एक नौखा गुरु था।
24	20	होर मुख्य याजके होर आस्सा रे मुखिये से पकड़वाई दितेया, ताकि तेस पर मौता रा हुक्म दितेया जाए; होर तेस जो क्रूसा प्रयाल्हे चढ़ाया जाए।
24	21	पर आस्सा जो आस थी कि, एस ई इस्राएल देसा रे लोका जो रोम देसा रे राज ले छुटकारा देणा। होर इन्हा सभ गल्ला रे अलावा एस घटना जो घटी रे आज त्राय ध्याड़े हुई गईरे।
24	22	होर आस्सा साउगी मन्झा ले कई ज्नाने भी आस्से हरान करी दिते, जो भ्यागा-भ्यागा ई डुआरा पर गईरी थी।
24	23	होर जेबे तेसरी ल्हास नी मिली, ता ये बोल्दी हुई आई कि, आस्से स्वर्गदूता रा दर्सन देख्या, तिन्हें तिन्हा किन्हें बोल्या कि यीसू जिउंदा हुई गईरा।
24	24	तेबे आस्सा रे साथिया मन्झा ले कई डुआरा वाले गये, होर जेह्ड़ा तिन्हें ज्नानिया बोलिरा था, तिन्हें तेह्ड़ा ई तेथी पाया, तिन्हें यीसू नी देख्या।”
24	25	तेबे यीसूए तिन्हा दुहीं चेलेया किन्हें बोल्या, “हे नर्क्कलेयो, तुस्सा रे कठे नबिया री सभ गल्ला पर विस्वास करणा कितना कठण लगा!
24	26	मसीह रे कठे जरूरी था कि, से दुःख उठाई किन्हें आपणी महिमा मन्झ दाखल करहे।”
24	27	तेबे यीसूए मूसा री व्यवस्था ले होर सभ नबिया ले सुर्हू करी किन्हें सारे पवित्र सास्त्रा मन्झा ले, आपणे बारे मन्झ कितिरी गला रा मतलब तिन्हा जो समझाया।
24	28	इतने मन्झ स्यों तेस गांऊँआं वाले पूजी गये, जेथी जे स्यों जाया करहा ऐें थे, होर तेसरे व्यवहारा ले एह्ड़ा मैहसूस हुएया कि से होर अगे जाणा चाहां।
24	29	पर तिन्हें यीसू ये गल्ला बोली किन्हें रुकणे रे कठे राज़ी करी लया कि, “आज राती आस्सा साउगी रुकी जा; क्यूंकि सांझ हुएया करहा ई होर ध्याड़ा भी ढल्या करहा होर जल्दी ई रात भी हुई जाणी।” तेबे से तिन्हारी गल मन किन्हें तिन्हा साउगी रैहणे रे कठे अंदर गया।
24	30	जेबे यीसू तिन्हा साउगी खाणा खांदे बैठ्या, ता यीसूए रोटी लई किन्हें धन्यावाद कितेया, होर रोटी तोड़ी किन्हें तिन्हा जो देंदा लग्या।
24	31	तेबे तिन्हारी हाखिया खुल्ही गयी; होर तिन्हें से प्छ्याणी लया, होर से तिन्हारे साम्हणें गायब हुई गया।
24	32	तिन्हें आपु मन्झ बोल्या, “जेबे से पैंडे मन्झ आस्सा किन्हें गल्ला करहा था, होर पवित्र सास्त्रा रा मतलब आस्सा जो समझाहां था, ता क्या आस्सा रा मन आसा किन्हें नी भरेया था?”
24	33	स्यों तेस ई टैम उठी किन्हें यरुस्लेम सैहरा जो वापस चली गये, होर तेथी तिन्हा जो स्यों ग्यारा चेले होर तिन्हा साउगी तिन्हारे होर साथी सभ कठे मिले।
24	34	स्यों बोल्हा ऐें थे, “प्रभु सच्चे जिउंदा हुई गईरा! होर तिन्हें समौना पतरसा जो दर्सन दिते।”
24	35	तेबे तिन्हें दुहींऐं जो कुछ पैंडे मन्झ हुईरा था तेता रा ब्यौरा दितेया होर दसेया कि किहाँ रोटी तोड़ने रे टैमा तिन्हें यीसू पछ्याणी लितेया।
24	36	स्यों ये गल्ला हल्ली बोल्या ई करहा ऐें थे, यीसू आप्हुए तिन्हारे बीचा मन्झ आई किन्हें खह्ड़ी गया, होर तिन्हा किन्हें बोल्या, “तुस्सा जो सांति मिले।”
24	37	पर स्यों घबराई गये होर डरी गये, होर तिन्हा जो ये लग्या कि स्यों केसी भूता जो देख्या करहा ऐें।
24	38	होर तिन्हें तिन्हा किन्हें बोल्या, “तुस्से किधियो डरहा ऐें? होर तुस्सा रे मना मन्झ सक कि हुएया करहा?
24	39	मेरे हाथा होर पैरा जो देखा कि, हांऊँ से ई आ। मुंजो छुही किन्हें देखा, क्यूंकि भूता री हड्डी मास नी हुन्दा जेह्ड़ा तुस्से मेरे मन्झ देख्हा ऐें।”
24	40	ये बोली किन्हें यीसूए तिन्हा जो आपणे हाथ पैर दसे।
24	41	जेबे खुसी रे मारे तिन्हा जो विस्वास नी हुएया कि यीसू जिउंदा हुई गईरा, होर हरानी हुई। ता यीसूए तिन्हा ले पूछेया, “क्या एथी तुस्सा वाले कुछ खाणा हाया?”
24	42	होर तिन्हें यीसू जो भुनी री मछि रा एक टुकड़ा दितेया।
24	43	यीसूए से मछि रा टुकड़ा लया होर तिन्हारे साम्हणें खाध्या।
24	44	फेरी तिन्हें तिन्हा किन्हें बोल्या, “ये मेरी स्यों गल्ला ई, जो मैं तुस्सा साउगी रही किन्हें, तुस्सा किन्हें बोली थी कि, जरूरी आ कि, जितनी गल्ला मूसा री व्यवस्था होर नबिया री होर भजना री कताबा मन्झ, मेरे बारे मन्झ लिखिरी, स्यों सभ पूरी हो।”
24	45	तेबे यीसूए पवित्र सास्त्रा जो समझणे रे कठे तिन्हारी समझ खोल्ही दिती।
24	46	होर तिन्हा किन्हें बोल्या, “पवित्र सास्त्रा मन्झ एह्ड़ा लिखिरी आ कि, मसीहा दुःख उठाणा, होर त्रीजे ध्याड़े मरिरे मन्झा ले जिउंदे हुई जाणा।
24	47	होर यरुस्लेम सैहरा ले लई किन्हें सभ जातिया रे लोका मन्झ तेसरे नांऊँआं रे अधिकारा ले पापा जो छाडणे, पापा री माफ़ी रा प्रचार कितेया जाणा।
24	48	तुस्से इन्हा सभी गल्ला रे गुआह ऐें।
24	49	होर मां आपु पवित्र आत्मा भेजणी जेह्ड़ा मेरे बापूए वादा कितिरा। पर जेबे तक स्वर्गा ले सामर्थ नी पाओ, तेबे तक तुस्से एस सैहरा मन्झ ई रुकी रैहया।”
24	50	तेबे यीसू तिन्हा जो सैहरा रे बाहर बैतनिय्याह गांऊँआं तक लई गया, होर आपणे हाथ स्वर्गा वखा जो करी किन्हें तिन्हा जो आसीस दिति।
24	51	होर तिन्हा जो आसीस देंदे हुए से तिन्हा ले लग हुई गया होर स्वर्गा जो चकी लितेया गया।
24	52	इधी कठे तिन्हें तेस जो अराधना करी किन्हें बड़ी खुसी किन्हें यरुस्लेम सैहरा जो वापस चली गये।
24	53	होर स्यों हर रोज लगातार मन्दरा मन्झ जाई किन्हें आपणा सारा टैम परमेसरा रा धन्यबाद करणे मन्झ लगाया।
