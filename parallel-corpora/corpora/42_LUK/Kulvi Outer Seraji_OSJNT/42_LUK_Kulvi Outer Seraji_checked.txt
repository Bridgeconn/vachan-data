1	1	हे श्रीमान थियुफिलुस, ज़ुंण गल्ला हाम्हां मांझ़ै आसा हुई बिती दी, तिन्नां गल्ला कठा करना और लिखणा लै आसा हाम्हां मांझ़ै कई लोगै मैन्थ की दी।
1	2	ईंयां गल्ला पजैल़ी तिन्नैं हाम्हां सेटा ज़ुंण पैहलै ई का तिन्नां गल्ला आपणीं आछी भाल़णैं आल़ै और ईशूए खुशीए समाद प्रच़ार करनै आल़ै तै।
1	3	तै समझ़अ मंऐं इहअ ठीक कि हुंह लिखूं ताल्है हेरी-भाल़ी करै शुरू ओर्ही बाढै इना गल्लो पूरअ हाल।
1	4	ताकि ताखा एसा गल्लो थोघ लागे कि ज़ुंण गल्ला ताखा आसा खोज़ी दी तिंयां आसा शुची और अटल़।
1	5	ज़धू यहूदा लाक्कै हेरोदेस राज़ैओ राज़ त, तधू त अबियाहे दला दी एक जकरयाह नांओं परोहित और तेऊए लाल़ी इलीशिबा ती हारूणें खांनदानी का।
1	6	तिंयां दुहै ज़ण्हैं तै परमेशरा सम्हनै धर्मीं और प्रभूए सारै हुकम और बधाने बिधी मनणा लै निं तिन्नां लै कोई दोश आथी त।
1	7	पर तिन्नें निं कोई आद लुआद आथी ती। किल्हैकि इलीशिबा ती बांढी और तिंयां दुहै ज़ण्हैं गऐ तै खास्सै प्रोढै बी हई।
1	8	एकी धैल़ै ज़ांऊं जकरयाह आपणीं मंडल़ीए बारी दी परमेशरे सम्हनै परोहितो काम करा त,
1	9	ता तेऊए नांओंए निखल़ी परोहिते रबाज़े साबै परच़ी कि प्रभूए मांदरै डेऊई करै ज़ाल़ै धूप। ()
1	10	ज़ांऊं सह भितरी धूपा ज़ाल़दअ त लागअ द, तेभै तै बागै मांदरे खोल़ै बडै भारी लोग प्राथणां करदै लागै दै।
1	11	तेऊ का शुझुअ नभैऊशै कि एक परमेशरो स्वर्ग दूत हुअ धूप बेदीए दैहणीं बाखा प्रगट।
1	12	जकरयाह झशकुअ तेऊ भाल़ी करै और तेऊ फिरअ बडअ भारी हैल़अ।
1	13	पर स्वर्ग दूतै बोलअ तेऊ लै, “हे जकरयाह डरै निं आथी, प्रभू हेरी तेरी प्राथणां शूणीं और तेरी बेटल़ी इलीशिबा का हणअ तेरअ एक शोहरू और तूह डाहै तेऊओ नांअ युहन्ना।”
1	14	ताह हणीं तेऊ करै नंद और खुशी; संघा होरी बी भेटणीं बडै भारी लोगा तेऊए ज़ल्मां करै खुशी।
1	15	किल्हैकि सह हणअ प्रभूए सम्हनै महान। तेऊ निं कधि अंगूर रस और शराब झुटणअ और सह हणअ आपणीं आम्में गर्भा ई का पबित्र आत्मां करै भर्हुअ द। ()
1	16	तेऊ फरेऊंणै इस्राएला का बडै भारी लोग प्रभू परमेशरा बाखा लै।
1	17	सह डेऊणअ प्रभू आजू-आजू शगती और पबित्र आत्मां दी एलियाह गूरा ज़िहअ ताकि सह मुखियेओ मन तिन्नें लान्हैं बाखा लै फरेओए और परमेशरे हुकम नांईं मनणै आल़ै धर्में समझ़ एछे और प्रभू लै एक धर्मीं परज़ा बणांईं सके। ()
1	18	जकरयाह पुछ़अ स्वर्ग दूता का, “हुंह किहअ करै करूं एसा गल्लो भरोस्सअ? आप्पू ता हुंह प्रोढअ आसा और मेरी लाल़ी बी गई प्रोढी हई?”
1	19	स्वर्ग दूतै बोलअ तेऊ लै इहअ, “हुंह आसा जिबराईल स्वर्ग दूत; और हुंह रहा सदा परमेशरे सम्हनै खल़्हुई। हुंह आसा परमेशरै ताह सेटा लै गल्ला करदअ और एसा खुशीए समादा खोज़दअ छ़ाडअ द। ()
1	20	पर ऐबै शुण, ज़ेभै तैणीं ईंयां गल्ला पूरी निं हई मुक्के, तेभै तैणीं रहणअ तूह च़ुप्पी (टाट्टै ज़िहअ) और तूह निं किछ़ै बोली सकदअ। इहअ हणअ तै किल्हैकि तंऐं निं मेरी इना गल्लो विश्वास किअ ज़ुंण ठीक बगती पूरी हणीं।”
1	21	ता लोग तै बागै जकरयाह न्हैल़ै-भाल़ै लागै दै और तिंयां हुऐ रहैन कि जकरयाह मांदरा भितरी एतरी देर किल्है पाई?
1	22	ज़ांऊं जकरयाह बागै निखल़अ; ता सह निं किछ़ै बोली सकअ, जकरयाह लागअ तिन्नां लै शारै करदअ और सह रहअ टाट्टअ ई। तै गऐ तिंयां समझ़ी कि एऊ हुऐ मांदरै किज़ै दर्शण।
1	23	ज़ांऊं तेऊए सेऊआ-च़ाकरीए धैल़ै पूरै हुऐ, ता सह नाठअ आपणैं घरा लै।
1	24	इना धैल़ै बाद हुई तेऊए लाल़ी इलीशिबा पैरभारी। पर सह निं पांज़ा भिन्नैं तैणीं आपणैं घरा का ओर्ही-पोर्ही दूर नाठी।
1	25	सह लागी आपणैं मनैं बोलदी कि इना धैल़ै की अह क्रिप्पा प्रभू मुंह संघै मणछा मांझ़ै इज़त डाहणें तैणीं। ()
1	26	इलीशिबा पैरभारी हणें छ़हा भिन्नैं बाद छ़ाडअ परमेशरै जिबराईल नांओं स्वर्ग दूत गलील लाक्कै नासरत नांओंऐं नगरी एकी कुंआरी सेटा।
1	27	तेसा कुंआरी नांअ त मरिअम और तेसरी बरनीं ती दाबेदे राज़े खांनदानीए एकी युसुफा नांओंऐं मर्धा संघै हुई दी।
1	28	स्वर्ग दूत आअ तेसा सेटा भितरी संघा बोलअ तेसा लै, “तेरी हणीं बधाई, परमेशरै दैनअ ताल्है जश और प्रभू आसा ताह संघै।”
1	29	एऊ बैणा शूणीं करै पल़अ मरिअमे मनैं झाख और सह लागी इहअ सोठदी कि इना गल्लो किज़ै मतलब आसा।
1	30	तेखअ बोलअ स्वर्ग दूतै तेसा लै, “हे मरिअम, तूह निं फिकर करी ताल्है की परमेशरै झींण।
1	31	भाल़, तूह हणीं पैरभारी और तेरअ हणअ एक शोहरू और तूह डाहै तेऊ नांअ ‘ईशू।’ ()
1	32	सह हणअ महान; और सह हणअ परम प्रधान परमेशरो शोहरू। प्रभू परमेशरा बणांणअ सह तेरै पित्तर दाबेद राज़ै ज़िहअ राज़अ। ()
1	33	तेऊ करनअ याकूबे घरानै दी सदा राज़, और सह हणअ सदा लै राज़अ।” ()
1	34	मरिअमै बोलअ स्वर्ग दूता लै, “इहअ किहै करै सका हई? हुंह ता कुंआरी आसा?”
1	35	स्वर्ग दूतै बोलअ तेसा लै, “ताल्है एछणअ पबित्र आत्मां और परम प्रधान परमेशरे शगती रहणीं ताह संघै।” “ज़ुंण सह पबित्र शोहरू पैईदा हणैं आल़अ आसा, तेऊ लै बोल़णअ परमेशरो शोहरू।”
1	36	शुण, तेरी मसेरी बैहण इलीशिबे बारै आसा सोभी का थोघ कि सह आसा बांढी; एभै आसा तेसो छ़ऊअ भिन्नअ लागअ द।
1	37	परमेशरे भलै सका सोभै गल्ला हई। ()
1	38	मरिअमै बोलअ तेऊ स्वर्ग दूता लै, “भाल़, हुंह आसा प्रभूए सेऊआ च़ाकरी करनै आल़ी, ज़िहअ तूह बोला तिहअ ई लोल़ी मुल्है हुअ।” सह स्वर्ग दूत नाठअ तेखअ तिधा का।
1	39	संघा नाठी तिन्नां ई धैल़ै बाद मरिअम उझै सराज़ा दी यहूदा लाक्कै एकी नगरी लै ज़िधी जकरयाह परोहित रहा त।
1	40	ज़ांऊं सह जकरयाहे घरै पुजी ता तेसा पुछ़ी इलीशिबा का राज़ी-खुशी,
1	41	ज़हा घल़ी इलीशिबा मरिअमे राज़ी-खुशी शूणीं, ता तेसा ई घल़ी लागअ तेसे पेटै शोहरू च़ुकदअ और इलीशिबा भर्हुई पबित्र आत्मां करै।
1	42	इलीशिबा बोलअ ज़ोरै हाक पाई करै, “परमेशरै बणांईं तूह सोभी बेटल़ी दी बडी अदर करनै जोगी और ज़हा शोहरू लै ताह ज़ल्म दैणअ, तेऊ लै बी दैनी परमेशरै बर्गत।
1	43	मेरै ईंयां भाग किधा का खुल्है कि मेरै प्रभूए आम्मां आई मुंह सेटा लै?
1	44	भाल़ मरिअम, ज़ांऊं तंऐं मुल्है राज़ी-खुशी पुछ़ी और सह बोल ज़ांऊं मेरै कानै पुजअ ता तेसा ई घल़ी लागअ मेरै पेटै शोहरू खुशी-खुशी च़ुकदअ।
1	45	परमेशर आसा ताह करै खुश। किल्हैकि तंऐं किअ विश्वास कि ज़ुंण गल्ला प्रभू बाखा का ताल्है बोली ती, तिंयां हणीं पूरी।”
1	46	तेखअ बोलअ मरिअमै, () “हुंह करा प्रभूए ज़ै-ज़ैकार
1	47	और हुंह हुई उद्धार दैणैं आल़ै परमेशरा करै खुश।
1	48	किल्हैकि तेऊ भाल़ी हुंह ज़ुंण तेऊए सेऊआ च़ाकरी करा और तैहीता भाल़ा, एभा पोर्ही जुगे-जुगे लोगा बोल़णअ इहअ कि परमेशरै दैनी मुल्है बर्गत।
1	49	किल्हैकि तेऊ सर्वशक्तिमान परमेशरै किऐ मुल्है बडै-बडै काम और तेऊओ नांअ आसा पबित्र
1	50	और तेऊए झींण हआ तिन्नां लै ज़ुंण तेऊए डरा हेठै रहा, और सह झींण रहा पोस्ती दर पोस्ती बणीं।
1	51	“तेऊ रहैऊअ आपणीं बाहो बल () और ज़ुंण आप्पू बडअ समझ़ा तै तिंयां दरल़ाऊऐ तेऊ सातै-बातै।
1	52	तेऊ किअ बडै-बडै राज़ैओ राज़ खतम, और दुखी-दल़िदर किऐ बडै।
1	53	भुखै दैनै तेऊ बधिया गल्ला करै रज़ैऊई और सेठ काढै रित्तै हाथै दरल़ाऊई।
1	54	“आपणैं सेऊआ करनै आल़ै इस्राएली लोगे की तेऊ हेर सभाल़ कि तिंयां तेऊए झींण आद डाहे;
1	55	ज़ुंण आबरामा और तेऊए खांनदानी दी सदा रहणीं। “ज़िहअ तेऊ म्हारै पित्तरा का बोलअ त।” ()
1	56	मरिअम रही चिई भिन्नैं तेसा सेटा और तेखअ आई सह घरा लै फिरी।
1	57	तेखअ आऐ इलीशिबे सूंणें धैल़ै और तेसो हुअ एक शोहरू।
1	58	ज़ांऊं तेसे संघी-साथी शूणअ कि परमेशरै की तेसा लै झींण और तेसो हुअ शोहरू; ता तिंयां बी हुऐ बडै भारी खुशी।
1	59	तेखअ हुअ इहअ कि आठुऐ धैल़ै निंयं आपणअ शोहरू तिन्नैं खतैर करना लै; ता तिन्नैं लाअ त तेऊओ नांअ तेऊए बाप्पू ज़िहअ जकरयाह डाही। ()
1	60	पर तेऊए आम्मां बोलअ इहअ, “एऊ शोहरूओ नांअ डाहंणअ युहन्ना।”
1	61	तिन्नैं होरी बोलअ तेसा लै इहअ तेरी खांनदानी निं इहअ नांअ कोहिओ आथी?
1	62	तेखअ पुछ़अ तिन्नैं तेऊ शोहरूए बाप्पू का शारै करै, “किहअ करनअ? कि तूह एऊओ नांअ कै च़ाहा डाहंणअ?”
1	63	तेखअ मांगी तेऊ तिन्नां का लिखणे तगती और तेथ लिखअ, “एऊओ नांअ आसा युहन्ना।” ता तिंयां सोभ हुऐ रहैन।
1	64	ता तेऊओ खाख और ज़िभ खुल्ही तेभी ता सह लागअ गल्ला-बाता करदअ और परमेशरो शूकर करदअ।
1	65	ता तेऊ ओरी-पोरी रहणैं आल़ै डरै सोभ और तिंयां गल्ला पुजी तेसी बाती तेसी कई ज़ैगा यहूदा लाक्कै सारै सराज़ै।
1	66	ईंयां गल्ला ज़ुंणी बी शूणीं तिंयां लागै आपणैं मनैं सोठी बोलदै कि अह शोहरू किहअ हणअ? किल्हैकि प्रभूए शगती आसा तेऊ संघै।
1	67	ता तेऊ शोहरूओ बाप्पू जकरयाह भर्हुअ पबित्र आत्मां करै और सह लागअ आजू हणैं आल़ी गल्ला प्रगट करदअ, ()
1	68	“प्रभू, इस्राएले परमेशरे ज़ै-ज़ैकार () तेऊ भाल़ै आपणैं लोग और तिन्नां लै दैनअ छ़ुटकारअ
1	69	और आपणैं टैहलू राज़ै दाबेदे खांनदानी दी दैनअ आजू एक इहअ शगती आल़अ, ज़हा हाम्हां लै उद्धार दैणअ।
1	70	ज़िहअ परमेशरै खास्सी साला पैहलै आपणैं पबित्र गूरा का खोज़अ ज़ुंण एऊ संसारे शुरू ई का आसा तै बोलदै लागै दै।
1	71	म्हारै तिन्नां दुशमणे हाथा का दैनअ हाम्हां लै उद्धार ज़ुंण हाम्हां संघै ज़ीद डाहा तै।
1	72	परमेशरै डाही म्हारै पित्तरा लै झींण करी करै आपणीं पबित्र करार आद।
1	73	“ता सह करार ज़ुंण तेऊ म्हारै पित्तर आबरामा संघै की ती, ()
1	74	कि तेऊ दैणअ हाम्हां लै इहअ कि हाम्हैं आपणैं दुशमणे हाथा का बच़ी करै
1	75	तेऊ सम्हनै पबित्र धर्मीं और बाझ़ी फिकर करी सारी ज़िन्दगी तेऊए भगती करदै रहे।
1	76	“ओ शोहरूआ, () तूह हणअ परम प्रधान परमेशरो गूर, किल्हैकि तूह हांढणअ आजू-आजू ताकि प्रभू एछणें धैल़ी लै लोगा तैर करी सके;
1	77	ताकि तूह तेऊए लोगा लै उद्धारो ज्ञैन दैई सके, ज़ुंण तिन्नें पाप माफ हई करै भेटणअ।
1	78	किल्हैकि परमेशर आसा हाम्हां लै झणैल़ू तेऊ करनै हाम्हैं माफ इहअ करै अह उद्धार करनै आल़अ ज़ुंण दोती सुरज़ा ज़िहअ आसा, अह एछणअ स्वर्गा का म्हारी मज़त करदअ ताकि
1	79	न्हैरै और मौते छ़ैल्ली दी बेशणै आल़ै लै प्रैशअ होए। “तेऊ खोज़णीं हाम्हां का सुंबल़ी बात ताकि हाम्हैं शांती दी ज़िऊई सके।” ()
1	80	इहअ करै लागअ सह शोहरू युहन्ना बढदअ और आत्मां दी जोधअ हंदअ और इस्राएल देशे लोगा मांझ़ै प्रच़ार करनै का पैहलै तैणीं रहअ सह बणैं बूटै उज़ल़ ज़ैगा।
2	1	तिन्नां धैल़ै दैनअ रोम राज़ा दी अगस्तुस माहा राज़ै इहअ हुकम कि ज़ेतरै देशै रोम राज़ैओ राज़ आसा, तिन्नां सारै देशे लोगे नांअ करा दर्ज़ ज़ेथ।
2	2	अह ती संसारा दी पैहली नांअ लखाई ज़ुंण तेऊ ज़मानैं हूई, ज़धू क्बिरिनिउस सिरीया लाक्कैओ राजपाल त।
2	3	सोभ लोग नाठै नांओंआं दर्ज़ करदै आपणीं-आपणीं नगरी लै ज़ुंण तिन्नें मूल़ ज़ैगा आसा।
2	4	एता लै नाठअ युसुफ बी किल्हैकि सह बी आसा त राज़ै दाबेदे खांनदानी का। सह नाठअ गलील लाक्के नासरत नगरी का यहूदा लाक्कै बेतलेहम राज़ै दाबेदे नगरी लै।
2	5	युसुफ बी नाठअ मरिअमा संघै आपणीं हणैं आल़ी लाल़ी मरिअम ज़ुंण पैरभारी ती, ज़हा संघै तेऊ बरनीं ती लाई दी ताकि सह नांअ दर्ज़ करी सके।
2	6	तेखअ तिन्नें बेतलेहम नगरी रहंदी हुऐ मरिअमे सूंणें धैल़ै पूरै।
2	7	तेसा दैनअ आपणैं ज़ेठै शोहरू लै ज़ल्म और तेसा पल़ेटअ सह झिकल़ै दी और तेखअ डाहअ सह च़राठी भितरी। किल्हैकि तिन्नां निं सराईं भितरी रहणा लै ज़ैगा भेटी ती।
2	8	तेऊ देशै तै कई फुआल और तिंयां हआ तै राची आपणीं भेडा बाकरीए छ़ुंडा पहरी दहल़ै सुत्तै दै।
2	9	प्रभूओ स्वर्ग दूत आअ तिधी और सह खल़्हुअ तिन्नां सेटा और प्रभूओ झ़ामण च़मकअ तिन्नां फेर और तिन्नां फिरअ बडअ भारी हैल़अ।
2	10	तेखअ स्वर्ग दूतै तिन्नां लै बोलअ, “डरा निं आथी, भाल़ा, तम्हां का लाअ मंऐं खुशीओ समाद खोज़ी। अह खुशीओ समाद हणअ सारै संसारे लोगा लै खुशी दैणैं आल़अ।
2	11	आझ़ आसा हुअ राज़ै दाबेदे नगरी बेतलेहम तम्हां लै उद्धार दैणैं आल़ैओ ज़ल्म, और अहैई आसा मसीहा पबित्र प्रभू।
2	12	तेऊए बछ़ैण आसा एही कि सह भेटणअ तम्हां धणा लै घाहा खैऊंणेए च़राठी भितरी झिकल़ै दी पल़ेटअ द।”
2	13	तेसा ई घल़ी हेरा-हेरी शुझुअ तिधी तिन्नां खास्सै स्वर्ग दूतो एक छुंड परमेशरे ज़ै-ज़ैकारा करदी इहअ बोलदअ,
2	14	“स्वर्गै हुई परमेशरे महिमां पृथूई दी ज़हा मणछा लै परमेशर खुश आसा, तिन्नां शांती होए।”
2	15	ज़ांऊं स्वर्ग दूत तिन्नां सेटा का बापस स्वर्गा लै नाठै; ता तिन्नैं गुआल़ै फुआलै की आप्पू मांझ़ै एही गल्ला, “च़ाल्ला हाम्हां सोभी डेऊणअ बेतलेहम नगरी लै और ज़ुंण खुशीओ समाद हाम्हां का प्रभू खोज़अ, तेता एछूंमै हाम्हैं भाल़ी।”
2	16	तेखअ नाठै तिंयां तेभी तिधा लै और मरिअम युसुफा संघै भाल़अ तिन्नैं सह शोहरू च़राठी दी डाहअ द।
2	17	तिन्नां भाल़ी करै की तिन्नैं सह गल्ल प्रगट ज़ुंण तिन्नां का स्वर्ग दूतै तेऊ शोहरूए बारै बोली ती।
2	18	सोभी ज़ुंणी ईंयां गल्ला शूणीं तिंयां हुऐ इना गल्ला शूणीं रहैन ज़ुंण तिन्नैं फुआलै तिन्नां सोभी का खोज़ी।
2	19	पर मरिअमै डाही ईंयां गल्ला आपणैं मनैं और सह लागी आपणैं मनैं सोठदी।
2	20	तिंयां फुआल फिरै तिहअ ई शूणीं और भाल़ी करै परमेशरे भज़न और ज़ै-ज़ैकार करदी बापस।
2	21	ज़ांऊं शोहरूए पैईदा हणें आठ धैल़ै पूरै हुऐ और तेऊए खतैर करनैओ धैल़अ आअ, ता तिन्नैं डाहअ तेऊ नांअ ईशू, ज़ुंण स्वर्ग दूते तेसा का शोहरू पेटै एछणैं का पैहलै खोज़अ त। ()
2	22	तेखअ ज़ांऊं मुसा गूरे बधाने साबै च़ाल़्ही धैल़ै बाद शुचै हणें धैल़ै पूरै हुऐ ता तेखअ निंयं तिन्नैं ईशू येरुशलेम नगरी मांदरा लै परमेशरा सम्हनै शुचै हणें बधान पूरै करना लै। ()
2	23	ज़िहअ कि प्रभूए बधाना दी आसा लिखअ द, “हरेक ज़ेठअ शोहरू हणअ प्रभू लै पबित्र।” ()
2	24	तै आऐ तिंयां ताकि तिंयां प्रभूए बधाने साबै एक पालल़ीओ ज़ोल़अ, नांईं ता पालल़ीए दूई बच़ै आणी करै शुचै हणां लै बल़ीदान करे। ()
2	25	तधू त तिधी येरुशलेम नगरी एक शमौन नांओं मणछ और सह त बडअ धर्मीं और भलअ भगत मणछ, और सह हआ त इस्राएले शांती न्हैल़अ लागअ द और पबित्र आत्मां त तेऊ संघै।
2	26	तेऊ लै त पबित्र आत्मां का इहअ भेद खोज़अ द, “ज़ेभै तैणीं तूह प्रभूए मसीहा भाल़ी निं लए, तेभै तैणीं निं तूह मरनअ आथी।”
2	27	सह आअ आत्मां दी भर्हुई करै मांदरा लै। ज़ांऊं मरिअम और युसुफै सह होछ़अ लान्हअ ईशू भितरा लै आणअ कि बधाने साबै तेऊ लै तिंयां करे।
2	28	तेऊ ढाकअ सह शोहरू “ईशू” आपणीं कल़टी दी और परमेशरो शूकर करी करै बोलअ, ()
2	29	“हे परमेशर ऐबै सका हुंह तेरअ टैहलू तेरै बाहिदे साबै शांती संघै मरी।
2	30	किल्हैकि मेरी आछी हेरअ तेरअ उद्धार भाल़ी,
2	31	ज़ुंण तंऐं सोभी देशे लोगा लै आसा तैर किअ द कि
2	32	सह आसा होरी सोभी ज़ातीए लोगा लै परमेशरा प्रगट करनै आल़अ प्रैशअ और तेरी आपणीं परज़ा इस्राएली लोगे महिमां।”
2	33	तेऊ शोहरूए आम्मां-बाप्पू बी हुऐ रहैन ज़ुंण शमौनै तेऊ शोहरूए बारै बोली ती।
2	34	तेखअ दैनी शमौनै तिन्नां लै बर्गत और शोहरूए आम्मां मरिअमा लै बोलअ, “हेर, अह शोहरू आसा इस्राएले कई लोगा लै बरैबाद हणैं और उद्धार दैणा लै टांकअ द। अह हणअ परमेशरो एक नछ़ैण और कई लोगा करनी एऊए बरोधा दी कई गल्ला।” ()
2	35	इधी तैणीं कि कईए गुप्त सोठ बी हणीं प्रगट और तिछी तलबारा ज़िहै दुखा करै बिन्हणअ तेरअ आपणअ दिल।
2	36	अशेरे खांनदानी का ती एक हनन्याह नांओंए फनुएले शोहरी परमेशरे गूर और सह ती खास्सी प्रोढी बी गई दी हई और सह रही ती तेसे बैहा हणैं का बाद साता ई साला आपणैं लाल़ै संघै।
2	37	सह ती चरैसी साला ओर्ही बिधबा और सह रहा ती मांदरै ई। सह रहा ती ब्रत और प्राथणां करी करै तिधी एछी राची धैल़ी भगती करदी लागी।
2	38	सह बी लागी तेसा घल़ी तिधी एछी करै परमेशरे शूकर करदी और तिन्नां सोभिए बारै बोली करै तेऊ शोहरूए बारै गल्ला करदी ज़ुंण येरुशलेम नगरीए छ़ुटकारै लै मसीहा न्हैल़ै तै लागै दै। ()
2	39	ज़ांऊं मरिअम और युसुफ प्रभूए बधाने साबै सोभ गल्ला करी मुक्कै ता तेखअ नाठै तिंयां गलील लाक्के आपणीं नगरी नासरत नगरी लै।
2	40	शोहरू लागअ बढदअ और जोधअ हंदअ और बुधि दी लागअ भरपूर हंदअ और परमेशरे झींण ती तेऊ दी।
2	41	तेऊए आम्मां-बाप्पू करा तै हर साल फसहे थैरा लै येरुशलेम नगरी लै डेऊई। ()
2	42	ज़ांऊं ईशू बारा सालो हुअ, और तिंयां नाठै थैरे रिती रबाज़े साबै येरुशलेम नगरी लै और
2	43	तिंयां तिन्नां धैल़ै पूरै करी करै बापस फिरदै लागै ता सह होछ़अ लान्हअ ईशू रहअ येरुशलेम नगरी ई और तेऊए आम्मां-बाप्पू का निं थोघै त कि सह किधी आसा।
2	44	तिन्नैं ज़ाणअ इहअ कि सह हणअ होरी मसाफरा संघै आजू-आजू, पर एकी धैल़ीए डेरै पाणै का बाद लागै तिंयां सोभी ज़ाणैं-बछ़ैणैं और टबरा पुछ़दै और तेऊ लोल़ै।
2	45	पर ज़ांऊं सह नांईं भेटअ ता तिंयां आऐ तेऊ लोल़दी-पुछ़दी येरुशलेम नगरी लै बापस फिरी और
2	46	चिई धैल़ै बाद भेटअ तिन्नां सह मांदरे खोल़ै शिक्षा दैणैं आल़ै संघै बेठअ द और सह त तिन्नें गल्ला शूणअ और तिन्नां का सुआल पुछ़दअ लागअ द।
2	47	संघा ज़ेतरै बी तेऊ शूणैं तै लागै दै, तिंयां हुऐ तेऊए समझ़ और तेऊए ज़बाबा शूणीं रहैन।
2	48	इहअ भाल़ी करै हुऐ तेऊए आम्मां-बाप्पू बी रहैन और तेऊए आम्मां मरिअमे बोलअ, “आरा शोहरूआ, तंऐं किल्है किअ हाम्हां संघै इहअ? हुंह और तेरअ बाप्पू थकै ताह लोल़ी-लोल़ी?”
2	49	तेऊ पुछ़अ तिन्नां का, “तम्हैं मुंह लोल़ै किल्है लागै? तम्हां का इहअ निं थोघै कि मुंह आसा आपणैं बाप्पूए घरै रहणअ ज़रूरी?”
2	50	पर ज़ुंण अह गल्ल तेऊ तिन्नां का बोली, तिंयां निं एसा गल्ला समझ़ै।
2	51	तेखअ नाठअ सह तिन्नां संघै और नासरत नगरी पुजै और सह रहअ तिन्नें साबै तिधी और तेऊए आम्मां डाही ईंयां गल्ला आपणैं दिलै।
2	52	इहअ करै लागअ ईशू बुधि, कद-काठी, परमेशरे और मणछे शोभा दी बढदअ। ()
3	1	तिबरिउस माहा राज़े राज़ा दी पंद्रुई साला दी त पुंतिउस पिलातुस यहूदा लाक्कैओ राजपाल। तधू त हेरोदेस तेसा राईसीए च़ऊ लाक्कै मांझ़ै गलील लाक्कैओ राज़अ और तेऊओ भाई फिलिप्पुस त इतूरैईआ और तरखोनिसिस इना दुही लाक्कैओ राज़अ। अबिलेना लाक्कै दी त लिसानियास राज़अ।
3	2	तधू तै हन्ना और काईफा माहा परोहिते पदबी दी। तिन्नां ई धैल़ै की परमेशरै जकरयाहे शोहरू युहन्ना संघै गल्ला-बाता ज़धू सह दूर उज़ल़ ज़ैगा दी रहा त।
3	3	युहन्ना लागअ जरदण नदी नेल़ सारै लाक्कै दी लोगा लै प्रच़ारा करदअ कि सह त इहअ प्रच़ार करदअ लागअ द कि आपणअ मन बदल़ा और पाप करनअ छ़ाडा ताकि परमेशर तम्हां माफ करे और पाणीं दी लआ डुबकी।
3	4	ज़िहअ परमेशरे गूरै याशायाह बोलै दै बैणे कताबा दी आसा लिखअ द कि “उज़ल़ ज़ैगा दी आसा लागअ द एक हाक्का लांदअ कि प्रभू लै बणांआ बात तेऊए बात करा आज़री।
3	5	हरेक नाल़ खोहल़ भरनै और सोभ धारा-धारठी पाणीं ढोल़ी गोधै; कुंगल़ी बाता करनी सिधी। ज़ुंण उछ़टअ-निहंटअ आसा सह बणांणी च़कोर बात।
3	6	परमेशरा करनअ उद्धार सोभ मणछा लै प्रगट।”
3	7	लोगे छ़ुंड ई छ़ुंड एछा तै तेऊ सेटा लै डुबकी लंदै और सह बोला त तिन्नां का इहअ, “तम्हैं लोग आसा झ़रीली दानुईंए शोहरू ज़िहै! तम्हां का कोही निं खोज़अ कि ज़ुंण तम्हैं पाप किऐ परमेशरा दैणीं तम्हां सोभी लै तेते सज़ा? इहअ निं सोठा कि तम्हैं जाणैं तेऊ का बच़ी?”	WRONG ALIGNMENT
3	8	इहै काम ता करा ज़ेता करै थोघ लागे कि तम्हैं हेरअ पाप करनअ छ़ाडी और आपणैं-आपणैं मनैं निं इहअ सोठा कि हाम्हैं आसा आबरामे खांनदानी का, तै निं हाम्हां लै परमेशरा सज़ा दैणीं। हुंह बोला तम्हां का इहअ कि परमेशर सका इना पात्थरा का बी आबरामा लै लुआद पैईदा करी।
3	9	परमेशर आसा तम्हां लै सज़ा दैणें ताका बेठअ द ज़िहअ एक मणछ राम्बल़ै फल़ नांईं दैणैं आल़ै बूटा ज़लैल़ै संघी गोधी का पेच़ा, तिहै ई पाणै तेऊ बी तिंयां सारै बूट गोधी का पेच़ी करै आगी जैंदरी।
3	10	तेखअ लोगै युहन्ना का पुछ़अ कि तै हाम्हां किज़ै लागणअ करनअ?
3	11	तेऊ दैनअ तिन्नां लै ज़बाब कि ज़हा का दूई कुर्तै आसा सह दैआ एक कुर्तअ तेऊ लै ज़हा का नांईं आथी और ज़हा का रोटी आसा सह बी करा इहअ ई।
3	12	कारै गराहणै आल़ै बी आऐ तेऊ सेटा लै डुबकी लंदै और तेऊ का पुछ़अ कि हे गूरू, हाम्हैं कै करूं?
3	13	तेऊ बोलअ तिन्नां लै, “लोगा का ज़ेतरै कारै लणा लै रोम राज़ै बधान आसा बणांअ द तेता का खास्सअ निं लोगा का लुटी।”
3	14	ता सपाही बी पुछ़अ तेऊ सेटा एछी करै “हाम्हैं कै करूं?” युहन्ना बोलअ तिन्नां लै, “थोघै बाझ़ी कूट-मार निं कोही लै करी और नां कसा लै झ़ुठअ दोश लाई और आपणीं मज़दूरी दी रहै खुश।”
3	15	सोभी लोगा ती मसीहा एछणें आशा और तिंयां सोभ तै आपणैं-आपणैं मनैं युहन्ने बारै सोठदै लागै दै कि अहैई किनी आसा मसीहा?
3	16	और युहन्ना तिन्नां लै ज़बाब दैनअ, “हुंह ता दैआ तम्हां लै पाणीं दी डुबकी; पर सह आसा एछणैं आल़अ ज़ुंण मुंह बाद एछणैं आल़अ आसा, सह आसा सोभी का महान और इधी तैणीं कि हुंह निं तेऊ सेटा एता जोगी बी आथी कि हुंह तेऊए पोलल़ै खोल्हणैं च़ाकरी करनै आल़अ टैहलू बणीं सकूं। तेऊ दैणअ तम्हां लै पबित्र आत्मां और आगी दी डुबकी।
3	17	तेऊओ शूप आसा तेऊए हाथै, तेऊ करनी आपणैं खहल़े राम्बल़ै करै सफाई और धर्मीं मणछ करनै तेऊ ज़ुदै ज़िहअ ज़िम्मींदार नाज़ खुडी करा कठा, बूरै मणछ पाणै तेऊ भुखलै ज़िहै एही आगी जैंदरी दहई, ज़ुंण आग कधि निं हिशदी आथी।”
3	18	सह रहअ कई शिक्षा दैई करै लोगा समझ़ाऊंदअ लागी और लोगा लै खुशीए समादा खोज़दअ लागी।
3	19	पर युहन्ना नैरअ चौथाई देशो राज़अ हेरोदेस तेऊए भाई फिलिप्पुसे बेटल़ी हेरोदियासा डाहणें पिछ़ू और सोभ बूरै काम ज़ुंण तेऊ राज़ै किऐ तै, तेता लै बोलअ, ईंयां आसा गलत।
3	20	और हेरोदेस राज़ै किअ तेता का बी खास्सअ बूरअ काम कि युहन्ना पाअ कैद खानै दी।
3	21	ज़ांऊं सोभी लोगै डुबकी लई ता ईशू बी त डुबकी का बाद प्राथणां करदअ लागअ द। ता तेखअ हुअ इहअ कि हेरा-हेरी खुल्हअ सरग और
3	22	पबित्र आत्मां होथी कबूतरा ज़ेही तेऊ दी और परमेशरै की स्वर्गा का ईशू संघै एही गल्ला, “तूह आसा मेरअ शोहरू ज़हा संघै हुंह खास्सी झ़ूरी करा। हुंह आसा ताखा खुश।”
3	23	ज़ांऊं ईशू आप्पू बी शिक्षा दैंदअ लागअ, ता तेऊए अमर ती कोई तिहा साले ज़िहअ लोग समझ़ा तै, ईशू त युसुफो शोहरू। युसुफो बाप्पू त एली।
3	24	एली त मत्तातो शोहरू, मत्तात त लेबीओ शोहरू और लेबीओ बाप्पू त मलकी। मलकी त यन्ना और यन्ना त युसुफो शोहरू।
3	25	युसुफ त मतियाहो शोहरू। मतियाह त आमोसो शोहरू। आमोस त नहूम और नहूम त अस्ल्याहो शोहरू और सह त नोगहो शोहरू।
3	26	नोगह त मातो और सह त मतियाहो शोहरू। मतियाह त शिमिओ और सह त योसेखो शोहरू। योसेख त योदाहो शोहरू।
3	27	योदाह त युहन्नो शोहरू। युहन्ना त रेसा और सह त जरूबाबिलो शोहरू। जरूबाबिल त शालतिएल और तेऊओ बाप्पू त नेरी। ()
3	28	नेरी त मलकीओ शोहरू। मलकीओ बाप्पू आसा त आदी और सह त कोसामो शोहरू। कोसामो बाप्पू आसा त इलमोदाम और तेऊओ बाप्पू त एर।
3	29	एर त येशूओ और येशूओ बाप्पू त इलाजार। इलाजार त योरीमो और सह त मत्तातो शोहरू और मत्तातो बाप्पू आसा त लेबी।
3	30	लेबी त शमौनो और शमौन आसा त यहूदो शोहरू। यहूदा त युसुफो शोहरू और युसुफ त योनानो शोहरू। योनान त इल्याकिमो शोहरू।
3	31	इल्याकिम आसा त मलेआह और मलेआह त भिन्नाहो शोहरू। भिन्नाह त मत्तातो और मत्तातो बाप्पू आसा त नातान और सह आसा त दाबेद राज़ैओ शोहरू। ()
3	32	राज़अ दाबेद त यिशै और सह आसा त ओबेदो शोहरू। ओबेद त बोअज़ो और बोअज़ आसा त सलमोनो शोहरू और सलमोनो बाप्पू त नहशोन। ()
3	33	नहशोन त अमीनादाबो शोहरू और तेऊओ बाप्पू त अरनी और सह आसा त हिरोनो शोहरू और सह आसा त फिरिसो शोहरू, ता फिरिसो बाप्पू त यहूदा। ()
3	34	यहूदा त याकूबो शोहरू और याकूबो बाप्पू त इसहाक। इसहाक त आबरामो शोहरू और आबराम त तिरहो शोहरू। तिरहो बाप्पू त नाहोर। ()
3	35	नाहोर त सरूग और सह आसा त रऊओ और रऊ आसा त फिलिगो शोहरू। फिलिग त एबिर और एबिर त शिलोहो शोहरू।
3	36	शिलोह त कनानो और कनान आसा त अरफक्षदो शोहरू। अरफक्षद आसा त शेमो और शेम त नूहो शोहरू। नूहो बाप्पू आसा त लेमेक। ()
3	37	लेमेक आसा त मथूशिलोहो और सह त हणोको शोहरू। हणोक आसा त यिरिदो और तेऊओ बाप्पू त महलेल। महलेल आसा त केनानो शोहरू।
3	38	केनान आसा त एनोशो और एनोश आसा त शेतो शोहरू। शेतो बाप्पू त आदम और आदम आसा त परमेशरो शोहरू ज़ुंण परमेशरै सोभी का पैहलै बणांअ। ()
4	1	तेखअ नाठअ ईशू पबित्र आत्मां दी भर्हुई जरदण नदी का फिरी करै कराहणीं उज़ल़ ज़ैगा लै और च़ाल़्ही धैल़ै तैणीं रहअ पबित्र आत्में साबै उज़ल़ ज़ैगा हांढदअ-फिरदअ लागी।
4	2	शैतान रहअ तेऊ परखदअ लागी और तिन्नां धैल़ै निं ईशू किछ़ै बी खाअ-पिअ और ज़ांऊं च़ाल़्ही धैल़ै पूरै हुऐ ता तेऊ आई भुखै।
4	3	शैतानै बोलअ ईशू लै, “ज़ै तूह परमेशरो शोहरू आसा, तै बोल एऊ पात्थरा लै कि रोटी बण।”
4	4	ईशू दैनअ तेऊ लै ज़बाब, “पबित्र शास्त्रा दी आसा लिखअ द कि मणछ निं सिधअ रोटी करै ज़िऊंदअ आथी।”()
4	5	तेखअ निंयं शैतानै सह एकी उछ़टी धारा दी और तेऊ ईशू का सारै संसारो राज़ और सुख रहैऊअ,
4	6	संघा बोलअ शैतानै ईशू लै इहअ, “इना सोभी गल्लो हक और राज़-पाठ दैणअ मुंह ताल्है किल्हैकि अह आसा मुखा सभाल़अ द और ज़हा लै हुंह च़ाहा तेऊ लै दैआ हुंह।
4	7	ज़ै तूह मेरी भगती करे तै हणीं ईंयां सोभै गल्ला तेरी।”
4	8	ईशू दैनअ तेऊ लै ज़बाब, “पबित्र शास्त्रा दी आसा लिखअ द,() ‘तूह निं आपणैं प्रभू परमेशरा छ़ाडी होरी कोही सेटा माथअ टेकी और सिधी तेऊए भगती करै।’”
4	9	तेखअ निंयं शैतानै सह येरुशलेम नगरी लै और मांदरे पुंडरी दी खल़अ करी करै बोलअ तेऊ लै, “ज़ै तूह परमेशरो शोहरू आसा तै पल़ इधा का ढेका!
4	10	किल्हैकि पबित्र शास्त्रा दी आसा इहअ बी लिखअ द, () ‘तेऊ छ़ाडणैं स्वर्ग दूत तेरी सेऊआ टैहली करदै और ताह बच़ाऊंदै।
4	11	तिन्नां च़कणअ तूह हाथो हाथ, ताकि तेरै च़रणैं ठोहल़ नां लागे।’”
4	12	ईशू दैनअ तेऊ लै ज़बाब, पबित्र शास्त्रा दी आसा इहअ बी लिखअ द, “तूह निं आपणैं प्रभू परमेशरा परखदअ लागी।”()
4	13	ज़ांऊं पापी शैतान हर तरिकै दी परखी मुक्कअ तेखअ नाठअ सह थोल़ी घल़ी लै ईशू सेटा का दूर।
4	14	ईशू आअ पबित्र आत्में शगती दी भर्हुई करै गलील लाक्कै लै बापस और तेऊए गल्ला पुजी ओरी-पोरी सारै देशै कई ज़ैगा।
4	15	और सह रहअ तिन्नां ई आराधना कोठी दी शिक्षा दैंदअ लागी और सोभ करा तै तेऊए सराहणा।
4	16	तेखअ आअ ईशू आपणैं घर नासरत नगरी लै फिरी ज़िधी सह धाचअ-पाल़अ त। तेखअ हुअ आपणैं रिती-रबाज़े साबै बशैघे धैल़ी आराधना कोठी दी बैणा पहल़दअ खल़अ।
4	17	तेऊ लै दैनी परमेशरे गूर याशायाहे कताब पहल़णा लै और तेऊ काढअ कताब खोल्ही करै सह भाग ज़िधी इहअ त लिखअ द,
4	18	“प्रभूए आत्मां आसा मुंह दी कि तेऊ आसा दुखी दल़िदरा लै खुशीओ समाद खोज़णा लै आसा मेरअ अभिषेक किअ द। हुंह आसा एते तैणीं छ़ाडअ द कि गुलामा लै छ़ुटकारेओ और कांणै लै शरैछै हणैंओ खुशीओ समाद खोज़ूं। “ज़ुंण गुलामीं दी दाभूऐ दै होए तिन्नां लै छ़ुटकारअ दैंऊं()
4	19	और प्रभूए खुश हणें सालो प्रच़ार करूं।”
4	20	तेखअ दैनी ईशू कताब बंद करी करै टैहलूए हाथै और आप्पू बेठअ। ता आराधना कोठी दी बेठै दै सोभ लोग लागै तेऊ राम्बल़ै करै भाल़ै।
4	21	तेखअ बोलअ तेऊ तिन्नां लै इहअ, “आझ़ हुअ अह शास्त्रा दी लिखअ द थारै सम्हनै पूरअ।”
4	22	तिधी बेठै दै सोभी ज़ण्हैं सराहअ सह और ज़ुंण जशा आल़ी गल्ला तेऊए मुंहां का निखल़ा ती, तेता शूणीं हुऐ तिंयां रहैन और तिंयां लागै इहअ बोलदै, “अह ता युसुफो शोहरू निं आथी?” ()
4	23	तेऊ बोलअ तिन्नां लै इहअ, “तम्हां बोल़णीं मुल्है अह कहाबत कि ‘बैईद, तूह कर पैहलै आपणअ लाज़’, मतलब ‘ज़ुंण हाम्हैं शूणअ कि कफरनहूम नगरी किअ, तिहअ कर इधी आपणैं देशै बी।’
4	24	पर हुंह खोज़ा तम्हां का सत्त कि परमेशरे गूरो निं आपणैं देशै अदर हंदअ।
4	25	“सत्त आसा इहअ कि एलियाह गूरे ज़मानैं ज़धू साढै चिई साला तैणीं सरग नांईं हुअ और इधी तैणीं कि सारै देशै पल़अ त नकाल़ और इस्राएल देशै दी ती कई बिधबा।()
4	26	पर परमेशरे गूर एलियाह निं तिन्नां मांझ़ै कोही सेटा लै छ़ाडअ। पर सह छ़ाडअ सैदा नगरीए सारपत गराऊंए होरी ज़ातीए बिधबा बेटल़ी सेटा()
4	27	“परमेशरे गूर एलीशे ज़मानैं तै इस्राएला देशै बडै भारी कोल़्हे बमारी आल़ै। पर नामान नांओंए सिरीया लाक्के राआम राज़ैए सैनापति ज़हा कोल़्हे बमारी ती, तेऊ होरी ज़ातीए मणछा छ़ाडी निं होर कोहै तिन्नां मांझ़ै राम्बल़अ किअ।”()
4	28	इना गल्ला शुणदी ई तिधी आराधना कोठी दी बेठै दै हुऐ सोभ रोशै दी लाल-पिंऊंल़ै।
4	29	तिन्नैं काढअ ईशू नगरी बागै और ज़हा धारा दी तिन्नें नगरी ती बस्सी दी, तिन्नैं निंयं सह तेसा धारे प्रैंदै ढेका शोटी मारना लै।
4	30	पर ईशू नाठअ तिन्नां मांझ़ा का दूर।
4	31	तेखअ नाठअ सह गलील लाक्कै कफरनहूम नगरी लै और बशैघे धैल़ी लागअ लोगा लै शिक्षा दैंदअ।
4	32	लोग हुऐ तेऊए शिक्षा शूणीं रहैन, किल्हैकि तेऊओ बैण त हका संघै।
4	33	आराधना कोठी दी त एक इहअ मणछ तेऊ दी त भूत शाचअ द।
4	34	सह लागअ ज़ोरै-ज़ोरै हाक्का लांदअ, “हे ईशू नासरी, हाम्हां भूता निं ताह संघै किछ़ै काम आथी! तूह कै हाम्हां खतम करदअ आसा आअ द? मुखा आसा थोघ कि तूह कुंण आसा? तूह आसा परमेशरै छ़ाडअ द पबित्र मणछ।”
4	35	ईशू लागअ तेऊ नैरदअ, “च़ुप्पी रह, और एऊ मणछा का निखल़ पोर्ही।” तिंयां भूत निखल़ै तेभी तेऊ मणछा धरनीं बदल़ी करै बाझ़ी नकसान करी करै पोर्ही।
4	36	इहअ भाल़ी हुऐ सोभ रहैन और तिंयां लागै आप्पू मांझ़ै बोलदै, “अह किहअ बैण आसा कि अह काढा बडै हक और शगती करै भूता दरल़ाऊई और तिंयां निखल़ा?”
4	37	इहअ करै लागी सारै दी कई ज़ैगा तेऊए बारै गल्ला हंदी।
4	38	तेखअ नाठअ ईशू आराधना कोठी का उझ़ुई करै शमौने घरा लै और शमौन पतरसे शाशुई त खास्सअ ज़ौर आअ द और तिन्नैं की तेसा लै अरज़ कि हे प्रभू एसरअ ज़ौर कर दूर।
4	39	ईशू दैनअ तेसा सेटा खल़्हुई करै ज़ौरा लै डेऊणेओ हुकम, ज़ौर मुक्कअ तेभी और सह हुई तेभी राम्बल़ी संघा लागी सह सेऊआ टैहली करदी।
4	40	ज़ांऊं सान्ह पल़ी ता ज़हा-ज़हा घरै लोग कई बमार तै; तिन्नैं आणै तिंयां सोभ तेऊ सेटा लै और ईशू लाअ तिन्नां सोभी लै एक-एक करी करै तिन्नां दी हाथ और तिंयां सोभ हुऐ राम्बल़ै।
4	41	कई भूत निखल़ै लैल़ा लांदी-लांदी और इहअ बोलदी कि तूह आसा परमेशरो शोहरू। ईशू नैरा त तिन्नां झ़ाहल़ काढी, संघा करा त तिन्नां च़ुप्पी और तिन्नां निं दैंदअ त बोल़णैं, किल्हैकि तिंयां ज़ाणा ती कि अह आसा मसीहा।
4	42	ज़ांऊं राच भैई ता ईशू नाठअ तिधा का एक कांगनरांगी ज़ैगा लै और बडै भारी खास्सै लोग आऐ ईशू सेटा लै संघा लागै तिंयां तेऊ रोकदै कि हाम्हां सेटा का निं दूर डेओऐ।
4	43	पर ईशू बोलअ तिन्नां लै, “मुंह आसा होरी नगरी बी परमेशरे राज़ो खुशीओ समाद खोज़णअ ज़रूरी। किल्हैकि हुंह आसा एते ई तैणीं छ़ाडअ द।”
4	44	तेखअ रहअ ईशू यहूदा लाक्कै कई आराधना कोठी दी परमेशरे राज़े बारै खोज़दअ लागी।
5	1	ज़ांऊं लोग परमेशरे बैणा शुणदै तेऊ फेर चुटी पल़ा तै, ईशू त गन्नेसरत समुंदरे बाढै खल़्हुअ द और इहअ हुअ कि;
5	2	तेऊ भाल़ी समुंदरे बाढै दूई किश्ती खल़्हुई दी और तिंयां माह्छ़ली ढाकणैं आल़ै तै किश्ती का होथी करै लागै दै माह्छ़ली ढाकणें ज़ाल़ा धोंदै।
5	3	तिन्नां किश्ती मांझ़ै बेठअ ईशू एकी किश्ती दी ज़ुंण शमौन नांओंए माह्छ़ली ढाकणैं आल़े ती। संघा बोलअ ईशू शमौन पतरसा लै इहअ कि एसा किश्ती निंऊं बाढै का धख पाणीं मांझ़ा लै और तेखअ लागअ तेसा किश्ती प्रैंदा का तिन्नां लोगा लै शिक्षा दैंदअ।
5	4	ज़ांऊं सह लोगा लै शिक्षा दैई मुक्कअ ता तेखअ बोलअ तेऊ शमौना लै, “किश्ती निंऊं मांझ़ै ज़ेही ज़िधी पाणीं खास्सअ डुघअ आसा और माह्छ़ली ढाकणा लै पाआ आपणअ ज़ाल़।”
5	5	शमौनै बोलअ ईशू लै, “हे गूरू, हाम्हैं की सारी राची बडी भारी मैन्थ पर हाम्हां निं किछ़ बी भेटअ! पर तेरै बोलै लणअ हाम्हां ज़ाल़ पाई।”
5	6	तेखअ तिन्नैं ज़िहअ बोलअ तिहअ ई किअ और तिन्नें ज़ाल़ा दी शाची बडी भारी खास्सी माह्छ़ली और तिन्नें ज़ाल़ च़ाल्लै धेहल़ुई।
5	7	तेखअ शादै तिन्नैं आपणैं होर साथी बी ज़ाल़ा खिंच़दै ज़ुंण दुजी किश्ती दी तै। तिन्नैं भरी दूई किश्ती एही कि किश्ती बी च़ाल्ली पाणीं दी डुबी।
5	8	एता भाल़ी पल़अ शमौन पतरस ईशूए च़रणैं संघा लागअ इहअ बोलदअ, “हे प्रभू! हुंह आसा पापी मणछ मुंह सेटा का डेऊ दूर।”
5	9	किल्हैकि एतरी माह्छ़ली ढाकणा लै हूऐ तिंयां सोभ ज़ण्हैं रहैन
5	10	तिहअ ई जबदीए शोहरू याकूब और युहन्ना ज़ुंण शमौने साथी तै; तिंयां बी हुऐ रहैन। तेखअ बोलअ ईशू शमौना लै, “डरै निं आथी, आझ़ तैणीं तै तम्हैं माह्छ़ली कठा करदै, पर आझ़ा पोर्ही बणांणैं तम्हां मणछ कठा करी करै मेरै च़ेल्लै।”
5	11	तिन्नैं आणी किश्ती समुंदरे बाढा लै और सोभ गल्ला छ़ाडी करै लागै तेऊ संघै हांढदै।
5	12	ज़ांऊं ईशू एकी नगरी त, तिधी आअ एक कोल़्हे बमारी आल़अ मणछ और तेऊ टेक्कअ ईशू भाल़ी करै तेऊ सेटा माथअ और संघा की एही अरज़, “हे प्रभू, ज़ै तूह च़ाहे, तै सका तूह मुंह ठीक करी।”
5	13	ईशू लाअ तेऊ दी हाथ और तेऊ लै बोलअ, “हुंह च़ाहा इहअ ई” तेखअ बोलअ तेऊ, “कोल़्हे बमारी का हअ ठीक” और सह हुअ तेभी ठीक।
5	14	तेखअ बोलअ ईशू तेऊ लै, “हेरे, एसा गल्ला निं होरी कोही का खोज़ी। हाँ, परोहिता सेटा डेऊई एछ आप्पू रहैऊई और कोल़्हे बमारी का शुचै हणें बारै ज़ुंण बधान परमेशरे गूर मुसा आसा खोज़अ द तेऊ साबै दै भैंट। ताकि तिंयां भाल़े कि तूह गअ कोल़्हे बमारी का शुचअ हई।”()
5	15	पर ईशूए बारै गल्ला पुजी सारै दी कई ज़ैगा और लोगे छ़ुंड लागै एछदै ईशूए गल्ला शुणदै और बमारी का ठीक हंदै।
5	16	पर ईशू डेओआ त कांगनरांगी ज़ैगा लै तिन्नां का दूर प्राथणां करदअ।
5	17	एकी धैल़ै हुअ इहअ कि ईशू त शिक्षा दैंदअ लागअ द और फरीसी और शास्त्री बी तै तिधी बेठै दै, ज़ुंण गलील लाक्कै और यहूदा लाक्कै का हर गराऊंआं का और येरुशलेम नगरी का तै आऐ दै। बमारी का ठीक करना लै ती परमेशरे शगती तेऊ संघै ई।
5	18	तिधी आणअ लोगै एक दरंगे बमारी आल़अ और तिन्नैं आणअ सह बछ़ाऊणैं प्रैंदै च़की। तिंयां लागै ईशू सेटा भितरा लै डेऊणा लै बाता लोल़ै कि तेऊ मरीज़ा ईशूए मुंहां सेटा निंए।
5	19	तिधी दुआरा सेटा तै बडै भारी खास्सै लोग कठा हुऐ दै। तिधी निं सिऊंणी सहरना लै बी ज़ैगा ती। तिन्नैं बी सोठी एक तरकीब और तिन्नैं पेच़अ तेऊ घरो छ़ाप्पर तैहा सिधा का ज़ेथ हेठै ईशू त बेठअ द। ज़ेथ दी सह दरंगो मरीज़ सताऊअ द त, सह बछ़ाऊणअ छ़ड़ाऊअ तिन्नैं छ़ाप्परा बाती च़ऊ कूणैं राशी बान्हीं करै उंधै ईशूए मुंहां सेटा लै।
5	20	ईशू बोलअ तिन्नें विश्वासा भाल़ी तेऊ दरंगे मरीज़ा लै, “हे साथी तेरै पाप हुऐ माफ।”
5	21	तेखअ लागै शास्त्री और फरीसी हठल़दै, “अह कुंण आसा? अह ता परमेशरे कदर बी निं करदअ? परमेशरा छ़ाडी होर कुंण सका पाप माफ करी?”
5	22	ईशू हेरी तिन्नें मनें गल्ला भुझ़ी और तिन्नां लै बोलअ, “तम्हैं आपणैं मनैं किल्है आसा लागै दै हठल़दै?
5	23	सान गल्ल किज़ै आसा, एऊ दरंगे मरीज़ा लै इहअ बोल़णअ कि तेरै पाप हुऐ माफ, या एऊ लै इहअ बोल़णअ कि ‘उझ़ू हांढदअ फिरदअ लाग?’
5	24	ज़िहअ करै तम्हां का थोघ लागे कि मुंह मणछे शोहरू लै आसा पृथूई दी पाप माफ करनैओ हक।” तेखअ बोलअ ईशू तेऊ दरंगे मरीज़ा लै, “हुंह बोला ताल्है, उझ़ू आपणैं एऊ बछ़ाऊणैं च़क संघा डेऊ आपणैं घरा लै।”
5	25	सह मरीज़ उझ़ुअ तेभी सोभी सम्हनै खल़अ और सह नाठअ आपणैं बछ़ाऊणैं च़की परमेशरे ज़ै-ज़ैकारा करदी घरा लै।
5	26	एसा गल्ला भाल़ी हुऐ सोभ लोग रहैन और सोभ लागै परमेशरे ज़ै-ज़ैकारा करदै और कई लागै डरै मारै बोलदै, “आझ़ भाल़ी हाम्हैं नुआहरी गल्ल।”
5	27	तेखअ नाठअ ईशू बागा लै और लेबी नांओं एक कारै गराहणै आल़अ मणछ भाल़अ थल़्ही दी बेठअ द और तेऊ लै बोलअ, “मुंह पिछ़ू एछ”
5	28	सह बी लागअ सोभ गल्ला छ़ाडी ईशू पिछ़ू हांढदअ।
5	29	तेऊ लेबी बणांअ आपणैं घरै ईशू लै खाणां-पिणां लै और ईशू संघै बेठै कारै गराहणै आल़ै बाखा बी कई लोग रोटी खांदै, तेथ तै बडै भारी लोग।
5	30	फरीसी और शास्त्री लागै ईशूए च़ेल्लै लै तान्हैं दैंदै, “तम्हैं कारै गराहणै आल़ै ज़िहै पापी मणछा संघै किल्है खाआ-पिआ?”
5	31	ईशू दैनअ तिन्नां लै ज़बाब, “बैईद निं भलै-च़ांगै मणछा लै हंदअ पर सह हआ बमारा लै ज़रूरी।
5	32	हुंह निं तिन्नां लै आथी आअ द ज़ुंण आप्पू धर्मीं समझ़ा! पर हुंह आसा पापी मणछे मना बदल़णें तैणीं शधाणूं आअ द।”
5	33	एकी धैल़ै हुअ इहअ कि कई लोग लागै ईशू का इहअ पुछ़दै, “युहन्ने च़ेल्लै करा ब्रत और प्राथणां और फरीसी लोगे च़ेल्लै बी करा तिहअ ई। पर तेरै च़ेल्लै किल्है हआ धैल़ खांदै-पिंदै लागै दै?”
5	34	ईशू दैनअ तिन्नां लै ज़बाब, “ज़ेभै तैणीं लाल़अ बरातू संघै रहा, तेभै निं तिंयां ब्रत करदै।
5	35	एक बगत एछणअ इहअ बी कि लाल़अ करनअ तिन्नां का ज़ुदअ और तेभै करनअ तिन्नां ब्रत।”
5	36	तेखअ खोज़अ ईशू तिन्नां का एक होर उदाहरण, “आपणैं नऊंऐं झिकल़ैओ शाटअ निं पराणैं झिकल़ै दी कोहै लांदअ। किल्हैकि सह निं पराणैं दी ज़ोल़ खांदअ।
5	37	नां कुंण नऊंअ अंगूरो रस पराणैं खाल्हल़ै दी भरदअ। नांईं ता नऊंअ अंगूरो रस पोछणअ खाल्हल़ै फाल़ी करै बागै। अंगूरो रस और तिंयां खाल्हल़ै हआ इहअ करै दुहै गल्ला बरैबाद।
5	38	पर नऊंअ अंगूरो रस लागा नऊंऐं खाल्हल़ै दी भरनअ।
5	39	पराणअ अंगूरो रस झुटी करै निं कोहै नऊंअ अंगूरो रस च़ाहंदअ किल्हैकि तेऊ का हआ थोघ कि पराणअ हआ बधिया।”
6	1	एकी धैल़ै त ईशू बशैघे धैल़ी खेचा बाती लागअ द डेऊंदअ। तेऊए च़ेल्लै लागै बाता हांढदी खाणां लै गिंहूंए सीला चोल़दै और हाथै मरोक्की करै खांदै। ()
6	2	एता भाल़ी करै लागै फरीसी मांझ़ै कई बोलदै, “तम्हैं करा इहअ काम ज़ुंण बशैघे धैल़ी करनअ ठीक निं आथी।”
6	3	ईशू दैनअ तिन्नां लै ज़बाब, “तम्हैं कै कधू इहअ निं पहल़अ कि ज़धू दाबेद राज़ै ज़रुरत पल़ी और ज़ांऊं सह और तेऊए साथी भुखै तै तेभै तेऊ किज़ै किअ?
6	4	तेऊ किल्है खाई परमेशरे ताम्बू दी डेऊई करै भैंट दैनी दी रोटी; ज़हा परोहिता का छ़ाडी होरी खाणअ ठीक निं हंदअ। तिंयां खैऊई तेऊ आपणैं साथी का बी?”()
6	5	ईशू बोलअ तिन्नां लै, “हुंह मणछो शोहरू आसा बशैघे धैल़ीओ बी मालक।”
6	6	इहअ हुअ कि एकी दुजी बशैघे धैल़ी लागअ आराधना कोठी दी ईशू शिक्षा दैंदअ और तिधी त एक मणछ इहअ कि तेऊओ त दैहणअ हाथ मछैंअ द।
6	7	शास्त्री और फरीसी तै ईशू लै दोशा लाणें ताका रहै दै और तिंयां लागै भाल़ै कि हेरा हैनूं अह एऊ बशैघे धैल़ी ठीक करा कि नांईं।
6	8	पर ईशू हेरा त तिन्नें बच़ार ज़ाणीं और ईशू तेऊ मछैंऐं दै हाथे मणछा लै बोलअ, “उझ़ू, इधी खल़्हू सोभी सम्हनै।” सह हुअ सोभी सम्हनै खल़अ।
6	9	तेखअ पुछ़अ ईशू तिन्नां का, “मुखा खोज़ा तम्हैं सोभ एसा गल्ला कि बधाना दी किज़ै आसा लिखअ द? बशैघे धैल़ी ठीक कै आसा? भलअ करनअ कि बूरअ? प्राण बच़ाऊंणै कि मारनअ?”
6	10	ईशू भाल़अ फेर, तेखअ बोलअ तेऊ मछैंऐं दै हाथे मणछा लै, “आपणअ हाथ कर आजू।” तेऊ मणछै बी किअ हाथ आजू और तेऊओ हाथ हुअ राम्बल़अ।
6	11	पर शास्त्री और फरीसी हुऐ आपणैं आप्पै ई का बागै और आप्पू मांझ़ै लागै हठल़दै कि ईशू संघै कै करनअ?
6	12	और तिन्नां ई धैल़ै नाठअ ईशू धारा प्रैंदा लै प्राथणां करदअ और परमेशरा का प्राथणां दी काटी सारी राच।
6	13	ज़ांऊं राच भैई ता ईशू आपणैं च़ेल्लै शादै और तिन्नां मांझ़ै बारा ज़ण्हैं छ़ांटै और तिन्नां लै बोलअ तेऊ शधाणूं।
6	14	तिन्नां च़ेल्ले नांअ तै इहै, शमौन; ज़हा नांअ ईशू पतरस डाहअ, तेऊओ भाऊ आन्दरू, याकूब, युहन्ना, फिलिप्पुस, बरतुल्मैं,
6	15	मत्ती, थोमा, हलफीओ शोहरू याकूब, शमौन ज़हा लै जेलोतेस बी बोला,
6	16	याकूबो शोहरू यहूदा और इसकरोती गराऊंओ यहूदा ज़ुंण बादा का ईशू ढाकणैं आल़अ बी हुअ।
6	17	तेखअ होथअ ईशू आपणैं च़ेल्लै संघै उंधै। तेखअ खल़्हुअ एकी च़कोर ज़ैगा दी। तेऊ शूणीं आऐ तिधी येरुशलेम नगरी, सारै यहूदा लाक्कै, और सूर और सैदा लाक्कै का समुंदरे बाढै।
6	18	तिंयां तै आऐ दै ईशूए गल्ला शूणैं और आपणीं बमारी का ठीक हणां लै। ईशू करा तै तिन्नां लोगा बी ठीक ज़हा भूत हआ त शाचअ द।
6	19	सोभ लोग च़ाहा तै ईशू आपणैं हाथा करै छुंहणअ किल्हैकि ईशू का निखल़ा ती शगती और तेता करै हआ तै तिंयां ठीक।
6	20	तेखअ ईशू आपणैं च़ेल्लै बाखा भाल़ी करै बोलअ, “परमेशर आसा तम्हां लै खुश ज़ुंण दिले भोल़ै आसा, स्वर्गो राज़ आसा थारअ।
6	21	परमेशर आसा तम्हां लै खुश ज़ुंण एभै भुखै आसा, तम्हैं रज़ैऊंणै। परमेशर आसा तम्हां करै खुश ज़ुंण एभै लेरदै आसा लागै दै, परमेशरा दैणीं तम्हां लै एकी धैल़ै खुशी।
6	22	“परमेशर आसा तम्हां लै खुश ज़हा लै लोग मुंह मणछे शोहरूए बज़्हा करै ज़ीद करा, और बागा लै काढा और बेइज़ती करा और थारअ नांअ बूरअ बोली करै टबरच़ारी का दूर करे।
6	23	“तेसा धैल़ी दैऐ खुशी दी छ़ाहल़ा किल्हैकि भाल़ा, तम्हां लै आसा स्वर्गै बडअ फल़; और तिन्नें पित्तरै आसा परमेशरे गूरा लै बी इहअ ई दाह-दुख दैनअ द।
6	24	‘तम्हां लै एछणी बडी भारी खरी! ज़ुंण सेठ आसा, किल्हैकि तम्हैं मुक्कै मौज़ करी।
6	25	तम्हां लै एछणी बडी भारी खरी! ज़ुंण तम्हैं रज़ै-पुज़ै दै आसा और ज़ुंण इहअ सोठा कि हाम्हां का आसा सोभ च़िज़ा बतेर्ही; तम्हैं हणैं भुखै। तम्हां लै एछणी बडी भारी खरी! ज़ुंण दुजैओ ठठअ करा, तम्हां लै एछणी बडी भारी खरी! और तम्हैं हणैं लेरदै।	WRONG ALIGNMENT
6	26	तम्हां लै एछणी बडी भारी खरी! ज़ांऊं सोभ मणछ तम्हां लै भलअ बोला, किल्हैकि इने पित्तर बी बोला तै झ़ुठै गूरा लै भलअ।’
6	27	“पर हुंह बोला तम्हां शुणनै आल़ै लै कि आपणैं दुशमणा संघै बी करा झ़ूरी और ज़ुंण तम्हां संघै ज़ीद करा, तिन्नां लै बी करा भलअ।
6	28	ज़ुंण तम्हां लै शाप दैआ, तिन्नां लै दैआ बर्गत और ज़ुंण थारी बेइज़ती करा, तिन्नां लै करा प्राथणां।
6	29	ज़ुंण तेरै एकी गलेटै दी च़ैंडै बाहा, तेऊ बाखा लै फरेऊ दुजअ बी और ज़ै कुंण धोखै करै तेरी सुथणीं निंए, तेऊ निं कुर्तै निंणै का बी रोक्की आथी।
6	30	ज़ुंण बी ताखा मांगे, तेऊ लै दैऐ; और ज़ुंण तेरी च़िज़ा छ़ड़ैऊऐ, तेऊ का निं बापस मांगी आथी।
6	31	तम्हैं बी करा लोगा संघै तिहअ ई, ज़िहअ तम्हैं च़ाहा कि लोग तम्हां संघै करे।
6	32	“ज़ै तम्हैं आप्पू संघै झ़ूरी डाहणैं आल़ै संघै ई झ़ूरी करे ता तेते कै बड़ाई च़ाल्ली थारी हई? पापी और बूरै लोग बी ता इहअ ई करा।
6	33	ज़ै तम्हैं आपणैं भलाई करनै आल़ै संघै ई भलाई करा, तेते कै बड़ाई च़ाल्ली थारी हई? पापी और बूरै मणछ बी करा इहअ ई।
6	34	ज़ै तम्हैं सट-धुआर या होर गल्ला सिधी तिन्नां लै ई दैए ज़हा का तम्हां बापस फिरनें आशा होए, तेतो निं तम्हां परमेशरा का किछ़ै फल भेटणअ। पापी और बूरै बी दैआ धुआर और तिंयां च़ाहा कि एतरअ ई लोल़ी हाम्हां बापस बी भेटअ।
6	35	“पर तम्हैं करै आपणैं दुशमणा लै बी झ़ूरी, तिन्नां लै बी सोठणअ भलअ। सट-धुआर दैई करै बापस एछणें आशा निं डाहणीं। तै भेटणअ तम्हां तेतो परमेशरा का फल और तै हणैं तम्हैं परम प्रधान परमेशरे शोहरू किल्हैकि सह करा तिन्नां लै बी क्रिप्पा ज़ुंण बूरै आसा और परमेशरो अदर बी निं करदै।()
6	36	ज़िहअ थारअ स्वर्गो बाप्पू परमेशर झणैल़ू आसा; तिहै ई बणां तम्हैं बी झणैल़ू।
6	37	“होरी लै दोश निं लाणअ, तै निं तम्हां लै बी दोश लागणअ नां कसरी निंदा करनी तै निं थारी बी निंदा हणीं। माफ करा; तै करनी परमेशरा थारी सज़ा बी माफ।
6	38	ज़ै तम्हैं होरी लै दैई करे; तै दैणअ तम्हां लै बी, ज़ुंण तम्हैं दैनअ द होए सह एछणअ तम्हां लै नापी, ठिंहीं और छ़ूप लाई थारै कल़टी दी बापस फिरी। किल्हैकि ज़ेऊ ढाल़ै तम्हैं होरी संघै बर्ताअ करा; तेऊ ढाल़ै हणअ तम्हां संघै बी बर्ताअ और तम्हां भेटणअ होर बी खास्सअ।”
6	39	तेखअ खोज़अ ईशू तिन्नां लै एक उदाहरण, “कांणै कै लाई कांणै का बात रहैऊई? कै तिंयां दुहै खात्ती दी निं पल़णै आथी?
6	40	च़ेल्लअ निं आपणैं गूरू का बडअ हंदअ। पर ज़ुंण बी ज्ञैना दी सैणअ होए, सह हणअ आपणैं गूरू बराबर।
6	41	“होरी भाईए होछ़ी-होछ़ी गलती लोल़ै निं लागणअ! सह हणीं दुजे आछी दी पल़ी दी धख ज़ेही घाहे कणीं भाल़णें बराबर। पर आप्पू दैणीं भाल़णीं कि मुंह दी केतरी बडी गलती आसा।
6	42	हे कपटी मणछा, ज़ै तेरी आपणीं आछी ई आसा शेटू पल़अ द, तै किहअ करै सका तूह आपणैं भाई लै इहअ बोली कि एछ मेरअ भाई हुंह काढूं तेरी आछी भितरी पल़ी दी घाहे कणीं पोर्ही?
6	43	“कोई बी राम्बल़अ बूट निं नकाम्मअ फल़ दैंदअ और नां ता कोई नकाम्मअ बूट राम्बल़अ फल़ दैंदअ।
6	44	हरेक बूट बछ़ैणियां तेऊए फल़ा का। किल्हैकि कांडै का फेडू और झ़ाकल़ा का अंगूर निं कोहै चोल़दै।
6	45	भलअ मणछ काढा आपणैं मनें भलै भढारा का भली गल्ला और बूरअ काढा बूरी गल्ला। किल्हैकि ज़ुंण मनैं हआ सह ई एछा खाखा दी।
6	46	“ज़ै तम्हैं मेरी गल्ला मंदै ई निं आथी; तै किल्है हआ तम्हैं ‘हे प्रभू, हे प्रभू लाई दी?’()
6	47	“ज़ुंण मुंह सेटा एछा और मेरी गल्ला शूणीं करै तिन्नां मना, हुंह खोज़ूं तम्हां का कि सह कसा ज़िहअ आसा?
6	48	सह आसा इहै मणछा ज़िहअ ज़ुंणी घरा बणांदी बगती डुघी मैद खण्हीं करै शाफल़ा प्रैंदै आथरी पाई। ज़ांऊं बरसाती गाडा-नाल़ी आई पर सह घर निं धख बी च़ुकअ। किल्हैकि सह त पाक्की ज़ैगा बणअ द।
6	49	“पर ज़ुंण शूणीं करै नांईं मंदअ, सह आसा तेऊ ज़िहअ ज़ुंणी पृथूई दी आथरी खण्हैं बाझ़ी घर बणांअ। ज़ांऊं बरसात आई ता सह घर हुअ ढूल़ी करै बरैबाद।”
7	1	ज़ांऊं ईशू लोगा संघै सारी गल्ला-बाता करी मुक्कअ ता तेखअ आअ सह कफरनहूम नगरी लै।
7	2	एक सुबैदार करा त आपणैं एकी टैहलू संघै बडी भारी झ़ूरी और एकी धैल़ै हुअ सह टैहलू इहअ बमार कि सह त मरदअ तैर।
7	3	तेऊ बी आसा ती ईशूए बारै गल्ला शूणीं दी। तेऊ छ़ाडै यहूदी लोगे कई मुखियै ईशू सेटा लै एही अरज़ करी कि हे प्रभू मेरै घरै एछी करै बच़ाऊ मेरै टैहलूए ज़ान।
7	4	तिन्नैं ईशू सेटा एछी करै अरज़ की, “हे प्रभू तेऊ लै कर क्रिप्पा सह आसा एता जोगी,
7	5	किल्हैकि सह करा म्हारी ज़ाती लै झ़ूरी और तेऊ ई आसा हाम्हां लै आराधना कोठी बी बणांअ द।”
7	6	ईशू लागअ तिन्नां संघै हांढदअ और ज़ांऊं सह घरा नेल़ पुजअ ता सुबैदारै दैनअ आपणैं कई साथी का समाद, “हे प्रभू, खास्सअ कष्ट निं करी, हुंह निं एता जोगी आथी कि तूह मेरै घरै एछी सके।
7	7	नां हुंह एता जोगी आथी कि ताह सेटा आप्पै एछी सकूं, तैही निं हुंह ताह सेटा लै आअ, पर आपणीं खाखा का बोल एक बोल और मेरअ टैहलू जाणअ ठीक हई।
7	8	किल्हैकि हुंह आसा आप्पू बी सरकारी टैहलू और मुंह आसा आप्पू उंधै काम करनै आल़ै सपाही लै ढेऊआ करनैओ हक। ज़ांऊं हुंह कसा लै पोर्ही डेऊणा लै बोला, सह डेओआ पोर्ही और ज़हा लै ओर्ही एछणा लै बोला, सह एछा ओर्ही और आपणैं टैहलू लै बोला हुंह कि इहअ कर, सह करा तिहअ ई।”
7	9	ईशू बी हुअ तेऊए गल्ला शूणीं रहैन, सह फिरअ पिछ़ू और ज़ुंण तेऊ पिछ़ू हांढदै तै लागै दै तेऊ बोलअ तिन्नां लै, “हुंह खोज़ा तम्हां का सत्त कि मंऐं निं एतरअ विश्वास पूरै इस्राएला दी भाल़अ”
7	10	सुबैदारै ईशू सेटा लै छ़ाडै दै तिंयां लोग ज़ांऊं बापस घरै पुजै ता तिन्नैं भाल़अ सह टैहलू ठीक-ठाक।
7	11	थोल़ै धैल़ै बाद ईशू नाठअ एक नांईंन नांओंऐं नगरी लै और तेऊए च़ेल्लै और पिछ़ू तै बडै भारी लोग संघा लागै दै एछदै।
7	12	ईशू पुजअ नगरीए प्रऊल़ी सेटा। तिधी तै लोग एकी ल्हासा बागा लै निंदै लागै दै। ज़ुंण सह मूंअ सह त बिधबा बेटल़ीओ एक्कै शोहरू और नगरीए बडै भारी लोग तै तेऊए ल्हासा पिछ़ू हांढदै लागै दै।
7	13	तेसा बिधबा भाल़ी आई प्रभू ईशू झींण और तेसा लै बोलअ, “लेरा लांदी निं लागे।”
7	14	तेखअ ईशू ल्हासा सेटा लै नाठअ और सह खाट छ़ुंईं और तिंयां च़कणैं आल़ै खल़्हुऐ और ईशू बोलअ, “हे ज़ुआन मणछा, हुंह बोला ताल्है खल़अ उझ़ू।”
7	15	तेखअ सह मुल्दअ उझ़ुअ खल़अ और सह लागअ गल्ला-बाता करदअ और ईशू सभाल़अ सह तेऊए आम्मां का।
7	16	एसा गल्ला भाल़ी डरै तिंयां सोभ लोग और तिंयां लागै परमेशरे ज़ै-ज़ैकारा करदै और इहअ बोलदै, “हाम्हां मांझ़ै आअ परमेशरो एक महान गूर और परमेशरै की आपणैं लोगा लै क्रिप्पा।”
7	17	ईशूए बारै ईंयां गल्ला पुजी सारै यहूदा और ओरी-पोरी सारै लाक्कै कई ज़ैगा।
7	18	युहन्ना डुबकी दैणैं आल़ै लै बी दैनअ तेऊए च़ेल्लै इना गल्लो समाद।
7	19	तेखअ शादै युहन्ना आपणैं च़ेल्लै मांझ़ै दूई ज़ण्हैं और तिंयां छ़ाडै प्रभू सेटा इहअ पुछ़दै, “ज़ुंण सह एछणैं आल़अ त; सह मसीहा तूह ई आसा कि अज़ी हाम्हैं कहा होरी न्हैल़ै रहूंमै लागी?”
7	20	और तिन्नैं च़ेल्लै बी ईशू का बोलअ, “युहन्ना डुबकी दैणैं आल़ै आसा छ़ाडै दै हाम्हैं इहअ पुछ़दै कि ज़ुंण सह एछणैं आल़अ त; सह तूह ई आसा कि अज़ी हाम्हैं कहा होरी न्हैल़ै रहूंमै लागी?”
7	21	ईशू किऐ तेसा ई घल़ी कई दाह-खिज़ा और भूत शाचै दै मणछ ठीक और कई कांणै किऐ शरैछै।
7	22	ईशू दैनअ तिन्नां लै ज़बाब, “ज़ुंण बी तम्हैं भाल़अ और शूणअ, तिन्नां गल्ला खोज़ा युहन्ना का कि कांणै लागै भाल़ै, लाट्टै लागै हांढदै-फिरदै। कोल़्हे बमारी आल़ै करा राम्बल़ै और टौणैं लागै शुणदै। मुल्दै लागै ज़िऊंदै हंदै और दुखी दल़िदरा का खोज़ा खुशीओ समाद।()
7	23	परमेशरा दैणीं तेऊ लै बर्गत ज़ुंण मेरै काम भाल़ी और शिक्षा शूणीं मुंह दी भरोस्सअ करा और बैहम निं करे।”
7	24	ज़ांऊं युहन्ना छ़ाडै दै दूत तिधा का नाठै ता ईशू लागअ युहन्ने बारै लोगा का बोलदअ, “तम्हैं बणैं उज़ल़ ज़ैगा किज़ू भाल़ै नाठै तै, बागरी करै च़ुकदी नगाल़ै?
7	25	तै तम्हैं किज़ू भाल़ै नाठै तै? नरम झिकल़ै बान्हैं दै मणछा? शूणां, इहै झिकल़ै ज़ुंण लोगा लोभा तिन्नां बान्हणैं आल़ै और आल-मस्ती दी रहणैं आल़ै रहा राज़ मैहला दी।
7	26	तै तम्हैं किज़ू भाल़ै नाठै तै? कसा परमेशरे गूरा भाल़ै? हाँ, हुंह खोज़ा तम्हां का कि तम्हैं नाठै तै परमेशरे गूरा का बी बडै भाल़ै।
7	27	अह आसा सह ई ज़सरै बारै शास्त्रा दी इहअ आसा लिखअ द,() ‘हेर, मंऐं छ़ाडअ आपणअ दूत ताखा आजू-आजू और तेऊ करनै ताह एछणा लै लोग तैर।’
7	28	“हुंह खोज़ा तम्हां का ज़ुंण बेटल़ी का ज़ल्मैं दै आसा, तिन्नां मांझ़ै निं युहन्ना का बडअ कोहै आथी। पर ज़ुंण परमेशरे राज़ा दी होछ़ै का होछ़अ आसा, सह आसा तेऊ का बी बडअ।”
7	29	तिन्नैं सोभी लोगै ज़ांऊं ईशूए ईंयां गल्ला शूणीं, तिधी तै कारै गराहणै आल़ै बी ज़ुंणी युहन्ना का डुबकी ती लई दी तिन्नैं मनअ परमेशर शुचअ।
7	30	पर फरीसी और शास्त्री समझ़ी परमेशरे सह सोठ नकदरी ज़ुंण तिन्नां लै ती किल्हैकि तिन्नैं निं युहन्ना का डुबकी लई।
7	31	“एऊ जुगे लोगा हुंह किहै खोज़ूं कि किहै आसा?
7	32	तिंयां आसा तिन्नां लान्हैं ज़िहै ज़ुंण बज़ारै बेशी करै एकी दुजै लै हाक्का लांदै आसा लागै दै, ‘हाम्हैं बाज़ी तम्हां लै बशूरी पर तम्हैं निं नाच़ै। हाम्हैं किअ हिक्का पटाकी शोग पर तम्हैं निं लेरै।’
7	33	“किल्हैकि युहन्ना डुबकी दैणैं आल़ै नां होरी लोगा ज़ेही भांती-भांतीए रोटी खाई और नां अंगूरो रस झुटअ और तम्हैं बोलअ तेऊ लै इहअ कि एऊ दी आसा भूत?
7	34	हुंह मणछो शोहरू आअ खांदी पिंदी और तम्हैं बोला इहअ कि भाल़ा छ़ाकू, साबा का बाधू अंगूरो रस झुटणैं आल़अ मणछ और कारै गराहणै आल़ै और पापी मणछो साथी।
7	35	पर ज्ञैन आसा आपणैं सोभी बच्च़ै का शुचअ किअ द।”
7	36	तेखअ की एकी फरीसी लोगे ईशू का अरज़, “हे प्रभू, मुंह संघै खाआ रोटी, और ईशू नाठअ तेऊए घरै रोटी खांदअ।”
7	37	हेरा, तेसा नगरीए एक कंज़री बेटल़ी का ज़ांऊं इहअ थोघ लागअ कि ईशू बेठअ फरीसी लोगे घरै रोटी खांदअ, ता तेसा आणअ संगमरमरे भांडै दी खुशबूदार किम्मती तेल।
7	38	तेखअ लागी सह ईशूए खूरा सेटा, पिछ़ू खल़्हुई करै लेरदी-लेरदी ईशूए खूरा आछिए आशू करै भेऊंदी और आपणैं मुंडे शराल़ा करै लागी ईशूए खूरा टुशदी और तेसा ईशूए च़रणैं माख्खू दैनै और तेथ मल़अ सह खुशबूदार किम्मती तेल।
7	39	इहअ भाल़ी तेऊ फरीसी ज़ुंणी ईशू आपणैं घरा लै शादअ त, सह लागअ आपणैं मनैं सोठदअ, “ज़ै अह परमेशरो गूर हंदअ, तै लागणअ त एऊ का थोघ कि अह बेटल़ी ज़ुंण एऊ छुंहदी आसा लागी दी अह कुंण आसा और अह केही बेटल़ी आसा? किल्हैकि अह आसा पापी बेटल़ी।”
7	40	ईशू हेरी तेऊए मनें गल्ल भुझ़ी और तेऊ लै बोलअ, “शमौन, मंऐं लाअ ताखा किज़ै बोली।” तेऊ बोलअ, “हाँ गूरू बोल।”
7	41	तेखअ खोज़ी ईशू तेऊ का एक कथैया, “एकी सेठे तै दूई दैणदार, एकी तै पांज़ शौ च़ंदीए सिक्कै और दुजै तै पज़ाह च़ंदीए सिक्कै तेऊए दैणा लै।
7	42	तिन्नां का निं दैणा लै किछ़ै त और तेऊ सेठै किऐ तिन्नें ढबै माफ। तै तिन्नां दूई मांझ़ै सेठा लै कसा करनी खास्सी झ़ूरी?”
7	43	शमौनै दैनअ ज़बाब, “मेरी समझ़ा दी करनअ तेऊ ज़सरै खास्सै ढबै माफ हुऐ।” ईशू बोलअ, “तंऐं बोलअ बिलकुल ठीक।”
7	44	तेखअ तेसा बेटल़ी बाखा फिरी करै ईशू शमौना लै बोलअ, “एसा बेटल़ी बी भाल़ा तूह? हुंह आअ तेरै घरै पर तंऐं निं मुल्है खूरा धोणा लै पाणीं बी दैनअ पर एसा धोऐ मेरै खूर आशू करै और आपणैं मुंडे शराल़ा करै टुशै।()
7	45	तंऐं निं मुल्है च़ुंज़ी माख्खी दैनी पर ज़ेभा ओर्ही हुंह आअ द आसा; तेभा ओर्ही निं एसा मेरै खूरा दी माख्खी दैणीं छ़ाडी।
7	46	तंऐं निं मेरै मुंडै तेल मल़अ पर एसा मल़अ मेरै च़रणैं खुशबूदार किम्मती तेल।()
7	47	तैही बोला हुंह ताल्है कि एसरै पाप ज़ुंण खास्सै तै तिंयां हुऐ माफ, किल्हैकि एसा की मुंह संघै खास्सी झ़ूरी पर ज़सरअ थोल़अ माफ हुअ तेऊ करनी थोल़ी झ़ूरी।”
7	48	तेखअ ईशू तेसा बेटल़ी लै बोलअ, “तेरै पाप हुऐ माफ।”
7	49	तेखअ ज़ुंण लोग ईशू संघै तिधी रोटी खांदै तै बेठै दै तिंयां लागै आपणैं मनैं सोठदै, “अह कुंण आसा कि पाप बी करा माफ?”
7	50	पर ईशू बोलअ तेसा बेटल़ी लै, “तेरै विश्वासै हेरी तूह बच़ाऊई, सुलै करै डेऊ घरा लै।”
8	1	ईशू रहअ नगरी और गराऊंऐं शिक्षा दैंदअ और परमेशरे राज़ो खुशीए समादा प्रच़ार करदअ और तेऊए बारा च़ेल्लै बी हआ तै संघा।
8	2	कई बेटल़ी त भूत शाचअ द और बमारी दी पल़ी दी। ईशू की तिंयां सोभ ठीक तिन्नां मांझ़ै ती मगदल़ गराऊंए मरिअम बी और तेसा दी त सतरूपी भूत।
8	3	हेरोदेस राज़े खुजा नांओंए भढारीए लाल़ी योआना और सूसना बी आसा ती तिधी और होर बी आसा ती कई बेटल़ी तिधी। ईंयां सोभ करा ती आपणीं-आपणीं ज़ैदात करै ईशू और तेऊए च़ेल्ले सेऊआ।
8	4	ज़ांऊं बडै भारी लोग कठा हुऐ और नगरी-नगरीए लोग ईशू सेटा लै एछा तै, ईशू खोज़अ तिन्नां का उदाहरणा दी,
8	5	“एक बऊंणैं आल़अ निखल़अ बेज़ै बऊंदअ। बेज़ै बऊंदी बारी पल़अ धख बेज़अ बाते बाढै और सह जैंटअ कई और सरगै डैऊंदै च़ेल्लू पखीरू लै हुअ तेतो च़ुनण।
8	6	धख बेज़अ पल़अ पात्थरा जैंदरी, सह टिप्पअ ता टिप्पअ पर ज़लैल़ै दी बाच नांईं हणें बज़्हा का शुक्कअ।
8	7	धख बेज़अ पल़अ झ़ाकल़ै और सह बझ़अ ता बझ़अ पर दाभूअ कांडै जैंदरी।
8	8	धख बेज़अ पल़अ रज़दी-पज़दी ज़िम्मीं दी और सह बेज़अ टिप्पअ और तेथ लागी बधिया फसल।” तेखअ बोलअ ईशू तिन्नां लै, “ज़ै तम्हैं एता समझ़णअ च़ाहा, तै दै एसा गल्ला दी धैन कि मंऐं एभै तम्हां का किज़ै बोलअ।”
8	9	च़ेल्लै पुछ़अ ईशू सेटा एछी करै, “अह उदाहरण कै आसा?” ईशू बोलअ तिन्नां लै,
8	10	“तम्हैं सका परमेशरे राज़ो भेद समझ़ी। पर होरी का लागा उदाहरणा दी एते तैणीं समझ़ाऊंणअ,() ‘तिंयां निं मेरै मुंह भाल़ी करै शिखल़दै, नां तिंयां मेरी गल्ला शूणीं करै समझ़दै।’
8	11	“बेज़ै बऊंणैं आल़अ ज़िम्मींदार आसा परमेशरे बैण खोज़णैं आल़ै ज़िहअ।
8	12	कई लोग आसा इहै बेज़ै ज़िहै ज़ुंण बाते बाढै पल़अ, ज़ेतरअ छ़ेकै तिंयां बैण शूणां शैतान एछा तेभी और तेऊए दिला का करा बैण दूर ज़िहअ च़ेल्लू निंयां बेज़ै च़ुंघी कि इहअ निं हआ कि अह विश्वास करी करै तिन्नां उद्धार भेटे।
8	13	तिहअ ई शकरीली ज़िम्मीं दी पल़अ द बेज़अ आसा तिन्नां लोगे बारै ज़ुंण परमेशरो बैण शूणां और तेभी खुशी-खुशी संघै मना। पर आप्पू पाक्कअ विश्वास नांईं हणें बज़्हा रहा तिंयां थोल़ै ई धैल़ै लै। बैण मनणें बज़्हा ज़ांऊं तिन्नां लै मसीबता एछा ता तिंयां छ़ाडा तेभै परमेशरा दी विश्वास करनअ।
8	14	ज़ुंण बेज़अ झ़ाकल़ै पल़अ सह आसा तिन्नां मणछे बारै ज़ुंण बैण ता शूणां, पर सुलै-सुलै पल़ा तिन्नां फिकर, धन-माया और ज़िऊंणें सुखा दी और तिन्नें फसल बी निं हंदी।
8	15	पर रज़दी-पज़दी ज़िम्मीं दी बेज़अ आसा इहअ ज़ुंण बैण शूणीं करै ठीक और पबित्र मनें सभाल़ी डाहा और सबर करी करै फूला-फल़ा।
8	16	“लोग निं लाटू ज़ाल़ी करै च़ठै हेठै या पाटल़ै हेठै दाबी डाहंदै। तेता डाहा उछ़टै दी ताकि सारै घरै प्रैशअ होए।
8	17	किल्हैकि ढोपी डाही दी च़ीज़ शुझणीं सोभी का और गुप्त च़ीज़ हणीं सोभी सम्हनै प्रगट।
8	18	एते तैणीं दै एसा गल्ला दी धैन कि तम्हैं केऊ साबै शूणां? ज़ुंण मेरी शिक्षा शूणां, तिन्नां लै दैणीं होर बी खास्सी समझ़। पर ज़ुंण नांईं शूणां, तिन्नां का निंणअ सह बी पोर्ही ज़ेता तिंयां इहअ सोठा कि तिंयां गऐ समझ़ी।”
8	19	ईशूए आम्मां और भाऊ आऐ तेऊ सेटा लै पर लोगे जेल्ह-मरेल्ही जैंदरी निं तिंयां तेऊ का मिली सकै।
8	20	तेखअ बोलअ ईशू का कुंणी इहअ कि तेरी आम्मां और भाई आसा बागै खल़्हुऐ दै और तिंयां च़ाहा ताखा मिलणअ।
8	21	ईशू बोलअ इहअ, “मेरै आम्मां और भाई आसा ईंयां ज़ुंण परमेशरो बैण शूणां और मना।”
8	22	तेखअ एकी धैल़ी ईशू और च़ेल्लै किश्ती दी बेठै और ईशू बोलअ तिन्नां लै, “च़ाल्ला हाम्हां डेऊणअ समुंदरा पार। तेखअ तिन्नैं बी किश्ती खोल्ही।”
8	23	पर ज़ांऊं किश्ती पाणीं दी च़लदी लागी, ता ईशू सुत्तअ और समुंदरा दी आअ ढिश बागर और किश्ती लागी पाणीं करै भरदी और तिंयां सोभ च़ाल्लै डुबी।
8	24	तेखअ झ़ैऊअ तिन्नैं ईशू खल़अ और तेऊ लै बोलअ, “हे प्रभू, हे मालक हाम्हैं च़ाल्लै खतम हई। तेखअ ईशू झ़ाहल़ काढी करै नैरी और ढिश बागर रुकी, तेखअ जाई करै हुअ चैन।”
8	25	तेखअ बोलअ ईशू तिन्नां लै, “थारअ विश्वास किधी आसा?” पर तिंयां डरै और तिंयां हुऐ रहैन और आप्पू मांझ़ै लागै गल्ला करदै, “अह कुंण आसा? ज़ुंण ढिश बागर और समुंदरे छ़ाली लै बी दैआ हुकम और तिंयां शूणां एऊए हर गल्ला?”
8	26	तेखअ पुजै तिंयां समुंदरा पार गरासेनी लाक्कै दी ज़ुंण समुंदरा पार गलील सम्हनै आसा।
8	27	ज़ांऊं तिंयां पार बाढै होथै ता तिन्नां भेटअ तेसा नगरीओ एक मणछ, तेऊ दी त भूत शाचअ द और सह निं झिकल़ै बी बान्हदअ त और नां ता सह घरै रहंदअ त, सह रहा त मल्थाना दी।
8	28	तेऊ पाई ईशू भाल़ी लैल़ा और ईशू सेटा बधल़ूई करै ज़ोरै-ज़ोरै बोलअ, “हे परम प्रधान परमेशरे शोहरू ईशू, म्हारअ ताह संघै किज़ै मेल़-ज़ोल़? हुंह करा ताखा अरज़ कि मुल्है निं कष्ट दैई।”
8	29	तेऊ बोलअ इहअ तै कि ईशू दैनअ भूता तेऊ का पोर्ही निखल़णेंओ हुकम। किल्हैकि भूत करा त तेभा-तेभी तेऊ करै उपद्रभ, लोग ता डाहा तै तेऊ शांघल़ी करै बान्हीं पर सह पाआ त तिन्नां बी चोल़ी और भूत दरल़ाऊआ त तेऊ सारै बणैं।
8	30	ईशू पुछ़अ तेऊ का, “ताह नांअ कै आसा?” तेऊ दैनअ ज़बाब, “सैना” किल्हैकि तिंयां तै खास्सै भूत।
8	31	तिन्नैं भूतै की ईशू का अरज़, “हाम्हां निं तेऊ अथाह कूंडा दी पाई ज़ेथ परमेशर भूता लै सज़ा दैआ।”
8	32	तिधी त धारठी लागअ द एक सुंगरो बडअ छ़ुंड च़रदअ और तिन्नैं की ईशू का अरज़, “हाम्हां दै एथ पेशणैं और ईशू बी दैनअ तिन्नां तेथ डेऊणैं।”
8	33	तेऊ का निखल़ै भूत पोर्ही और तिंयां पेठै सुंगरे छ़ुंडा दी और सारै सुंगर हुऐ बेगरै और तिंयां पेठै समुंदरे डुघै पाणीं दी और मूंऐं।
8	34	इहअ भाल़ी तिंयां सुंगरा गुआल़ै तिधा का ठुर्है और नगरी गराऊंऐं दैनअ एसा गल्लो समाद।
8	35	लोग आऐ एता भाल़ै ता ईशू सेटा एछी करै ज़हा दी सह भूत निखल़अ त, सह भाल़अ तिन्नैं ईशूए खूरा सेटा राम्बल़अ, झिकल़ै बान्हीं बेठअ द तेऊ भाल़ी करै डरै तिंयां सोभ।
8	36	तिधी ज़ुंणी तिंयां गल्ला आपणीं आछी भाल़ी ती तिन्नैं खोज़अ तिन्नां होरी का तेऊ भूत शाचै दै मणछो पूरअ हाल कि अह मणछ भूता का किहअ करै बच़अ।
8	37	तेखअ गरासेनी लाक्कै आरी-पारीए सोभी लोगै की ईशू का अरज़, “म्हारै एऊ लाक्कै का डेऊ बागै” किल्हैकि तिन्नां पल़अ बडअ भारी फिकर। ईशू बी किश्ती दी बेठअ और फिरअ बापस।
8	38	ज़हा मणछा का भूत निखल़अ त सह लागअ ईशू का अरज़ करदअ कि मुंबी दै ताह संघै एछणैं पर ईशू किअ तेऊ लै इहअ बोली नांईं कि
8	39	“आपणैं घरा लै डेऊ और सोभी का खोज़ कि परमेशरै ताल्है किहै बडै-बडै च़मत्कारे काम किऐ।” और सह लागअ सारी नगरी प्रच़ारा करदअ कि ईशू भाल़ा मुल्है किहै बडै-बडै काम किऐ।
8	40	ज़ांऊं ईशू बापस त एछदअ लागअ द ता बडै भारी लोग मिलै तेऊ संघै खुशी-खुशी, किल्हैकि तिंयां तै तेऊ न्हैल़ै भाल़ै लागै दै।
8	41	तिधी आअ याईर नांओं एक मणछ। सह त आराधना कोठीओ मुखिय। सह पल़अ ईशूए च़रणैं। सह लागअ ईशू का अरज़ करदअ “मेरै घरा लै च़ाल्ल।”
8	42	तेऊए ती बारा साले एक्कै शोहरी और सह ती मरदी तैर। ज़ांऊं ईशू हांढदअ लागअ ता पिछ़ू लागै होर बी खास्सै लोग हांढदै।
8	43	बाता हांढदी आई एक बेटल़ी, तेसा ती बारा साला ओर्ही लोहू बगणें बमारी और तेसा हेरी ती आपणीं सारी ज़ैदात लाज़ा पुआई लै बैईदा पिछ़ू खतम करी और सह निं तज़ी बी ठीक हुई ती।
8	44	और तेसा बी पिछ़ू का एछी करै ईशूओ झिकल़ैओ पाल्लअ छ़ुंअ और तेभी हुअ तेसो लोहू बगणअ बंद।
8	45	एता लै बोलअ ईशू, “हुंह कुंणी छ़ुंअ?” ज़ांऊं सोभी नांईं किअ ता पतरसै और तेऊए होरी साथी बोलअ, “हे मालक, एतरी लोगे जेल्ह-मरेल्ही जैंदरी कसरअ हाथ लागअ होए, कै थोघ?”
8	46	पर ईशू बोलअ तिन्नां लै, “हुंह छ़ुंअ कुंणी इहअ कि मुखा गअ थोघ लागी कि मुखा निखल़ी शगती।”
8	47	ज़ांऊं तेसा समझ़अ कि हुंह निं ऐबै लुक्की सकदी, तेखअ तेसा डरदी-काम्बदी ईशू सेटा माथअ टेकी करै खोज़ी सारी गल्ला शुची-शुची कि मंऐं तूह किल्है छ़ुंअ और किहै करै हुई तेभी राम्बल़ी।
8	48	ईशू बोलअ तेसा लै, “शोहरी, तंऐं किअ विश्वास कि हुंह सका ताह ठीक करी और मंऐं हेरी तूह एसा बमारी का राम्बल़ी करी। सुलै करै डेऊ आपणैं घरा लै ऐबै गई तूह एसा बमारी का छ़ुटी।”	WRONG ALIGNMENT
8	49	ईशू त तेसा लै इहअ बोलदअ ई लागअ द कि आराधना कोठीए कारदारे घरा का आअ समाद, “तेरी शोहरी गई मरी ऐबै निं प्रभू लै इधी एछणेंओ कष्ट दैई।”
8	50	ईशू दैनअ एसा गल्ला शूणीं तेऊ लै हैअ, “हैल़अ निं करी, तूह डाह सिधअ विश्वास, तै ज़ाणीं सह बच़ी।”
8	51	घरै पुजी करै ईशू पतरस, युहन्ना, याकूब और तेसा शोहरीए आम्मां-बाप्पू छ़ाडी निं कोहै आप्पू संघै भितरा लै एछणैं दैनअ।
8	52	सोभ तै तेसा लै लेरदै-पकारदै लागै दै, पर ईशू बोलअ तिन्नां लै, “लेरा-पकारा निं लाआ, अह निं मूंईं आथी अह आसा सुत्ती दी।”
8	53	तिंयां लागै एसा गल्ला शूणीं हास्सदै कि अह ता मरी आसा गई दी।
8	54	पर ईशू ढाकअ तेसो हाथ और बोलअ ज़ोरै, “लान्हीऐ खल़ी उझ़ू।”
8	55	तेसा शोहरी फिरअ भी शाह और सह उझ़ुई खल़ी। ईशू बोलअ तिन्नां लै इहअ कि एसा लै दैआ किज़ै खाणां लै।
8	56	तेसे आम्मां-बाप्पू बी हुऐ रहैन। पर ईशू डाहअ तिन्नां लै इहअ बोली कि अह ज़ुंण इधी हुअ, एसा गल्ला निं कोही का खोज़ी।
9	1	तेखअ शादै ईशू आपणैं बारा च़ेल्लै और तिन्नां लै दैनी भूत और बमारी दूर करने शगती और हक।
9	2	तिंयां च़ेल्लै छ़ाडै परमेशरे राज़े प्रच़ारा करदै और बमारा ठीक करदै।
9	3	ईशू बोलअ तिन्नां लै इहअ, “बाता लै निं किछ़ै निंईं; नां ता शोठअ, नां झ़ोल़ी, नां रोटी, नां ढबैओ थैलू और नां दूई कुर्तै।
9	4	तेखअ ज़हा घरै बी तम्हैं बेशे, तम्हैं रहै तिधी और तिधी का डेओऐ।
9	5	ज़ुंण तम्हां नांईं मनें, तेसा नगरी का बागै निखल़दी ठुल़्हकै आपणैं खूरा का धूल़अ बी पोर्ही ताकि तिन्नां लै गवाही होए कि तिन्नैं निं थारअ सुआगत किअ।”
9	6	तिंयां नाठै गराऊंऐं-गराऊंऐं खुशीए समादा खोज़दै और हर ज़ैगा रहै लोगे बमारी का ठीक करदी-करदी हांढदै लागी।
9	7	तेऊ देशे च़ौथै निसब गलील प्रदेसे राज़ै हेरोदेस राज़ै फिरअ इना गल्ला शूणीं हैल़अ, किल्हैकि कई लोगै बोलअ तेऊ का इहअ कि युहन्ना हुअ मरी करै ज़िऊंदअ।
9	8	और कई लोगै बोलअ इहअ बी कि हाम्हां का शुझुअ एलियाह; और कई बोलअ इहअ कि परमेशरे पराणैं गूरा मांझ़ै हुअ कोई एक ज़िऊंदअ।
9	9	पर हेरोदेस राज़ै बोलअ, “युहन्नो ता आसा हेरअ द मंऐं कैल़अ काटी, पर ऐबै अह कुंण आसा? ज़सरै बारै हुंह एही गल्ला शूणां?” और तेऊए हुई ईशू भाल़णें च़ाहा।
9	10	शधाणूं बी फिरै बापस और ज़िहअ-ज़िहअ तिन्नैं किअ त तिन्नैं खोज़ी ईशू सेटा पुजी करै तिंयां सारी गल्ला बाढै और सह नाठअ तिन्नां छ़ाडी करै बैतसैदा नगरी लै।
9	11	ईशू भाल़ै आप्पू पिछ़ू बडै भारी खास्सै लोग एछदै और सह भेटअ तिन्नां का खुशी-खुशी; और तिन्नां का खोज़ी परमेशरे राज़े गल्ला और ज़ुंण बमारी का ठीक हणअ च़ाहा तै तिंयां किऐ ठीक।
9	12	ज़ांऊं सान्ह च़ाल्ली पल़ी ता तेऊए बारा च़ेल्लै बोलअ, “इना लोगा लै बोल ऐबै आपणैं घरा लै डेओआ; ताकि ईंयां किधी गराऊंऐं आप्पू लै रोटी पाणींओ इंतज़ाम करी सके और तिधी रहे; किल्हैकि हाम्हैं आसा इधी बडी कांगनरांगी ज़ैगा दी।”
9	13	ईशू बोलअ तिन्नां लै, “तम्हैं ई दैआ इना लै खाणां पिणां लै”, तिन्नैं दैनअ ईशू लै ज़बाब, “हाम्हां का निं पांज़ रोटी और दूई माह्छ़ली छ़ाडी होर किछ़ै आथी। पर हाँ ज़ै हाम्हैं इना लै रोटी मोल आणे लई तै सका हई।”
9	14	तिन्नैं बोलअ तिन्नां लै इहअ तै कि तिधी तै आऐ दै कोई पांज़ हज़ार लोग, पर ईशू बोलअ च़ेल्लै लै, “इना लोगा बशैल़ा पज़ाह-पज़ाह करै घेहल़ी दी।”
9	15	च़ेल्लै बी किअ तिहअ ई और तिंयां सोभ लोग बशैल़ै घेहल़ी।
9	16	ईशू ढाकी तिंयां पांज़ रोटी और दूई माह्छ़ली हाथै, संघा किअ सरगा बाखा भाल़ी करै परमेशरा लै शूकर, संघा दैनी रोटी च़ेल्लै लै और तिन्नैं दैनी लोगा लै बांडी।
9	17	तेखअ ज़ांऊं तिंयां खाई करै रज़ै, ता बच़ी दी रोटीए च़कै तिन्नैं बारा च़ठै। ()
9	18	ज़ांऊं ईशू कांगनरांगै ज़ैगा दी प्राथणां करदअ त लागअ द और च़ेल्लै बी तै तेऊ संघा; ता ईशू पुछ़अ तिन्नां का, “लोग मुल्है किज़ै बोला कि हुंह कुंण आसा?”
9	19	तिन्नैं दैनअ ज़बाब, “युहन्ना डुबकी दैणैं आल़अ, और कई लोग बोला एलियाह, और कई बोला इहअ कि परमेशरे पराणैं गूरा मांझ़ै हुअ कोई एक ज़िऊंदअ।”
9	20	तेऊ पुछ़अ तिन्नां का, “तम्हैं किज़ै बोला? हुंह कुंण आसा?” पतरसै बोलअ, “परमेशरो मसीहा।”
9	21	तेखअ नैरै तिंयां ईशू इहै कि एसा गल्ला निं कोही का खोज़ी।
9	22	तेखअ बोलअ ईशू तिन्नां लै इहअ, “मुंह मणछे शोहरू लै आसा ज़रूरी की हुंह बडै भारी घोर दुख ज़िरे और मुखियै, प्रधान परोहित और शास्त्री मुंह नकाम्मअ समझ़ी करै मारी पाए, और हुंह चिऊथै धैल़ै ज़िऊंदअ होए।”
9	23	ईशू बोलअ तिन्नां सोभी लोगा लै इहअ, “ज़ुंण बी मेरअ च़ेल्लअ हणअ च़ाहे, सह निं तिन्नां गल्ला करी सकदअ ज़ुंण तेऊओ दिल च़ाहा। तेऊ लागणअ अपराधी ज़िहअ दाह-दुख ज़िरी करै आपणअ क्रूस आपणीं कान्हा आप्पै च़कणअ।
9	24	“किल्हैकि ज़ुंण आपणैं प्राण बच़ाऊंणै च़ाहे, सह पाआ तेता बरैबाद और ज़ुंण मेरी तैणीं आपणैं प्राण खोए, तेऊए प्राण बच़णैं।
9	25	ज़ै मणछ सारै संसारा आपणैं बशै करे और आपणैं प्राण शोटे; या तेऊए आपणैं प्राणें हान्नी होए; ता तेऊ लै किज़ै फाईदअ हणअ?
9	26	“ज़ुंण बी मुखा और मेरी गल्ला खोज़णैं का शरम च़ेते, मुंह मणछे शोहरू बी च़ेतणीं तेभै तेऊ लै शरम ज़ेभै हुंह आपणैं पबित्र स्वर्ग दूता संघै और आपणैं बाप्पूए महिमां संघै एछणअ।
9	27	हुंह खोज़ा तम्हां का सत्त कि ज़ुंण इधी खल़ै आसा, तिन्नां मांझ़ै आसा कई इहै बी; कि ज़ेभै तैणीं परमेशरो राज़ निं भाल़ी हेरे, तेभै तैणीं निं तिन्नां लै मौत एछणी।”
9	28	इना गल्ला हणैं का बाद नाठअ कोई आठा धैल़ै बाद पतरस और युहन्ना और याकूबा संघा निंईं करै धारा प्रैंदा लै प्राथणां करदअ।
9	29	ज़ांऊं ईशू प्राथणां करदअ त लागअ द, ता ईशूए मुंहों रूप बधल़ुअ और तेऊए झिकल़ै हुऐ शेतै और तिंयां लागै च़मकदै।
9	30	परमेशरो गूर मुसा और एलियाह लागै दुहै ईशू संघै गल्ला करदै।
9	31	तिंयां शुझुऐ बडी महिमां संघै और तिंयां लागै ईशूए मरने गल्ला बाता करदै ज़िहअ-ज़िहअ येरुशलेम नगरी दी आजू हणैं आल़अ त।
9	32	पतरस और तेऊए होर साथी तै निंजै भर्हुऐ दै और ज़ांऊं तिंयां राम्बल़ै बिऊंछ़ुऐ ता तेखअ शुझुई तिन्नां का ईशू झ़ामण लागअ द और तिन्नां का शुझुअ इहअ बी कि दूई ज़ण्हैं आसा होर ईशू संघै खल़्हुऐ दै।
9	33	ज़ांऊं तिंयां दूई तेऊ सेटा का बापस डेऊंदै लागै; ता पतरसै ईशू का बोलअ, “हे मालक, अह हुअ ठीक कि हाम्हैं आसा इधी, हाम्हां बणांणैं इधी चअन मंडप, एक ताल्है, एक परमेशरे गूर मुसा लै और एक परमेशरे गूर एलियाह लै।” पर पतरसा का निं थोघै त कि सह किज़ै बोला।
9	34	सह त बोलदअ ई लागअ द कि एक बादल़ घोर्हुअ तिन्नां प्रैंदै और तिंयां डरै।
9	35	तेऊ बादल़ा पिछ़ू का बोलअ परमेशरै इहअ, “अह आसा मेरअ शोहरू ज़हा लै हुंह सोभी का खास्सअ झ़ूरा और अह आसा मंऐं छ़ांटअ द, एऊए शूणां ज़िहअ अह तम्हां लै बोले तिहअ।” ()
9	36	स्वर्गा का परमेशरे बोलै दै इहै बैणा शुणनै का बाद दैनी तिन्नैं फेर आछ ता तिधी भाल़अ तिन्नैं ईशू एक्कै; और तिंयां रहै च़ुप्पी और ज़ुंण बी तिन्नैं भाल़अ त; तेते गल्ला निं तिन्नैं तिन्नां धैल़ै कोही का खोज़ी।
9	37	और दुजै धैल़ै ज़ांऊं तिंयां धारा का उंधै होथै ता बडै भारी खास्सै लोग आऐ तिन्नां सेटा लै कि कोई गिणती निं करी सकदै।
9	38	और तिन्नां लोगे जेल्ह-मरेल्ही जैंदरा का पाई एकी हाक्का, “हे गूरू,” हुंह करा ताखा अरज़ कि मेरै शोहरू लै कर झींण, मेरअ आसा सह एक्कै शोहरू।
9	39	तेऊ दी आसा एक भूत शाचअ द और सह लाआ लैल़ा-पकारा; और सह मरोक्का तेऊ इहै कि तेऊ का निखल़ा शेफा और सह हआ धरनीं चाछल़दअ और तेऊ हआ बडी भारी दाह।
9	40	“मंऐं की ती तेरै च़ेल्लै सेटा बी अरज़ कि एऊ भूता काढ पोर्ही पर इने भलै निस्सअ अह निखल़ी।”
9	41	ईशू बोलअ, “हे बैहम करनै आल़ै और हठी लोगो, मुंह केभै तैणीं रहणअ तम्हां संघै, और केभै तैणीं रहूं हुंह थारी ज़िरदै लागी? आपणैं शोहरू आण ओर्ही।”
9	42	सह त एछदअ ई लागअ द कि भूतै शोटअ सह मरोक्की करै धरनीं और तेभी ईशू तेऊ लै झ़ाहल़ काढी करै नैरअ कि एऊ का निखल़ पोर्ही, और शोहरू हुअ राम्बल़अ और ईशू सभाल़अ सह तेऊए बाप्पू का।
9	43	तेखअ हूऐ सोभ लोग परमेशरे माहा शगती कामां भाल़ी रहैन। पर ज़ांऊं सोभै लोग तेऊ किऐ दै तिन्नां कामां भाल़ी रहैन तै हुऐ दै, तेखअ तेऊ आपणैं च़ेल्लै लै बोलअ,
9	44	“इना गल्ला डाहै तम्हैं शूणीं, किल्हैकि हुंह मणछो शोहरू आसा लाअ द मणछै ई ढाकी।”
9	45	पर ईशूए ईंयां गल्ला निं तिन्नां समझ़ आई, तैहीता ईंयां गल्ला तिन्नां का गुप्त रही; कि तिंयां समझ़ी नां सके और एसा गल्ला पुछ़णा का बी डरा तै तिंयां।
9	46	और एकी धैल़ै लागै तिंयां आप्पू मांझ़ै हठल़दै कि हाम्हां मांझ़ै बडअ कुंण आसा?
9	47	ईशू हेरी तिन्नें मनें गल्ल भुझ़ी और एक लान्हअ आप्पू सेटा खल़अ किअ और
9	48	संघा बोलअ ईशू तिन्नां लै, “ज़ुंण बी मेरै नांओंऐं एऊ शोहरूए कदर करे, सह करा मेरी और परमेशरे दुहीए कदर ज़ुंणी हुंह संसारा लै आसा छ़ाडअ द। किल्हैकि ज़ुंण तम्हां मांझ़ै होछ़ै का बी होछ़अ आसा सह आसा सोभी का बडअ।”
9	49	तेखअ बोलअ युहन्ना ईशू लै, “हे गूरू, हाम्हैं भाल़अ तेरै नांओंऐं एक मणछ भूता काढदअ हाम्हैं लागै तै तेऊ लै नांईं करदै बी कि इहअ निं करै। किल्हैकि सह हाम्हां संघै ता एछदअ निं आथी।”
9	50	ईशू बोलअ तेऊ लै, “तेऊ रोकदै निं लागी। किल्हैकि ज़ुंण थारै खलाफ निं आथी सह आसा थारै पक्षा दी।”
9	51	ज़ांऊं ईशूए स्वर्गा डेऊणे धैल़ै नेल़ तै, ता ईशू किअ येरुशलेम नगरी लै डेऊणेओ बच़ार पाक्कअ।
9	52	और ईशू छ़ाडै आप्पू आजू-आजू दूत कि सामरी गराऊंऐं डेओऐ और तिधी करै मुल्है ज़ैगा तैर।
9	53	पर तिन्नैं निं ईशू तिधी एछणैं दैनअ किल्हैकि सह त येरुशलेम नगरी लै च़ाल्लअ द।
9	54	एसा गल्ला भाल़ी तेऊए च़ेल्लै याकूब और युहन्ना बोलअ इहअ, “प्रभू, तेरअ कै बच़ार आसा, हाम्हां इहअ हुकम दैणअ कि सरगा का लोल़ी आग पल़ी और ईंयां लोल़ी सोभ भस्सम हुऐ?”
9	55	पर ईशू नैरै तिंयां, “तम्हां का निं थोघ कि तम्हैं केही आत्में आसा।”
9	56	पर तेऊ काढी तिन्नां लै झांश और बोलअ, “हुंह निं लोगे प्राणा बरैबाद करदअ आथी आअ द, हुंह आसा सोभी बच़ाऊंदअ आअ द।” और तिंयां नाठै कसा होरी गराऊंआं लै।
9	57	ज़ांऊं तिंयां बाता हांढदै तै लागै दै, ता मांझ़ा का बोलअ ईशू लै कुंणी इहअ, “ज़िधा लै बी तूह डेओए, मुंबी लागणअ ताह पिछ़ू हांढदै।”
9	58	ईशू दैनअ तेऊ लै इहअ ज़बाब, “शैल़ीए हआ जुहल़ी और सरगै डैऊंदै पंछ़ीए हआ बसेरै। पर हुंह मणछो शोहरू ज़ुंण स्वर्गा का आसा आअ द मुल्है निं कोऐ घर आथी ज़िधी हुंह सुत्ती सकूं।”
9	59	तेखअ बोलअ ईशू एकी होरी लै, “मुंह पिछ़ू एछ।” पर तेऊ दैनअ ज़बाब, “हे प्रभू, मुंह दै पैहलै आपणैं बाप्पूए क्रिया कर्म एछणैं करी।”
9	60	ईशू बोलअ तेऊ लै, “ज़ुंण आत्मां दी मुल्दै आसा तिन्नां दै मुल्दै दाबणै पर तूह खोज़ लोगा सेटा डेऊई करै परमेशरे राज़ो समाद।”
9	61	तेखअ बोलअ एकी इहअ, “हे प्रभू, हुंह च़ाल्लअ ताह संघै, पर मुंह दै आपणैं घरै टबरा का बिदा हई एछणैं।” ()
9	62	ईशू बोलअ तेऊ लै, “ज़ुंण बी आपणअ हाथ हल़े आल़ी दी डाही करै पिछ़ू भाल़ा, सह निं परमेशरे राज़ा जोगी आथी।”
10	1	इना गल्ला हणैं का बाद छ़ांटै प्रभू ईशू भतर होर च़ेल्लै और तेऊ छ़ाडै तिंयां आप्पू का आजू दूई-दूई मणछे ज़ोल़ी बणांईं करै तिन्नां गराऊंआं और नगरी लै ज़िधा लै तेऊ बादा का डेऊणअ त सोठअ द।
10	2	तिन्नां छ़ाडणैं का पैहलै बोलअ तेऊ तिन्नां लै इहअ, “मुंह दी विश्वास करना लै आसा खास्सै लोग न्हैल़ै लागै दै पर तिन्नां सेटा खुशीए समादा पजैल़णैं आल़ै आसा थोल़ै। तिंयां आसा एही खास्सी फसला ज़िहै ज़ुंण लऊंणा लै गई हई पर लऊंणै आल़ै आसा थोल़ै। एता लै करा खेचे मालका का अरज़ कि होर मज़दूर छ़ाड।	WRONG ALIGNMENT
10	3	“डेओआ, मंऐं आसा लाऐ दै तम्हैं भेडा ज़िहै धेल़णै च़िरनैं आल़ै भेड़ियै ज़िहै लोगा मांझ़ा लै छ़ाडी।
10	4	तैहीता नां तम्हैं ढबैओ थैलू निंईं, नां झ़ोल़ी, नां पोलल़ै और नां ता बाता हांढदी राज़ी-खुशी पुछ़णा लै बगत बरैबाद करी।()
10	5	“ज़हा घरै बी तम्हैं डेओए, पैहलै लऐ तेऊ घरे बर्गत दैई।
10	6	ज़ै तिधी कुंण जशा जोगी होए, तै लागणअ थारअ जश तिधी, नांईं ता एछणअ बापस फिरी।
10	7	तेखअ तम्हैं रहै बी तेऊ ई घरै और ज़ुंण बी तिंयां दैए तेता ई खाए-पिए, किल्हैकि मज़दूरा लोल़ी तेऊए मज़दूरी भेटी ज़रूरी। तेखअ नां घरै-घरै ठुल्दै लागी।
10	8	“ज़हा नगरी तम्हैं डेओए, और तिधे लोग तम्हां लै बेशणा लै बोले, ता तम्हैं खाए-पिए तेता ई ज़ुंण तिंयां तम्हां आजू डाहे।
10	9	तिधे बमारा करै राम्बल़ै और तिन्नां का बोलै इहअ, ‘परमेशरो राज़ आअ तम्हां नेल़।’
10	10	पर ज़हा नगरी तम्हैं डेओए और तिधे लोग तम्हां नांईं मनें, ता तिधी डेओऐ तम्हैं बज़ारै बोलदै,
10	11	‘थारी नगरीओ धूल़अ बी ज़ुंण म्हारै खूरै शाचअ त, अह ठुल़्हकअ हाम्हैं तम्हां नदरी, तैबी एसा गल्ला लऐ तम्हैं समझ़ी कि परमेशरो राज़ आसा पुजअ द तम्हां नेल़।’
10	12	“हुंह खोज़ा तम्हां का सत्त कि न्याय हणें धैल़ै हणीं तेसा नगरीए लोगे दशा, सदोम नगरीए लोगा का बी बूरी दशा।()
10	13	“खुराजीन और बैतसैदा नगरीए लोगो तम्हां लै हणीं बडी खरी। ज़ुंण शगतीए काम तम्हां दी किऐ, ज़ै तिंयां काम सूर और सैदा नगरीए होरी ज़ातीए लोगा मांझ़ै किऐ हंदै, तिन्नां छ़ाडणअ त खिंथल़ै पल़ेटी करै छ़ारे रूल़ी प्रैंदै बेशी पाप करनअ।
10	14	ज़ेभै न्याय करने धैल़ी परमेशरा सूर और सैदा देशे पापी लोगा लै ज़ेतरी सज़ा दैणीं, थारी हणीं तेता का बी खास्सी बूरी दशा। किल्हैकि तम्हैं निं नछ़ैण च़मत्कार भाल़ी करै बी नां मेरअ अदर किअ और नां विश्वास किअ।()
10	15	“हे कफरनहूम नगरीए लोगो, तम्हैं निं इहअ सोठा कि थारअ हणअ स्वर्गै होरी लोगा का खास्सअ अदर? पर तम्हैं डेऊणैं उंधै नरका लै ज़िधी तम्हां सज़ा भेटणीं।()
10	16	“ज़ुंण थारी गल्ले कदर करे सह करा मेरी गल्ले कदर। ज़ुंण तम्हां नकाम्मअ समझ़ा सह समझ़ा मुंह नकाम्मअ। ज़ुंण मुंह नकाम्मअ समझ़ा सह समझ़ा तेऊ बी नकाम्मअ ज़ुंणी हुंह संसारा लै आसा छ़ाडअ द।”
10	17	तिंयां सत्तर ज़ण्हैं आऐ बडै खुशी-खुशी करै ईशू सेटा लै फिरी और तिन्नैं बोलअ ईशू का, “हे प्रभू, हाम्हैं किऐ भूत काढणैं बी तेरै नांओंआं करै आपणैं बशै।”
10	18	ईशू बोलअ तिन्नां लै, “हुंह त शैताना भाल़अ लागअ द, सह भाल़अ मंऐं सरगा का बिज़ल़ी ज़िहअ पल़अ धरना लै।()
10	19	भाल़ा, मंऐं दैनअ तम्हां लै दानुईं और बिंच़ू जैंटणेंओ, और दुशमणे सारी शगती दी हक और थारअ निं किछ़ी करै बूरअ हणअ।()
10	20	तैबी निं तम्हैं एता करै खास्सै खुशी हई कि भूत काढणैं आसा थारै बशै। पर तम्हैं हऐ एसा गल्ला लै खुशी कि थारै नांअ आसा स्वर्गै लिखै दै।”
10	21	तेसा ई घल़ी भर्हुअ ईशू पबित्र आत्मां करै बडै नंदा दी संघा बोलअ इहअ, “हे मेरै बाप्पू परमेशर, स्वर्गै और पृथूईए मालक। हुंह करा तेरअ शूकर कि तंऐं डाही ईंयां गल्ला ज्ञैनी और समझ़कार मणछा का च़ोरी और इना लान्हैं दी की तंऐं प्रगट। हाँ मेरै बाप्पू, किल्हैकि ताह भाऊंआ इहअ ई।”
10	22	तेखअ बोलअ ईशू, “मेरै बाप्पू आसा सभाल़ी दी मुखा सोभ गल्ला। शोहरू निं बाप्पू का सुआई कोहै बछ़ैणदअ। बाप्पू बी निं कोहै बछ़ैणदअ पर शोहरू बछ़ैणा तेऊ और तिंयां बी बछ़ैणा ज़हा दी शोहरू प्रगट करनअ च़ाहे।”
10	23	तेखअ बोलअ ईशू च़ेल्लै बाखा फिरी करै कांगनरांगै दी, “परमेशरै दैनअ तम्हां लै इना गल्ला आपणीं आछी भाल़णेंओ मोक्कअ ज़ुंण मंऐं की।
10	24	किल्हैकि हुंह खोज़ा तम्हां का कि परमेशरे कई गूरै और राज़ै बी च़ाहअ कि ज़ुंण गल्ला तम्हैं भाल़ा, तिंयां बी भाल़े; पर तिंयां निं भाल़ी सकै, और ज़ुंण गल्ला तम्हैं शूणां; तिंयां बी शुणें, पर तिंयां निं शूणीं सकै।”
10	25	एकी धैल़ै आअ तिधी एक शास्त्री और सह लागअ ईशू लै इहअ बोली करै परखदअ, “हे गूरू, सदा रहणैं आल़ी ज़िन्दगी पाणा लै हुंह कै करूं?”
10	26	ईशू बोलअ तेऊ लै, “बधाना दी किज़ै आसा लिखअ द? और तूह एता किहअ समझ़ा?”
10	27	तेऊ मणछै दैनअ ज़बाब, “तूह करै आपणैं बाप्पू परमेशरा संघै आपणैं सारै मना और सारै प्राण और सारी बुधि और सारी शगती संघै झ़ूरी। होर आप्पू फेर रहणैं आल़ै होरी संघै बी करै आप्पू ज़ेही झ़ूरी।” ()
10	28	ईशू बोलअ तेऊ लै, “तंऐं बोलअ बिलकुल ठीक, इहअ ई करै, तै रहणअ तूह ज़िऊंदअ।”()
10	29	पर सह बणअ आपणैं-आप इहअ शुचअ कि हुंह आसा पैहलै ई धर्मीं, तेऊ पुछ़अ ईशू का, “तै मुंह नेल़ रहणैं आल़अ कुंण आसा?”
10	30	ईशू दैनअ तेऊ लै एक कथैया खोज़ी ज़बाब, “एकी बारीए गल्ल आसा एही कि एक मणछ नाठअ येरुशलेम नगरी का येरिहो नगरी लै। बाता गोटअ सह डाकू और सह लुटअ तिन्नैं। तेऊए झिकल़ै बी निंयैं तिन्नैं खोल्ही और च़िकी-मारी करै डाहअ सह मूंअ नां ज़िऊंदअ बाता शोटी।
10	31	“तेखअ हुअ इहअ कि तेसा ई बाता नाठअ एक परोहित, पर सह लागअ तेऊ भाल़ी करै हांढदअ।
10	32	इहअ ई एक लेबी बी नाठअ तेसा बाता और सह बी लागअ तेऊ भाल़ी हांढदअ।
10	33	पर एक सामरी लाक्कैओ मसाफर आअ तेसा बाता और तेऊ भाल़ी फिरी तेऊ सामरी मणछा झींण।
10	34	सह सामरी मणछ आअ तेऊ सेटा लै और तेऊए ज़खमा दी अंगूरो रस और तेल पाई करै बान्हीं शाटी और आपणीं शुंआरी दी बशैल़ी करै निंयं एकी सराईं लै। तेखअ की तेऊए बडी भारी सेऊआ टैहल।
10	35	दुजै धैल़ै दैनै तेऊ सराईंए मालका लै लाज़ा पुआई करना लै च़ंदीए सिक्कै और तेखअ डाहअ तेऊ लै इहअ बोली, ‘एऊ ज़खमी मणछे करै सेऊआ टैहल, होर बी ज़ेतरअ खर्च़अ लागे; तेता दैंऊं हुंह ताल्है बापस फिरदी।’”
10	36	तेखअ पुछ़अ ईशू तिन्नां का, “ऐबै थारी समझ़ा दी अह ज़ुंण डाकू ज़खमी किअ त; इना चिई मांझ़ै कुंण आसा एऊ नेल़ रहणैं आल़अ शुचअ साथी?”
10	37	तेऊ दैनअ ज़बाब, “सह ई आसा ज़ुंणी तेऊ लै झींण की।” ईशू बोलअ, “तूह बी कर इहअ ई।”
10	38	तेखअ नाठै ईशू और तेऊए च़ेल्लै एकी गराऊंऐं। मार्था नांओंए एकी बेटल़ी बशैल़अ ईशू आपणैं घरै।
10	39	मरिअम नांओंए ती तेसरी एक बैहण, सह लागी प्रभू सेटा बेठी करै शिक्षा शूणीं।
10	40	पर मार्था थकी सेऊआ टैहली करी-करी और सह लागी ईशू सेटा एछी करै बोलदी, “हे प्रभू, तम्हां निं किछ़ै फिकर आथी भाल़ी कि मेरी बैहणी आसा डाही दी हुंह एक्कै ज़ण्हीं सेऊआ टैहली करदी लाई? एसा लै बी बोल हैनूं कि मुंह संघै बी कर धख काम टैहल।”
10	41	पर प्रभू बोलअ तेसा लै, “हे मार्था, तूह करा खास्सी गल्लो फिकर और तेखअ थका तूह।
10	42	पर एक गल्ल आसा ज़रूरी, और सह बधिया भाग आसा मरिअमै छ़ांटअ द, ज़ुंण एसा का कोहै निं छ़ड़ैऊई सकदअ।”
11	1	ईशू त एकी ज़ैगा प्राथणां करदअ लागअ द और ज़ांऊं सह प्राथणां करी मुक्कअ ता तेऊए च़ेल्लै मांझ़ै बोलअ एकी, “हे प्रभू ज़िहअ युहन्ना आपणैं च़ेल्लै का प्राथणां करनअ सखाऊअ तिहअ ई सखाऊ हाम्हां का बी।”
11	2	ईशू बोलअ तिन्नां लै, “ज़ेभै तम्हैं प्राथणां करे, तम्हैं करै एऊ साबै प्राथणां, हे बाप्पू, सोभी लोल़ी तेरै पबित्र नांओंए कदर की और तेरअ राज़ लोल़ी आअ।
11	3	हर धैल़ै दै हाम्हां लै बैल़ी-क्लारी ज़ेते हाम्हां ज़रुरत आसा।
11	4	म्हारै पाप कर माफ, ज़ेही हाम्हैं बी होरी लै माफी छ़ाडी ज़ुंणी हाम्हां लै ज़ुल्म किऐ। हाम्हां निं परखी आथी।”
11	5	तेखअ बोलअ ईशू तिन्नां लै, “तम्हां मांझ़ै इहअ कुंण आसा कि ज़सरअ एक साथी आसा और सह आधी राची एछी करै इहअ बोले, ‘आरा साथी, मुल्है दै चअन रोटी।’
11	6	किल्हैकि एक मसाफर आसा आअ द मेरै घरै और तेऊ लै निं मुखा खैऊंणा लै किछ़ै आथी।
11	7	ता सह बोला भितरा का, ‘मुंह तंग करदअ निं लागै, ऐबै हेरअ हाम्हैं दूआर बंद करी और मेरै लान्हैं आसा मुंह संघै च़ैन्नै सुत्तै दै, हुंह निं एभै ताल्है रोटी दैंदअ खल़अ उझ़ुई सकदअ?’
11	8	पर हुंह बोला तम्हां लै कि, ज़ै सह साथी हई करै बी च़ैन्ना का उझ़ुई करै रोटी नां दैए, ज़ै सह भी-भी दुआर टोके ता तेऊए लाज़ शरम छ़ाडी करै मांगणैं भाल़ी हेरनअ तेऊ लै तेतरअ दैई ज़ेतरी तेऊ ज़रुरत आसा।
11	9	“हुंह बोला तम्हां लै कि मांगदै रहा लागी; तै जाणीं तम्हां सह गल्ल भेटी ज़ेता तम्हैं मांगा। दुआरा रहा टोकदै लागी और सह दुआर जाणअ तम्हां लै खुल्ही।
11	10	किल्हैकि ज़ुंण मांगा तेऊ लै हेरा दैई और ज़ुंण लोल़ा तेऊ जा भेटी। और ज़ुंण दुआरा टोका तेऊ लै हेरा दुआर खोल्ही।
11	11	“तम्हां मांझ़ै इहअ कुंण बाप्पू हणअ कि तेऊओ शोहरू मांगा रोटी और सह दैआ तेऊ लै पात्थर! तेखअ ज़ै माह्छ़ली मांगा ता तेते बदल़ै दैआ तेऊ लै दानअ!
11	12	ज़ै आंडअ मांगे, ता तेऊ लै दैआ बिंच़ू!
11	13	ज़ै तम्हैं बूरै हई करै बी आपणैं शोहरू लै राम्बल़ी च़िज़ा दैई सका, तै थारअ स्वर्गे रहणैं आल़अ बाप्पू परमेशर आपणैं मांगणैं आल़ै लै पबित्र आत्मां किल्है निं दैई सकदअ।”
11	14	तेखअ ईशू एकी मणछा का काढअ एक टाट्टअ भूत। ज़ांऊं सह भूत तेऊ का पोर्ही निखल़अ ता सह टाट्टअ मणछ लागअ गल्ला करदअ और लोग हुऐ बडै भारी रहैन।
11	15	पर तिन्नां मांझ़ै बोलअ कई इहअ, “अह काढा भूते राज़ै शैताने शगती करै इना भूता।”
11	16	कई बोलअ तेऊ लै कि, ज़ै तूह असली दी परमेशरै आसा हाम्हां सेटा लै आसा छ़ाडअ द, तै रहैऊ हाम्हां का सरगै एक नछ़ैण।
11	17	ईशू हेरी तिन्नें गल्ला भुझ़ी और ईशू बोलअ तिन्नां लै, “ज़हा राईसी दी फूट पल़ा, सह हआ बरैबाद ठीक इहअ ई ज़हा घरै फूट पल़ा, सह घर बी हआ बरैबाद।
11	18	ज़ै शैतान आपणअ ई बरोधी होए ता तिन्नों राज़ किहअ करै रहणअ बणीं? किल्हैकि तम्हैं बोला मुल्है इहअ कि शैताना करै काढा इना भूता?
11	19	ज़ै तम्हैं मुल्है इहअ बोला कि हुंह काढा शैताना करै इना भूता दूर! तै हुई अह गल्ल बी शुची कि थारै च़ेल्लै काढा भूत शैताने शगती करै? मुखा बी आसा इहअ थोघ कि अह गल्ल आसा गलत! एसा गल्लो न्याय हेरअ तिन्नैं करी कि तम्हैं बोला झ़ुठी गल्ला।
11	20	पर ज़ै हुंह परमेशरे शगती करै इना भूता दरल़ाऊआ, तै गअ परमेशरो राज़ तम्हां सेटा पुजी।
11	21	शैताना ज़िहै जोधअ मणछ ज़ुंण अस्त्र-शस्त्र संघै आपणैं घरे हेर-सभाल़ करा तेऊओ घर निं कोहै लुटी सकदअ।
11	22	पर ज़ै तेऊ का बडअ जोधअ तेऊ जुधा लै एछे, तै ज़िता तेऊ का सह जोधअ और तिंयां अस्त्र-शस्त्र ज़ेथ दी तेऊ भरोस्सअ त तिन्नां पाआ सह छ़ड़ैऊई और तेखअ सका सह लुटी।
11	23	ज़ुंण मुंह संघै नांईं आथी सह आसा मेरअ बरोधी। ज़ुंण मुंह संघै नांईं झाल़दअ सह पाआ पोछी।
11	24	“ज़ांऊं भूत मणछा का बागै निखल़ा, सह लोल़ा शुक्की ज़ैगा दी राआमा करना लै और ज़ांऊं तेऊ नांईं भेटा ता तेखअ बोला सह आप्पू लै इहअ, ‘मुंह डेऊणअ तेऊ ई मणछा दी बस्सणा लै बापस ज़िधा का हुंह पैहलै आसा निखल़अ द।’
11	25	बापस फिरी करै भाल़ा सह तेऊ मणछा शुन्नैं, धोअ-शोअ और सज़ाऊऐ दै घरा ज़िहै।
11	26	तेखअ आणा सह भूत आप्पू का बी बूरै सात होर भूत आप्पू संघै शादी और तिंयां बस्सा सोभ तेऊ दी। तेऊ मणछे हआ तेखअ पैहलै का बी खास्सी बूरी दशा।”
11	27	ज़ांऊं ईशू इना गल्ला बोलदअ त लागअ द ता लोगे झाल़ै मांझ़ा का बोलअ एकी बेटल़ी ज़ोरै-ज़ोरै, “परमेशरे बर्गत आसा तेऊ गर्भा लै ज़ेथ तूह रहअ, और ज़सरअ तंऐं दुध झुटअ।”
11	28	ईशू दैनअ तिन्नां लै ज़बाब, “हाँ, पर परमेशर हआ तिन्नां लोगा करै खुश ज़ुंण परमेशरो बैण शूणां और तिहअ करा बी।”
11	29	ज़ांऊं तिधी खास्सै लोगो झाल़अ हुअ ता ईशू लागअ बोलदअ, “एसा पोस्तीए बूरै लोग लोल़ा नछ़ैण, पर योना गूरे नछ़ैणां छ़ाडी निं तिन्नां होर नछ़ैण भेटणअ।
11	30	ज़िहअ परमेशरो गूर योना निनबे नगरीए लोगा लै नछ़ैण हुअ, तिहअ ई हणअ हुंह मणछो शोहरू बी लोगा लै नछ़ैण।
11	31	“दखण देशे राणीं लाणअ न्याय हणें धैल़ी एऊ ज़मानें लोगा संघै उझ़ुई करै तिन्नां लै दोश कि सह आई सुलैमाने ज्ञैना शुणदी पृथूईए दुजै बाढा का पर तम्हैं निं आपणअ मन बदल़अ। हेरा, इधी आसा सुलैमाना का बी बडअ।()
11	32	निनबे नगरीए लोगा बी लाणअ न्याय हणें धैल़ी एऊ ज़मानें लोगा लै दोश। किल्हैकि योना गूरे प्रच़ारा शूणीं छ़ाडी तिन्नैं बूराई करनी पर तम्हैं निं आपणअ मन बदल़अ। हेरा, इधी आसा परमेशरे गूर योना का बी बडअ।()
11	33	“लोग निं लाटू ज़ाल़ी करै पाटल़ै हेठै दाबी डाहंदै तेता डाहा उछ़टै दी ताकि सारै घरै प्रैशअ होए।
11	34	“तेरी देहीओ प्रैशअ आसा तेरी आछ। ज़ै तेरी आछ ठीक होए, तै हणीं तेरी सारी देही प्रैशी। पर ज़ै तेरी आछ खोईए तै हणीं तेरी सारी देही न्हैरी।
11	35	एसा गल्लो डाहै धैन कि ज़ुंण प्रैशअ तम्हां भितरी आसा, सह निं लोल़ी न्हैरअ हुअ।
11	36	ज़ै तेरी सारी देही प्रैशी होए और कोऐ बी ज़ैगा तेते न्हैरी नां होए, तै हणीं सोभै गल्ला एही प्रैशी ज़िहअ लाटू ज़ाल़ी करै प्रैशअ हआ।”
11	37	ज़ांऊं ईशू इना गल्ला बोलदअ त लागअ द, ता एकी फरीसी मणछै की ईशू सेटा अरज़ कि हे प्रभू, आझ़ खाआ मेरै घरै रोटी; और ईशू नाठअ भितरा लै रोटी खांदअ।
11	38	सह फरीसी लागअ एसा गल्ला सोठदअ कि ईशू रोटी खाणैं का पैहलै म्हारै पित्तरे रिती-रबाज़े साबै न्हैऊअ किल्है निं?
11	39	प्रभू बोलअ तिन्नां लै इहअ, “हे फरीसी लोगो, तम्हैं कटोरै और थाल़ू बागा का ता धोआ पर भितरा का आसा तम्हैं ऐईबी और बूराई करै भर्हुऐ दै।
11	40	हे नांसमझ़ मणछो, ज़ुंणी बाघलअ भाग बणांअ, तेऊ आसा सह भितरा का बी बणांअ द।
11	41	पर हाँ, भितरे च़िज़ा करा गरीबा दान, तेखअ भाल़ै तम्हैं कि तम्हां लै हणीं सोभै गल्ला शुची।
11	42	“पर हे फरीसी लोगो, तम्हां लै एछणी बडी भारी खरी! तम्हैं सोभी रंगे भाज़ी, पदिनै और शाग-पाचो दसुअ हेस्सअ ता दैआ पर न्याय और परमेशरे झ़ूरी डाहा तम्हैं पिछ़ू। हुअ ता लोल़ी त इहअ कि इना गल्ला बी रहंदै मंदै और तिन्नां बी नांईं छ़ाडदै।()
11	43	“पर हे फरीसी लोगो, तम्हां लै एछणी बडी भारी खरी! आराधना सभा दी झ़ूरा तम्हैं खास ज़ैगा बेशणा लै। बागै भितरी च़ाहा तम्हैं कि लोगै लोल़ी तम्हां सेटा हाथ ज़ोल़ै।
11	44	तम्हां लै एछणी बडी भारी खरी! किल्हैकि तम्हैं आसा ज़िहै घोरी दाबै दै मुल्दै ज़िहै, ज़हा प्रैंदा बाती लोग हांढा पर तिन्नां का निं थोघ हंदअ।”
11	45	तेखअ एकी शास्त्री बोलअ ईशू लै, “हे गूरू, इहअ बोली करै करा तूह म्हारी निंदा।”
11	46	ईशू बोलअ, “हे शास्त्री लोगो, तम्हां लै भाल़ किहअ शोग हणअ! तम्हैं आसा इहै बोझ़ै ज़ुंण कोहिए निं च़खदै। तेता लादा तिंयां होरी मणछे पिठी। पर आप्पू निं गुंठी करै उटअ पाच तुआणअ करनअ च़ाहंदै।
11	47	तम्हां लै एछणी बडी भारी खरी! किल्हैकि तम्हैं हआ परमेशरे तिन्नां गूरा लै समाधी बणांदै लागै दै ज़ुंण थारै पित्तरै आसा मारी पाऐ दै।
11	48	इहअ करै खोज़ा तम्हैं आपणैं बारै आप्पै और आपणैं पित्तरै किऐ दै कामां दी आसा तम्हैं साझ़ू, किल्हैकि तिन्नैं ता पाऐ तिंयां मारी और तम्हैं खण्हां तिन्नें खात्ती।
11	49	तैहीता परमेशरे बुधि इहअ बोला कि ‘मुंह छ़ाडणैं तिन्नां सेटा लै आपणैं गूर और शधाणूं और तिन्नां पाणै तिन्नां मांझ़ै कई ज़ण्हैं मारी और कई करनै तिन्नां दुखी।’
11	50	“ताकि परमेशरे ज़ेतरै गूरो लोहू संसारे उत्पति ओर्ही बहाऊअ द आसा, तेतो साब-कताब लणअ एऊ जुगे लोगा का।
11	51	हाबिले हत्या ओर्ही जकरयाह तैणीं ज़सरअ बेदी और मांदरा मांझ़ै लोहू बहाऊअ द आसा, हुंह खोज़ा तम्हां का सत्त कि तेतो साब-कताब लणअ एऊ ई जुगे लोगा का।()
11	52	“हे शास्त्री लोगो, तम्हां लै एछणी बडी भारी खरी! कि तम्हैं आसा डाही दी ज्ञैने कुंज़ी आप्पू का, नां ता तम्हैं आप्पू स्वर्गै नाठै और नां तम्हैं तिन्नां डेऊणैं दैंदै ज़ुंण डेऊई सका।”
11	53	ज़ांऊं ईशू तिधा का नाठअ ता शास्त्री और फरीसी पल़ै पिछ़ू और तिंयां लागै छफल़दै कि खास्सी गल्ले च़रच़ा करनी
11	54	तिंयां रहै एसा गल्ले ताका कि ईशूए मुंहां कोई बी गलत गल्ल ढाकी सके।
12	1	तेतरी हुऐ तिधी हज़ारो लोग कठा एतरै कि लोग लागै एकी दुजे खूरा प्रैंदै गंईं लाई भाल़ै। ता ईशू बोलअ आपणैं च़ेल्लै लै इहअ, “फरीसी लोगे कपट रुपी सज़ेल़ै का रहै चतैन।
12	2	इहअ बगत बी एछणअ ज़ेभै ढोपी डाही दी हर च़ीज़ शुझणीं सोभी का और गुप्त च़िज़ो लागणअ सोभी का थोघ।
12	3	ज़ुंण तम्हैं न्हैरै दी आसा बोलअ द, सह शुझणअ प्रैशै दी, और ज़ुंण तम्हैं पांडा भितरी काना पिछ़ू आसा बोलअ द तेतो हणअ छ़ाप्परा का प्रच़ार।
12	4	“पर हुंह बोला तम्हां का ज़ुंण मेरै साथी आसा कि तम्हैं निं तिन्नां का डरी आथी ज़ुंण थारी देही च़ाहा मारनअ। तिंयां निं होर किछ़ करी सकदै।
12	5	हुंह खोज़ूं तम्हां का कसा का लागा डरनअ? तेऊ परमेशरा का डरै ज़हा तम्हां मारी करै नरकै पाणैओ हक आसा। हाँ, सह ई आसा ज़सरी डरा हेठै लागा रहणअ।
12	6	दूई चाम्बे ढबै करै कै पांज़ च़ेल्ली निं बिकदी? तैबी निं परमेशर तिन्नां मांझ़ै एकी बी बिसरदअ।
12	7	इधी तैणीं कि तेऊ आसा थारै मुंडे शराल़ बी सोभ गिणैं दै। तैही बोला हुंह डरी निं आथी, तम्हैं आसा तिन्नां च़ेल्ली का खास्सै किम्मती।
12	8	“हुंह बोला तम्हां का कि ज़ुंण मुंह मणछे सम्हनै मनें, सह मनणअ मुंह आपणैं बाप्पू परमेशरे स्वर्ग दूते सम्हनै।
12	9	पर ज़ुंण मेरै बारै होरी मणछा सम्हनै हुधिए, तेऊ लै हुधणअ मुंह बी स्वर्गै आपणैं बाप्पू परमेशर और स्वर्ग दूता सम्हनै।
12	10	“ज़ुंण मुंह मणछे शोहरूओ बरोधी हई करै किज़ै बोले, तेऊओ ज़ुल्म सका हई माफ, पर ज़ुंण पबित्र आत्में निंदा करे तेऊए ज़ुल्म निं कधि माफ हणैं।
12	11	“ज़ेभै लोग तम्हां आराधना सभा दी, प्रधाना और मुखियै सम्हनै निंए, तेभै निं फिकर करी कि हाम्हां किहअ करै और किज़ै बोल़णअ, या किज़ै ज़बाब दैणअ।
12	12	किल्हैकि पबित्र आत्मां खोज़णअ तम्हां का तेभी कि तम्हां किज़ै बोल़णअ।”
12	13	तेखअ बोलअ एकी मणछै लोगे झाल़ै मांझ़ा का ईशू लै, “हे गूरू, मेरै भाई लै बोल इहअ कि बाप्पूए ज़ैदात दै मुल्है बी बांड।”
12	14	ईशू बोलअ तेऊ लै, “हे मणछा, हुंह कुंणी आसा डाहअ द थारै न्यायी और बांडी करदअ?”()
12	15	ईशू बोलअ तेखअ तिन्नां लै, “चतैन रहा, और सोभी रंगे लाल़च़ करनै का रहा आप्पू बच़दै। किल्हैकि कोहिए ज़िन्दगी निं तेऊए खास्सी ज़ैदात करै बच़दी।”
12	16	तेखअ खोज़अ ईशू तिन्नां का एक उदाहरण, “एकी सेठे हुई ज़िम्मीं दी बडी भारी पज़ैआ।
12	17	तेखअ लागअ सह आपणैं मनैं आप्पू लै बोलदअ, ‘हुंह किज़ै करूं? मुखा निं एतरी फसला डाहणां लै ज़ैगा आथी।’
12	18	तेखअ बोलअ तेऊ ‘मुंह करनअ इहअ कि मुंह बणांणैं होछ़ै मणशू खोल्ही करै बधिया बडै और तेथ डाहणीं मुंह आपणीं फसल।
12	19	तेखअ दैणीं मुंह आपणैं शाह लै एही दसल्ली कि ताखा आसा बडी भारी साला लै धन ज़ैदात डाही दी। मुंह करनअ ऐबै बैह संघा हणीं मुंह मौज़।’
12	20	पर परमेशरै बोलअ तेऊ लै इहअ, ‘आरा ऐडैआ, तूह मरनअ एसा ई राची और ज़ुंण बी तंऐं कठा आसा किअ द, सह कसरअ हणअ?’
12	21	इहअ ई ऐडअ आसा सह मणछ बी ज़ुंण आप्पू लै धन-माया कठा करा, पर परमेशरे आछी दी निं सह सेठ आथी।”
12	22	तेखअ बोलअ ईशू आपणैं च़ेल्लै लै, “तैही बोला हुंह तम्हां लै इहअ कि आपणीं ज़िन्दगी लै इहअ फिकर निं करी कि हाम्हां किज़ै खाणअ, किज़ै पिणअ नां आपणीं देही लै फिकर करी कि किज़ै बान्हणअ?
12	23	किल्हैकि ज़िन्दगी आसा रोटी का और देही आसा झिकल़ै का खास्सी किम्मती।
12	24	सरगै डैऊंदै पंछ़ी भाल़ा! ईंयां नां ता बऊंदै और नां ता लऊंदै नां ता तिन्नें खेच खहल़ नां भढार हंदै। तैबी धाचा तिन्नां परमेशर आप्पै। तम्हैं आसा इना का खास्सै किम्मती।()
12	25	“तम्हां मांझ़ै इहअ कुंण आसा ज़ुंण फिकर करी करै आपणीं अमर धख ज़ेही बी सका लाम्मी करी?
12	26	तैही बोला हुंह तम्हां लै, ज़ै तम्हैं फिकर करी करै एक होछ़अ ज़िहअ काम बी निं करी सकदै ता होरी गल्ला लै किल्है करा फिकर?
12	27	“बणैं लागै दै होछ़ै-होछ़ै फूला लै दैआ धैन कि तिंयां किहअ करै बझ़ा! तिंयां नां ता मैन्थ करदै और नां तिंयां कातदै, तैबी बोला हुंह तम्हां लै कि सुलैमाने राज़ै बी निं आपणीं ज़िन्दगीए सारै राज़-पाठा दी तिन्नां मांझ़ै कसा एकी बराबर झिकल़ै बान्हैं।
12	28	ज़ै परमेशर घैहणींए घाहा लै, ज़ुंण आझ़ आसा और काल्ला दहणअ सह आगी जैंदरी, तिन्नां का बी इहै झिकल़ै बन्हैऊंआं। ता हे बैहम करनै आल़ै विश्वासीओ, तम्हां लै कै सह झिकल़ै दैई निं सकदअ?
12	29	तम्हैं एसा गल्ला लोल़ै निं रहा लागी कि किज़ै खाणअ और किज़ै पिणअ? नां ता बैहम करा।
12	30	किल्हैकि संसारे ज़ाती रहा इना गल्ला लोल़ी लागी। पर थारै बाप्पू परमेशरा का आसा थोघ कि तम्हां किज़ू गल्ले ज़रुरत आसा।
12	31	पर तम्हैं करा आपणैं बाप्पू परमेशरे धर्म और राज़े लोल़-तोप और ईंयां सोभ गल्ला जाणीं तम्हां भेटी।
12	32	“तम्हैं आसा भेडे होछ़ै छ़ुंडा ज़िहै ज़हा हुंह सभाल़ा, तम्हैं निं किछ़ी गल्ले फिकर करी। किल्हैकि थारै बाप्पू परमेशरा लागअ इहअ भलअ कि तेऊ दैणअ तम्हां लै राज़।
12	33	आपणीं ज़ैदात करा बेच़ी करै दान और आप्पू लै बणांआ इहै बटुऐ ज़ुंण कधि पराणैं निं हंदै। मतलब स्वर्गै करा आप्पू लै धन कठा ज़ुंण तिधी सदा रहणअ। नां तेता नेल़ च़ोर एछदअ और नां ता किल़ै लागदै।
12	34	किल्हैकि ज़िधी थारअ धन आसा, तिधी रहणअ थारअ मन बी लागी।
12	35	“थारी कुछी लोल़ी गाची बान्हीं रही और थारै लाटू लोल़ी ज़ल़दै रहै।()
12	36	तम्हैं बणां तिन्नां मणछ ज़िहै ज़ुंण आपणैं मालका न्हैल़ै रहा लागी कि बैहा का केभै एछणअ फिरी कि ज़ेभै सह दुआर टोके, ता तेभै खोल्हणअ तेभी तेऊ लै दुआर।
12	37	मालक हआ तिन्नां टैहलू लै खुश, ज़हा सह मालक एछी करै बिहुदै भाल़े। हुंह खोज़ा तम्हां का सत्त कि ज़ेभै सह तिन्नां रोटी खांदअ बशैल़े, तेभै करनी तेऊ आप्पै तिन्नें सेऊआ टैहलू बणीं करै।
12	38	ज़ै सह राचकै दुजै पहरै या चिऊथै पहरै तिन्नां बिऊंतै भाल़े, ता तिन्नां लै हणअ सह खुश।
12	39	“पर एसा गल्ला लऐ तम्हैं समझ़ी कि, ज़ै घरे मालका का इहअ थोघ हंदअ कि च़ोर केभै एछणअ तै रहणअ त तेऊ बिऊंतै और आपणैं घरै निं तेऊ च़ोरी दैणीं ती हणैं।
12	40	तम्हैं बी रहा हर बगत तैर। किल्हैकि ज़हा घल़ी तम्हैं सोठी बी निं सकदै, तेसा घल़ी एछणअ हुंह मणछो शोहरू।”
12	41	तेखअ बोलअ पतरसै, “हे प्रभू, एऊ उदाहरणा कै तूह सिधअ हाम्हां ई का बोला कि होरी लै बी बोला?”
12	42	ईशू बोलअ तेऊ लै, “इहअ भरोस्सै करनै जोगी और समझ़कार मणछ कुंण आसा ज़सरै मालकै तेऊ टैहलू लै ढेऊआ करदअ और कामां कराऊंदअ शैहण बणांअ; ताकि तिन्नां लै रोटी पाणीं करे दैई?
12	43	मालक हआ तेऊ टैहलू लै खुश ज़हा तेऊओ मालक इहअ ई करदै भाल़े।
12	44	हुंह खोज़ा तम्हां का सत्त कि तेऊ बणांणअ सह आपणीं सारी ज़ैदातो भढारी।
12	45	पर ज़ै सह टैहलू इहअ सोठे कि मेरै मालक एछणा लै आसा अज़ी देर और सह होरी टैहलू च़िकदअ मारदअ और शूर-शराबा झुटदअ लागे,
12	46	ता तेऊ टैहलूओ मालक एछणअ तेसा धैल़ी, ज़ेभै सह न्हैल़अ बी निं होए लागअ द। ज़ेभै तेऊओ मालक एछणअ तेऊ का निं थोघ बी लागणअ। तेऊ भेटणीं तेते सज़ा तिन्नां ज़ेही ज़ुंण विश्वास घात करा।
12	47	“सह टैहलू ज़हा आपणैं मालके बारै थोघ त पर तैर निं रहअ और नां तेऊ तिहअ किअ ज़िहअ मालकै तेऊ लै बोलअ त! तेऊ भेटणीं बडी भारी मार।
12	48	पर ज़हा टैहलू का इहअ थोघ निं होए कि तेऊओ मालक किज़ै काम कराऊंणअ च़ाहा और नज़ाणै दी कोई गलती करे, तेऊ भेटणीं थोल़ी मार। तैहीता ज़हा लै खास्सअ आसा दैनअ द, तेऊ का मांगणअ खास्सअ ई और ज़हा का खास्सअ डाहअ द आसा, तेऊ का काढणअ बी खास्सअ।
12	49	“हुंह आसा पृथूई दी आगी चैल़दअ आअ द। हुंह होर एता सुआई किज़ै च़ाहा कि आग एभी ज़ल़े!
12	50	मुंह आसा आजू एक घोर दाह-दुखे डुबकी लणा लै। ज़ेभै तैणीं सह पूरअ निं हुअ तेभै तैणीं आसा मुल्है खास्सअ बोझ़।
12	51	तम्हैं किज़ै समझ़ा कि हुंह पृथूई दी मेल़-ज़ोल़ करदअ आसा आअ द? हुंह बोला नांईं, पर हुंह आसा मणछा एकी दुजै का ज़ुदै करदअ आअ द।
12	52	किल्हैकि एभा पोर्ही हणैं एकी घरे पांज़ ज़ण्हैं आप्पू मांझ़ै बरोधी चिई ज़ण्हैं दूई का और दूई ज़ण्हैं चिई का।())
12	53	‘बाप्पू करनी शोहरू संघै ज़ीद और शोहरू करनी बाप्पू संघै ज़ीद। आम्मां करनी शोहरी संघै ज़ीद और शोहरी करनी आम्मां संघै ज़ीद। शाशुई करनी नुशा संघै ज़ीद और नुशा डाहणीं शाशुई संघै ज़ीद।’”
12	54	ईशू तिन्नां खास्सै कठा हुऐ दै लोगा बाखा फिरी करै बोलअ, “ज़ेभै तम्हैं बादल़ पछ़मा बाखा भाल़ा, तेभै बोला तम्हैं इहअ कि पाणीं हणअ और इहअ ई हआ बी।
12	55	ज़ेभै दखणा बाखा बागरी च़ला, तेभै बोला तम्हैं इहअ कि आझ़ पल़णअ चटाक धुपअ और हआ बी तिहअ ई।
12	56	हे कपटी मणछो, तम्हैं पृथूई और सरगे भेद सार ता सका समझ़ी पर एऊ जुगो किल्है निं समझ़दै?
12	57	“तम्हैं आप्पै किल्है निं फैंसलअ लंदै कि ठीक किज़ै आसा?
12	58	ज़ेभै तूह आपणैं दुशमणा संघै न्यायी सेटा लै च़ाल्लअ द आसा, ता बाता हांढदी कर तेऊ संघै मेल़-ज़ोल़। इहअ निं हआ कि सह निंयां ताह न्यायी सेटा लै खिंच़ी और हाकम दैआ सपाहीए हाथै और तिंयां पाआ ताह कैद खानै भितरी।
12	59	हुंह खोज़ा तम्हां का सत्त ज़ेभै तैणीं तूह पाई-पाई नां भरी मुक्के, तेभै तैणीं निं तूह तिधा का छ़ुटी सकदअ।”
13	1	तेभै आऐ ईशू सेटा तिधी कई लोग और तिंयां लागै गलीली लोगे बारै दी च़रच़ा करदै, ज़ुंण राजपाल पिलातुसै तेसा ई ज़ैगा पाऐ तै मारी ज़िधी यहूदी मांदरै बल़ीदान करदै तै लागै दै और तिन्नां मणछो लोहू पल़अ तिधी बल़ीदान किऐ दै पशूए लोहू जैंदरी कठा।
13	2	इहअ शूणीं करै दैनअ ईशू तिन्नां लै ज़बाब, “तम्हैं किज़ै समझ़ा कि ईंयां गलीली मणछ कै होरी गलीली मणछा का पापी तै कि तिन्नां लै पल़ी एही खरी?
13	3	हुंह बोला तम्हां लै कि तिंयां नांईं तै पापी आथी। पर ज़ै तम्हैं आपणअ मन बूराई का नांईं फरेओए, तम्हैं बी हणैं इहै ई करै बरैबाद।
13	4	“तम्हैं कै समझ़ा कि तिंयां ठारा लोग ज़हा प्रैंदै शिलोहे पुंडरी पल़ी और तिंयां मूंऐं तेथ हेठै दाभूई करै। तिंयां कै येरुशलेम नगरी दी रहणैं आल़ै होरी सोभी का खास्सै पापी तै?
13	5	हुंह बोला तम्हां लै कि तिंयां नांईं तै पापी आथी। पर ज़ै तम्हैं आपणअ मन बूराई का नांईं फरेओए, तम्हैं बी हणैं इहै ई करै बरैबाद।”
13	6	तेखअ खोज़ी ईशू तिन्नां का एक उदाहरण, “एकी मणछे अंगूरे बगिच़ै दी त एक फेडूओ बूट लागअ द। सह एछा त हर साल तेथ फल़ा लोल़अ पर तेऊ निं तेता का किछ़ भेटअ।()
13	7	“तेखअ बोलअ तेऊ बगिच़ेए पहरी लै, ‘भाल़, चिई साला ओर्ही आसा हुंह एऊ फेडूए बूटा दी फल़ा न्हैल़अ लागअ द। पर मुखा निं एथ एक दाणअ बी शुझुअ! एऊ पाआ ऐबै काटी। अह आसा थोघै बाझ़ी ज़िम्मीं दी शल़ैऊआ लांदअ।’
13	8	तेऊ पहरी बोलअ इहअ, ‘हे मालक एसा साला दै एऊ रहणैं, हुंह पाऊं एता च़ऊ बाखा खण्हीं करै खाद।
13	9	ज़ै आगली साला एथ फल़ एछे ता ठीक, नांईं ता तेखअ पाणअ मुंह अह काटी।’”
13	10	बशैघे धैल़ी त ईशू आराधना कोठी दी शिक्षा दैंदअ लागअ द,
13	11	तिधी ती एक बेटल़ी एही, तेसा ती ठारा साला ओर्ही एक दुबल़ै करनै आल़अ भूत शाचअ द। सह ती एतरी कुबल़ी हुई दी कि सह निं आज़री खल़ी बी हई सकदी ती।
13	12	तेसा भाल़ी करै शादी सह ईशू आप्पू सेटा लै और तेसा लै बोलअ, “हे ज़नानी, तूह गई एसा बमारी का ऐबै राम्बल़ी हई।”
13	13	तेखअ ईशू तेसा दी हाथ लाअ और सह हुई आज़री खल़ी और सह लागी परमेशरे ज़ै-ज़ैकार करदी।
13	14	ईशू की ती सह बशैघे धैल़ी राम्बल़ी, ता आराधना कोठीए कारदारै बोलअ रोशै मारै लोगा का इहअ, “हबतै दी आसा छ़ह धैल़ै ज़ेथ काम लागा करनअ, और तिन्नां ई धैल़ी हआ ठीक पर बशैघे धैल़ी निं हणअ।” ()
13	15	इहअ शूणीं करै प्रभू ज़बाब दैई करै बोलअ, “हे कपटी मणछो, बशैघे धैल़ी कै तम्हैं आपणैं गाधै और बल्द खोल्ही करै पाणीं निं पणैंऊंदै?
13	16	अह बेटल़ी बी आसा आबरामे खांनदानी का। शैतानै ती अह ठारा साला ओर्ही डाही दी बशै करी और अह कै माल़ी गल्ल हुई कि आझ़ छ़ुटी अह बशैघे धैल़ी तेसा गल़ैऊंडी का?”
13	17	ज़ांऊं ईशू ईंयां गल्ला बोली ता ईशूए सारै बरोधी हुऐ शर्मिंदै और होर सारै लोग हुऐ ईशूए तिन्नां महान कामां भाल़ी खुश ज़ुंण सह करा त।
13	18	तेखअ बोलअ ईशू तिन्नां लै, “परमेशरो राज़ किज़ू ज़िहअ आसा और मुंह किज़ै उदाहरण खोज़ी करै समझ़ाऊंणअ?
13	19	सह आसा एक शाऊईए दाणैं ज़िहअ ज़ुंण एकी मणछै बगिच़ै दी बऊअ। ज़ांऊं सह बझ़अ ता सह बणअ बडअ बूट और सरगै डैऊंदै च़ेल्लू पखीरू किअ तेते शाण्हटी दी बसेरअ।”()
13	20	तेखअ बोलअ ईशू इहअ, “हुंह तम्हां का परमेशरो राज़ किज़ू ज़िहअ खोज़ूं?
13	21	सह आसा सज़ेल़ै ज़िहअ कि एकी बेटल़ी निंयं सह सज़ेल़अ और तेसा मुछ़अ सह खास्सै पिठै दी। थोल़ी घल़ी बाद बणअ सह सारअ मुछ़अ द पिठअ सज़ेल़अ।”
13	22	ईशू त लागअ द नगरी-नगरी और गराऊंऐं-गराऊंऐं शिक्षा दैंदी च़ेल्लै संघै येरुशलेम नगरी लै डेऊंदअ।
13	23	तेखअ बोलअ कुंणी इहअ, “हे प्रभू, सदा रहणैं आल़ी सज़ा का कै सिधै थोल़ै ई मणछ बच़णै?”
13	24	ईशू बोलअ तिन्नां लै, “सांगल़ी प्रऊल़ी बाती करा डेऊणे कोशिश। हुंह खोज़ा तम्हां का सत्त कि कई लोगा डेऊणअ होरी बाता खुल्ही प्रऊल़ी बाती पर तिंयां निं डेऊई सकदै।
13	25	ज़ांऊं घरे मालका दुआर बंद हेरनअ करी और तम्हैं हणैं बागै खल़्हुऐ दै और लेरा लाई-लाई अरज़ करी दुआरा टोकदै, ‘हे प्रभू, हाम्हां लै बी खोल्ह’, और तेऊ दैणअ इहअ ज़बाब, ‘मुखा निं थोघै कि तम्हैं किधे आसा?’
13	26	तेभै बोल़णअ तम्हां इहअ, ‘हाम्हैं ता संघै खाअ-पिअ और तंऐं दैनी ती म्हारै लाक्कै दी शिक्षा बी।’
13	27	पर तेऊ बोल़णअ तम्हां लै इहअ, ‘मुखा निं थारअ थोघै कि तम्हैं किधे आसा, हे बूरै काम करनै आल़ैओ मुंह सेटा का डेओआ दूर।’()
13	28	“ज़ेभै तम्हां आबराम, इसहाक, याकूब और परमेशरे सारै गूरा परमेशरे राज़ा दी बेठै दै भाल़े और आपणैं आप शुझणैं तम्हैं बागै निखल़दै। तिधी हणैं तम्हैं दाह खिज़ा करै लैल़ा-पकारा लांदै और तम्हैं हणैं तिधी दांदा किल्लदै किल्हैकि तम्हां हणीं झोशा उझ़ुई दी।
13	29	तिधी एछणैं च़ऊ दिशा का हर ज़ातीए लोग परमेशरे राज़ा दी भोज़ा खांदै।()
13	30	ज़ुंण पिछ़ू आसा तिंयां हणैं आजू और ज़ुंण आजू आसा तिंयां हणैं पिछ़ू।”
13	31	तेभै बोलअ कई फरीसी लोगे इहअ ईशू लै, “इधा का डेऊ दूर किल्हैकि हेरोदेस च़ाहा ताह मारनअ।”
13	32	ईशू बोलअ तिन्नां लै, “डेओआ, तेऊ शैल़ी ज़िहै कपटी मणछा लै बोला इहअ कि भाल़ आझ़ और काल्ला काढा हुंह भूता और बमारा करा हुंह राम्बल़ै और चिऊथै धैल़ै करनअ मुंह आपणअ काम पूरअ।
13	33	तैबी आसा मुंह आझ़, काल्ला और पर्शी हांढणअ ज़रूरी, किल्हैकि इहअ निं हई सकदअ कि परमेशरे गूरा कुंण येरुशलेम नगरी का बागै मारे।
13	34	“हे येरुशलेम नगरीए लोगो, तम्हैं ज़ुंण परमेशरे तिन्नां गूरे हत्या की ज़ुंण तम्हां सेटा लै परमेशरै छ़ाडै तै। तम्हैं पाऐ तिंयां पात्थरे ढो दैई करै मारी। मंऐं सोठअ कई बारी कि ज़ेही मुर्गी आपणैं बच्च़ै आपणैं फैंखा हेठै कठा करा, तिहै ई करूं हुंबी थारै बाल-बच्च़ै बी कठा पर तम्हैं निं इहअ हणैं दैनअ।
13	35	भाल़ा, थारअ घर छ़ाडअ मंऐं तम्हां लै उज़ल़ और ज़ेभै तैणीं तम्हैं आप्पै निं इहअ बोले, “परमेशर हआ तेऊ मणछा लै खुश ज़ुंण प्रभूए नांओंए एछा, तेभै तैणीं निं हुंह तम्हां का भी शुझणअ।”()
14	1	तेखअ बेठअ ईशू बशैघे धैल़ी फरीसी लोगे कसा एकी मुखिये घरै रोटी खांदअ और तिंयां तै ईशू मारना लै ताखुऐ दै।
14	2	तेखअ आअ एक मणछ ईशू सेटा, तेऊए हाथ खूर तै शुंआंऐं दै।
14	3	एता भाल़ी ईशू शास्त्री और फरीसी लै बोलअ, “बधाने साबै एऊ मणछे बमारी बशैघे धैल़ी ठीक करनी राम्बल़ी गल्ल आसा कि माल़ी गल्ल?” पर तिंयां रहै च़ुप्पी।
14	4	तेखअ लाअ ईशू तेऊ बमारा मणछा लै हाथ और सह हुअ राम्बल़अ और तेऊ दैनअ डेऊणैं।
14	5	तेखअ बोलअ ईशू तिन्नां लै, “तम्हां मांझ़ै इहअ कुंण आसा ज़सरै गाभू या बाछ़ू कुंऐं दी पल़े और बशैघे धैल़ी सह बागा लै तेभी नांईं काढे?”
14	6	तिंयां निं एसा गल्लो ज़बाब दैई सकै।
14	7	ज़ांऊं ईशू भाल़अ कि छ़ांदै करी शादै दै लोग किल्है च़ाहा छ़ांटी करै बडी ज़ैगा दी बेशणअ, ता ईशू खोज़अ तिन्नां लै एक उदाहरण,
14	8	“ज़ेभै तम्हां कुंण बैहे धामा लै शादे, ता बडी ज़ैगा निं बेशणअ इहअ निं हआ कि तेऊ होए तम्हां का बी बडै मणछा लै छ़ांदअ किअ द।
14	9	तेखअ ज़ुंणी ताल्है और तेऊ बडै मणछा दुही लै आसा छ़ांदअ किअ द; ज़ै सह इहअ बोले कि एसा ज़ैगा दै एऊ लै बेशणा लै और तेभै लागणअ ता शर्मिंदै हई करै सोभी का होछ़ी ज़ैगा दी बेशणअ।
14	10	“पर ज़ेभै ताह शादे, तेभै बेश सोभी का होछ़ी ज़ैगा दी, ताकि सह ज़ुंणी ताल्है छ़ांदअ आसा किअ द, सह आप्पै इहअ बोले कि हे साथी, इधी बेश बडी ज़ैगा तेभै हणीं तिन्नां होरी मांझ़ै तेरी बड़ाई।()
14	11	ज़ुंण बी आप्पू बडअ समझ़े, सह करनअ होछ़अ और ज़ुंण आप्पू होछ़अ समझ़े, सह करनअ बडअ।”
14	12	तेखअ तेऊ फरीसी मणछा लै बोलअ ईशू ज़ुंणी ईशू आपणैं घरा लै त शादअ द, “ज़ेभै तूह कलारी या बैल़ी खाए, तेभै निं तूह आपणैं बडै टबरा साथी भाई या नेल़ रहणैं आल़ै सेठा शधाणूं लागी, इहअ निं हआ कि तिंयां बी ताल्है छ़ांदअ करे और तिंयां लऐ तेतो बदल़अ।
14	13	पर ज़ेभै तूह रोटी खाए, तेभै शादै गरीब, लाट्टै, कांणै और टुंडै।
14	14	परमेशरा दैणीं ताल्है बर्गत, किल्हैकि तिन्नां का निं ताल्है बदल़ै लणा लै किछ़ै आथी। पर ज़ेभै धर्मीं मणछ ज़िऊई उझ़णै, तेभै भेटणअ ताह एतो हेस्सअ।”
14	15	ईशू संघै घेहल़ी बेठै दै एकी ज़ण्हैं इना गल्ला शूणीं करै ईशू का बोलअ, “परमेशर हआ तेऊ मणछा लै खुश ज़ुंण परमेशरे राज़ा दी रोटी खाए।”
14	16	ईशू बोलअ तेऊ लै, “एकी मणछै दैनअ बडअ भोज़ और तेऊ शादै बडै भारी लोग।
14	17	ज़ांऊं धाम खाणां लै तैर गई हई ता तेऊ दैनअ आपणैं टैहलू का सोभी लै छ़ांदअ कि ‘एछा, धाम गई तैर हई।’
14	18	“पर तिन्नैं निं तेसा गल्ले परबाह की। तिन्नां मांझ़ै बोलअ एकी इहअ, ‘मंऐं आसा लअ द एक खेच मोलै, ता मुंह लागा तेते हेर सभाल़ करनी ज़रूरी। हुंह निं तै एछी सकदअ!’
14	19	“दुजै बोलअ इहअ, ‘मंऐं आसा पांज़ ज़ोल़ी बल्द लऐ दै, और आझ़ आसा मंऐं लाऐ दै तिंयां खेचै ज़ुंडी? इहअ करै मुल्है छ़ाड माफी, हुंह निं एछी सकदअ।’
14	20	तेखअ बोलअ एकी होरी इहअ, ‘मंऐं आसा एभै बैह किअ द और हुंह निं एछी सकदअ।’
14	21	“बापस फिरी खोज़ी तेऊ टैहलू ईंयां सारी गल्ला आपणैं मालक का। तेखअ आई घरे मालक रोशै और तेऊ आपणैं टैहलू लै बोलअ, ‘नगरीए बज़ारै डेऊ हर ज़ैगा संघा आण गरीब, लाट्टै-टुंडै और कांणै टाट्टै इधा लै शादी।’
14	22	“तेऊ टैहलू बोलअ आपणैं मालका का भी इहअ, ‘हे मालक, ज़िहअ तंऐं बोलअ त मंऐं किअ तिहअ ई। पर अज़ी बी आसा ज़ैगा रित्ती।’
14	23	मालकै बोलअ टैहलू लै, बाता ‘हांढदै और ओरी-पोरी डेऊई करै आण लोगा ज़ोरा-ज़ोरी बी शादी मेरअ घर लोल़ी भर्हुअ।
14	24	किल्हैकि हुंह बोला ताखा इहअ कि ज़हा लै छ़ांदअ किअ त तिन्नां मांझ़ै निं मुंह लोल़ी एक बी धामा खांदअ बेठअ।’”
14	25	ईशू पिछ़ू तै बडै भारी खास्सै लोग लागै दै हांढदै। ईशू बोलअ पिछ़ू फिरी करै तिन्नां लोगा लै,
14	26	“ज़ै कुंण मुंह सेटा लै एछे, सह आपणैं आम्मां-बाप्पू, बेटल़ी माठै, भाई बैहण, इधी तैणीं कि आपणैं प्राणा लै बी मुखा खास्सी झ़ूरी करे, तै निं सह मेरअ च़ेल्लअ बणीं सकदअ।()
14	27	ज़ुंण बी आपणअ क्रूस आप्पै च़की मुंह पिछ़ू एछे सह हणअ मेरअ च़ेल्लअ।
14	28	“तम्हां मांझ़ै इहअ कुंण आसा कि उछ़टी कोठी च़ाहा बणांणअ और पैहलै बेशी करै तेतो खर्च़अ नां ज़ोल़े कि एता हुंह पूरअ बी सका करी कि नांईं?
14	29	किधी इहअ निं हआ कि आथरी लाई करै तेऊ च़िणीं निं सके और लोगा करनअ तेता भाल़ी करै ठठअ।
14	30	तिन्नां बोल़णअ इहअ, ‘अह बणांदअ ता लागअ त पर बणांईं निं सकअ?’
14	31	“या इहअ कुंण राज़अ आसा कि दुजै राज़ै संघै जुधा करदअ ता नाठअ पर पैहलै बेशी करै इहअ बच़ार निं किअ कि ज़ुंण बिहा हज़ारा फौज़ी पाई करै मुंह संघै जुधा करना लै आअ, तेऊओ मकाबलअ हुंह इना दसा हज़ारा करै करी सका कि नांईं?
14	32	नांईं ता दूरा ई का दूत छ़ाडी करै करनअ तेऊ संघै मेल़-ज़ोल़।
14	33	ठीक इहअ ई तम्हां मांझ़ै ज़ुंण आपणीं संसारे सोभी गल्ला नांईं छ़ाडे सह निं मेरअ च़ेल्लअ हई सकदअ।
14	34	“लूंण आसा ठीक पर ज़ै लूंणो सुआद लूंणअ नांईं होए ता सह किज़ू करै करनअ लूंणअ?
14	35	सह नां ता ज़िम्मीं लै और नां ता तेते खाद बणदी! तेखअ निं तेता ढेका शोटणै का सुआई किछ़ै काम रहंदअ। ज़ै तम्हैं एता समझ़णअ च़ाहा, तै दै एसा गल्ला दी धैन कि मंऐं एभै तम्हां का किज़ै बोलअ।”
15	1	ईशू सेटा लै एछा तै कई कारै गराहणै आल़ै और पापी मणछ तेऊए शिक्षा शूणैं।
15	2	पर फरीसी और धर्म शास्त्री लागै इहअ बोलदै, “अह बेशा लोगा संघै और तिन्नां संघै खाआ-पिआ बी।”
15	3	तेखअ खोज़अ ईशू तिन्नां लै एक उदाहरण,
15	4	“तम्हां मांझ़ै इहअ कुंण मणछ आसा कि ज़सरी शौ भेडा होए, तिन्नां मांझ़ै एक लुक्की दी होए और सह रहा नडिनुंऐं भेडा बणैं छ़ाडी तेसा लुक्की दी भेडा लोल़अ तेभै तैणीं लागी, ज़ेभै तैणीं सह भेड़ भेटी निं जाए?()
15	5	“तेखअ ज़ांऊं सह भेड़ तेऊ भेटी जाए, तेखअ फिरनअ तेऊ बडअ खुशी-खुशी तैहा भेडा कान्हा च़की।
15	6	आपणैं घरै पुजी खोज़ा तेखअ सह सोभी कठा करी इहअ ‘बडी भारी खुशीए गल्ल हुई, मेरी ती भेड़ लुक्की दी और सह गई मुंह भेटी।’
15	7	“हुंह बोला तम्हां का इहअ कि ठीक इहअ ई करै पाप करनै का मन फरेऊंणै आल़ै पापी मणछे बारै बी हआ स्वर्गै एही ई खुशी, ज़ेतरअ कि तम्हां ज़िहै नडिनुंऐं धर्मीं मणछे बारै निं हंदी, ज़ुंण ऐबै पाप निं करदै!
15	8	“या एही कुंण बेटल़ी होए कि ज़हा का दस सिक्कै होए, और तेता मांझ़ा का एक शोठिए; और सह लाटू ज़ाल़ी करै झाल़ी-ठुल़्हकी करै ज़ेभै तैणीं सह नांईं भेटे, तेभै तैणीं रहा सह लोल़ी लागी।
15	9	तेखअ ज़ांऊं सह भेटी जा; ता सह खोज़ा सोभी साथी संघी का हाक्का लाई कि ‘बडी खुशीए गल्ल हुई मेरअ त सिक्कअ शोठुअ द ऐबै गअ मुंह सह भेटी।’
15	10	“हुंह खोज़ा तम्हां का कि परमेशरे स्वर्ग दूता सम्हनै हआ स्वर्गै एही ई खुशी नंद ज़ेभै एक मणछ पाप करनअ छ़ाडी करै परमेशरा बाखा लै फिरा।”
15	11	तेखअ बोलअ ईशू इहअ, “एकी मणछे तै दूई शोहरू।
15	12	तिन्नां मांझ़ै बोलअ कान्हैं शोहरू आपणैं बाप्पू का इहअ कि हे बाप्पू, मुल्है दै एभी मेरी बांड ओर्ही। तेखअ दैनी तेऊ तिन्नां दुही शोहरू लै सारी ज़ैदात बांडी।
15	13	खास्सै धैल़ै बी नांईं तै हुऐ कि होछ़अ शोहरू नाठअ सोभ गल्ला कठा करी करै परदेसा लै और तिधी की तेऊ आपणीं सारी ज़ैदात दिला मनें साबै ज़िन्दगी ज़िऊंणां लै बूरै कामां दी खतम।()
15	14	“ज़ांऊं सह सोभ किछ़ छेभी मुक्कअ, ता तेऊ देशै पल़अ नकाल़ और सह हुअ गरीब।
15	15	तेखअ रहअ सह तेऊ देशै एकी मणछे घरै टैहलू। तेऊ डाहअ सह आपणैं खेचै सुंगरा च़राऊंदअ लाई।
15	16	सह मालक च़ाहा त इहअ कि ज़ुंण शिम्मीं तिंयां सुंगर खाआ तेता करै भरे अह बी आपणअ पेट और सह निं तेऊ लै किछ़ बी दैंदअ त।
15	17	“ज़ांऊं तेऊ सोर समझ़ आई ता सह लागअ आप्पू इहअ सोठदअ, ‘मेरै बाप्पूए टैहलू बी भेटा तिन्नें पेटा भरनै का बी खास्सी रोटी। हुंह आसा इधी भुखै लागअ द मरदअ।
15	18	मुंह डेऊणअ ऐबै आपणैं बाप्पू सेटा लै बापस फिरी और मुंह बोल़णअ आपणैं बाप्पू लै इहअ कि हे बाप्पू, मंऐं किअ तेरी आछी दी और तेऊ परमेशरे खलाफ पाप ज़ुंण स्वर्गै आसा।()
15	19	ऐबै निं हुंह एता जोगी आथी कि तूह मुल्है आपणअ शोहरू बोले, मुंह डाह इधी आप्पू सेटा टैहलू ज़िहअ।’
15	20	“तेखअ नाठअ सह तिधा का आपणैं बाप्पू सेटा लै। ज़ांऊं सह आपणैं घरा नेल़ पुजअ ता तेऊए बाप्पू आई तेऊ भाल़ी करै झींण और ठुर्हअ तेऊ सेटा लै संघा दैनी तेऊ लै पिडी मल़्हैची तेखअ लागअ तेऊ लै च़ुंज़ी माख्खी दैंदअ।
15	21	तेखअ बोलअ तेऊ शोहरू, ‘बाप्पू, मंऐं किअ तेरी आछी और तेऊ परमेशरे खलाफ पाप ज़ुंण स्वर्गै आसा। ऐबै निं हुंह एता जोगी आथी कि तूह मुल्है आपणअ शोहरू बोली सके।’
15	22	“पर तेऊए बाप्पू शादै आपणैं टैहलू संघा बोलअ तिन्नां लै, ‘ओर्ही आणा छ़ेकै सोभी का बधिया नऊंऐं झिकल़ै बन्हैऊंआं एऊ लै, हाथै बन्हैऊंआं एऊए सुन्नें मुंदल़ी और खूरा लै दैआ नऊंऐं बूट।
15	23	खुढै ढाकअ द बडअ गाभू काटी खैऊआ सोभी लै खुशीए धाम।
15	24	किल्हैकि मेरअ अह शोहरू गअ त मुल्है मेरै बराबर हई, अह त लुक्कअ द और ऐबै गअ अह भेटी। अह हुअ मरी करै ज़िऊंदै हणैं बराबर भी ज़िऊंदअ।’ तिंयां लागै सोभ खुशी मनाऊंदै।
15	25	“पर तेऊओ ज़ेठअ शोहरू त खेचा लै नाठअ द और ज़ांऊं सह बापस घरा नेल़ पुजअ ता तेऊ का शुहणनअ गाज़ै-बाज़ै और नाच़दै लोगे छ़ेल़।
15	26	तेऊ पुछ़अ एकी टैहलू का कि एथ किज़ै हुअ?
15	27	तेऊ टैहलू बोलअ, ‘तेरअ होछ़अ भाऊ आअ घरा लै फिरी और तेरै बाप्पू काटअ तेऊए राज़ी राम्बल़ै फिरी एछणें खुशी दी खुढै धाचअ द बडअ गाभू। किल्हैकि तेऊ भेटअ सह राज़ी राम्बल़अ बापस।’
15	28	“इहअ शूणीं करै आई तेऊ बडै शोहरू बडी भारी रोशै और तेऊओ निं भितरा लै डेऊणेओ मन बी किअ पर तेऊओ बाप्पू आअ बागा लै और सह लागअ तेऊ मनैंऊंदअ।
15	29	तेखअ बोलअ तेऊ आपणैं बाप्पू का, ‘भाल़, एतरी साला ओर्ही आसा हुंह तेरी सेऊआ-च़ाकरी करदअ लागअ द। मंऐं मनी तेरी सोभै गल्ला, तंऐं निं कधि मेरी तैणीं बाकरीओ होछ़अ ज़िहअ बच्च़अ बी दैनअ कि आपणैं साथी भाई संघै खुशी मनाऊं!
15	30	पर ज़ांऊं अह तेरअ शोहरू ज़ुंणी तेरी सारी ज़ैदात बूरै कामां पिछ़ू खतम की और एभै आअ अह सोभ किछ़ बरैबाद करी करै घरा लै और तंऐं काटअ एऊ लै खुंढी धाचअ द बडी नसलिओ गाभू!’
15	31	“तेऊए बाप्पू बोलअ तेऊ लै, ‘ओ शोहरूआ, तूह हआ धैल़ मुंह संघै और ज़ुंण बी मेरअ आसा सह आसा तेरअ ई।
15	32	पर एभै लोल़ी ती तंऐं बी खुशी मनाऊंईं, भाल़, तेरअ भाऊ गअ त मरी और अह हुअ ऐबै भी ज़िऊंदअ, अह त लुक्कअ द और ऐबै भेटअ अह भी।’”
16	1	तेखअ बोलअ ईशू च़ेल्लै का, “एकी सेठो त एक भढारी, और लोगै लाअ तेऊ सम्हनै तेऊ भढारी लै इहअ दोश कि अह करा तेरी सारी ज़ैदात बरैबाद।
16	2	ता मालकै शादअ सह भढारी और तेऊ लै बोलअ, ‘लोगै भाल़ तेरै बारै कै बोलअ तंऐं लाऐ लोग ठगी? आपणैं भढारीए धैल़ीओ साब-कताब दै मुल्है और आजू निं तूह भढारी रही सकदअ।’
16	3	“तेखअ लागअ सह भढारी इहअ सोठदअ, ‘ऐबै हुंह कै करूं? किल्हैकि मेरै मालकै लाअ हुंह ऐबै नोकरी का पोर्ही काढी, नां ता हुंह खेचै कदाल़ च़की सकदअ और भिख निं मांगी सकदअ तेते हणीं लोगा का शरम?’
16	4	तेऊ सोठी एक तरकीब, ‘मुंह करनअ किज़ै इहअ कि ज़ेभै हुंह एऊ भढारीए नोकरी का दूर होए, तेभै लोग ता दैए मुल्है आपणैं घरै ज़ैगा।’
16	5	“तेखअ शादै तेऊ आपणैं मालके दैणदार मांझ़ै सोभ ज़ण्हैं और तिन्नां हरेकी का पुछ़अ, ‘ताह मेरै मालको किज़ै आसा दैणा लै?’
16	6	एकी बोलअ इहअ, ‘शौ मण तेल।’ तेऊ बोलअ इहअ, ‘आपणीं खात्तै-बही निंऊं और एथ लिख पज़ाह मण तेल।’
16	7	“तेखअ पुछ़अ तेऊ दुजै का, ‘ताह किज़ै आसा दैणा लै?’ तेऊ बोलअ, ‘मुंह आसा शौ मण गिंहूं दैणा लै।’ तेऊ बोलअ तेऊ लै, ‘आपणीं खात्तै-बही निंईं करै लिख तेथ अशी मण गिंहूं।’
16	8	“तेऊ मालकै सराहअ सह पापी भढारी कि तेऊ किअ बडी च़लाकी संघै काम। किल्हैकि एऊ जुगे लोग आसा आपणैं ज़मानें लोगे रिती और बभारा दी धर्मीं लोगा का खास्सै च़लाक।
16	9	हुंह बोला तम्हां लै कि संसारे ज़ैदाता करै बणांआ आप्पू लै संघी-साथी। ताकि ज़ेभै तम्हैं एऊ संसारा का डेओए, ता तेभै परमेशर तम्हां सदा रहणैं आल़ै बसेरै लै निंए।
16	10	“ज़ुंण थोल़ै का थोल़ै दी भरोस्सैमंद आसा सह हणअ खास्सै दी बी भरोस्सैमंद और ज़ुंण थोल़ै का थोल़ै दी बेईमान आसा सह आसा खास्सै दी बी बेईमान।
16	11	तैहीता संसारे कमाई दी तम्हैं भरोस्सैमंद नांईं रहे ता तम्हां का स्वर्गो शुची ज़ैदात कुंणी लाई दैई?
16	12	ज़ै तम्हैं पराई ज़ैदाता दी भरोस्सैमंद नांईं रहे तै ज़ुंण थारअ आसा, सह कुंणी लाअ तम्हां लै दैई?
16	13	“कोहै टैहलू निं दूई मालके सेऊआ करी सकदअ, किल्हैकि एकी संघै ता डाहणीं तेऊ झ़ूरी और दुजै संघै डाहणीं तेऊ ज़ीद या एकी संघै रहणअ तेऊ मिली और दुजअ हणअ तेऊ लै नकाम्मअ। परमेशर और धन दुहीए निं तम्हैं कठा सेऊआ करी सकदै।”
16	14	फरीसी ज़ुंण लाल़च़ी तै, तिंयां लागै इना गल्ला शूणीं करै ठठै करदै।
16	15	ईशू बोलअ तिन्नां लै, “मणछा सम्हनै ता बणां तम्हैं आपणैं आप शुचै धर्मीं। पर परमेशरा का आसा थोघ कि थारै दिलै किज़ै आसा, किल्हैकि ज़ुंण च़िज़ा-बस्तिए साबै मणछे आछी दी महान आसा, सह आसा परमेशरे आछी दी च़िल़्हखरी।
16	16	“बधान और परमेशरे गूर हुऐ युहन्ना तैणीं, और युहन्ना डुबकी दैणैं आल़े ज़मानैं ओर्ही एभै तैणीं रहै परमेशरे राज़ो खुशीए समादा खोज़दै, और हर कोई आसा लागअ द बडै छ़ेकै तेथ डेऊंदअ।
16	17	सरग और पृथूई टल़णैं पर बधानो निं एक बिंदू बी टल़ी सकदअ।
16	18	“ज़ुंण आपणीं बेटल़ी छ़ाडी करै दुजी संघै बैह करा, सह करा कंज़रैई, और ज़ुंण बी तैहा छ़ाडी दी बेटल़ी संघै बैह करा, सह बी करा कंज़रैई।
16	19	“एक सेठ मणछ त, सह रहा त मलमले लाला रंगे झिकल़ै बान्हीं करै बडी आल-मस्ती दी। सह दैआ त धैल़ भोज़।
16	20	तेखअ त लाज़र नांओं एक गरीब दुखणैं करै भर्हुअ द मणछ, तेऊ दैआ तै लोग धैल़ तेऊ सेठे दुआरा सेटा पजैल़ी।
16	21	सह च़ाहा त कि तेऊ सेठे खाणैं-पिणैं का बच़अ द ज़ुठअ सह खाई करै आपणअ पेट भरी सके, कुत्तै बी एछा तै तेऊए देही दी पल़ै दै ज़खमा च़ाटदै।
16	22	“तेखअ हुअ इहअ कि सह गरीब मूंअ, और स्वर्ग दूतै निंयं सह संघा बशैल़अ सह आबरामा संघै। सह सेठ बी मूंअ और सह डाहअ लोगै दाबी।
16	23	तेखअ पल़अ सह नरकै डेऊई करै दुखा दी और तेऊ भाल़अ आपणीं आछी करै उझै कि सह गरीब लाज़र आसा आबरामा संघै बेठअ द!
16	24	“तेऊ लाई आबरामा लै हाक्का कि हे पित्तर आबराम, मुल्है कर झींण। एऊ लाज़रा छ़ाड मुंह सेटा लै, कि अह आपणीं गुंठीए मुंडकी पाणीं दी भेऊई करै मेरी ज़िभ ठांढी करे, हुंह आसा लागअ द एसा आगी जैंदरी चाछल़दअ।
16	25	“पर आबरामै दैनअ तेऊ लै इहअ ज़बाब, ‘शोहरूआ आद फरेऊ, तूह आसा मुक्कअ द आपणीं ज़िन्दगी सोभै बधिया च़िज़ा भोगी और तिहअ ई लाज़रै आसा भोगी दी सोभ बूरी च़िज़ा। तैही भेटी एऊ इधी शांती और तूह आसा लागअ द इधी चाछल़दअ।’
16	26	इना सोभी गल्ला छ़ाडी करै आसा हाम्हां और तम्हां मांझ़ै एक बडी भारी डुघी खाल़्ही बणांईं दी कि ज़ुंण इधा का पारा बाखा लै तम्हां सेटा लै एछणअ च़ाहे, तिंयां निं डेऊई सके, और नां ता पारा बाखा का कोई हाम्हां सेटा लै एछी सके।
16	27	“तेऊ सेठै बोलअ, ‘हे पित्तर आबराम, मेरी आसा ताखा एही अरज़ कि एऊ लाज़रा छ़ाड बापस मेरै बाप्पूए घरै।
16	28	किल्हैकि मेरै आसा पांज़ भाई, तिन्नां का खोज़णीं मुंह ईंयां सारी गल्ला, इहअ निं हआ कि तिंयां बी ऐहा नरके दुख दाह जैंदरी पल़े।’
16	29	“आबरामै बोलअ तेऊ लै, ‘तिन्नां का आसा परमेशरे गूर मुसा दैनअ द बधान और परमेशरे गूरे शास्त्रे कताबा, तिंयां सका तिन्नां शूणीं।’
16	30	“पर तेऊ बोलअ आबरामा लै इहअ कि नांईं, बाप्पू, ‘ज़ै कोई तिन्नां सेटा मरी करै बापस फिरे तै करनअ तिन्नां विश्वास।’
16	31	“आबरामै बोलअ, ‘ज़ै कोई परमेशरे गूर मुसा खोज़ै दै बधाने और परमेशरे होरी गूरे नांईं शुणदै ता ज़ै मरी करै बी कुंण ज़िऊंदअ होए, तिन्नां निं तैबी सह मनणी।’”
17	1	तेखअ बोलअ ईशू आपणैं च़ेल्लै लै, “परिक्षा रहा ज़िन्दगी दी एछदी लागी पर तेऊ मणछा लै एछणी खरी! ज़ुंण दुजै का बी पाप कराऊआ।
17	2	ज़ुंण मुंह दी विश्वास करनै आल़ै का पाप कराऊआ तेऊ लै दैणीं परमेशरा सज़ा। च़ाऐ सह मणछ इना लान्हैं ज़िहअ किल्है निं होए। तेऊ लै हणअ त इहअ ठीक कि तेऊए गल़ै बडी टोल्ह बान्हीं करै पाणअ त सह समुंदरै शोटी।
17	3	होशा बाशा दी रहा, “ज़ै तेरअ साथी भाई पाप करे, तै दैऐ तेऊ नैरनीं ज़ै सह मन फरेओए, तै कर तेऊ माफ।
17	4	ज़ै पूरी धैल़ी सह साता बारी पाप करे, और साता ई बारी सह ताह सेटा फिरी करै माफी मांगे, ता तेऊ लै करै माफ।”
17	5	शधाणूं बोलअ प्रभू ईशू लै, “हाम्हां का खोज़ इहअ ज़ेता करै म्हारअ विश्वास पाक्कअ होए।”
17	6	प्रभू ईशू बोलअ तिन्नां लै इहअ, “ज़ै तम्हां शाऊईए दाणैं बराबर बी विश्वास हंदअ, तै सका तै तम्हैं एऊ चिम्मूंए बूटा लै बोली कि ज़लैल़ै का पेछ़ुई करै लाग समुंदरै, थारी गल्ल मनणी ती एऊ।
17	7	“पर तम्हां मांझ़ै इहअ कुंण आसा, ज़सरअ टैहलू बल्द ज़ुंडा या भेडा च़राऊआ, और ज़ांऊं सह खेचा का काम-काज़ करी करै एछा ता तेऊ लै बोला इहअ कि तेभी बेश रोटी खांदअ?
17	8	तेखअ इहअ निं बोले कि मुल्है बणांआ खाणां-पिणां लै और ज़ांऊं तैणीं हुंह खाई-पिई नांईं मुक्के तेभै तैणीं कर आपणीं कुछी गाची बान्हीं मेरअ टैहलू बणीं करै मेरी सेऊआ और तेखअ खाऐ तूह बी रोटी।
17	9	तेऊ कै आपणैं तेऊ टैहलूओ बडअ सान डाहंणअ कि ज़ुंण बी काम मंऐं बोलै, ईंयां किऐ एऊ सोभ?
17	10	“एऊ ई साबै मुक्का तम्हैं बी तिन्नां कामां करी ज़हा करना लै तम्हां लै हुकम आसा त दैनअ द, तेखअ बोलै इहअ कि हाम्हैं आसा नकाम्मैं टैहलू; कि ज़ुंण हाम्हां करनअ च़ाहिए त हाम्हैं किअ सह ई।”
17	11	तेखअ हुअ इहअ कि येरुशलेम नगरी लै डेऊंदी बारी त ईशू लागअ द सामरी और गलील लाक्कै जैंदरे बाता डेऊंदअ।
17	12	गराऊंए बाती डेऊंदी भेटै ईशू दस मणछ। तिन्नां ती कोल़्ह निखल़ी दी। ()
17	13	तिन्नैं कोल़्हे बमारी आल़ै मणछै पाई दूर खल़्हुई करै लैल़ा और बोलअ, “हे ईशू, हाम्हां लै कर झींण”।
17	14	ईशू तिन्नां भाल़ी करै बोलअ, “डेओआ, मांदरै डेऊई करै एछा परोहिता का रहैऊई ताकि तिन्नां का थोघ लागे कि तम्हैं गऐ कोल़्हे बमारी का ठीक हई।” हांढदी-हांढदी गई तिंयां कोल़्हे बमारी का ठीक हई। ()	WRONG ALIGNMENT
17	15	तेखअ तिन्नां मांझ़ै एकी मणछै ज़ांऊं भाल़अ सह गअ ठीक हई, तेऊ किअ ज़ोरै-ज़ोरै परमेशरे ज़ै-ज़ैकार और सह फिरअ ईशू सेटा लै बापस।
17	16	तेऊ टेक्कअ ईशू सेटा माथअ और तेऊ मनअ बडअ भारी शूकर। सह मणछ त होरी ज़ातीओ सामरी लाक्कै का।
17	17	एता लै बोलअ ईशू, “कै दस ज़ण्हैं निं हुऐ राम्बल़ै? तै तिंयां नौ ज़ण्हैं किधी आसा?
17	18	एऊ परदेसी छ़ाडी होर कोहै निं निखल़अ, ज़ुंण परमेशरे बड़ाई करदअ?”
17	19	तेखअ बोलअ ईशू तेऊ लै, “उझ़ू, डेऊ, तेरै विश्वासै बच़ाऊअ तूह।”
17	20	ज़ांऊं फरीसी ईशू का पुछ़अ, “परमेशरो राज़ केभै एछणअ तेतो कै नछ़ैण हणअ?” ईशू दैनअ तिन्नां लै ज़बाब, “परमेशरो राज़ निं प्रगटअ एछदअ।
17	21	लोग निं इहअ बोली सकदअ कि भाल़ा, इधी आसा, या तिधी आसा, किल्हैकि भाल़ा, परमेशरो राज़ आसा तम्हां मांझ़ै।”
17	22	तेखअ बोलअ ईशू आपणैं च़ेल्लै लै, “इहै धैल़ै बी एछणैं, ज़हा दी तम्हां मुंह मणछे शोहरूए धैल़ी मांझ़ै एक धैल़ी च़ाहणीं भाल़णीं पर तम्हैं निं भाल़ी सकदै।
17	23	लोगा बोल़णअ तम्हां का कि भाल़ा, मसीहा आसा इधी या मसीहा आसा तिधी, पर तम्हैं डेओऐ आपणीं बाता, तिन्नां पिछ़ू डेऊई निं कबाता पेशी।
17	24	किल्हैकि ज़ेही बिज़ल़ी सरगै एकी बाखा निखल़ी करै दुजी बाखा च़मका, तिहअ भाल़णअ हुंह मणछो शोहरूओ सोभी स्वर्गा का पृथूई लै फिरी एछदअ बी।
17	25	पर पैहलै आसा ज़रूरी कि सह बडअ भारी दुख ज़िरे और एऊ जुगे लोग तेऊ नकाम्मअ समझ़े।
17	26	“ज़िहअ म्हारै पित्तर नूहे ज़मानैं हुअ, तिहअ ई हणअ मुंह मणछे शोहरूओ फिरी एछणअ बी।()
17	27	“ज़हा धैल़ी तैणीं नूह ज़हाज़ा दी नांईं बेठअ, तेभै तैणीं रहै लोग खांदै-पिंदै लागी, और तिन्नां मांझ़ै हआ तै शादी-बैह, और तेखअ हूऐ तिंयां पाणींए प्रल़या दी बरैबाद।
17	28	तेखअ ज़िहअ म्हारै पित्तर लूते ज़मानैं हुअ कि लोग रहै खांदै-पिंदै और लैण-दैण करदै, बूटा लांदै और घरा बणांदै।
17	29	पर ज़हा धैल़ी लूत सदोम नगरी का निखल़अ, तेसा धैल़ी बरशी सरगा का आग और गंधक और तेसा नगरीए सोभ लोग किऐ खतम।()
17	30	ठीक तिहअ ई हणअ तेभै बी ज़ेभै हुंह मणछो शोहरू एछणअ।
17	31	“तेसा धैल़ी ज़ुंण छ़ाप्परै होए, तिंयां निं घरा भितरा का किछ़ी गल्ला निंणे तैणीं उंधै होथी और नां घरा भितरा लै डेऊई करै बगत बरैबाद करी और तिहै ई ज़ुंण खेचै होए, तिंयां निं पिछ़ू फिरी।
17	32	लूते लाल़ी डाहै आद।()
17	33	ज़ुंण आपणअ प्राण बच़ाऊंणअ च़ाहे, सह करा तेता बरैबाद और ज़ुंण आपणअ प्राण खोए तेऊ डाहंणअ सह ज़िऊंदअ।
17	34	“हुंह खोज़ा तम्हां का कि तेसा राची हणैं लोग मांज़ै दी सुत्तै दै और तिन्नां मांझ़ै एक निंणअ और दुजअ छ़ुटणअ तिधी।
17	35	दूई बेटल़ी हणीं संघा लागी दी शिला दी पिशदी, एक च़कणीं उझै और दुजी छ़ाडणीं तिधी।
17	36	दूई मणछ हणैं खेचै, एक निंणअ और दुजअ छ़ाडणअ तिधी।”
17	37	इना गल्ला शूणीं तिन्नैं ईशू लै बोलअ, “हे प्रभू अह किधी हणअ?” ईशू बोलअ तिन्नां लै, “ज़िधी ल्हासा आसा, तिधी हणीं गरली कठा।”()
18	1	एकी धैल़ै खोज़अ ईशू आपणैं च़ेल्लै का उदाहरण इहअ समझ़ाऊंणा लै कि धैल़ करनी प्राथणां और हैअ निं छ़ाडणअ,
18	2	“एकी नगरी रहा त एक न्यायी। सह नां परमेशरा का डरदअ त और नां कसा मणछे परबाह करदअ त।
18	3	“तेसा ई नगरी रहा ती एक बिधबा बी। सह बोला ती तेऊ सेटा एछी करै, ‘मेरअ फैंसलअ करी करै मुंह बच़ाऊ मेरै दुशमणा का।’
18	4	कई धैल़ै तैणीं की तेऊ तेसरी गल्ला शूणीं नां शूणीं। पर खिरी किअ तेऊ आपणैं मनैं बच़ार, ‘एही ता निं हुंह परमेशरा का डरदअ और नां हुंह मणछे परबाह करदअ।
18	5	तैबी आणी एसा बिधबा बेटल़ी मुल्है अंतै, एसरअ फैंसलअ हुअ मुंह ऐबै करनअ, इहअ निं हआ कि अह घल़ी-घल़ी एछी डाहे धैल़ कांग लाई।’”
18	6	प्रभू ईशू बोलअ, “शूणां, अह बेईमान न्यायी किज़ै बोला?
18	7	परमेशर कै आपणैं छ़ांटै दै मणछो न्याय निं करी सकदअ? ज़ुंण राची धैल़ी तेऊए अरज़ दैंदै हआ लागै दै; तेऊ कै तिन्नें बारै देर लाई करी।
18	8	हुंह बोला तम्हां का, तेऊ करनअ तेभी तिन्नों न्याय; तैबी ज़ेभै हुंह मणछो शोहरू एछणअ, तेभै कै तेऊ पृथूई दी विश्वास भेटणअ?”
18	9	तेखअ खोज़अ ईशू कई लोगा लै उदाहरण ज़ुंण आपणैं आप्पू भरोस्सअ डाहा तै, कि हाम्हैं आसा धर्मीं, और होरी समझ़ा तै तिंयां नकाम्मअ,
18	10	“दूई मणछ तै, तिंयां नाठै मांदरै प्राथणां करदै। एक त फरीसी और दुजअ त कारै गराहणै आल़अ।
18	11	फरीसी लागअ खल़अ उझ़ुई करै आपणैं मनें एही प्राथणां करदअ, ‘हे परमेशर, हुंह करा तेरअ शूकर कि हुंह निं इना होरी मणछा ज़िहअ बूरअ आथी, नां इना च़ोरी और घात करनै आल़अ आथी, नां हुंह इना कंज़रै लोगा ज़िहअ आथी। नां हुंह एऊ कारै गराहणै आल़अ आथी ज़ुंण लोगा का च़लाकी करै लुटा।
18	12	हुंह करा हबते दूई बारी ब्रत और आपणीं सारी कमाईओ दसुअ हेस्सअ बी दैआ हुंह तेरै मांदरै।’
18	13	“पर तेऊ कारै गराहणै आल़ै निं दूर खल़्हुई करै स्वर्गा बाखा भाल़णअ बी च़ाहअ, तेऊ बोलअ आपणीं हीक पटाकी प्राशत करी करै, ‘हे परमेशर हुंह आसा पापी मुल्है कर झींण।’()
18	14	“हुंह बोला तम्हां लै इहअ कि सह दुजअ निं पर अहैई कारै गराहणै आल़अ मणछ नाठअ धर्मीं बणीं करै आपणैं घरा लै। किल्हैकि ज़ुंण बी आप्पू बडअ समझ़े, सह करनअ होछ़अ और ज़ुंण आप्पू होछ़अ समझ़े, सह करनअ बडअ।”
18	15	तेखअ लागै लोग आपणैं लान्हैं बी ईशू सेटा लै आणदै कि ईशू तिन्नां दी आपणअ हाथ डाही करै बर्गत दैऐ; और च़ेल्लै लागै तिन्नां नैरदै कि इहअ निं करा।
18	16	ईशू बोलअ तिंयां शोहरू आप्पू सेटा शादी करै, “इना दैआ मुंह सेटा लै एछणैं, इना निं रोक्का आथी। किल्हैकि इना लान्हैं ज़िहै लोगो ई आसा परमेशरो राज़।
18	17	हुंह खोज़ा तम्हां का सत्त कि ज़ुंण बी परमेशरे राज़ा इना शोहरू ज़िहअ ग्रैहण निं करे, सह निं तेथ कधि डेऊई सकदअ।”
18	18	एकी हाकमै पुछ़अ ईशू का इहअ, “हे भलै गूरू, सदा रहणैं आल़ी ज़िन्दगी पाणा लै मुंह किज़ै लागणअ करनअ?”
18	19	ईशू बोलअ तेऊ लै, “तूह मुल्है भलअ किल्है बोला? परमेशरा सुआई निं होर कोहै बी भलअ आथी।
18	20	तूह इना हुकमा ता ज़ाणा होए कि हत्या निं करनी, कंज़रै निं हणअ, च़ोरी निं करनी, झ़ुठी गवाही निं दैणीं और आपणैं आम्मां-बाप्पूए करनी सेऊआ-च़ाकरी।”
18	21	तेऊ मणछै बोलअ ईशू लै, “इना गल्ला मना हुंह होछ़ी उझै!”
18	22	इहअ शूणीं बोलअ ईशू तेऊ लै, “ताह दी आसा अज़ी बी एकी गल्ले कामीं! आपणअ सोभ किछ़ बेच़ी करै दै दुखी दल़िदरा लै बांडी और ताह भेटणअ एते बदल़ै स्वर्गे धन; और आप्पू एछ मुंह पिछ़ू।”
18	23	सह सरदार हुअ इहअ शूणीं करै बडअ भारी दुखी, किल्हैकि सह त बडअ भारी सेठ।
18	24	ईशू बोलअ तेऊ भाल़ी करै, “सेठा मणछो आसा परमेशरे राज़ा दी डेऊणअ कठण।
18	25	परमेशरे राज़ा दी सेठा मणछो डेऊणैं का आसा ऊँटो सिऊंणीए पाशी बाती डेऊणअ सान।”
18	26	तेखअ बोलअ तिन्नैं होरी ज़ुंण तिधी शूणैं तै लागै, “एऊ साबै निं च़ाल्लअ कोहिओ उद्धार हई या तै कुंण सका स्वर्गै डेऊई?”
18	27	ईशू बोलअ तिन्नां लै, “ज़ुंण मणछे भलै नांईं हई सकदअ, सह सका परमेशरे भलै हई।”
18	28	तेखअ बोलअ पतरसै ईशू लै, “भाल़, हाम्हैं आसा गऐ दै आपणअ घर बण छ़ाडी ताह पिछ़ू एछी।”
18	29	ईशू बोलअ तिन्नां लै इहअ, “हुंह खोज़ा तम्हां का सत्त कि ज़ुंण परमेशरे राज़ा लै आपणअ घर-बण, भाई-बैहण, आम्मां-बाप्पू या बेटल़ी-माठै छ़ाडे,
18	30	एऊ जुगै ता भेटणअ तिन्नां कई गुणा खास्सअ और आजू एछणैं आल़ै जुगै भेटणीं सदा रहणैं आल़ी ज़िन्दगी।”
18	31	तेखअ निंयैं तेऊ आपणैं बारा च़ेल्लै आप्पू संघा और तेखअ लागअ तिन्नां लै बोलदअ, “भाल़ा, हाम्हैं च़ाल्लै येरुशलेम नगरी लै और मुंह मणछे शोहरू लै हणीं परमेशरे गूरै बोली दी सारी गल्ला पूरी।
18	32	किल्हैकि हुंह दैणअ होरी ज़ातीए हाथै। तिन्नां करनअ मेरअ ठठअ मखौल करी करै बेइज़ती और मुल्है पाणअ तिन्नां थुकी।
18	33	हुंह च़िकणअ तिन्नां कोल़ै करै और खिरी पाणअ मारी। पर हुंह हणअ चिऊथै धैल़ै ज़िऊंदअ।”
18	34	पर तिन्नैं निं इना गल्ला मांझ़ै एक गल्ल बी समझ़ी और अह गल्ल रही तिन्नां का गुप्त। ज़िहअ ईशू बोलअ, सह निं तिन्नें समझ़ा दी आअ।
18	35	ज़ांऊं ईशू येरिहो नगरी नेल़ पुजअ, ता एक कांणअ त बाते बाढै भिख मांगदअ बेठअ द।
18	36	सह लागअ लोगे हांढणें छ़ेल़ा शूणीं पुछ़दअ, “एथ किज़ै हुअ?”
18	37	तिन्नैं खोज़अ, “नासरत नगरीओ ईशू आसा लागअ द एसा बाता डेऊंदअ।”
18	38	तेखअ तेऊ कांणै मणछै पाई हाक, “हे ईशू, राज़ै दाबेदे लुआद, मुल्है कर झींण।”
18	39	ज़ुंण आजू तै हांढदै लागै दै तिंयां लागै तेऊ नैरदै कि च़ुप्पी रह। पर सह लागअ होर बी ज़ोरै-ज़ोरै लैल़ा लांदअ, “हे राज़ै दाबेदे लुआद ईशू, मुल्है कर झींण।”
18	40	तेखअ दैनअ ईशू खल़ै उझ़ुई करै हुकम, “एऊ कांणै मणछा आणा ओर्ही मुंह सेटा लै।” ज़ांऊं सह कांणअ नेल़ आअ ता ईशू तेऊ का पुछ़अ,
18	41	“तूह किज़ै च़ाहा कि हुंह ताल्है करूं?” तेऊ बोलअ, “हे प्रभू, मुखा लोल़ी आछी का शुझुअ।”
18	42	ईशू बोलअ तेऊ लै, “भाल़अ लाग, तेरै विश्वासै हेरअ तूह बच़ाऊई।”
18	43	तेऊ मणछा का लागअ तेभी शुझदअ और परमेशरो शूकर करदी नाठअ सह ईशू संघा और सोभी लोगै बी की एता भाल़ी करै परमेशरे ज़ै-ज़ैकार।
19	1	ईशू पुजअ येरिहो नगरी।
19	2	तिधी त एक जक्कई नांओं मणछ, सह त कारै गराहणै आल़ैओ सरदार और सह त सेठ बी।
19	3	सह च़ाहा त ईशू हेरनअ कि कुंण आसा? पर खास्सै लोगे जेल्ह-मरेल्ही जैंदरी निं पिछ़ू का सह भाल़ी सकदअ त, किल्हैकि सह त बाऊंणूं।
19	4	सह ठुर्हअ ईशू भाल़अ आजू और सह उखल़अ एक फेडूए बूटा दी, तेऊ का आसा त थोघ कि ईशू एछणअ एसी बाती।
19	5	ज़ांऊं ईशू तेसा ज़ैगा पुजअ ता ईशू भाल़अ उझै बाखा लै और तेऊ लै बोलअ, “हे जक्कई, उंधै होथ आझ़ रहणअ मुंह तेरै घरै पाहुंणैं ज़रूरी।”
19	6	सह होथअ तेभी उंधै और तेऊ बडी खुशी संघै ईशू निंयं आपणैं घरा लै।
19	7	एता भाल़ी लागै सोभ लोग निंदा करदै, “अह ता एकी पापी मणछे घरै बेठअ!”
19	8	ज़ांऊं तिंयां रोटी खांदै तै बेठै दै, जक्कई उझ़ुअ खल़अ और तेऊ बोलअ ईशू लै हाथ ज़ोल़ी करै, “हे प्रभू, हेर मंऐं लाई आपणीं आधी ज़ैदात दुखी दल़िदरा गरीबा लै दैई, और ज़ै मंऐं कसरअ बेईमानी करै लुटअ बी होए, सह दैणअ मुंह च़ौगणअ बापस फरेऊई।” ()
19	9	तेखअ बोलअ ईशू तेऊ लै, “आझ़ आअ एऊ घरै उद्धार, ऐबै आसा अह बी आबरामे खांनदानी का।
19	10	किल्हैकि हुंह मणछो शोहरू आसा शोठुऐ दै लोल़अ और तिन्नों उद्धार करदअ आअ द।”()
19	11	ज़ांऊं तिंयां इना गल्ला शूणैं तै लागै दै ता ईशू खोज़अ तिन्नां का एक उदाहरण एते तैणीं कि तिंयां तै येरुशलेम नगरी नेल़ और तिंयां समझ़ा तै कि परमेशरो राज़ हणअ एभी प्रगट।
19	12	तेखअ बोलअ ईशू, “एक सेठ मणछ नाठअ दूर देशा लै कि राज़ पद लई करै बापस फिरी एछे।
19	13	तेऊ शादै आपणैं टैहलू मांझ़ै दस ज़ण्हैं। तेखअ दैनी तिन्नां मांझ़ै हरेकी लै सुन्नें सिक्कै करै भरी दस थैली बांडी, संघा बोलअ तिन्नां लै इहअ कि मेरै बापस फिरनें तैणीं करै लैण-दैण करै ढबै खटे।
19	14	पर तेऊए नगरी रहणैं आल़ै करा तै तेऊ संघै ज़ीद। तिन्नैं दैनअ तेऊ डेऊई करै पिछ़ू दूत छ़ाडी करै इहअ समाद, ‘हाम्हैं निं च़ाहंदै कि अह हाम्हां प्रैंदै राज़ करे।’
19	15	“पर ज़ांऊं सह राज़ पद लई करै बापस फिरअ ता इहअ हुअ कि तेऊ आपणैं टैहलू ज़हा का तिंयां मोहरा दैनी ती तिंयां आप्पू सेटा शादै। ताकि इहअ थोघ लागे कि तिन्नैं लैण-दैण करी करै कै खटअ।
19	16	एक टैहलू आअ तेऊ सेटा लै और बोलअ, ‘हे मालक, ज़ुंण तंऐं मुखा सुन्नें सिक्कै करै भरी दी थैली दैनी ती, तेता करै खटी मंऐं दस होर।’
19	17	“तेऊ मालकै बोलअ, ‘हुंह आसा ताल्है खुश तंऐं की सोभै गल्ला ठीक। तूह आसा सोभी का भरोस्सैमंद टैहलू। किल्हैकि तंऐं की थोल़ी गल्ले बधिया हेर-सभाल़। ऐबै बणांणअ मुंह तूह दसा गराऊंओ मुखिय।’
19	18	“तेखअ बोलअ दुजै, ‘हे मालक, ज़ुंण तंऐं मुखा सुन्नैं सिक्कै करै भरी दी थैली दैनी ती, तेता करै खटी मंऐं पांज़ होर।’
19	19	तेऊ मालकै बोलअ तेऊ लै, ‘शाबाश, तुबी कर पांज़ा गराऊंआं दी राज़।’
19	20	“पर चिऊथै बोलअ इहअ, ‘हे मालक, भाल़, ज़ुंण तंऐं मुखा सुन्नें सिक्कै करै भरी दी थैली दैनी ती, सह आसा इधी भाल़, अह आसा डाही दी मंऐं गांठल़ी दी बान्हीं।
19	21	किल्हैकि मुंह लागा ताखा डौर कि तूह आसा इहअ काठअ मणछ कि ज़ुंण तंऐं निं आथी डाहअ द तेता बी च़का तूह और ज़ुंण तंऐं नांईं बऊअ तूह लऊआ तेता बी।’
19	22	“तेखअ बोलअ मालकै तेऊ लै, ‘हे कदुष्ट टैहलू, ताल्है लाआ हुंह तेरै ई मुंहां का दोश। ज़ै ताखा थोघ त कि हुंह आसा काठअ मणछ। ज़ुंण मंऐं नांईं डाहअ तेऊ च़का हुंह और ज़ुंण मंऐं नांईं बऊअ तेऊ लऊआ हुंह।
19	23	तै तंऐं मेरै ढबै कसा लै बैज़ा करै किल्है निं दैनै ताकि हुंह तिन्नां बैज़ा सुत्ता संघी ता लंदअ बापस?’
19	24	“तेखअ ज़ुंण लोग तिधी नेल़ आसा तै खल़्हुऐ दै तेऊ मालकै बोलअ तिन्नां लै, ‘एऊ का मांगा तेसा सुन्नें सिक्कै करै भरी दी थैली ओर्ही, संघा दैआ तेता तेऊ लै ज़हा का दस आसा।’
19	25	“तिन्नैं बोलअ, ‘हे मालक, एऊ का ता सुन्नें सिक्कै करै भरी दी दस थैली पैहलै ई का आसा!’
19	26	“मालकै बोलअ इहअ, ‘हुंह बोला तम्हां लै कि सह हेरेक मणछ, ज़ुंण तेऊ का आसा, सह तेता करै बधिया बर्ताअ करी ज़ाणें तेऊ लै दैणअ होर और ज़ेतरी तेऊ ज़रुरत आसा तेऊ का हणअ तेता का खास्सअ। ज़ुंणी मणछै बधिया बर्ताअ नांईं किअ; तेऊ का मांगणअ सह बी पोर्ही ज़ुंण धख ज़िहअ तेऊ का होए बी	WRONG ALIGNMENT
19	27	पर मेरै दुशमणा का ज़ुंण इहअ नांईं च़ाहंदै तै कि हुंह तिन्नां प्रैंदै राज़ करूं, तिन्नां आणा मुंह सेटा लै और तिन्नां पाआ मारी।’”
19	28	इना गल्ला खोज़ी करै लागअ ईशू च़ेल्लै का आजू-आजू येरुशलेम नगरी लै हांढदअ।
19	29	तिंयां पुजै जैतून नांओंए धारा दी बेतफगे और बेतनियाह गराऊंआं सेटा। ता तेऊ छ़ाडै आपणैं च़ेल्लै मांझ़ै दूई ज़ण्हैं गराऊंआं लै। तेऊ बोलअ तिन्नां लै इहअ,
19	30	“पार सम्हनें नगरी लै डेओआ। तिधी पुजधी एक गाधू भेटणअ तम्हां बान्हअ द ज़ेथ प्रैंदै कधि कुंण बेठअ निं आथी। तेऊ आणा खोल्ही करै।
19	31	ज़ै तम्हां का कुंण पुछ़ै कि किल्है लाअ अह खोल्ही, तै बोलै इहअ कि प्रभू आसा एऊए ज़रुरत।”
19	32	ज़ुंण ईशू नगरी लै छ़ाडै तै तिन्नैं किअ तिहअ ई ज़िहअ-ज़िहअ ईशू तिन्नां लै बोलअ त।
19	33	ज़ांऊं गाधू खोल्हदै तै लागै दै; ता तेऊए मालकै तिन्नां लै बोलअ, “तम्हैं किल्है आसा लागै दै एऊ खोल्हदै?”
19	34	तिन्नैं बोलअ, “प्रभू आसा एऊओ किज़ै काम।”
19	35	तिन्नैं बी सह गाधू ईशू सेटा लै आणअ और आपणैं झिकल़ै पाऐ तेऊ गाधू प्रैंदै संघा हुअ ईशू तेऊ गाधू प्रैंदै शुंआर।
19	36	ज़ांऊं सह हांढदअ लागअ ता लोगै छ़ैऐ आपणैं झिकल़ै तेऊ आजू बाता। ()
19	37	ज़ांऊं ईशू नेल़ ज़िहअ जैतून धारे ढलाना दी पुजअ ता च़ेल्ले सारी मंडल़ी तिन्नां शगतीए काम ज़ुंण तिन्नैं भाल़ै तै, तिन्नां आद करी करै बडी खुशी-खुशी किअ परमेशरो ज़ै-ज़ैकार
19	38	तिंयां तै इहअ बोलदै लागै दै, () “परमेशर दैआ तेऊ राज़ै लै बर्गत ज़ुंण तेऊए नांओंऐं एछा, स्वर्गै शांती और सरगै लोल़ी परमेशरे महिमां हुई।”
19	39	तेखअ लोगे झाल़ै मांझ़ा का लागै कई फरीसी बोलदै, “हे गूरू इना च़ेल्लै दै नैरनीं।”
19	40	ईशू दैनअ तिन्नां लै ज़बाब, “ज़ै ईंयां च़ुप्पी रहै ता पात्थरा पाणीं मेरी ज़ै-ज़ैकार करना लै लैल़ा।”
19	41	ज़ांऊं ईशू येरुशलेम नगरी नेल़ पुजअ ता नगरी भाल़ी पाई ईशू लेरा।
19	42	तेखअ बोलअ ईशू, “भलअ हणअ त इहअ, हाँ, ताखा एसा धैल़ी शांतीए गल्लो थोघ लागदअ। पर ऐबै गई तिंयां तेरी आछी सेटा का लुक्की।()
19	43	“किल्हैकि तिंयां धैल़ी बी एछणी ताल्है कि तेरै दुशमणा गोटणअ तूह फेर-फिरदअ और तूह घेपणअ च़ऊ बाखा।
19	44	तिन्नां करनी सारी दुआली ढोल़ी करै बरैबाद। तिन्नां करनै तूह और तेरै शोहरू-माठै खतम। ज़ै पात्थर प्रैंदै पात्थर बी होए टेक्कअ द सह बी पाणअ तिन्नां ढोल़ी। इहअ हणअ तै कि तंऐं निं सह मोक्कअ बछ़ैणअ ज़ेभै परमेशर ताह बच़ाऊंदअ आअ त।”
19	45	तेखअ ईशू मांदरै नाठअ और तिन्नां बेच़णैं आल़ै लागअ बागा लै काढदअ।
19	46	ईशू बोलअ तिन्नां लै, “शास्त्रा दी आसा लिखअ द, ‘मेरअ मांदर हणअ प्राथणां करनैओ घर।’ पर तम्हैं आसा डाही दी अह ज़ेही च़ोरा-डाकुए लुक्की रहणें ज़ैगा बणांईं दी।”()
19	47	ईशू रहअ धैल़ मांदरै शिक्षा दैंदअ लागी। पर प्रधान परोहित और शास्त्री और लोगे प्रधान लागै ईशू मारनें मोक्कै लोल़ै।
19	48	पर तिंयां निं कोई बी तरिकै करै मारी सकै। किल्हैकि लोग शूणां तै ईशूए गल्ला बडै भारी च़ाऊआ करै।
20	1	एकी धैल़ी हुअ इहअ कि ज़ांऊं ईशू मांदरै लोगा लै शिक्षा दैंदअ और खुशीए समादा खोज़दअ त लागअ द, ता तिधी नेल़ एछी खल़्हुऐ प्रधान परोहित, शास्त्री और तिन्नें मुखियै।
20	2	तिंयां लागै बोलदै, “हाम्हां का खोज़ इहअ कि ताह इना कामां करनैओ किज़ै हक आसा और सह कुंण आसा, ज़ुंणी ताल्है हक आसा दैनअ द?”
20	3	ईशू बोलअ तिन्नां लै, “हुंबी पुछ़ा तम्हां का एक सुआल, तम्हैं खोज़ा मुखा इहअ
20	4	युहन्ने डुबकी कसा बाखा का ती? स्वर्गा बाखा का कि संसारे मणछा बाखा का?”
20	5	तिंयां लागै तेखअ आप्पू मांझ़ै इहै हठल़दै, “ज़ै हाम्हैं इहअ बोले कि स्वर्गा का, तै एऊ बोल़णअ हाम्हां लै इहअ कि तै तम्हैं तेऊओ विश्वास किल्है निं किअ?
20	6	और ज़ै हाम्हैं बोले कि मणछा बाखा का, ता लोगा मारनै हाम्हैं पात्थरा करै, किल्हैकि तिंयां मना इहअ कि युहन्ना आसा त परमेशरो गूर।”
20	7	तिन्नैं बोलअ ईशू लै इहअ, “हाम्हां का निं थोघै कि युहन्ना कसा का भेटअ तेतो हक।”
20	8	ईशू दैनअ तिन्नां लै ज़बाब, “तम्हैं निं मेरी सुआलो ज़बाब दैनअ आथी! हुंबी निं तम्हां लै एसा गल्ला खोज़दअ कि मुल्है हिझ़ इना कामां करनैओ हक कुंणी दैनअ।”
20	9	तेखअ खोज़अ ईशू लोगा का एक उदाहरण, “एकी मणछै लाअ अंगूरो बगिच़अ। तेखअ डाहअ सह बगिच़अ होरी ज़िम्मींदारा का ठेकै दी दैई और आप्पू नाठअ परदेसा लै।()
20	10	“तेखअ हुअ खास्सै धैल़ै बाद इहअ कि तेऊ छ़ाडअ आपणअ एक टैहलू तिन्नां सेटा लै कि अंगूरे बगिच़ेए साला बाद हुई कमाई मांझ़ै तेऊओ हेस्सअ दैआ ओर्ही। पर तिन्नैं पाअ सह च़िकी और सह फिरअ बापस।
20	11	तेखअ छ़ाडअ तेऊ तिन्नां सेटा लै एक होर टैहलू, पर सह बी छ़ाडअ तिन्नैं च़िकी मारी बेइज़ती करी करै बापस रित्तै हाथै।
20	12	तेखअ छ़ाडअ तेऊ चिऊथअ और सह बी किअ तिन्नैं घायल, तेखअ दरल़ाऊअ तिधा का।
20	13	“खिरी सोठअ अंगूरे बगिच़ेए मालकै इहअ, ‘ऐबै हुंह कै करूं?’ ऐबै छ़ाडणअ मुंह आपणअ शोहरू ज़हा संघै हुंह खास्सी झ़ूरी करा तेऊओ अदर ता हेरे तिंयां करी।
20	14	“ज़ांऊं तिन्नैं ज़िम्मींदारै भाल़अ कि तेऊओ शोहरू आअ ता तिन्नैं किअ आप्पू मांझ़ै बच़ार, ‘अह आसा तेऊए लुआद, एछा अह पाणअ हाम्हां मारी और बादा का हणीं सारी ज़ैदात म्हारी।’
20	15	तिन्नैं बी काढअ सह अंगूरे बगिच़ै का बागै और सह पाअ मारी। ऐबै सोठा तम्हैं कि अंगूरे बगिच़ेए मालका तिन्नां संघै कै करनअ?
20	16	तेऊ एछणअ और तिंयां ज़िम्मींदार करनै तेऊ खतम और अंगूरो बगिच़अ दैणअ तिन्नां होरी का।” इहअ शूणीं करै तिन्नैं बोलअ, “परमेशर निं इहअ करे।”
20	17	ईशू बोलअ तिन्नां बाखा भाल़ी करै, “तै अह कै आसा शास्त्रा दी लिखअ द,() ‘ज़ुंण पात्थर राज़ मिस्त्री नकाम्मअ समझ़अ त, सह ई बणांईं कूणींए ज़ान।’
20	18	“ज़ुंण एसा ज़ानीं प्रैंदै पल़े, तेऊए हणीं छ़णीं-छ़णीं और ज़हा प्रैंदै अह ज़ान पल़े तेऊओ हणअ च़ूर।”()
20	19	शास्त्री और प्रधान परोहितै च़ाहअ ईशू ढाकणअ किल्हैकि तिंयां गऐ समझ़ी कि अह उदाहरण बोलअ एऊ हाम्हां लै, पर तिंयां डरै तिधी लोगा का।
20	20	पर तिंयां रहै ईशू लै ताखुई और तेऊ पिछ़ू लाऐ भेद लणै आल़ै धर्मीं मणछे भेश बणांईं करै, ताकि तेऊए कोई नां कोई गलती ढाके; और तेऊ हाम्हैं मुखिये हाथै दैई सके।
20	21	तिन्नैं पुछ़अ ईशू का, “हे गूरू, हाम्हां का आसा थोघ कि तूह आसा शुचअ और सखाऊआ बी शुचअ, और कसा संघै भेदभाब बी निं करदअ, परमेशरा सेटा डेऊणे बात खोज़ा तूह सत्ता दी।”
20	22	ऐबै खोज़ तूह इहअ कि म्हारअ माहा राज़ै लै कारअ दैणअ राम्बल़ी गल्ल आसा कि माल़ी?
20	23	पर ईशू हेरी तिन्नें दिलो कपट समझ़ी और तिन्नां लै बोलअ, “रोम राज़ो एक सिक्कअ रहैऊआ मुखा।
20	24	एथ दी कसरी मुर्ति और नांअ आसा?” तिन्नैं बोलअ, “माहा राज़ैओ।”
20	25	ईशू बोलअ तिन्नां लै, “ज़ुंण माहा राज़ैओ आसा, तेऊ दैआ माहा राज़ै लै और ज़ुंण आसा परमेशरो तेऊ दैआ परमेशरा लै।”
20	26	तिंयां निं लोगे सम्हनै तेसा गल्ला ढाकी सकै पर तिंयां हुऐ तेऊए ज़बाबा शूणीं रहैन और तिंयां रहै च़ुप्पी।
20	27	तेखअ सदुकी ज़ुंण इहअ बोला कि मूंऐं दै का ज़िऊंदअ हणअ निं किधी आथी और तिन्नां मांझ़ै कई आऐ ईशू सेटा लै और पुछ़अ कि
20	28	“हे गूरू, परमेशरे गूरै मुसा आसा हाम्हां लै इहअ लिखअ द कि, ज़ै कसरअ भाई आपणीं लाल़ी रहंदी बाझ़ी लान्हैं हई मरे, ता तेऊओ दुजअ भाई करै तेसा संघै बैह और आपणैं भाई लै करै लुआद पैईदा। ()
20	29	“ता एकी ज़ैगा तै सात भाई और पैहलअ भाई मूंअ बैह करी करै और तेऊए निं कोई बी लुआद हूई।
20	30	इहअ करै दुजै और चिऊथै बी किअ तेसा संघै ई बैह।
20	31	इहअ करै तिंयां सात भाई मूंऐं बाझ़ी लुआद पैईदा करी।
20	32	खिरी तिन्नां सोभी का पिछ़ू मूंईं सह बेटल़ी बी।
20	33	ता, ऐबै ज़ेभै सह भी ज़िऊंदी हणीं ता सह कसरी बेटल़ी हणीं? किल्हैकि सह ता पैहलै साता ज़ण्हे बेटल़ी ती।”
20	34	ईशू बोलअ तिन्नां लै, “एऊ जुगे मणछ ता करा बैह शादी
20	35	पर ज़ुंण तेता जोगी होए, कि तेऊ जुगै तिन्नां मरी करै भी ज़िऊंणअ भेटे, तिन्नें निं बैह शादी हणीं।
20	36	नां ता तिंयां भी मरनै, तिंयां हणैं स्वर्ग दूता ज़िहै, और ज़िऊंदै हणें आल़ी लुआद हई करै हणैं तिंयां परमेशरे लुआद।
20	37	“परमेशरे गूरै मुसा आसा ज़ल़दै झ़ाकल़ा आल़ी कथैया दी अह गल्ल प्रगट की दी कि मूंऐं दै हआ ज़िऊंदै। सह बोला प्रभू लै, ‘हुंह आसा तेरै पित्तर आबराम, इसहाक और याकूबो परमेशर।’()
20	38	परमेशर निं मुल्दैओ आथी पर सह आसा ज़िऊंदैओ परमेशर। किल्हैकि तेऊ लै आसा सोभै ज़िऊंदै।”
20	39	इहअ शूणीं तिन्नां शास्त्री मांझ़ा का कई ज़ण्हैं बोलअ इहअ, “हे गूरू, तंऐं बोलअ ठीक।”
20	40	तेखअ निं तिन्नां कोही बी तेऊ का पुछ़णें हिम्मत हुई।
20	41	ईशू पुछ़अ तिन्नां का सुआल, “मसीहा लै दाबेद राज़ैओ शोहरू किल्है बोला?
20	42	राज़अ दाबेद बोला आप्पै भज़ने कताबा दी इहअ, ‘प्रभू बोलअ मेरै प्रभू का, मेरै दैहणै बेश,
20	43	ज़ेभै तैणीं कि हुंह तेरै दुशमणा तेरै खूरा हेठै निं करूं।’
20	44	“राज़अ दाबेद ता तेऊ लै प्रभू बोला, तै सह तेऊओ शोहरू किहअ करै हुअ?”
20	45	ज़ांऊं सोभ लोग तै शुणदै लागै दै ता ईशू बोलअ आपणैं च़ेल्लै का,
20	46	“इना शास्त्री का रहै चतैन, ज़ुंणी ईंयां लोगा रहैऊंणा लै लाम्मै च़ोल़ै हआ बान्हैं दै। कि तिंयां किहै महान आसा। ईंयां च़ाहा कि लोगै लोल़ी तिन्नां सेटा हाथ ज़ोल़ै। आराधना कोठी दी लोल़ी इना खास-खास ज़ैगा बेशणा लै, धामा दी च़ाहा तिंयां ज़ुदै ज़िहै खास ज़ैगा बेशणअ।
20	47	ईंयां लुटा च़लाकी करै बिधबा बेटल़ीए घर। होरी का रहैऊंणा लै फिरा ईंयां खास्सी घल़ी प्राथणां करदै। इना लै भेटणीं सोभी का खास्सी सज़ा।”
21	1	ईशू भाल़ै मांदरे भढारा दी पाअ बडै-बडै सेठ मणछै आपणैं साबै बडअ भारी दान।
21	2	और ईशू भाल़ी एक गरीब बिधबा बी तेथ दूई चाम्बे सिक्कै पांदी।
21	3	तेखअ बोलअ ईशू आपणैं च़ेल्लै का, “हुंह खोज़ा तम्हां का सत्त कि एसा गरीब बिधबा बेटल़ी दैनअ होरी सोभी सेठ लोगा का खास्सअ दान।
21	4	किल्हैकि सोभी दैनअ आपणैं खास्सै का थोल़अ ज़िहअ। पर एसा का त थोल़अ ज़िहअ और एसा पाई आपणीं सारी कमाई दान करी।”
21	5	तेऊए च़ेल्लै मांझ़ै बोलअ कई इहअ, “अह मांदर भाल़ किहै बडै-बडै शोभलै पात्थरा करै आसा बणांअ द और शोभली च़िज़ा करै सज़ाऊअ द।” ता ईशू बोलअ,
21	6	“इहै धैल़ै बी एछणैं, ज़ेभै ईंयां ज़ुंण बी तम्हैं इधी भाल़ा, ज़ै इधी पात्थर प्रैंदै पात्थर बी होए टेक्कअ द सह बी पाणअ एकी धैल़ै ढोल़ी।”
21	7	तिन्नैं पुछ़अ ईशू का, हे, “गूरू, इहअ कधू हणअ? ज़ांऊं ईंयां गल्ला पूरी हणीं, तेसा बेलो कै नछ़ैण हणअ?”
21	8	ईशू बोलअ तिन्नां लै, “चतैन रहै, कसरै ज़ाणैं निं लागी, कई बोल़णअ मेरै नांओंऐं एछी करै कि हुंह आसा सह ई; अह बगत आसा गअ द नेल़ एछी, तम्हैं तिन्नां पिछ़ू निं डेऊई।()
21	9	“ज़ेभै तम्हां का देशै जुध हणें और जुधे गल्ला शुणें, ता तम्हैं निं डरी। किल्हैकि ईंयां गल्ला हणीं आसा पैहलै ज़रूरी, पर तेसा बेला बी निं अंत हणअ।”
21	10	तेखअ बोलअ ईशू तिन्नां लै, “एकी ज़ाती करनअ दुजी ज़ाती संघै जुध और एकी राईसी करनअ दुजी राईसी संघै जुध।()
21	11	देशै हणीं कई ज़ैगा ज़ाज़री और कई ज़ैगा पल़णै नकाल़ और माहा मरी हणीं और सरगै हणीं बडी डरैऊणीं गल्ला और बडै-बडै नछ़ैण हणैं प्रगट।
21	12	“पर इना सोभी गल्ला का पैहलै ढाकणैं तम्हैं मेरै नांओंऐं। तम्हां लै दैणीं बडी दुख तकलिफ तम्हैं करनै पांच़ी-पज़ैती लै आराधना सभा दी खल़ै। कैद खानै दी बंद करी निंणै तम्हैं राज़ै सेटा और मुखियै सम्हनै।
21	13	पर अह हणअ तम्हां लै गवाही दैणैंओ मोक्कअ।
21	14	तैहीता, आपणैं मनैं डाहा ठान्हीं कि पैहलै ई का इहअ फिकर निं करी कि हाम्हां किज़ै बोल़णअ।
21	15	“किल्हैकि मुंह दैणैं तम्हां लै इहै बोल और बुधि कि थारै सोभ बरोधी निं थारअ सम्हनअ करी सकदै और नां रोक्की सकदै।
21	16	एसा गल्ला डाहै आद कि थारै आम्मां-बाप्पू और भाई, टबरा और थारै साथी बी ढाकणैं तम्हैं; इधी तैणीं कि तम्हां मांझ़ै कई पाणै मारी।
21	17	मेरै नांओंआं पिछ़ू हणैं बडै भारी लोग थारै दुशमण।
21	18	पर थारै मुंडो निं बाल़ बी बरैबाद हणअ।()
21	19	खिरी तैणीं मुंह दी विश्वास डाही करै सबर करी सका तम्हैं आपणैं प्राण बच़ाऊई डाही।
21	20	“ज़ेभै तम्हैं येरुशलेम नगरी दुशमण फौज़ा करै घेरै दै भाल़े, तेभै जाणैं तम्हैं कि येरुशलेम नगरीए बरैबादी आसा नेल़।
21	21	तेभै ज़ुंण यहूदा दी होए, तिंयां ठुर्है उझै धारा लै, और ज़ुंण येरुशलेम नगरी भितरी होए, तिंयां निखल़ै बागा लै और ज़ुंण गराऊंऐं होए, तिंयां निं तेथ डेऊई।
21	22	किल्हैकि ईंयां हणैं बदल़ै लणें इहै धैल़ै, ज़हा दी लिखी दी सारी गल्ला पूरी हणीं।()
21	23	“तिन्नां धैल़ी ज़ुंण सुंदी बेटल़ी और आपणैं शोहरू लै दुधा पणैंऊंदी होए तैहा लै हणअ ठुहर्नअ बडअ कठण! किल्हैकि पृथूई हणअ बडअ भारी सांगट और इना लोगा लै एछणी बडी खरी।
21	24	तिन्नां मांझ़ै मरनै कई दुशमणे तलबारा करै और कई देशे लोगा जैंदरी डेऊणैं गुलाम हई। तेखअ ज़ेभै तैणीं होरी ज़ातीओ बगत पूरअ निं होए, तेभै तैणीं हणअ येरुशलेम होरी ज़ातीए हाथै बरैबाद।()
21	25	“सुरज़, ज़ोथ और तारै दी शुझणैं नछ़ैण, और पृथूई दी हणअ देशा-देशे हर ज़ातीए लोगा लै सांगट। किल्हैकि तिन्नां लागणीं समुंदरे बडै शणकारा डरै ओर्ही-पोर्ही ठुर्हा और छ़ालीए क्रुंगा करै पल़णअ हैल़अ।()
21	26	“तेखअ डेऊणैं संसारा दी आजू हणैं आल़ी गल्ला न्हैल़दी, भाल़दी-भाल़दी डरै मारै लोगे शाह-प्राण किल्हैकि सरगे सारी शगती बी सिकणीं आजू-पिछ़ू।()
21	27	“तेभै तिन्नां हुंह मणछो शोहरू हेरनअ शगती और महिमां संघै बादल़ा दी एछदअ।()
21	28	ज़ेभै ईंयां गल्ला हंदी लागे, ता सिधै हई करै आपणैं मूंड करै खल़ै किल्हैकि तेभै हणअ थारअ छ़ुटकारअ नेल़।”
21	29	ईशू खोज़अ तिन्नां का एक उदाहरण, “फेडूए बूटा और सोभी बूटा भाल़ा,
21	30	ज़ांऊं तेथ प्लीर एछा, ता तेभै हेरा तम्हैं ज़ाणीं कि बसंते ऋत आसा नेल़।
21	31	ठीक इहअ ई ज़ांऊं तम्हैं इना गल्ला हंदी भाल़े, तेभै समझ़ै कि परमेशरो राज़ आसा नेल़।
21	32	हुंह खोज़ा तम्हां का सत्त कि ज़ेभै तैणीं ईंयां गल्ला हई निं मुक्के, तेभै तैणीं निं एसा पोस्तीए लोग मरनै आथी।
21	33	सरग और पृथूई टल़णीं पर मंऐं ज़ुंण गल्ला बोली ईंयां हणीं सोभ पूरी।
21	34	“एता लै रहै चतैन, इहअ निं हआ कि थारै मन पेठे कबाता और राल़ै-मताल़ै हई एसा संसारे ज़िन्दगीओ फिकर करी ढिलै होए, और सह धैल़ी एछा तम्हां लै नभैऊशै ज़िऊआ लै ज़ज़ाल़ ज़िहअ।
21	35	किल्हैकि सह एछणी सारी पृथूई दी रहणैं आल़ै लै एकी साबै।()
21	36	“बिऊंतै रहै और हर बगत रहै प्राथणां करदै लागी कि तम्हैं एछणैं आल़ी सारी खरी का बच़े, मुंह मणछे शोहरूए सम्हनै खल़ै हणैं जोगी हई सके।”
21	37	ईशू दैआ त धैल़ी मांदरै शिक्षा और राची डेओआ त बागै जैतून नांओंए धारा लै
21	38	तेखअ एछा त दोती दोथी मांदरै और बडै भारी खास्सै लोग एछा तै ईशूए गल्ला शुणदै मांदरा लै।
22	1	साज़ी रोटीओ थैर ज़हा लै फसहेओ थैर बोला, सह त नेल़।
22	2	प्रधान परोहित और शास्त्री तै एसा गल्ले ताका दी कि ईशू पाणअ हाम्हां किहअ करै मारी पर तिंयां डरा तै लोगा का।
22	3	तेखअ शैतान बस्सअ यहूदा इसकरोती दी, ज़ुंण ईशूए बारा च़ेल्लै मांझ़ै एक त।
22	4	तेऊ की प्रधान परोहिता और पहरीए सरदारा संघै गल्ला बाता कि किहअ करै दैणअ ईशू तिन्नें हाथै।
22	5	तिंयां हुऐ बडै खुश और तिन्नैं किअ तेऊ लै ढबै दैणैंओ बाहिदअ।
22	6	तेऊ तिन्नें गल्ला मनी और सह लागअ मोक्कै भाल़अ कि बाझ़ी हाल्लअ-गोल्लअ पाई बझ़ैल़णअ ढाकणैं ईशू तिन्नें हाथै।
22	7	येरुशलेम नगरी गअ त साज़ी रोटीओ थैर बी नेल़ एछी, ज़ेथ दी फसहेओ मिम्मूं बल़ी करनअ ज़रूरी हआ त। ()
22	8	तेखअ बोलअ ईशू आपणैं च़ेल्लै पतरस और युहन्ना लै, “डेओआ, मुल्है करा खाणां लै फसहे थैरो भोज़ तैर।”
22	9	तिन्नैं पुछ़अ ईशू का, “तूह किधी च़ाहा कि हाम्हैं एता बणांए?”
22	10	ईशू बोलअ तिन्नां लै, “नगरी लै डेओआ तिधी भेटणअ तम्हां एक मणछ तेऊ हणअ पाणींओ घल़अ च़कअ द, तम्हैं लागै तेऊ पिछ़ू हांढदै।
22	11	तेखअ सह ज़हा घरा लै डेओए तेऊ घरे मालका लै बोलै तम्हैं कि गूरू बोला इहअ कि तेरी पाहुंणेंए पांड किधी आसा? ज़िधी हुंह आपणैं च़ेल्लै संघै फसहे थैरो भोज़ खाई सकूं?
22	12	तेऊ रहैऊंणीं तम्हां का एक सज़ाऊई दी पांड और तिधी करै तम्हैं भोज़े तैरी।”
22	13	तिंयां बी नाठै और ज़िहअ ईशू बोलअ तिन्नां लै त, तिन्नैं किअ तिहअ ई और फसहे थैरो भोज़ किअ तैर।
22	14	ज़ांऊं बगत हुअ ता ईशू शधाणूं संघै तिन्नां मांझ़ै रोटी खांदअ बेठअ।
22	15	ईशू तिन्नां का बोलअ, “हुंह च़ाहा इहअ कि दुख भुगतणै का पैहलै करूं तम्हां संघै हुंह फसहे थैरो भोज़।
22	16	किल्हैकि हुंह खोज़ा तम्हां का सत्त कि ज़ेभै तैणीं सह परमेशरे राज़ा दी पूरअ नां होए तेभै तैणीं निं मुंह अह कधि खाणअ।”
22	17	ईशू च़कअ अंगूरे रसा करै भरअ द कटोरअ संघा परमेशरो शूकर करी बोलअ, “एऊ ढाका और आप्पू मांझ़ै बांडा।
22	18	हुंह बोला तम्हां लै इहअ कि ज़ेभै तैणीं परमेशरो राज़ निं एछे, तेभै तैणीं निं मुंह कधि अंगूरो रस झुटणअ।”
22	19	तेखअ च़की ईशू रोटी और परमेशरो शूकर करी करै दैनी चोल़ी करै तिन्नां लै इहअ बोली, “अह आसा मेरी देही, ज़ुंण मंऐं तम्हां लै दैनी, मुंह आद करना लै करै तम्हैं इहअ ई।”
22	20	इहअ ई करै अंगूरे रसा करै भरअ द एक होर कटोरअ हाथै ढाकी करै ईशू बोलअ, “अह कटोरअ आसा मेरै लोहू दी परमेशरे मणछा लै नऊंईं करार। अह बहाऊंणअ तम्हां मांझ़ै कईए पाप माफ करना लै बल़ीदान करी करै।()
22	21	“पर हेरा, ज़हा हुंह ढाकणैं बझ़ैल़णअ सह आसा सह ज़ुंण इधी मुंह संघै आसा।()
22	22	किल्हैकि हुंह मणछो शोहरू ता आसा तेता लै ई छ़ांटअ द पर तेऊ मणछा लै एछणी खरी! ज़हा हुंह ढाकणैं बझ़ैल़णअ।”
22	23	तेखअ लागै तिंयां आप्पू मांझ़ै पुछ़-ज़ाच़ करदै कि हाम्हां मांझ़ै कुंण आसा ज़ुंणी अह काम आसा लाअ द करी?
22	24	तिंयां च़ेल्लै लागै आप्पू मांझ़ै हठल़दै कि हाम्हां मांझ़ै बडअ कुंण आसा?
22	25	तेऊ बोलअ तिन्नां लै इहअ, “होरी ज़ातीए मुखियै करा तिन्नां प्रैंदै राज़, और ज़ुंण तिन्नां प्रैंदै हक डाहा तिंयां पजैल़ा होरी लोगा मांझ़ै आपणैं बारै एही गल्ला कि हाम्हैं ई आसा तम्हां लै मज़त करनै आल़ै।
22	26	“पर तम्हैं निं इहै हई, पर ज़ुंण तम्हां मांझ़ै बडअ होए, सह हऐ सोभी का होछ़अ और ज़ुंण प्रधान आसा, सह बणैं टैहलू ज़िहअ।
22	27	किल्हैकि बडअ कुंण आसा, सह ज़ुंण रोटी खांदअ बेठअ द आसा; या सह ज़ुंण सेऊआ करा? सह ज़ुंण रोटी खांदअ बेठअ द आसा? पर हुंह आसा तम्हां मांझ़ै टैहलू ज़िहअ।
22	28	“पर तम्हैं आसा तिंयां ज़ुंण मेरी परिक्षा दी हर बगत मुंह संघै रहै।
22	29	ज़िहअ मेरै बाप्पू परमेशरै मुल्है एक राज़ पाठ आसा डाहअ द।
22	30	तिहअ ई डाहा हुंह तम्हां लै बी ताकि तम्हैं मेरै राज़ा दी मुंह संघै मेरी मेज़ा दी खाआ-पिआ। इधी तैणीं कि राज़गादी दी बेशी करै इस्राएले बारा गोत्रो न्याय करे।
22	31	“शमौन, शमौन, भाल़, शैतानै मांगै तम्हैं परमेशरा का ताकि तम्हां गिंहूं ज़िहै मांडे।
22	32	पर मंऐं की ताल्है अरज़ कि तेरअ मुंह दी विश्वास करनअ निं लोल़ी कम हुअ और ज़ांऊं तूह बापस फिरे, ता आपणैं इना साथी भाई करै हेर सभाल़ करी करै पाक्कै।”
22	33	पतरसै बोलअ ईशू लै, “हे प्रभू, हुंह आसा ताह संघै कैद खानै दी डेऊणा लै बी तैर और हुंह सका तेरी तैणीं आपणीं ज़ान बी दैई।”
22	34	पर ईशू बोलअ तेऊ लै, “हे पतरस, हुंह बोला ताल्है इहअ कि आझ़ एसा ई राची मुर्गै दूई बारी बाशणैं का पैहलै हुधणअ तूह मेरै बारै चिई बारी।”
22	35	तेखअ पुछ़अ ईशू तिन्नां का, “ज़धू मंऐं तम्हां लै ढबैओ थैलू, झ़ोल़ी और पोलल़ै बाझ़ी छ़ाडै तै, तधू कै तम्हां किछ़ू गल्ले कामीं हुई ती?” तिन्नैं दैनअ ज़बाब, “हाम्हां निं किछ़ू गल्ले कामीं पल़ी।”
22	36	ईशू बोलअ तिन्नां लै, “ऐबै ज़हा का ढबैओ थैलू होए सह पाऐ तेऊ संघा और झ़ोल़ी बी। तेखअ ज़हा का तलबार निं आथी, सह पाऐ आपणअ च़ोल़अ बेच़ी और तेता करै लऐ तलबार।
22	37	किल्हैकि हुंह बोला तम्हां लै कि अह ज़ुंण लिखअ द आसा, कि ज़ुल्म करनै आल़ै संघै गिणअ। सह आसा मुंह दी पूरअ हणअ ज़रूरी। किल्हैकि मेरै बारै शास्त्रा दी लिखी गल्ला आसा पूरी हणैं आल़ी।”()
22	38	तिन्नैं बोलअ ईशू लै, “प्रभू, भाल़ इधी आसा हाम्हां का दूई तलबारा।” ईशू बोलअ, “ईंयां आसा बतेर्ही।”
22	39	तेखअ नाठअ ईशू तिधा का बागै निखल़ी जैतून धारा लै ज़िहअ सह धैल़ कई बारी डेओआ त और च़ेल्लै बी नाठै तेऊ पिछ़ू।
22	40	तिधी पुजी करै बोलअ ईशू आपणैं च़ेल्लै लै इहअ, “प्राथणां करा, ताकि तम्हैं परिक्षा दी पल़ी करै पाप नां करे।”
22	41	तेखअ नाठअ आप्पू तिन्नां का ज़ुदअ ज़िहअ संघा लागअ एही प्राथणां करदअ,
22	42	“हे परमेशर ज़ै हई सके ता तै कर मुखा एसा घल़ी एऊ दुखा दूर। तैबी ज़िहअ हुंह च़ाहा तिहअ निं पर ज़िहअ तूह च़ाहा तिहअ लोल़ी हुअ।”
22	43	तेखअ शुझुअ ईशू का स्वर्गा का एक स्वर्ग दूत, सह दैआ त ईशू लै शगती।
22	44	ईशू हुअ बडअ भारी दुखी और तेभी रहअ प्राथणां करदअ लागी तेऊओ प्रसिन्नअ ज़ाण्हूंअ तेऊ का इहअ कि बडै-बडै लोहूए टिप्पै लागै धरनीं पल़दै।
22	45	ईशू प्राथणां का उझ़ुअ और दुखी हई करै च़ेल्लै सेटा लै नाठअ पर तिंयां तै सुत्तै दै, तेऊ बोलअ तिन्नां लै, “तम्हैं किल्है आसा सुत्तै दै?
22	46	खल़ै उझ़िआ, प्राथणां करा ताकि परिक्षा दी पल़ी करै तम्हैं पाप नां करे।”
22	47	ईशू त इहअ बोलदअ ई लागअ द कि तिधी आऐ बडै भारी खास्सै लोग। तिन्नां बारा मांझ़ै ज़हा नांअ यहूदा त, सह त तिन्नां लोगा आजू-आजू और सह आअ ईशू सेटा लै संघा दैनअ ईशू लै गलेटै माख्खू।
22	48	ईशू बोलअ तेऊ लै, “हे यहूदा, माख्खू दैई करै आसा तंऐं लाअ द हुंह मणछो शोहरू ढाकणैं बझ़ैल़ी?”
22	49	च़ेल्लै ज़ांऊं भाल़अ कि आजू कै आसा ऐबै हणैं आल़अ, तिन्नैं बोलअ, “हे प्रभू तूह कै बोला हाम्हैं तलबार च़लाऊमैं?”
22	50	तिन्नां मांझ़ै बाही एकी माहा परोहिते टैहलू लै तलबारा करै और तेऊओ दैहणअ कान शोटअ धरनीं।
22	51	एता लै बोलअ ईशू, “हुअ इहअ निं करा” और ईशू लाअ तेऊओ कान बापस और सह हुअ राम्बल़अ।
22	52	तेखअ ईशू प्रधान परोहिता लै और मांदरे पहरी, मुखियै लै ज़ुंणी राची तिंयां घेरै तै, तिन्नां लै बोलअ, “तम्हैं कै हुंह डाकू समझ़अ कि मुंह ढाकदै आसा तलबारा और शोठै पाई निखल़ै दै?
22	53	हुंह ता हर धैल़ै तम्हां संघा मांदरै शिक्षा दैआ त, तेभै किल्है निं हुंह तम्हैं ढाकअ? पर अह आसा थारअ बगत और न्हैरै दी काम करनै आल़ै शैतानो हक।”
22	54	तिन्नैं किअ ईशू कैद संघा निंयं तिन्नैं सह माहा परोहिते घरा लै। पतरस बी नाठअ तिन्नां पिछ़ू-पिछ़ू।
22	55	माहा परोहिते खोल़ै तै लोग आग ज़ाल़ी करै फेर बेठै दै और पतरस बी बेठअ तिन्नां मांझ़ै आगी नैथदअ।
22	56	एकी टैहलू बेटल़ी भाल़अ सह आगीए प्रैशै दी बेठअ द सह लागी तेऊ बाखा राम्बल़ै करै भाल़ी संघा बोलअ तेसा इहअ, “अह बी ता तेऊ संघै त।”
22	57	पतरस हुधूअ इहअ बोली, “हे ज़नानी, हुंह निं तेऊ बछ़ैणदअ बी आथी।”
22	58	थोल़ी घल़ी बाद बोलअ एकी होरी तेऊ लै, “तुबी ता तिन्नों साथी आसा भाल़ी?” पतरस हुधूअ भी और तेऊ बोलअ, “तूह कै मणछ आसा, हुंह निं आथी सह।”
22	59	कोई थोल़ी घल़ी बाद बोलअ एकी होरी मणछै सह पाक्कअ बछ़ैणीं करै, “अह भाल़अ सच्च़ी मंऐं तिन्नां संघै किल्हैकि अह आसा गलील लाक्कै का।”
22	60	पर पतरस लागअ इहअ बोलदअ, “आरा भाई थोघ निं तूह कै गल्ल बोला?” पतरस त बोलदअ ई लागअ द कि तेभी बाशअ मुर्गअ।
22	61	तेखअ भाल़अ प्रभू पतरसा बाखा संघा फिरी पतरसा ईशूए सह गल्ल आद, “आझ़ मुर्गै दुजी बारी बाशणैं का पैहलै हुधणअ ताह मेरै बारै चिई बारी।”
22	62	सह नाठअ तिधा का बागै संघा लागअ सह हिंह करै लेरा लांदअ।
22	63	ज़ुंणी मणछै ईशू ढाकी त डाहअ द, तिंयां लागै ईशूए ठठै करदै और तेऊ च़िकदै।
22	64	तेखअ ढोपी तिन्नैं ईशूए आछी संघा लागै इहअ बोलदै, “एसा गल्ला कर प्रगट कि ताल्है कुंणी बाही।”
22	65	संघा लागै तिंयां तेऊ लै बूरी-बूरी गल्ला बोलदै और तेऊए निंदा करदै।
22	66	ज़ांऊं राच भैई ता लोगे मुखियै, प्रधान परोहित, शास्त्री हुऐ कठा और तिन्नैं निंयं ईशू आपणीं माहा सभा दी और पुछ़अ,
22	67	“ज़ै तूह मसीहा आसा, तै बोल हाम्हां का।” ईशू बोलअ तिन्नां लै, “ज़ै हुंह तम्हां का बोलूं तै निं तम्हां विश्वास करनअ।
22	68	ज़ै हुंह पुछ़ूं, तै निं तम्हां ज़बाब दैणअ।
22	69	पर एभा पोर्ही रहणअ हुंह मणछो शोहरू सर्वशक्तिमान परमेशरे दैहणीं बाखा बेशी।”()
22	70	एसा गल्ला शूणीं तिन्नैं सोभी ईशू लै बोलअ, “तेरअ कै मतलब, तूह परमेशरो शोहरू आसा?” ईशू बोलअ, “तम्हैं आसा लागै दै आप्पू बोलदै, किल्हैकि हुंह आसा।”
22	71	तेखअ बोलअ तिन्नैं सोभी, “ऐबै निं हाम्हां कोही गवाहीए ज़रुरत आथी, किल्हैकि हाम्हैं शूणअ आपणैं कानै एऊए मुंहां का।”
23	1	तेखअ सारी सभा उझ़ुई और तिन्नैं निंयं ईशू राजपाल पिलातुसा सेटा लै।
23	2	तिंयां लागै ईशू लै इहै दोशा लांदै, “हाम्हैं भाल़अ अह म्हारै देशे लोगा रोम राज़े खलाफ शकाऊंदअ और अह करा माहा राज़ै लै कारै दैणा लै नांईं, और आप्पू लै बोला अह मसीहा और राज़अ।”
23	3	पिलातुसै पुछ़अ ईशू का, “तूह यहूदी लोगो राज़अ आसा?” ईशू दैनअ ज़बाब, “ तूह आसा लागअ द आप्पै बोलदअ।”
23	4	तेखअ बोलअ पिलातुसै प्रधान परोहिता और तिधी होरी लोगा लै, “मुखा निं एऊ मणछा दी किछ़ै दोश शुझदअ।”
23	5	पर तिंयां लागै होर बी खास्सै बोलदै, “अह शकाऊआ गलील लाक्कै ओर्ही इधी तैणीं, सारी यहूदा दी शिक्षा दैई सोभी लोगा।”
23	6	इहअ शूणीं करै पुछ़अ पिलातुसै तिन्नां का, “अह गलील लाक्कै का आसा?”
23	7	पिलातुसै इहअ ज़ाणीं करै कि तेऊ लाक्कै करा हेरोदेस राज़अ राज़। तेऊ छ़ाडअ ईशू हेरोदेस राज़ै सेटा लै किल्हैकि सह त तिन्नां धैल़ै येरुशलेम नगरी आअ द।
23	8	हेरोदेस हुअ ईशू भाल़ी बडअ खुश किल्हैकि सह च़ाहा त कई धैल़ै ओर्ही ईशू भाल़णअ और तेऊ त तेऊए बारै बडअ भारी शूणअ द और तेऊ ती किज़ै नछ़ैणां हेरने आशा।
23	9	तेऊ पुछ़ी ईशू का बडी भारी गल्ला पर ईशू निं किछ़ ज़बाब दैनअ,
23	10	प्रधान परोहित और शास्त्री तै खल़्हुऐ दै बडै तन मन लाई ईशू लै दोशा लांदै।
23	11	तेखअ हेरोदेस राज़ै और तेऊए सपाही किअ ईशूओ ठठअ और बैंज़णीं रंगे झिकल़ै बन्हैऊंईं छ़ाडअ बापस पिलातुसा सेटा लै।
23	12	तेसा ई धैल़ी हुऐ पिलातुस और हेरोदेस आप्पू मांझ़ै साथी, एता पैहलै डाहा तै तिंयां एकी दुजै लै ज़ीद।
23	13	पिलातुसै शादै सोभै प्रधान परोहित, हाकम और होर लोग, संघा बोलअ इहअ,
23	14	“तम्हैं आणअ अह मणछ मुंह सेटा लै और तम्हैं बोला एऊए बारै इहअ कि अह पाआ लोगा शकाऊई करै कबाता! पर मंऐं हेरअ अह थारै सम्हनै ज़ाच़ी-भाल़ी। पर ज़हा गल्लो तम्हैं एऊ लै दोश लाअ, इहअ निं मुखा एऊ दी सज़ा दैणैं जोगी किछ़ै शुझुअ।
23	15	नां हेरोदेस राज़ै एऊ दी किज़ै दोश भेटअ। किल्हैकि तेऊ छ़ाडअ अह मुंह सेटा लै बापस। ऐबै भाल़ा, एऊ निं इहअ किछ़ै किअ कि हुंह एऊ लै मारनै जोगी सज़ा दैई सके।
23	16	तै ऐबै लाअ मंऐं अह च़िकी करै छ़ाडी।”
23	17	पिलातुस त थैरे धैल़ी तिन्नां लै एकी ज़ुल्म करनै आल़ै कैदी छ़ाडणा लै मज़बूर।
23	18	तेखअ पाअ सोभी हाल्लअ-गोल्लअ और लैल़ा पाई करै बोलअ, “एऊ पाआ मारी और हाम्हां लै छ़ाड बरोबा।”
23	19	बरोबा त ज़ुंणी नगरी दी राज़ द्रोह और हत्या की ती और सह त कैद खानै दी पाअ द।
23	20	पर पिलातुस च़ाहा त ईशू छ़ाडणअ और तेऊ समझ़ाऊऐ तै लोग एकी बारी भी।
23	21	पर लोगै लैल़ा पाई-पाई बोलअ, “एऊ मारा क्रूसा दी।”
23	22	पिलातुसै बोलअ चिऊथी बारी तिन्नां लै, “किल्है, एऊ किज़ै बूरअ काम किअ? मंऐं निं एऊ दी मौता दैणैं जोगी किछ़ै दोश भाल़अ, तै लाअ मंऐं अह च़िकी करै छ़ाडी।”
23	23	पर तिंयां पल़ै पिछ़ू, “एऊ छ़ड़ाऊआ क्रूसा दी” और तिंयां लागै होर बी ज़ोरै लैल़ा लांदै।
23	24	तेखअ दैनअ पिलातुसै हुकम कि ज़िहअ ईंयां बोला तिहअ ई करा।
23	25	तेऊ छ़ाडअ सह मणछ पोर्ही ज़ुंण राज़ द्रोह और हत्या पिछ़ू कैद खानै दी त बंद किअ द। ज़हा तिंयां मांगा तै और ईशू सभाल़अ तिन्नें साबै ज़िहअ तिंयां च़ाहा तै।
23	26	ज़ांऊं तिन्नैं ईशू निंयं ता तिन्नैं ढाकअ शमौन नांओं मणछ कुरेन नगरी का आअ द, सह त गराऊंआं का लागअ द एछदअ, संघा क्रूस लादअ तेऊए कान्हा कि ईशू पिछ़ू-पिछ़ू निंऊं एऊ।
23	27	पिछ़ू लागै बडै भारी खास्सै लोग हांढदै। कई बेटल़ी लागी लेरदी और हिक्का पटाकदी।
23	28	ईशू बोलअ तिन्नां बाखा भाल़ी करै, “हे येरुशलेम नगरीए शोहरीओ, मुल्है निं लेरा लाआ, पर आपणैं-आपणैं शोहरू लै लाआ लेरा।
23	29	किल्हैकि हेरा, तिंयां खरीए धैल़ै एछणैं इहै कि लोगा बोल़णअ इहअ, ‘भागा आल़ी आसा सह बेटल़ी ज़ुंण बांढी आसा, भागा आल़अ आसा सह गर्भ ज़ुंणी कसा लै ज़ल्म निं दैनअ और भागा आल़ै आसा तिंयां दुधू, ज़ुंणी कसा दै दुध निं पणैंऊंअ।’
23	30	तैहा घल़ी बोल़णअ तिन्नां इना उछ़टी धारा लै इहअ, ‘हाम्हां प्रैंदै ढूल़ा’ और ढेका लै बोल़णअ तिन्नां इहअ, ‘हाम्हां डाहा दाबी।’
23	31	“किल्हैकि, ज़ै तिंयां हरै बूटा संघै इहअ करा ता शुक्कै लै भुझ़ा तिन्नां कै निं करनअ होए।”
23	32	तिन्नैं सपाही निंयैं दूई होर मणछ बी क्रूसा दी छ़ड़ाऊंणा लै ज़ुंण खुंनी और द्रोही तै।
23	33	ज़ांऊं तिंयां तेसा ज़ैगा पुजै, ज़िधा लै खोपल़ीए ज़ैगा बोला, ता तिन्नैं तिधी तिंयां बूरै कामां करनै आल़ै दूई डाकू बी एक दैहणै और एक बाऊंऐं क्रूसा दी छ़डाऊऐ।
23	34	तेखअ बोलअ ईशू, “हे बाप्पू, इना कर माफ, किल्हैकि इना का निं थोघै कि ईंयां किज़ू करदै आसा लागै दै?” संघा तिन्नैं सपाही बांडै आप्पू मांझ़ै परच़ी पाई करै तेऊए झिकल़ै। ()
23	35	लोग तै लागै दै खल़्हुई करै भाल़ै और तिंयां सपाहीए हाकम बी लागै ठठै करदै और इहअ बोलदै, “एऊ होर ता बच़ाऊऐ, ज़ै अह मसीहा आसा और ज़ै अह परमेशरो छ़ांटअ द आसा तै आप्पू ता बच़।” ()
23	36	सपाही बी आऐ नेल़ और मिल्लै रसा दी चुशू डबेऊई दैनअ तेऊ का च़ाखणा लै। तिंयां बी लागै तेऊए ठठै करदै। ()
23	37	“ज़ै तूह यहूदी लोगो राज़अ आसा, तै आप्पू ता बच़ हेरुं।”
23	38	तेखअ तेऊ प्रैंदै क्रूसे च़ुंडी टोकी तिन्नैं एक तगती, और तेथ त तेऊओ दोश लिखअ, “यहूदी लोगो राज़अ”।
23	39	ज़ुंण तिंयां ईशू संघै डाकू बी क्रूसा दी तै छ़ड़ाऊऐ दै, तिन्नां मांझ़ै बोलअ एकी निंदा करी करै इहअ, “तूह कै मसीहा निं आथी? तै तूह आप्पू बी बच़ और हाम्हां बी बच़ाऊ।”
23	40	एता लै दुजअ लागअ तेऊ पैहलै झ़ाहल़ काढी करै नैरदअ, “तूह कै परमेशरा का बी निं डरदअ आथी? ताल्है बी ता अहैई सज़ा आसा दैनी दी।
23	41	हाम्हैं आसा फैंसले साबै ठीक सज़ा भुगतदै लागै दै किल्हैकि म्हारै कामों भेटणअ त हाम्हां अहैई फल, पर एऊ निं किछ़ै बूरअ काम किअ आथी।”
23	42	तेखअ बोलअ तेऊ, हे ईशू, “ज़ेभै तूह आपणैं राज़ एछे, तेभै डाहै मेरअ बी खैल।”
23	43	ईशू बोलअ तेऊ लै, “हुंह खोज़ा ताखा सत्त कि तूह हणअ आझ़ ई मुंह संघै स्वर्गे।”
23	44	दपहरा पोर्ही चिऊथै पहरै तैणीं रहअ तेऊ देशै घोर न्हैरअ हई और उडै तैणीं रही ज़ेही राच पल़ी।
23	45	सुरज़ डुबअ और परमेशरे मांदरै लाअ द परदअ धेल़्हुअ प्रैंदा का थाल्लै तैणीं दूई बाखा लै। ()
23	46	तेखअ बोलअ ईशू ज़ोरै लैल़ पाई इहअ, “हे बाप्पू, मंऐं सभाल़ी आपणीं आत्मां तेरै हाथै।” इहअ बोली करै शोटै तेखअ ईशू प्राण।
23	47	एकी सुबैदारै तेऊ सम्हनै तिधी ज़ुंण हुअ तेता भाल़ी करै की परमेशरे ज़ै-ज़ैकार और बोलअ, “ज़रूर अह मणछ त धर्मीं।”
23	48	खास्सै लोग ज़ुंण तिधी भाल़ै तै आऐ दै एता भाल़ी नाठै हिक्का पटाकदी घरा लै।
23	49	ईशूए सोभ भेतू-बछ़ैणूं और ज़ुंण बेटल़ी गलील लाक्कै का ईशू सेटा आई, तिंयां ती दूर खल़्हुई करै ज़ुंण तिधी हुअ तेता भाल़ी लागी दी। ()
23	50	युसुफ नांओं एक बज़ीर त सादअ सिधअ और धर्मीं मणछ।
23	51	सह निं तिन्नें बच़ारा और कामां का खुश आथी त। सह आसा त यहूदी लोगे नगरी अरमतियाह गराऊंओ रहणैं आल़अ और सह बी आसा त परमेशरे राज़ा न्हैल़अ लागअ द।
23	52	सह नाठअ राजपाल पिलातुसा सेटा लै संघा मांगी तेऊ का ईशूए ल्हास।
23	53	तेखअ थुआल़ी तेऊ ल्हास क्रूसा का धरनीं, संघा डाही च़ादरा दी पल़ेटी तेसा घोरी दाबी ज़ुंण भिल़ी दी ती कोती दी और तेथ निं अज़ी बी कोहै डाहअ त।
23	54	सह धैल़ी ती फसहे थैरे तैरीए धैल़ी और बशैघे धैल़ी ती शुरू हणैं आल़ी।
23	55	तिंयां बेटल़ी ज़ुंण गलील लाक्कै का आसा ती आई दी, तिंयां नाठी पिछ़ू-पिछ़ू और तिन्नैं भाल़ी सह घोर कि ईशूए ल्हास किधी आसा डाही दी।
23	56	बापस फिरी करै बणांअ तिन्नैं खुशबूदार तेल और बशैघे धैल़ी किअ तिन्नैं बधाने साबै राआम। ()
24	1	पर हबते पैहली धैल़ी तिंयां दोती दोथी तिन्नां खुशबूदार च़िज़ा ज़ुंण तिन्नैं बणांईं ती, तिन्नां निंईं करै घोरी सेटा लै नाठी।
24	2	तिन्नैं भाल़अ कि सह बडी टोल्ह आसा घोरीए मोहरै का पोर्ही बदल़ी दी।
24	3	तेखअ भाल़अ तिन्नैं भितरी कि प्रभू ईशूए ल्हास बी निं इधी आथी।
24	4	एसा गल्ला भाल़ी तिंयां झशकूई कि अह कै हुअ और हेरे, तिधी आऐ दूई मर्ध च़मकदार झिकल़ै बान्हैं दै और तिंयां खल़्हुऐ तिन्नां सेटा।
24	5	तिंयां ज़ांऊं डरी, और पृथूई बाखा मुंह ढोल़ी करै रही ता तिन्नैं दूई दूतै बोलअ, “तम्हैं ज़िऊंदै लोल़ी मूंऐं दै मांझ़ै किल्है आसा लागी दी? ()
24	6	सह निं इधी आथी, पर सह हुअ ज़िऊंदअ; आद करा कि ज़धू सह गलील लाक्कै त, तधू तेऊ कै बोलअ त,
24	7	‘अह आसा ज़रूरी कि मुंह मणछो शोहरू पापी मणछ ढाकी कैद करे और तिंयां मुंह क्रूसा दी मारी पाए और हुंह चिऊथै धैल़ै ज़िऊंदअ होए।’”
24	8	तेखअ आई तिन्नां ईशू खोज़ी दी गल्ला आद।
24	9	तेखअ ठुर्ही तिंयां घोरी सेटा का च़ेल्लै सेटा लै और तिन्नैं खोज़ी सारी गल्ला गैरा च़ेल्लै का और होरी सोभी का।
24	10	ज़ुंणी शधाणूं का ईंयां गल्ला खोज़ी, तिंयां ती मगदल़ गराऊंए मरिअम, योआना, याकूबे आम्मां मरिअम और होर बेटल़ी बी आसा ती।
24	11	पर तिन्नें गल्ला लागी तिन्नां ज़ेही बेकार और तिन्नैं निं तिन्नें गल्लो विश्वास किअ।
24	12	तेखअ उझ़ुअ पतरस और सह ठुर्हअ घोरी सेटा लै और तिधी भाल़ै तेऊ सिधै झिकल़ै पल़ै दै। ज़ुंण हुअ त तेता भाल़ी हुअ सह रहैन, संघा फिरअ सह घरा लै बापस।
24	13	तेखअ तेसा ई धैल़ी तै लागै दै तिन्नां मांझ़ै दूई च़ेल्लै इम्माऊस नांओंऐं गराऊंआं लै डेऊंदै, सह त येरुशलेम नगरी का कोई सात मील दूर।
24	14	तिंयां तै इना गल्ले बारै आप्पू मांझ़ै गल्ला करदै लागै दै ज़ुंण हूई ती।
24	15	ज़ांऊं तिंयां आप्पू मांझ़ै गल्ला-बाता और पुछ़-ज़ाच़ करदै तै लागै दै, ता ईशू आअ और सह लागअ तिन्नां संघै हांढदअ।
24	16	पर तिन्नें आछी ती एही बंद कि तिंयां निं ईशू बछ़ैणीं सकै।
24	17	ईशू पुछ़अ तिन्नां का, “तम्हैं आप्पू मांझ़ै हांढदी-हांढदी आप्पू मांझ़ै किज़ै गल्ला करा?” तिंयां खल़्हुऐ दुखी ज़िहै।
24	18	इहअ शूणीं बोलअ एकी कलोपास नांओंए मणछै, “तूह कै येरुशलेम नगरी एक्कै मणछ आसा परदेसी कि ज़हा का इहअ थोघ बी निं आथी कि इना धैल़ै येरुशलेम नगरी कै-कै हुअ।”
24	19	ईशू पुछ़अ तिन्नां का, “कै गल्ला हुई?” तिन्नैं बोलअ इहअ, “नासरत नगरीओ ईशू ज़ुंण परमेशर और सोभी लोगा नेल़ काम और बैणा दी शगती आल़अ और परमेशरो गूर त,
24	20	सह धर्मीं ढाकअ प्रधान परोहितै और हाकमै कि तेऊ लै दैणीं मौते सज़ा और सह मारअ तिन्नैं क्रूसा दी।
24	21	पर हाम्हां ती एही आशा कि एऊ दैणअ इस्राएला लै दुशमण रोम राज़ा का छ़ुटकारअ। पर इहअ निं हई सकअ। इना गल्ला का लाऊआ हुई तेऊ मरी हई आझ़ चअन धैल़ी।
24	22	“हाम्हां मांझ़ै कई बेटल़ीए गल्ला शूणीं झाखुऐ हाम्हैं होर बी, तिंयां नाठी दोती घोरी दी ज़िधी सह दाबी त डाहअ द।
24	23	तिन्नां निं ईशूए ल्हास तिधी भेटी और तिंयां बोला इहअ कि तिन्नां भेटै तिधी स्वर्ग दूत और तिन्नैं स्वर्ग दूतै बोलअ इहअ कि ईशू हुअ ज़िऊंदअ।
24	24	म्हारै साथी मांझ़ै बी नाठै कई घोरी सेटा भाल़ै और ज़िहअ तिन्नैं बेटल़ी बोलअ त तिन्नैं बी भाल़अ तिहअ ई, पर सह निं भाल़ी तिन्नैं।”
24	25	तेखअ बोलअ ईशू आपणैं तिन्नां च़ेल्लै लै, “हे ऐडै मणछो, तम्हैं आसा तिन्नां गल्ला दी विश्वास करना लै बडै भारी नांसमझ़ ज़ुंण परमेशरे गूरै मसीहे बारै आसा शास्त्रा दी खोज़ी दी!
24	26	अह कै ज़रूरी नांईं त आथी कि मसीहा दुख भोगी करै आपणीं महिमां लै डेओए?”
24	27	तेखअ समझ़ाऊअ तेऊ तिन्नां का परमेशरे गूर मुसा और होरी गूरे कताबा का शुरू करी करै पबित्र शास्त्रा दी खोज़ै दै बधाना का आपणैं बारै लिखी दी सारी गल्लो मतलब। ()
24	28	तेतरी गऐ तिंयां तेऊ गराऊंआं नेल़ पुजी। ज़ांऊं तिंयां तिधा लै डेऊंदै लागै ता तेऊए हांढणें साबा का ज़ाण्हूंअ इहअ थोघ कि सह च़ाहा त तिन्नां का बी आजू डेऊणअ।
24	29	पर तिंयां लागै तेऊ का एही अरज़ करी तेऊ तिधी रोकदै, “हाम्हां संघै दै आझ़ बैल़ी रहणैं ऐबै गई सान्ह पल़ी।” तेखअ नाठअ सह तिन्नां संघै भितरा लै।
24	30	ज़ांऊं सह तिन्नां संघै रोटी खांदअ बेठअ, ता तेऊ किअ रोटी ढाकी करै शूकर और रोटी चोल़ी करै लागअ तिन्नां लै दैंदअ।
24	31	तेखअ तिन्नें आछी खुल्ही और तिन्नैं बछ़ैणअ कि अह आसा प्रभू, पर ईशू हुअ तिन्नें आछी सेटा का लोप।
24	32	तेखअ की तिन्नैं आप्पू मांझ़ै गल्ला, “बाता हांढदी ज़ांऊं सह हाम्हां संघै गल्ला करदअ त लागअ द और पबित्र शास्त्रा का मतलब समझ़ाऊअ, म्हारै दिलै तै ज़िहै खुशी दी बुआल़ लागै दै एछदै।”
24	33	तिंयां उझ़ुऐ तिधा का तेभी संघा पुजै राची भितरी तिंयां येरुशलेम नगरी। तिन्नैं भाल़ै कि ईशूए गैरा च़ेल्लै और होर साथी तै तिधी कठा हुऐ दै।
24	34	तिंयां तै लागै दै बोलदै, “प्रभू ईशू हुअ सच्च़ी ज़िऊंदअ और शमौन पतरसा का बी शुझुअ।”
24	35	तेखअ खोज़ी तिन्नैं बी तिन्नां का बाता हुई दी गल्ला और इहअ बी खोज़अ कि रोटी खांदी बारी हाम्हैं सह किअ करै बछ़ैणअ।
24	36	तिंयां तै इना गल्ला करदै ई लागै दै कि ईशू खल़्हुअ आप्पै तिन्नां सेटा और तिन्नां लै बोलअ, “तम्हां सोभी लोल़ी शांती हुई।”
24	37	पर तिंयां सोभ डरै, और तिन्नैं ज़ाणअ इहअ कि हाम्हां का शुझुअ भूत।
24	38	ईशू बोलअ तिन्नां लै, “तम्हैं किल्है डरै और थारै मनैं किल्है आसा बैहम।
24	39	मेरै हाथा-खूरा भाल़ा, हुंह आसा सह ई। मुंह छुंआं किल्हैकि आत्मां दी निं हाड-मास हंदअ ज़ुंण हाडी मासा तम्हैं मुखा भाल़ा।”
24	40	इहअ बोली करै रहैऊऐ ईशू तिन्नां का आपणैं हाथ खूर।
24	41	पर तिन्नां निस्सअ खुशीए मारै विश्वास हई और तिंयां हुऐ रहैन, ता ईशू तिन्नां का पुछ़अ, “तम्हां का खाणां लै बी आसा किज़ै?”
24	42	तिन्नैं दैनअ भूज़ी दी माह्छ़लीए एक टांक।
24	43	ईशू ढाकी तिन्नां सम्हनै और खाई।
24	44	तेखअ बोलअ ईशू तिन्नां लै, “ईंयां आसा मेरी तिंयां गल्ला ज़ुंण मंऐं तम्हां संघै रही करै तम्हां का खोज़ी ती कि अह आसा ज़रूरी कि ज़ेतरी बी गल्ला, मुसा गूरे बधान और परमेशरे गूरै लिखी दी भज़ने कताबा दी मेरै बारै आसा लिखी दी, तिंयां लोल़ी पूरी हुई।”
24	45	तेखअ दैनी तेऊ तिन्नां लै पबित्र शास्त्रा दी तेऊए बारै लिखी दी गल्ला समझ़णा लै बुधि।
24	46	तेऊ बोलअ तिन्नां लै इहअ, “अह आसा शास्त्रा दी पैहलै ई लिखअ द कि मसीहो दुख भोगी करै मरनअ आसा ज़रूरी पर चिऊथै धैल़ै हणअ सह मरी करै भी ज़िऊंदअ।()
24	47	“तिन्नैं आसा इहअ बी लिखअ द कि ज़ुंण तेऊ दी विश्वास करे तिन्नां लै आसा ज़रूरी कि तिंयां हर ज़ैगा एसा गल्लो प्रच़ार करे ताकि लोग पाप छ़ाडी करै परमेशरा बाखा लै फिरे और परमेशर तिन्नें पाप माफ करे। मसीहा पिछ़ू हांढणै आल़ै लागा अह खुशीओ समाद प्रच़ार ज़रूरी करनअ किल्हैकि परमेशरै आसा तिंयां एते ई तैणीं छ़ाडै दै। पैहलै करनअ तिन्नां येरुशलेम नगरी प्रच़ार और तेखअ सारै संसारे सोभी ज़ातीए लोगा सेटा लै।
24	48	तम्हैं आसा इना सोभी गल्ले गवाह।
24	49	“भाल़ा, ज़ुंण करार मेरै बाप्पू परमेशरै आसा की दी, सह करनी मुंह तम्हां दी पूरी और ज़ेभै तैणीं तम्हैं स्वर्गा का शगती निं भेटे तेभै तैणीं रहै एसा ई नगरी।”
24	50	तेखअ निंयैं ईशू तिंयां सोभ येरुशलेम नगरी का बागै बेतनियाह गराऊंऐं तैणीं, संघा आपणैं हाथ च़की करै दैनी तिन्नां लै बर्गत।
24	51	तेखअ हुअ बर्गत दैंदी-दैंदी तिन्नां का ज़ुदअ और तिन्नें आछी सम्हनै च़कअ ईशू स्वर्गा लै। ()
24	52	तिन्नैं टेक्कअ ईशू सेटा माथअ और बडी खुशी-खुशी फिरै येरुशलेम नगरी लै बापस
24	53	तिंयां करा तै धैल़ परमेशरो शूकर और धैल़ हआ तै मांदरै कठा।
