1	1	ओ थियुफिलुस साहब, यीशु मसिऐ ज़ो कुछ़ काम आमु मांझ़िऐ पुरौ कियौ आ, तिऊं बुशु रै बारै दी भौरी लोगुऐ लिखणे री कोशिष की आ।
1	2	इऐ खुशी री खौबर लोगु झ़ांऊ यीशु रै तिऊं पैहलै च़ेलेऊ रै ज़ौरिऐ पौउंच़ौ आ ज़ुणिऐ इऐ बुशै आपणी आखी कौरीऐ पुरी औन्दै देखी थी और इऐ खुशी री खौबर आमुकै तिऊंकु मिली आ ज़ुण तेबी तिऐ ज़िउंदै मान थै।	WRONG ALIGNMENT
1	3	तैबै मुंइऐ यीशु रै बारै दी ज़नमा कु सारी बुशै पौरखियौ इणौ फैसलौ कियौ कि इऐ एक-एक बूश सुंच़ी सौमझ़िऔ तांउलै लिखु,
1	4	ताकी ताउंकै पौतौ लागा की ज़ेज़ी शिक्षा ताउंलै मिली ऐन्दी और ज़ेज़ी तू सौच़्च़ी माना ई सै बूश ठीक और पाकी आ।
1	5	सारी बुशु री शुरुआत यहुदी याजक जकरयाह नावां रै आदमी कु हुई आ ज़ुण यहुदिया रौ राज़ौ हेरोदेसा रै बौगता दी ज़िउंदौ थौ, जकरयाह याजक अबिय्याह नावां रै याजकीयै गुटा रौ आदमी थौ और जकरयाह री छ़ेउड़ी इलिशीबा थी हारुन नावां रै याजकु री खानदानी री।
1	6	जकरयाह और इलिशीबा परमेश्‍वरा री नौज़रीऐ धौर्मी थै, और सै दुइया परमेश्‍वरा रै हुकम और विधी आच़्छ़ा कौरी माना थै।
1	7	पर इलिशीबा रै कोई भी औलाद नाईं थी कैलैकि तिंआरी कूख बन्द थी और सै दुइया बुड़ै थै।
1	8	एकी दिनै ज़ेबी जकरयाह रै गुटा रै लोग ज़ो याजक थै सै परमेश्‍वरा रै घौरा दी याजका रौ काम कौरा थै कैलैकि तेबी तिउंरी बारी थी।
1	9	याजकु री रीती रिवाज़ा कौरी जकरयाह नावां री चिट्ठी निकल़ी कि सेऊ परमेश्‍वरा रै घौरा भितै डेइयौ धूप ज़ाल़ा
1	10	धूपा ज़ाल़णा रै बौगतै लोगु री भीड़ बाइरै प्राथना कौरदै थी लागी ऐन्दी।
1	11	सेज़ै बौगतै जकरयाह कै परमेश्‍वरा रौ एक दूत बेदी री सुल़टी भिलै पौगड़ौ हुइयौ दिशौ।
1	12	जकरयाह तेस दूता देखीयौ डौरौ और कांबदै लागौ।
1	13	पर तिणी दूतै तेसलै बोलौ, “ओ जकरयाह, नाईं डौर कैलैकि ज़ो प्राथना तांऐ सनतान पाइणा लै की आ, सै प्राथना परमेश्‍वरै शुणी गोई आ, ‘तेरी छ़ेउड़ी इलिशीबा रौ एक मांऊ हुआ, तू तेसरौ नाऊं यहुन्ना छ़ाड़ै,’
1	14	तेस पैदौ हुइयौ ताऊं लै और भौरी लोगु लै बौड़ी खुशी हुआ आ,
1	15	कैलैकि सेऊ प्रभु री नौज़री दी बौड़ौ हुआ। सेऊ केबी भी अंगुरा रौ रस और सूर नाईं पिंदौ। आपणी मां रै गर्भा कु ई सेऊ परमेश्‍वरा री पवित्र आत्मा कौरी भरपूर हुआ सा।
1	16	ज़ैबै सेऊ बौड़ौ हुआ लौ तैबै सेऊ आपणै संदेशा कौरीऐ इस्राइलिऊ लोगु मांझ़िया कु भौरी लोगु आपणै प्रभु परमेश्‍वरा भिलै आणा आ।
1	17	सेऊ परमेश्‍वरा रै दास, एलियाह भविश्यवक्ता ज़िणौ आत्मिक और शक्ति़शाली हुणौ आ। सेऊ प्रभु रै ज़नमा कु पैहलै आशा, ताकी प्रभु कालै आदमी तैयार कौरा। ताकी सारेउ रै मां-बाबा रौ मन आपणै लोल़डेऊ भिलै फेरा, और तिउंलै हुकम मानणै री शिक्षा दिआ आ।”
1	18	जकरयाहा ऐ सौरगदूता कु पुछ़ौ, “ज़ो तांऐ बोलौ आ तेस हाऊं सौच़्च़ौ किणै कौरी मानु? कैलैकि हाऊं ता गो ऊ बुड़ौ हुई और मेरी छ़ेउड़ी भी गोई बुड़ी हुई?
1	19	तैबै सौरगदूतै तेसलै ज़वाब दैऔ, ‘मैरौ नाऊं ज़िब्राइल आ और हाऊं सौदा परमेश्‍वरा काऐ खौड़ौ रौआऊ। और तेसरी मिठी बुशै शुणाऊ। तिणीऐ ई हाऊं एज़ी खुशी री खौबरी कौरी ताऊं काऐ भेज़ौ ऊ।
1	20	और ज़ो बूश मुंइऐ ताऊं आइलै बोली आ, ताऐं तेथ माथै विश्वास नाईं कियौ, आबै ज़ेबी झ़ांऊ तैरौ छ़ोहरु नाईं औआ लौ तेबी झ़ांऊ तू लाटौ रौआ ई और कुछ़ भी बोली नाईं बौल़दौ कैलैकि ज़ो बूश मुंइऐ ताऊं लै बोली आ, सै बूश आपणै ठीक बौगता दी पुरी हुआ आ।’
1	21	तैबै लोग दारा काऐ जकरयाह बाइरै पौखदै थै लागै औन्दै, सै परेशान थै हुऐ औन्दै कि जकरयाह कै परमेश्‍वरा रै घौरा भितै एती बौगत कैलै लागौ औलौ?
1	22	ज़ेबी जकरयाह भितरा कु बाइरै आशौ ता तिऊं लोगु आइलै सेऊ कुछ़ भी ना बोली बौल़ौ। और सै सौमझ़ी गौऐ कि इणीऐ परमेश्‍वरा रै घौरा भितै कोई दर्शण देखौ। सेऊ तिऊं आइलै इशारै कौरी बुशै लाइंदै लागौ कैलैकि सेऊ लाटौ बौणी गौ थौ।
1	23	ज़ैबै जकरयाह री सेवा कौरणै री बारी पुरी हुई तैबै सेऊ आपणै घौरै डैऔ।
1	24	तेथकु कुछ़ बौगता बासिऐ तेसरी छ़ेउड़ी इलिशीबा गौरकड़ी हुई और पांज़ा मिहनै झ़ांऊ तिंउऐ इऐ बुशै कासी आइलै ना बोली,
1	25	और सै आपणै ज़िवा दी सुंच़दै लागी कि परमेश्‍वर केती दयालु आ कि मुं आइलै केती बौड़ौ काम कियौ आ।”
1	26	ज़ैबै इलिशीबा रै छ़ौउऔ मीहनौ हुऔ, तैबै परमेश्‍वरै ज़िब्राइल नावां रौ दूत गलील परदेशा रै नासरत इलाकै दी,
1	27	मरियमा काऐ भेज़ौ ज़ुण बिण ब्याई थी। और तिंआरी मांगणी युसुफ नावां रै छ़ोहरु लै थी हुई ऐन्दी ज़ो दाऊद राज़ै री खानदानी रौ थौ।
1	28	परमेश्‍वरा रौ दूत मरियमा काऐ पौगड़ौ हुऔ और बोलदै लागौ, तेरी ज़ै-ज़ै कार हो, ताऊं माथै परमेश्‍वरा री दया हुई आ, और परमेश्‍वर ताऊं आइलै आ।
1	29	इऊं बुशै शुणियौ मरियम डौरी और हैरानी कौरीऐ सुंच़दै लागी कि एस ज़ै-ज़ैकारा री खुशी री खौबरी रौ का मतलब औलौ?
1	30	परमेश्‍वरा रै दूतै मरियमा लै बोलौ, “ओ मरियम डौरै नाईं कैलैकि परमेश्‍वरा री बौड़ी दया ताऊं माथै हुई आ।
1	31	शुण! तू गौरकड़ी हुआई, और ताऊं कु एक छ़ोहरु हुआ, तू तेसरौ नाऊं यीशु छ़ाड़ै।
1	32	सेऊ सारेऊ कु बौड़ौ हुआ आ और तेसलै परमप्रधान परमेश्‍वरा रौ छ़ोहरु बोलाई और प्रभु परमेश्‍वर तेसकै तेसरै पुरखा दाऊद राज़ै री राज़गाधी दिआ सा।
1	33	और सेऊ इस्राइली लोगु माथै सौदा राज़ कौरा आ। तेसरौ राज़ केभी भी खातम नाईं हुन्दौ।
1	34	मरियमै परमेश्‍वरा रै दूता लै बोलौ, ‘इणौ किणै कौरी हुआ? हाऊं ता औज़ौ बिण ब्याई छ़ोटूड़ ऊ।’
1	35	परमेश्‍वरा रै दूतै तिंआलै ज़वाब दैऔ, ‘पवित्र आत्मा ताऊं दी आशा, और परमप्रधान परमेश्‍वर ज़ुण सारेऊ कु बौड़ौ आ तेसरी शक्ति ताऊं माथै आशा। ज़ो छ़ोहरु ताऊं कु हुणौ आ सेऊ पवित्र हुणौ, और तेसलै परमेश्‍वरा रौ छ़ोहरु बोलाई।’
1	36	और शुण तेरी रिश्तैदार इलिशीबा भी बुड़ींदी बारै गौरकड़ी हुई आ। लोग तिंआलै बोला थै कि इआंरी आ कूख बन्द, पर तिंआरै आज़कालै छ़ौउऔ मीहनौ आ।
1	37	कैलैकि परमेश्‍वरा लै केज़ौ भी काम कठिण नाईं आसतौ।
1	38	एज़ी बुशा माथै मरियमै बोलौ, ‘देख, हाऊं ता परमेश्‍वरा री दासी ऊ, ज़िणौ ताऐं बोलौ आ, तिणी च़ांई हुऔ। तेथ बासिऐ सौरगदूत तिंया काऐ कु डेई गौ।’ ”
1	39	“कुछ़ दिना बासिऐ मरियम तैयार हुइयौ डांडैउ माथै यहुदा परदेशा रै एक इलाकै दी डेई।
1	40	ज़िऐ जकरयाह रौआ थौ तेसरै काऐ डेइयौ मरियमै तेसरी छ़ेउड़ी इलिशीबा कै ढाल की।
1	41	ज़िणी ई इलिशीबै मरियमा री ढाल शुणी, तिणी ई इलिशीबा रै पेटा दी मांऊ हिलदै लागौ, और इलिशीबा परमेश्‍वरा री पवित्र आत्मा कौरीऐ भौरुई।
1	42	तैबै तिंआऐ ज़ोरै मरियमा लै बोलौ, ‘तू सारी छ़ेउड़ी मांझ़िया कु परमेश्‍वरा री नौज़री दी भौली ई, और तैरौ गर्भा रौ छ़ोहरु भी भौलौ आ।’
1	43	इऐ केती बौड़ी इज़्ज़ता री बूश आ, कि मैरै प्रभु री मां मुं ज़िणी छ़ेउड़ी कु मिलदै आशी आ।
1	44	ज़िणी ई ताऐं मुकै ढाल की आ, तिणी ई मैरै पेटा दी मांऊ खुशी कौरीऐ हिलदै लागौ।
1	45	भौली तू कैलैकि ताऐं विश्वास कियौ आ, कि ज़ो भी बूश परमेश्‍वरा री तौरफा कु बोली आ सै बूश पुरी हुआ आ! ”
1	46	तैबै मरियमै बोलौ, “हाऊं प्रभु री बौड़ाई कौराऊ,
1	47	आ… हा… मेरी आत्मा मैरै छ़ुटकारौ कौरणै वाल़ै परमेश्‍वरा री बौड़ाई कौरा आ।
1	48	कैलैकि परमेश्‍वरै आपणी दासी री गरीबी देखी आ एथीलै, ‘ओ परमेश्‍वर आज़ा कु मुलै जुगा-जुगा झ़ांऊ भौलौ बोलाई’
1	49	तिणी परमेश्‍वरै ज़ुण सारेउ कु शक्ति वाल़ौ आ मुलै बौड़ै-बौड़ै काम किएई। तेसरौ नाऊं पवित्र आ।”
1	50	ज़ुण परमेश्‍वरा रौ डौर माना ई तिऊं माथै परमेश्‍वरा री दया तिंउरै सारी पिड़ी झ़ांऊ रौआ आ।
1	51	परमेश्‍वरै आपणी बाई री एती शक्ति देखा ई, ज़ुण आपुलै बौड़ै बौणा थै सै किणै तित्तर-बित्तर किएई।
1	52	तिणी परमेश्‍वरै राज़ै-महाराज़ै कु तिउंरौ हक्क्क छ़ुड़ाऔ आ, और गरीबु री छ़ाड़ी इज़्ज़त।
1	53	और भुखै लोगु लै खिलाई आच़्छ़ी-आच़्छ़ी रोटी, और सेठ गाड़ै खाली हाथै बाइरै। परमेश्‍वरै आपणै इस्राइली लोगु री मज़द की, और तिऊं आइलै कियौ औन्दौ आपणौ वायदौ नाईं बिसुरदौ।
1	54	परमेश्‍वरै आपणै इस्राइली लोगु माथी बौड़ी दया की, और तिऊं आइलै कियौ औन्दौ आपणौ वायदौ नाईं बिसुरदौ।
1	55	तिणीऐ आमारै पुरखा अब्राहम और तिंउरै वंशा आइलै वायदौ कियौ कि परमेश्‍वरा री दया तिऊं माथै सौदा बौणी रौआ।
1	56	मरियम कम सै कम चिया मिहनै झ़ांऊ इलिशीबा आइलै रौई, और तेथ बासिऐ डेई वापिस आपणै घौरै।
1	57	तैबै इलिशीबा रै औल़खिणा रै दीन पुरै हुऐ और तिंआरौ एक मांऊ हुऔ।
1	58	और इऐ खुशी री खौबर खरकच़ार तिंआरै आस-पड़ोसा दी और सारै रिश्तैदारु मांझ़िऐ फौइली गोई, कि प्रभुऐ तिंआ माथै बौड़ी दया की आ। तैबै सौभीऐ तिंआ आइलै खुशी मौनाई।
1	59	ज़ैबै सेऊ मांऊ आठा दिना रौ हुऔ तेबी सारै रिश्तैदार और गोष्टण तेस मांऊ रौ खतना कौरना लै कौठै हुऐ, सै तेस मांऊ रौ नाऊं तेसरै बाब जकरयाह ज़िणौ छ़ाड़दै लागै,
1	60	पर तेस मांऊ री आमै तेसरौ नाऊं छ़ाड़ना लै मौना की, और बोलौ, “एसरौ नाऊं यहुन्ना जा छ़ाड़नौ।”
1	61	इणै शुणियौ सारै लोगुऐ हैरानी कौरीऐ पुछ़ौ, “कैलै”? तैरै टौबरा दी ता एज़ै नावां रौ कोई नाईं?
1	62	तैबै रिश्तैदारुऐ तेस मांऊ रै बाबा कु साना कौरीयौ पुछ़ौ।
1	63	तिणी जकरयाह ऐ लिखणा लै तौखती मांगी और तिदरा ई लिखौ कि एसरौ नाऊं यहुन्ना सा। इणै शुणियौ सारै हैरान हुऐ।
1	64	तैबै जकरयाह बेज़ौ बौणौ और परमेश्‍वरा री बौड़ाई कौरदै लागौ।
1	65	तेसरै आस-पड़ोसा दी रौइणै वाल़ै भौरी का लोग डौरी गौऐ, और इऐ बुशै यहुदा परदेशा रै सारै पहाड़ी इलाकै दी फौइली गोई।
1	66	सारै शुणनै वाल़ै आपणै ज़िवा दी सुंच़दै लागै कि एऊ छ़ोहरु किणौ औलौ इणौ पा? कैलैकि प्रभु री शक्ति एस मांऊ आइलै थी।
1	67	तैबै मांऊ रै बाब जकरयाह माथै परमेश्‍वरा री पवित्र आत्मा आशी और सेऊ भविष्यवाणी कौरदै लागौ।
1	68	इस्राइला रै प्रभु परमेश्‍वरा री बौड़ाई च़ांई हुई, कैलैकि परमेश्‍वरै लोगु माथै तौंइऐ दया कौरीयौ तिऊंरौ छ़ुटकारौ कियौ आ।
1	69	और आपणै दास दाऊदा रै वंशा कु आमु कालै एक पापा कु छ़ुटकारौ देणै वाल़ौ भेज़ौ।
1	70	ज़िणौ तिणीऐ पुराणै बौगता रै पवित्र भविष्यवक्ता रै ज़ौरिऐ बोलौ थौ,
1	71	कि आबै आमै आपणै सारै दुश्मना रै हाथा कु बौच़ी ई।
1	72	परमेश्‍वरै आपणौ पवित्र वायदौ ज़ो आमारै पुरखा आइलै कियौ थौ तेस वायदौ याद छ़ाड़ियौ आपणै लोगु माथै दया की।
1	73	और सै कसम ज़ो परमेश्‍वरै अब्राहमा आइलै खाई थी
1	74	कि परमेश्‍वर आमु आमारै दुश्मना रै हाथा कु छ़ुड़ावा ताकी आमै आपणै दुश्मना कु निडर हुइयौ परमेश्‍वरा री सेवा,
1	75	तिंउरै सामनै पवित्र और नियम भौलाई कौरी सारी उमरीऐ कौरी सौका
1	76	और ओ छ़ोहरु ताउंलै लोग परमप्रधान परमेश्‍वरा री तौरफा कु भेज़ौ औन्दौ भविष्यवक्ता बोलाई, कैलैकि तू प्रभु कालै लोगु तैयार कौरा ई।
1	77	तू तिऊं लोगु कै शिखावा ई कि पापा री माफी पाइयौ, छ़ुटकारौ किणौ मिला आ।
1	78	इयौ सब परमेश्‍वरा री बौड़ी दया कौरीऐ हुआ, ज़िणौ सुरज आमुलै प्याशै दैणा लै च़ौमका आ, तिणी ई परमेश्‍वर नौऐ काम कौरा आ ज़ेबी मसीह आमु काऐ आशा लौ।
1	79	न्यारै और मौरणै रै डौरा री छ़ांई दी रौइणै वाल़ेऊ लै पयाशौ दिआ, और आमारै कदम शान्ति कौरीयौ आच़्छ़ी बाटा दी सिधै हंडावा।
1	80	तैबै सेऊ मांऊ यहुन्ना बौड़दै लागौ और आत्मा दी मज़बूत औन्दै लागौ, और इस्राइली लोगु मांझ़िऐ सेऊ पौगड़ौ हुंदै झ़ांऊ सेऊ शुनशान ज़ागाह दी रौ।
2	1	सेज़ै दीनु दी औगस्तुस नावां रै बौड़ै राज़ै हुकम दैऔ कि रोमी राज़ा रै सारै लोग आपणै-आपणै नाऊं दर्ज़ कौरौ।
2	2	इऐ पैहली नाऊं लिखाई थी, और इऐ तेबी हुई ज़ेबी क्विरिनियुस नावां रौ आदमी सीरिया देशा रौ आफसर थौ।
2	3	तैबै सारै लोग आपणै नाऊं लिखाउंदै आपणै-आपणै इलाकै दी डेवै।
2	4	युसुफ भी ज़ुण गलील परदेशा रै नासरत गाँवा रौ थौ, आपणै नावां लिखाउंदै यहुदा परदेशा दी दाऊदा राज़ै रै गाऊं बैतलैहमा दी डैऔ। कैलैकि सेऊ दाऊदा री खानदानी रौ थौ।
2	5	सेऊ आपणी मंगेतर मरियमा आइलै ज़ुण गौरकड़ी थी तिऐ नाऊं लिखाउंदै डैऔ।
2	6	तिंउरै तिऐ रौइणा रै बौगता दी मरियमा रै, औल़खिणा रै दीन पुरै हुऐ।
2	7	मरियमा रै तिऐ पैहलौ ज़ाऔ हुऔ और तिंआऐ सेऊ जुड़कै दी मेटाइयौ खोरली दी छ़ाड़ौ, कैलैकि तिउंकै सरायं दी रौइणा लै ज़ागाह नाईं थी।
2	8	सेज़ै इलाकै दी कुछ़ भेराल़डु थै ज़ुण राची, थाचा दी रौइयौ आपणै शाल़ा री च़ोकीदारी कौरा थै। भेराल़डु आपणी भेरीऊ ज़ागदै
2	9	सेज़ी राची परमेश्‍वरा रौ एक दूत तिऊं काऐ आशौ और तिऊं भेराल़डु रै च़ारौ तौरफा दी प्याशौ च़ौमकौ। तैबै तेस देखीयौ सै भौरी डौरी गौऐ
2	10	तिणी दूतै तिउंलै बोलौ, “डौरौ नाईं” कैलैकि हाऊं तुमुकै आज़ बौड़ी खुशी री खौबर शुणाउवाऊ ज़ो सारै लोगु लै आ।
2	11	आज़ दाऊदा रै इलाकै बैतलैहम गाँवा दी तुमारौ छ़ुटकारौ कौरणै वाल़ौ पैदौ हुई गौ आ ज़ो प्रभु मसीह आ।
2	12	और तेसरी निशाणी तुमुलै इणी सा, कि तुमुकै एक मांऊ खोरली भितै जुड़कै दी मेटाऔ औन्दौ मिला सा।
2	13	तैबै तिऐ सौरगदूता आइलै सौरगा रै भौरी दूत परमेश्‍वरा री बौड़ाई कौरदै और इणै बोलदै दिशै,
2	14	“सौरगा दी परमेश्‍वरा री बौड़ाई च़ांई हुई। और धौतरी माथै तिऊं लोगु लै शान्ति च़ांई मिली ज़ासकु परमेश्‍वर खुश हुआ आ।”
2	15	ज़ेबी सौरगदूत तिऊं काऐ कु सौरगा लै डेवै तैबै भेराल़डु आपु मांझ़िऐ बोलदै लागै कि, आशौ आमै बेतलैहमा लै डेई ई ज़ो बूश प्रभुऐ आमुकै शुणाई आ तिऐं आमै देखी ई।
2	16	तैबै सै तिदरु फेटी डेवै, तिंउऐ तिऐ मरियम, युसुफ और खोरली भितै सेऊ मांऊ देखौ।
2	17	इणै देखीयौ तिऊं भेराल़डुऐ सै बूश ज़ो एस मांऊ रै बारै दी पैहलै शुणी थी सै सारेउ कै बोली।
2	18	भेराल़डु री इऊं बुशै शुणियौ सारै लोग हैरान हुऐ ज़ो तिऐ थै।
2	19	पर मरियमै इऐ सारी बुशै शुणियौ आपणै ज़िवा दी छ़ाड़ी और सुंच़दै लागी।
2	20	भेराल़डु लै, ज़िणौ सौरगदूतै बोलौ औन्दौ थौ तिणौ सारौ शुणियौ और देखीयौ परमेश्‍वरा री बौड़ाई और स्तुती कौरी-कौरीयौ तिदरु वापिस डेवै।
2	21	आठा दिना बासिऐ ज़ैबै तेस मांऊ रौ खतना हुऔ। तैबै तेसरौ नाऊं यीशु छ़ाड़ौ ज़ो सौरगदूतै तेसरै गर्भा दी आशणै कु पैहलै बोलौ थौ।
2	22	कुछ़ बौगता बासिऐ मुसा भविष्यवक्ता रै नियमा कौरीऐ तिंआरै शुद्ध हुणै रै दीन पुरै हुऐ, तिंउऐ यीशु परमेश्‍वरा रै घौर यरुशलेमा दी निऔं।
2	23	ज़िणौ प्रभु रै नियमा दी थौ लिखौ औन्दौ कि केज़ौ भी पैहलौ छ़ोहरु प्रभु कालै पवित्र हुआ सा।
2	24	और प्रभु रै नियमा दी ज़िणौ ठीक थौ, कबुतरा रै ज़ोड़ै या पंडुका रै ज़ो कबुतरा ज़िणै हुआई देखणा लै, तिंउऐ सै आणियौ बौल़ी किऐ।
2	25	सेज़ै बौगता दी यरुशलेमा दी शमौन नावां रौ एक आदमी थौ ज़ुण धौर्मी और परमेश्‍वरा रौ भौगत थौ, सेऊ पवित्र आत्मा कौरीऐ भरपूर थौ, और सेऊ आपणै लोगु इस्राइला लै सुख शान्ति पौखदै थौ लागौ औन्दौ।
2	26	पवित्र आत्मै तेसरै ज़िवा दी बूश थी पाई ऐन्दी कि, ज़ेबी झ़ांऊ तू परमेश्‍वरा री तौरफा कु भेज़ौ औन्दौ मसीहा ना देखा लौ तेबी झ़ांऊ तू नाईं मौरदौ।
2	27	और पवित्र आत्मा रै बोलणै माथै शिमौन परमेश्‍वरा रै घौरा दी डैऔ और सेज़ै दिना दी मरियम और युसुफा रै भी मांऊ यीशु परमेश्‍वरा रै घौरा दी थौ आणौ औन्दौ ज़िणौ तिंउरै नियमा दी थौ।
2	28	और शिमौन भी तिऐ थौ, तिणीऐ सेऊ मांऊ आपणी उंगाल़ी दी पाकड़ौ और परमेश्‍वरा री बौड़ाई कौरदै लागौ।
2	29	ओ प्रभु, ऐबै तू आपणौ दास शान्ति कौरीऐ आपु काऐ औटाऊ। ज़िणौ तैरै वच़ना दी आ।
2	30	कैलैकि मेरी आखी ऐ छ़ुटकारौ दैणै वाल़ौ देखी गौ आ।
2	31	ज़ुण ताऐं सौभी लोगु लै भेज़ौ आ।
2	32	और सेऊ एक इणौ प्याशौ आ ज़ुण सारै देशा और दुजी ज़ाती रै लोगु रै सामनै परमेश्‍वर पौगड़ौ कौरा आ, और तैरै आपणै लोग इस्राइला लै बड़ाई आ।
2	33	यीशु रै बारै दी ज़ो कुछ़ शमौन थौ बोलदै लागौ औन्दौ, तेसरी बुशै शुणियौ तेसरै मां बाब हैरान हुऐ।
2	34	तैबै शिमौनै तिउंलै आशीष देई और बोलौ, “मरियम! एऊ मांऊ ता परमेश्‍वरा री तौरफा कु च़ुनौ औन्दौ निशाण आ, भौरी सारै इस्राइली लोग एस नाईं मानदै और एज़ी बूश तिऊं इस्राइला लोगु नाश कौरा ई पर भौरी सारै इस्राइली लोग बौच़णै ई, ज़ासरै विरोधा ई बुशै ला ई।
2	35	भौरी लोगु रै विच़ार पौगड़ौ हुणै ई और तुमुकै भौरी दु:ख हुणौ आ ज़िणौ तलवारी कौरी वार-पार छ़ेद हुआ आ।”
2	36	एक, भविष्यवाणी कौरणै वाल़ी छ़ेउड़ी थी ज़ासरौ नाऊं हन्ना थौ। सै भी सेज़ै बौगतै तिऐ थी। और सै अशेर खानदानी मांझ़िऐ कु फनुऐल नावां रै आदमी री छ़ोटूड़ थी। ज़ेबी तिंआरी शादी हुई तेथकु साता साला बासिऐ तिंआरौ बोउटौ मौरौ पोरु और सै विधवा हुई। और सै भौरी बुढ़ी थी।
2	37	ऐबै तिंआरी उमर 84 साल थी और सै परमेश्‍वरा रै घौरा छ़ाड़ियौ केशी ना डिआ थी। सै ब्रौत और प्राथना कौरी कौरीयौ राची दीनै परमेश्‍वरा री आराधना कौरा थी।
2	38	और सेज़ै बौगतै तिऐ आशीयौ परमेश्‍वरा रौ धन्यबाद कौरदी थी लागी औन्दी, और तिऊं सभी कै ज़ुण यरुशलेम रै छ़ुटकारै पौखदै थै लागै औन्दै, यीशु रै बारै दी बुशै लाइंदै लागी।
2	39	ज़ैबै युसुफ और मरियमै प्रभु रै नियमा कौरीऐ सारौ काम पुरौ कियौ, तैबै सै गलील परदेशा दी आपणै गाँव नासरता लै डेई गौऐ।
2	40	यीशु बौड़दै लागौ, आत्मा दी मज़बूत और औकल बुद्धि कौरीऐ भी भौरिदौ लागौ, और परमेश्‍वरा री दया तेस माथै थी।
2	41	हर सालै यीशु और यीशु रै मां-बाब फसह रै साज़ै मनाउणा लै यरुशलेमा लै डिआ थै इणौ कौरणौ सारै यहुदी लोगु लै ज़रूरी थौ।
2	42	ज़ेबी यीशु बारह साला रौ थौ। तैबै सै सारै साज़े लै यरुशलेमा लै डेवे, ज़िणै सै हर सालै डिआ थै।
2	43	ज़ैबै सै साज़ै रै दीन पुरै हुऐ तैबै सै आपणै घौरै वापिस डेवै और मांऊ यीशु रौऔ यरुशलेम दी, और तेसरै मां-बापा कै ना लागौ पौतौ।
2	44	तैबै तिंउऐ सौमझ़ौ कि सेऊ ओरी लोगु आइलै औलौ। एकी दीन हांडियौ बितणै बासिऐ सै यीशु आपणै पड़ौसी और ज़िऐ तिंउरै ज़ाणनै वाल़ै थै तिऐ लोड़दै लागै।
2	45	पर ज़ैबै तिऊं कै यीशु नाईं मिलौ तैबै सै लोड़दै-लोड़दै यरुशलेमा दी वापिस पौउंच़ै।
2	46	और चीज़ै दिना बासिऐ तिंउऐ यीशु परमेश्‍वरा रै घौरा रै खौल़ै दी तिऊं मांझ़िऐ बोशौ औन्दौ देखौ ज़ुण तिऐ शिक्षा दिया थै। और सेऊ तिउंरी शुणदै और सवाला पुछदै तेसरै मां-बाबै देखौ।
2	47	ज़ेती भी तिऐ शुणदै थै लागै औन्दै सै सब यीशु री औकल और ज़वाबा शुणियौ हैरान थै।
2	48	तैबै यीशु रै मां-बाब आपणै छ़ोहरु देखीयौ हैरान हुऐ और तेसरी आमै मरियमै तेसलै बोलौ ओ मैरौ छ़ोहरु ताइंऐ आमु आइलै इणौ बरताव कैलै कियौ। देख तैरौ बाब और हाऊं केती परेशानी कौरीऐ थै ताऊं लोड़दै लागै औन्दै।
2	49	यीशुऐ तिऊं लै बोलौ तुमै मुं लोड़दै कैलै ई लागै औन्दै का तुमु के ठेऊ नाईं कि मुं परमेश्‍वरा रै घौरा दी रौइणौ ज़रूरी आ।
2	50	पर ज़ो बूश यीशुऐ तिऊं आइलै बोली, सै तेसरै मां-बाबा के नाईं सौमझ़ुई,
2	51	तैबै सेऊ तिऊं आइलै नासरत गाँवा दी आशौ और तिऊं आइलै रौ और तेसरी मांऐ मरियमै इऐ सारी बुशै आपणी ज़िवा दी छ़ाड़ी।
2	52	यीशु औकली दी और शरीरा दी परमेश्‍वर और आदमी री कृपा कौरी बौड़दै लागौ।
3	1	ज़ेबी तिबिरियुस नावां रै बौड़ै राज़ै रौ राज़ थौ तेसरै पौन्दरवी साले ज़ेबी पुन्तियुस पिलातुस यहुदा परदेशा रौ आफसर थौ, गलील इलाकै दी हेरोदेस, इतुरिया और त्रखोनीतिस इलाकै दी थौ तेसरौ भाई फिलिफुस, और अविलेने इलाकै दी थौ लिसानियास इऐ सारै च़ोथै हिस्सै रै आफसर थै।
3	2	ज़ेबी हन्ना और कैफा एज़ै इलाकै रै बौड़ै याजक थै, सेज़ै वक्ता दी परमेश्‍वरै आपणौ वच़न शुनशान ज़ागाह दी जकरयाह रै छ़ोहरु यहुन्ना कै दैऔ।
3	3	यहुन्ना यरदन नौईं रै नज़दीका रै इलाकेउ दी डेइयौ परचार कौरदै लागौ कि, “सारै लोग आपणै-आपणै पापा कु माफी पाइणा लै बुरै कामा कु मन बौदल़ौ और बपतिस्मौ निऔं।”
3	4	ज़िणौ यशायाह भविष्यवक्तै भौरी साल पैहलै थौ लिखौ औन्दौ कि, “शुनशान ज़ागाह दी एक हाकै मारीयौ बोलदै लागौ औन्दौ, प्रभु री बाट तैयार और सिधी कौरौ,
3	5	और सारी घाटी भौरीया सारै उंच़ै डांडै धौनी झुकाई, और ज़ो दारखै-बांगै, उंच़ै-निउठै ई सै बराबर बौणा ई।
3	6	और सारै लोग परमेश्‍वरा रौ छ़ुटकारौ देखा ई।”
3	7	ज़ेती भी लोगु री भीड़ यहुन्ना काऐ बपतिस्मौ निंदै आशा थी। सेऊ तिउलै बोला थौ, “ओ लोगुओ तुमै दुष्ट ई ज़ैहरिलै सापा ज़िणै, तुमै कुणीऐ च़ितलाऐ कि तुमै परमेश्‍वरा रै आशणै वाल़ै रोशा कु भागौ।
3	8	आबै तुमै मन बौदुल़णै लाईक काम कौरौ। और आपणै-आपणै मौना दी इणौ नाईं सुंच़ौ की आमारौ पुरखा इब्राहिम आ। हाऊं तुमुलै बोलाऊ की परमेश्‍वर इऊं पात्थरु कु भी इब्राहिमा कालै सन्तान पैदौ कौरी बौल़ा सा।
3	9	आबै परमेश्‍वर तिऊं सौभी लोगु लै सौज़ा दैणा लै त्यार आ ज़ुणीऐ इबी झ़ाऊं आपणौ मन पापा कु नाईं बौदुलदौ, ज़िणौ कुराड़ पैडु री ज़ौड़ी काऐ छ़ाड़ी ऐन्दी ज़ो पेड़ आच़्छ़ौ फल़ नाईं आणालौ तेस काटियौ आगी दी पा ई।”
3	10	लोगुऐ यहुन्ना कु पुछ़ौ, “तैबै आमुऐ परमेश्‍वरा री सौज़ा कु बौच़णा लै का च़ांई कौरणौ?”
3	11	यहुन्नै तिउंलै ज़वाब दैऔ, “ज़ासकै दुई कुरतै ई तिणीऐ एक कुरतौ तेसकै च़ांई दैणौ ज़ासकै नाईं आ और ज़ासकै रोटी ई तिणीऐ भी च़ांई बांटीऔ खाणी।”
3	12	तैबै मामलै निणै वाल़ै भी बपतिस्मौ निंदै आशै, तिंउऐ यहुन्ना कु पुछ़ौ कि, ओ गुरु, “आमै का कौरुलै?”
3	13	तिणीऐ तिंऊ लै बोलौ ज़ेती तुमुलै मामलै निणा लै आ बोलौ औन्दौ, तेथकु ज़ादौ मामलौ नाईं निऔं
3	14	तैबै सिपाइउऐ भी तेसकु पुछ़ौ आमै का कौरुलै? यहुन्नै तिऊं लै बोलौ तुमै कासी भी लोगु पैसेऊ लै नाईं सौताऔ, और ना कासी माथै झ़ुठै आरोप लाएऊ, ज़ेती तुमुलै मज़दुरी मिला सा तेती दी खुश रौऔ।
3	15	लोगुऐ पैहलै कु थी मसीह आशणै री आश लाई औन्दी, तिंउऐ आपणै ज़िवा दी यहुन्ना रै बारै दी सुंच़ौ, का एऊ ता नाईं सेऊ मसीह?
3	16	तैबै यहुन्नै तिउंलै बोलौ, “हाऊं ता तुमुलै पाणी कौरी बपतिस्मौ दिआऊ। पर ज़ो सेऊ आशणै वाल़ौ मसीहा सा सेऊ मुकु ज़ादौ शक्ति वाल़ौ आ। हाऊं ता तेसरै बुटा रै तौसमै खोलणै रै लायक भी नाईं, सेऊ तुमुलै पवित्र आत्मा और आगी कौरीऐ बपतिस्मौ दिआ आ।
3	17	तेसरौ शुपौ तेसरै हाथा दी आ सेऊ आपणौ खौल़ौ आच़्छ़ै कौरीऐ साफ कौरा। तैबै गिऊं छ़ाड़ा आपणी खौन्दीआल़ी दी भूस ज़ाल़ा आगी दी ज़ो आग केबी ना इशदी।”
3	18	यहुन्ना भौरी शिक्षा देई-देइयौ लोगु कै खुशी री खौबर शुणाउवा थौ।
3	19	और यहुन्नै हेरोदेस ज़ुण इस्राइल देशा रै च़ोथै हिस्सै रौ आफसर थौ सेऊ भी डांटौ कैलैकि हेरोदेसै आपणै भाई फिलीपुसा री छ़ेउड़ी हेरोदियास आपुलै छ़ाड़ी थी, और भौरी बुरै काम किऐ थै।
3	20	पर हेरोदेसै तिऊं सौभी बुरै कामा कु भी एज़ौ बुरौ काम कियौ कि तिणीऐ यहुन्ना ज़ेला दी पाऔ।
3	21	ज़ेला दी डेउणै कु पैहलै, एकी दीनै ज़ेबी यहुन्ना बपतिस्मौ दैंदै थौ लागौ औन्दौ। तेबी यीशुऐ भी बपतिस्मौ निऔं। बपतिस्मौ नींई औ, ज़ेबी यीशु प्राथना कौरदै थौ लागौ औन्दौ तेबी सौरग खुलौ।
3	22	और पवित्र आत्मा कबुतरा ज़िणी उतरियौ यीशु माथै आशी, और सौरगा कु परमेश्‍वरा री हाक शुणुई कि, “तू मैरौ गौरतौ छ़ोहरु ई हाऊं ताऊं कु भौरी खुश ऊ।”
3	23	ज़ेबी यीशुऐ शिक्षा देणी शुरु की, तेबी यीशु री उमर तकरीबन तीस साल थी। ज़िणौ लोग ज़ाणा थै कि यीशु ता युसुफा रौ छ़ोहरु आ और युसुफ थौ एली रौ छ़ोहरु,
3	24	और एली थौ मत्ताता रौ, और मत्तात थौ लेवी रौ, लेवी थौ मलकी रौ, मलकी थौ यन्ना रौ, यन्ना थौ युसुफा रौ,
3	25	युसुफ थौ, मतित्याह रौ, मतित्याह थौ आमोसा रौ, आमोस नहुमा रौ, नहुम थौ असल्याहा रौ, और सेऊ थौ नोगहा रौ।
3	26	नोगहा थौ माता रौ, मात थौ मतित्याह रौ, सेऊ थौ शिमी रौ, शिमी थौ योसेखा रौ, योसेख थौ योदाहा रौ,
3	27	योदाह थौ यहुन्ना रौ, यहुन्ना थौ रेसा रौ, रेसा थौ जरुब्बाबिला रौ, सेऊ थौ शलतिएला रौ, शालतिएल थौ नेरी रौ,
3	28	नेरी थौ मलकी रौ, मलकी थौ अद्दी रौ, अद्दी थौ कोसामा रौ, कोसाम थौ इलमोदामा रौ, इलमोदाम थौ एरा रौ।
3	29	और एर थौ यहोशुआ रौ, यहोशुआ थौ इलज़ारा रौ इलज़ार थौ योरीमा रौ, योरीम थौ मत्तता रौ, मत्तात थौ लेवी रौ,
3	30	लेवी थौ शमौना रौ, शमौन थौ यहुदा रौ, यहुदा थौ युसुफा रौ, युसुफ थौ योनाना रौ, योनान थौ इलियाकीमा रौ,
3	31	इलियाकीम थौ मेलिया रौ, मेलिया थौ मिन्नाह रौ, मिन्नाह थौ मत्ताता रौ, मत्तात थौ नाताना रौ, नातान थौ दाऊदा रौ।
3	32	और दाऊद थौ यिशै रौ, यिशै थौ ओबेदा रौ, ओबेद थौ बोअज़ा रौ, बोअज़ थौ सलमोना रौ, सलमोन थौ नहशोना रौ,
3	33	नहशोन थौ अम्मीनादाबा रौ, सेऊ थौ अरनी रौ, अरनी थौ हिस्रोना रौ, हिस्रोन थौ फिरिसा रौ, फिरिस थौ यहुदाह रौ,
3	34	और यहुदाह थौ याकुबा रौ, याकूब थौ इसहाका रौ, इसहाक थौ अब्राहमा रौ, अब्राहम थौ तिरहा रौ, तिरह थौ नाहोरा रौ।
3	35	सेऊ थौ सरुगा रौ, सरुग थौ रऊ रौ, रऊ थौ फिलिगा रौ, फिलिग थौ एबीरा रौ, एबीर थौ शिलहा रौ,
3	36	शिलह थौ केनाना रौ केनान थौ अरफक्षदा रौ, सेऊ थौ शेमा रौ, शेम थौ नूह रौ नूह थौ लिमिका रौ।
3	37	लिमिक थौ मथूशिलह रौ, सेऊ थौ हनोका रौ, हनोक थौ यिरिदा रौ यिरिद थौ महललेला रौ महललेल थौ केनाना रौ,
3	38	और केनान थौ यनोशा रौ, यनोश थौ शेता रौ, शेत थौ आदमा रौ, और आदम थौ परमेश्‍वरा रौ छ़ोहरु।
4	1	तैबै यीशु पवित्र आत्मा कौरीऐ भौरुइऔ यरदन नौईं काऐ कु वापिस डैऔ और चालिस दिना झ़ांऊ पवित्र आत्मा रै ज़ौरिऐ शुनशान ज़ागाह दी हांडदै लागौ,
4	2	तिऐ शैतान यीशु पौरखदै लागौ। तिऊं चालिस दिना दी यीशुऐ कुछ़ा ना खाऔ पिऔ, ज़ैबै सै दीन पुरै हुऐ तैबै यीशु कै भूख लागी।
4	3	तैबै शैतानै यीशु लै बोलौ, “अगर तू परमेश्‍वरा रौ छ़ोहरु ई ता एस पात्थरा लै बोल कि रोटी बण।”
4	4	यीशुऐ शैताना लै ज़वाब दैऔ, “पवित्रशास्त्रा दी इणौ लिखौ औन्दौ कि आदमी सिरफ रोटी ई कौरीऐ ज़िउंदौ नाईं रौउंदौ, ”
4	5	तैबै शैतानै यीशु उंच़ी ज़ागाह दी निऔं और तिणीऐ यीशु कै एकी गौड़ीऐ धौतरी रै सारै मुलुख देखाल़ै।
4	6	और शैतानै यीशु लै बोलौ, “हाऊं धौतरी रै सारै हक्क्क और महिमा ताऊं कै दिआऊ, कैलैकि इयौ सारौ मुकै आ सौंभाल़ौ औन्दौ, हाऊं ज़ासकै च़ाहा ऊ तेसकै दिआऊ,
4	7	अगर तू मुकै झुकियौ ढाल कौरालौ ता एऊ सब कुछ़ तैरौ हुआ सा।”
4	8	यीशुऐ तेसलै ज़वाब दैऔ, “कि पवित्रशास्त्रा दी इणौ आ लिखौ औन्दौ कि, ‘तू आपणै प्रभु परमेश्‍वरा काऐ झुकीयौ ढाल कर और सिरफ तेसी री भौक्ती कर।’ ”
4	9	तैबै शैतानै यीशु यरुशलेम दी निऔं और तिऐ परमेश्‍वरा रै घौरा रै छ़ापरा माथै खौड़ौ कियौ और तेसलै बोलौ, “अगर तू परमेश्‍वरा रौ छ़ोहरु ई ता इदरु तौल़ै फाल़ दै।
4	10	कैलैकि पवित्रशास्त्रा दी इणौ आ लिखौ औन्दौ तैरै बारै दी, ‘कि परमेश्‍वर आपणै दूता लै हुकम दिया कि सै ताऊं बौच़ावा।
4	11	सै ताऊं हाथा-हाथा दी च़ुंगा ई ताकी तैरै बांगणै दी पात्थरा कु ठोकर ना लागा।’ ”
4	12	यीशुऐ तेसलै ज़वाब दैऔ। “पवित्रशास्त्रा दी इणौ भी आ लिखौ औन्दौ कि, ‘तू आपणौ प्रभु परमेश्‍वर ना पौरखै।’ ”
4	13	ज़ैबै शैताना कै यीशु पौरखियौ कुछ़ ना फौरौ तैबै सेऊ कुछ़ बौगता लै यीशु काऐ कु पोरु डैऔ।
4	14	तैबै पवित्र आत्मा री शक्ति कौरी भौरुईयौ यीशु गलील परदेशा लै वापिस डैऔ। और यीशु रै बारै दी बुशै आस-पड़ोसा रै देशा दी फौइली गोई।
4	15	और यीशु यहुदिऊ रै आराधनालय दी शिक्षा दैंदै लागौ। और सारै लोग यीशु री बौड़ाई कौरा थै।
4	16	ज़ैबै यीशु नासरत गाँवा दी आशौ ज़िऐ सेऊ धाचौ-पाल़ौ थौ। सेऊ रोज़कै ज़िणौ आरामा रै दिना दी आराधनालय दी डैऔ तिऐ धौर्म शास्त्र पौड़ना लै खौड़ी हुऔ।
4	17	और यीशु कै पौड़ना लै यशायाह भविष्यवक्ता री किताब देई, और यीशुऐ सै किताब खोली और तिदरु पौड़दै लागौ ज़िऐ इणौ थौ लिखौ औन्दौ,
4	18	“प्रभु री आत्मा मुं माथै आ, कैलैकि तिणीऐ हाऊं गरीबु लै खुशी री खौबरी शुणाउणा लै चुनौ ऊ। और हाऊं एथीलै भेज़ौ ऊ कि, गुलामु लै छ़ुटकारै रौ और शेड़ेऊ लै देखणे री खुशी री खौबरी शुणाऊ, और दुखी लाच़ार लोगु तिऊंकु बौच़ाऊ ज़ुण तिऊं माथै ज़ुलम कौरा आ।
4	19	कैलैकि परमेश्‍वरा री तौरफा कु आमु माथै दया कौरणै रौ बौगत आशी गौ आ।”
4	20	तैबै यीशुऐ सै किताब बन्द कौरीयौ तिदलै नुकरा कै देई, और आपु बोशौ धौनी। तैबै ज़ो लोग आराधनालय दी शुणदै थै लागै औन्दै सै लोग यीशु भिलै बौड़ै च़ाहा कौरीऐ देखदै लागै।
4	21	तैबै यीशु तिउंलै बोलदै लागौ, आज़ ई तुमारै सामनै एऊ लिखौ औन्दौ (वच़न) पुरौ हुऔ।
4	22	ज़ो भी लोग तिऐ मौज़ूद थै सै सारै खुश हुऐ और यीशु रै मुआं कु दया वाल़ी बूशै शुणियौ हैरान हुऐ, कि एऊ सब किणौ हुई सौका? सै आपु मांझ़िऐ चौपड़ींदै लागै “का एऊ युसुफा रौ छ़ोहरु नाईं?”
4	23	यीशुऐ तिउंलै बोलौ, “शायद तुमै मुं माथै इणी कहावत ज़ुरुरी बोलाई कि, ‘लै डाकटरा आपणौ इलाज़ ता कर और ज़िणै ताऐं कफरनहूमा गाँवा दी च़मतकार किऐ ई तिणै च़मतकार इदै आपणै गाँवा दी भी कर?
4	24	पर सौच़्च़ाई इऐ आ कि केज़ै भी भविष्यवक्ता लै आपणै गाँवा या इलाकै दी इज़्ज़तमान नाईं मिलदी।’
4	25	यीशुऐ औज़ौ बोलौ, हाऊं ताउंलै सौच़्च़ौ बोलाऊ कि, एलियाह भविष्यवक्ता रै बौगता दी ज़ेबी साड़ै चिया साला झ़ांऊ शुकौ पौड़ौ और सारै देशा दी बौड़ौ काल़ पौड़ौ, तेबी इस्राइल देशा दी भौरी इणी विधवा छ़ेउड़ी थी।”
4	26	पर परमेश्‍वरै एलियाह भविष्यवक्ता तिऊं कासी काऐ ना भेज़ौ, पर सेऊ सैदा शहरा रै सारपत गाँवा दी एकी विधवा काऐ भेज़ौ ज़ो यहुदी नाईं थी।
4	27	या एलिशा भविष्यवक्ता रै बारै दी विच़ार कौरौ ज़ुणिऐ नामान कोढ़ी ठीक कियौ आ ज़ो सिरीया देशा रौ थौ। ज़ैबै कि सेज़ै बौगता दी इस्राइला दी भौरी कोढ़ी थै, ज़ासकै तेबी च़ांगै हुणै री भौरी ज़ुरत थी।
4	28	आराधनालय दी ज़ो लोग इऊं बुशु शुणदै थै लागै औन्दै सै भौरी रोशुऐ।
4	29	और तिंउऐ खौड़ी उठीयौ यीशु घेरौ और शहरा कु बाइरै गाड़ौ, ज़ेज़ी पहाड़ी माथै तिऊंरौ शहर थौ बौसौ औन्दौ, और सेऊ तिऐ पहाड़ी रै टिरा माथै निऔं ताकी तेस तिदरु तौल़ै पा।
4	30	पर यीशु तिऊं मांझ़िया कु निकल़ियौ पोरु डैऔ।
4	31	तैबै यीशु गलील परदेशा रै कफरनहूम गाँवा दी डैऔ और तिऐ हर आरामा वाल़ै दिना दी लोगु लै शिक्षा दिआ थौ।
4	32	तिदै भी लोग यीशु री शिक्षा शुणियौ हैरान हुऐ कैलैकि यीशु वच़न हक्क्का कौरीऐ बोला थौ।
4	33	एकी दीनै यीशु आराधनालय दी थौ, तिऐ एक इणौ आदमी थौ ज़ासदी बुरी आत्मा थी, तिऐं बुरी आत्मै हाकै मारीयौ बोलौ।
4	34	“ओ नासरता रै यीशु आमुकै ताऊं कु का काम आ? का तू आमु नाश कौरदै ई आशौ औन्दौ? हाऊं ज़ाणाऊ कि तू कुण ई, तू परमेश्‍वरा री तौरफा कु भेज़ौ औन्दौ पवित्र ज़ौणौ ई।”
4	35	यीशुऐ तिऐं बुरी आत्मा लै डांटियौ बोलौ, “च़ुटुक थाक, एस आदमी कु बाइरै निकुल़।” तैबै तिंऐ बुरी आत्मै सेऊ आदमी मांझ़िऐ धौनी बिछ़ांडौ बिणा नुकसान कौरीयौ तेसकु बाइरै निकल़ी।
4	36	तैबै सै हैरान हुऐ और आपु मांझ़िऐ चौपड़ुईयौ बोलदै लागै, एस आदमी रै हुक्मा दी का शक्ति और हक्क्क आ। “कि बुरी आत्माऐं भी एसरी शुणियौ पोरु भागा ई”
4	37	यीशु री बूशै आगी बाशीऐ सारै मुलखा दी फैअली गोई।
4	38	सेज़ै दिना दी यीशु आराधनालय कु निकल़ियौ शिमौना रै घौरै डैऔ। तिऐ शिमौना री शाशु बुखारा कौरीऐ भौरी बिमार थी, सौभी यीशु कु औरज़ कौरदै लागै कि इऐं ठीक कौरौ।
4	39	यीशुऐ तिंया काऐ खौड़ी हुईयौ तिंआरै बुखार डांटै और तिंआरै बुखार ठीक हुऐ। सै खरकच़ार खौड़ी हुई और तिउंरी सेवा कौरदै लागी।
4	40	दूस ओड़दै-ओड़दै तेस गाँवा दी ज़ासरै काऐ लोगु दी कई रौंगा री बिमारी थी लागी औन्दी तिऊं सब यीशु काऐ आणा थै। यीशुऐ सारै बिमार लोगु माथै हाथ छ़ाड़ै और सारै च़ांगै किऐ।
4	41	भौरी लोगु दी बुरी आत्माऐं थी, सारी बुरी आत्माऐं यीशु रौ हुकम शुणियौ बाइरै निकल़ा थी और हाकै मारीयौ बोला थी कि तू परमेश्‍वरा रौ छ़ोहरु ई। पर यीशु बुरी आत्मा डांटा थौ और बोलणै नाईं दिआ थौ। कैलैकि सै बुरी आत्माऐं ज़ाणा थी कि यीशु ई मसीहा सा।
4	42	दुजी दोअती यीशु शहरा कु निकल़ियौ शुनशान ज़ागाह दी डैऔ, और सारी भीड़ यीशु लोड़दै-लोड़दै यीशु काऐ आशीयौ तेस रोकदै लागी कि आमु छ़ाड़ियौ नाईं डेऊ,
4	43	पर तिणीऐ तिउंलै बोलौ मुं ओरी लोगु मांझ़िऐ भी परमेश्‍वरा रै राज़्या रौ खुशी री खौबर शुणाउणौ ज़ुरुरी आ कैलैकि हाऊं एथीलै ऊ भेज़ौ औन्दौ।
4	44	और यीशु गलील परदेशा दी आराधनालय दी परचार कौरदै लागौ।
5	1	एकी दीनै यीशु गलील नावां रै समुन्दरा रै डीका काऐ खौड़ौ थौ। तिऐ परमेश्‍वरा रै वच़ना शुणदै एतरी भीड़ कौठै हुई कि यीशु माथै थी पौड़दै लागी ऐन्दी, तैबै इणौ हुऔ,
5	2	यीशुऐ समुन्दरा रै डीका दी दुई किश्ती देखी, और झ़ींवर थै किश्ती कु उतरी औ ज़ाल़ा धोउंदै लागै औन्दै।
5	3	यीशु तिऊं किश्ती मांझ़िया कु एकी किश्ती दी च़ौड़ौ, ज़ो शिमौन नावां रै आदमी री थी। तैबै यीशुऐ शिमौना लै बोलौ इऐं किश्ती डीका काऐ कु थोड़ौ पौल़डै निऊं, तैबै यीशु किश्ती दी बोशियौ लोगु लै शिक्षा दैंदै लागौ।
5	4	ज़ैबै यीशु शिक्षा देइयौ फारीक हुऔ तैबै शिमौना लै बोलौ इऐं किश्ती समुन्दरा बिच़ा दी नीऊं, और माच़्छ़ीऊ पाकुड़ना लै आपणौ ज़ाल़ समुन्दरा दी पा।
5	5	शिमौनै यीशु लै बोलौ, “ओ गुरु आमुऐ पुरी राचीऐ माच़्छ़ी पाकुड़ना लै भौरी मैहनत की आ पर कुछ़ ना पौड़ौ, तैबै भी हाऊं तुमारै बोलणै माथै ज़ाल़ पा ऊ।”
5	6	ज़ैबै तिंउऐ ज़ाल़ पाऔ तैबै तिंउरै ज़ाल़ा दी भौरी माच़्छ़ी फौसी इदरा झ़ांऊ कि तिंउरै ज़ाल़ भी च़ीरीन्दै लागै।
5	7	तैबै तिंउऐ आपणै साथीऊ लै ज़ो दुजी किश्ती दी थै, साना कौरी बोलौ ओरु आशौ आमारी मज़द कौरौ, तैबै सै तिऊं काऐ आशै और तिंउऐ दुइया किश्ती दी एतरी माच़्छ़ी भौरी कि तिउंरी किश्ती भी डुबदै लागी।
5	8	इणै देखीयौ शिमौन पतरसै यीशु रै बांगणै माथै पौड़ीयौ यीशु लै बोलौ, “ओ प्रभु, मुकाऐ कु पोरु डैऔ कैलैकि हाऊं पापी लोगु।”
5	9	कैलैकि एतरी माच़्छ़ीऊ पाकड़ीयौ शिमौन और तेसरै साथीऊ के भौरी हैरानी हुई।
5	10	तिणी ई जबदी रै छ़ोहरु याकूब और यहुन्ना कै भी हैरानी हुई ज़ो शिमौना रै साथी थै। तैबै यीशुऐ शिमौना लै बोलौ, “नाईं डौर आज़ा कु तू लोगु मुकाऐ आणाई”
5	11	तिंउऐ आपणी-आपणी किश्ती डीका काऐ आणी और सब कुछ़ छ़ाड़ियौ यीशु पीछ़ु डेवै।
5	12	एकी इलाकै दी यीशु कै एक कोढ़ी आदमी मिलौ और सेऊ धौनी झुकियौ यीशु कै औरज़ कौरदै लागौ कि, “ओ प्रभु अगर तू च़ाहा लौ ता मुं च़ांगौ कौरी बौल़ा ई।”
5	13	यीशुऐ तेस कोढ़ी भिलै आपणै हाथा बड़ाइयौ सेऊ छ़ुंऔ और तेसलै बोलौ, “हाऊं च़ाहा ऊ कि तू च़ांगौ च़ांई हुऔ।” और तेबी ई तेसरौ कोढ़ ठीक हुऔ।
5	14	तैबै यीशुऐ सेऊ च़ितलाऔ, “कि ज़ो कुछ़ ताऊं आइलै हुऔ आ तेस कासी आइलै ना बोलै पर डेऊ याजका काऐ देखाल़िऊ और परमेश्‍वरा रै आपणै सेवक मुसा रै ज़ौरिऐ ज़ेज़ै नियम ई दैऔ औन्दै तिऊं अपणाईयौ बौल़ी च़ौड़ाऊ ताकी सै तैरै बारै दी लोगु काऐ बोला कि च़ांगौ और शुद्ध हुई गौ आ।”
5	15	पर यीशु रै कामा री खौबर सारै मुलखा दी फैअली गोई, भौरी लोग तेसरी शिक्षा शुणदै और आपणी बिमारी कु च़ांगै हुणा लै यीशु काऐ कौठै हुंदै लागै।
5	16	पर यीशु एखुली शुनशान ज़ागाह दी डेईयौ प्राथना कौरा थौ।
5	17	एक दीनै इणौ हुऔ कि यीशु एकी घौरा दी शिक्षा दैंदै थौ लागौ औन्दौ तिऐ फरीसी और तिंउरै नियमा रै ज्ञानी थै बोशै औन्दै, ज़ो गलील और यहुदिया परदेशा रै हरेक गाऊं और यरुशलेम शहरा कु थै आशै औन्दै, और च़ांगै कौरना लै प्रभु री शक्ति यीशु आइलै थी।
5	18	सेज़ै बौगतै तिऐ कुछ़ लोगुऐ एक इणौ आदमी बिस्तरै दी आणौ ज़ासकै आपणै ज़िसमा रौ केज़ौ भी आंग नाईं हिलाइया थौ, यीशु काऐ पऊंच़ाऊणा लै तिंउऐ भीड़ा मांझ़िऐ काफी कोशिष की ताकी यीशु तेस बिमार आदमी ठीक कौरा।
5	19	पर भीड़ा री वज़ाह कु सै यीशु काऐ नाईं पौऊंच़ी बौल़ै तैबै सै तेस घौरा रै छ़ापरा माथै डेवे और छ़ापरा कु कुछ़ ज़ाण्टै गाड़ीयौ च़ारपाई रै च़ारा कुणे दी लोऊल़ी बानियौ सेऊ बिमार आदमी यीशु काऐ धौनी उतारौ। बिमार आदमी धौनी यीशु काऐ उतारौ छ़ापरा बाटीऐ
5	20	इणै कौरी यीशुऐ तिंउरै विश्वासा देखीयौ तेस बिमार आदमी लै बोलौ, “ओ गोष्टण तैरै पाप माफ हुई गौऐ ई”
5	21	तैबै शास्त्री और फरीसी आपणै-आपणै मौना दी सुंच़दै लागै, “एऊ कुण आ इणौ पा ज़ुण परमेश्‍वरा री बुराई कौरा सा? पाप ता सिरफ परमेश्‍वर ई माफ कौरा।”
5	22	यीशुऐ तिउंरै मौना री बुशै ज़ाणीऔ बोलौ, “तुमै इणौ कैलै सुचांई कि हाऊं परमेश्‍वरा री बुराई कौरदेउ लागौ औन्दौ।
5	23	आसान का सा? बिमार आदमी लै इणौ बोलणौ कि ‘तैरै पाप माफ हुई गौऐ’ या इणौ बोलणौ कि ‘खौड़ी उठ आपणौ बिस्तरौ च़ुंग और हांडदै लाग?’
5	24	पाप माफ सिरफ परमेश्‍वर ई कौरी बौल़ा आ। तुमुकै देखाउणा लै कि पाप माफ कौरणै रौ हक्क्क मुकै आ, ज़ुण परमेश्‍वरा री तौरफा कु भेज़ौ औन्दौ।” तैबै यीशुऐ तेस बीमार आदमी देखीयौ बोलौ, “हाऊं ताउंलै बोलाऊ, खौड़ौ उठ, आपणौ बिस्तरौ च़ुंग और घौरै डेऊ।”
5	25	सेऊ आदमी खरकच़ार तिऊं काऐ कु उठीयौ खौडौ हुऔ, और ज़ेथ माथै सेऊ आणौ थौ तेस बिस्तरौ च़ुंगीयौ परमेश्‍वरा री बौड़ाई कौरी-कौरीयौ तिदरु आपणै घौरै डैऔ।
5	26	इणै देखीयौ सारै लोग हैरान हुऐ और परमेश्‍वरा री बौड़ाई कौरदै लागै, और डौरीयौ बोलदै लागै आज़ आमुऐ नोखी बूश देखी आ।
5	27	तेथ बासिऐ ज़ैबै यीशु तेस इलाकै कु बाइरै डैऔ। तैबै यीशुऐ लेवी नावां रौ एक मामलै निणै वाल़ौ, आड्डै माथै बोशौ औन्दौ देखौ। और यीशुऐ तेसलै बोलौ, “मुं पिछु आश मैरौ च़ेलौ बण।”
5	28	तैबै सेऊ तेबी आपणौ सब कुछ़ छ़ाड़ियौ यीशु पिछ़ु हांडदै लागौ।
5	29	तैबै तिणी लेवीऐ यीशु आपणै घौरै निऔं और बौड़ी धाम देई, तिऐ मामलै निणै वाल़ै और भौरी लोग तिऊं आइलै रोटी खांदै बोशी गौऐ।
5	30	इणै देखीयौ फरीसी और तिंउरै शास्त्री यीशु और तेसरै च़ेलेऊ लै बोलदै लागै कि, “तुमै मामलै निणै वाल़ै और पापी लोगु आइलै रोटी कैलै खा पिआ ई?”
5	31	यीशुऐ तिउंलै ज़वाब दैऔ कि डाकटरा री ज़ुरत भौलै-च़ांगै आदमी लै नाईं पर बिमार आदमी लै औआ सा।
5	32	हाऊं धौर्मी आदमी नाईं पर पापी लोगु रै मन बदुलना लै ऊ आशौ औन्दौ।
5	33	फरीसी और शास्त्रिउऐ यीशु लै बोलौ, “यहुन्ना रै च़ेलै ता नियमा कौरीऐ घौड़ी-घौड़ी ब्रौत छ़ाड़ा और प्राथना कौरा ई, और तिणी ई फरीसी रै च़ेलै भी कौरा ई, पर तैरै च़ेलै ता सौदा खा पिया ई।”
5	34	यीशुऐ तिऊंकु पुछ़ौ, “ज़ेबी झ़ांऊ लाड़ौ तिऊं आइलै साथा दी हुआ का तेबी बराती ब्रौत छ़ाड़ाई?
5	35	पर सेज़ै दीन भी आशा ई ज़ेबी लाड़ौ तिऊंकु अलग कौरालै सेज़ै बौगता दी सै ब्रौत कौरा ई।”
5	36	यीशुऐ तिउंलै एक औनैणौ भी दैऔ, “केज़ौ भी आदमी नौऐं जुड़कै रौ टालकौ पुराणै जुड़कै दी नाईं लाइंदौ। नाईं ता धोइदीं बारै सेऊ नौऐं जुड़कै रौ टालकौ तेस पुराणौ जुड़कौ पोरु थोसियौ ज़ादड़ौ च़ीरा सा। और सेऊ टालकौ पुराणै जुड़कै आइलै मेल भी ना खान्दौ।
5	37	कोई भी आदमी अंगुरा री सूर चाणना लै ताज़ै अंगुरा रौ रस पुराणै खाल़ढै दी नाईं छ़ाड़दौ। नाईं ता अंगुरा रौ रस दख बौगता बासिऐ फैलीयौ तेस पुराणै खाल़ढै रौ थोउलौ भी पोरु च़ीरा, ज़ेथ कौरीऐ अंगुरा रौ रस और खाल़ढौ दुइया बरबाद हुआई।	WRONG ALIGNMENT
5	38	एथीलै लोग ताज़ै अंगुरा रौ रस नौऐ खाल़ढै दी भौराई।
5	39	केज़ौ भी आदमी पुराणौ अंगुरा रौ रस पीई औ आच़्छ़ौ दाखरस नाईं च़ाहांदौ कैलैकि सेऊ बोला, कि पुराणौ ई भौरी आच़्छ़ौ आ।”
6	1	तैबै आरामा वाल़ै दिना दी यीशु आपणै च़ेलेऊ आइलै डोखरेऊ बाटीऐ थौ लागौ औन्दौ डेऊंदै, तेसरै च़ेलै लागै डोखरै कु गिऊंआ रै सिलै चोड़ीयौ और हाथा दी मांडियौ खान्दै।
6	2	तैबै फरीसीउ मांझ़िऐ कु कुछ़ लोगुऐ तिउंलै बोलौ, ज़ेज़ौ काम आरामा रै दिना दी नाईं जान्दौ कौरणौ, सेज़ौ काम तुमै कैलै कौरा ई?
6	3	यीशुऐ तिउंलै ज़वाब दैऔ का तुमुऐ धौर्म शास्त्रा दी नाईं पौड़ौ? ज़ेबी राज़ौ दाऊद और तेसरै साथी भुखै थै, तिउंकै खाणा लै कुछ़ भी नाईं थौ, तैबै राज़ै दाऊदै का कियौ?
6	4	सेऊ परमेश्‍वरा रै घौरा दी डैऔ और तिऐ परमेश्‍वरा लै चड़ाई औन्दी भोगा री रोटी खाई और आपणै साथीऊ लै भी देई, ज़ो सिरफ याजक ई खा थै।
6	5	यीशुऐ तिउंलै इणौ भी बोलौ, “आदमी रौ छ़ोहरु, आरामा रै दिना रौ भी प्रभु ऊ।”
6	6	एकी औज़ौ आरामा रै दिना दी यीशु आराधनालय दी डेइयौ शिक्षा दैंदै लागौ, तिऐ एक आदमी थौ ज़ासरौ सुल़टौ हाथ बिमारी कौरी शुकौ औन्दौ थौ।
6	7	तैबै कुछ़ फरीसी और शास्त्री लोग यीशु माथै आरोप लाईणा लै तेसरी ताकी दी थै रौऐ औन्दै, कि का यीशु एस आदमी आरामा वाल़ै दिना दी च़ांगौ कौरा की नाईं कौरदौ?
6	8	पर यीशु तिंउरै मौना रै विच़ार ज़ाणा थौ एज़ी तांइयै यीशुऐ तेस शुकै औन्दै हाथ वाल़ै आदमी लै बोलौ, “उठ सामनै आशीयौ खौड़ौ ऊ।” तैबै सेऊ आदमी उठीयौ खौड़ौ हुऔ।
6	9	यीशुऐ लोगु कु पुछ़ौ, “आरामा रै दिना दी का नियम ठीक आ, भौलौ कौरणौ, या बुरौ कौरणौ? प्राण बौच़ाउणौ या झ़ांगणौ।”
6	10	तैबै यीशुऐ फिदीआलै देखीयौ तेस शुकै औन्दै हाथा वाल़ै आदमी लै बोलौ, “आपणौ हाथ औगांऊ कर।” तिणीऐ हाथ औगांऊ कियौ, तैबै तेसरौ हाथ तेबी ठीक हुऔ।
6	11	तैबै शास्त्री और फरीसीउ रै भौरी रोश आशै और सै आपु मांझ़िऐ गुणमुणादै लागै कि आमै एस यीशु आइलै का कौरुलै?
6	12	सेज़ै दिना दी यीशु पहाड़ी माथै प्राथना कौरदै डैऔ और परमेश्‍वरा कु प्राथना कौरदै-कौरदै सारी राच बिताई।
6	13	ज़ेबी दुसौ हुऔ तैबै यीशुऐ आपणै च़ेलै औटाऐ और तिऊं मांझ़िऐ कु बाराह च़ेलै छ़ांटै और यीशुऐ तिउंलै प्रेरित बोलौ।
6	14	और सै च़ेलै एज़ै ई: शिमौन ज़ासरौ नाऊं यीशुऐ पतरस छ़ाड़ौ, पतरसा रौ भाई आन्द्रियास और याकूब, यहुन्ना और फिलिपुस और बरतुल्मै।
6	15	मत्ती, थोमा, और हलफई रौ छ़ोहरु याकूब शिमौन ज़ासलै जेलोतेस बोला थै।
6	16	और याकुबा रौ छ़ोहरु यहुदा और यहुदा इस्करियोती ज़ुणिऐ यीशु बासिऐ पकड़वाऔ आ।
6	17	तैबै यीशु आपणै च़ेलेऊ आइलै पहाड़ी कु तौल़ै उतरौ सिधी ज़ागाह दी खौड़ौ हुऔ और तिऐ तेसरै च़ेलेऊ री बौड़ी भीड़ कौठै हुई, और सारै यहुदिया यरुशलेम, सूर, सैदा इलाकै रै लोग ज़ुण-ज़ुण समुन्दरा रै नज़दीक रौआ थै सै भी तिऐ आशै।
6	18	ज़ो शिक्षा शुणदै और आपणी बीमारी कु च़ांगै हुणा लै यीशु काऐ आशा थै, और यीशु, बुरी आत्मा कौरी परेशान लोगु भी ठीक कौरा थौ।
6	19	सारै लोग यीशु छ़ुइणौ च़ाहा थै कैलैकि यीशु कु च़ांगै कौरणै री शक्ति निकल़ा थी और सब च़ांगै हुआ थै।
6	20	तैबै तिणीऐ आपणै च़ेलेऊ भिलै देखीयौ बोलौ, “आशीष वाल़ै ई सै लोग ज़ो निउलै ई। कैलैकि परमेश्‍वरा रौ राज़ तुमारौ आ।
6	21	आशीष वाल़ै ई सै लोग, ज़ो आबै भुखै ई। कैलैकि तिउंलै रौज़ीयौ मिला सा और सै ज़ुण आबै लेराई सै हसा ई।
6	22	आशीष वाल़ै ई तुमै, ज़ुण आदमी रै छ़ोहरु री वज़ाह कु दुःख उठावा ई, और लोग तुमु आइलै दुश्मनी छ़ाड़ाई और तुमु पोरु गाड़ाई, तुमारी बेइज़्ज़ती कौरा ई, और तुमारौ नाऊं बुरौ सौमझ़ियौ काटाई।
6	23	सेज़ै दीनै तुमै खुश हुइयौ नाच़णौ, कैलैकि देखौ तुमुलै सौरगा दी बौड़ौ इनाम आ, तिंउरै बाब-दादै भी, भविष्यवाणी कौरणै वाल़ै भविष्यवक्ता आइलै तिणौ कौरा थै।”
6	24	यीशुऐ तौंइऐ बोलौ, “तुमुलै फिटकार आ ज़ुण तुमै सेठ ई। तुमुलै दु:खा रै दीन आशणै ई कैलैकि तुमारौ ऐश-आराम तुमुलै मिली गौ आ।
6	25	फिटकार तुमुलै ज़ुण रौज़ै औन्दै ई। तुमुलै भोखे रौइणा रै दीन आशणै ई। आज़ ज़ो तुमै नीफिक्री कौरी हौसाई। तुमारी इऐ खुशी, दुखा दी बौदलिणी ई।
6	26	फिटकार आ तुमुलै ज़ेबी आदमी तुमारी बौड़ाई कौरा ई, सै तुमुलै दुःख मौनावा ई, कैलैकि तिंउरै नान-बुढु भी झ़ुठै भविष्यवक्तु आइलै इणौ कौरा थै।”
6	27	हाऊं तुमु शुणनै वालेऊ लै बोलाऊ कि आपणै दुश्मना आइलै प्यार कौरौ। और ज़ुण तुमारौ बुरौ कौरा आ तेसरौ भौलौ कौरौ।
6	28	ज़ुण तुमुलै श्राप दिआ लौ तेसलै आशीष दैऔ, ज़ुण कौरालौ तुमारी बेइज़्ज़ती तेसलै कौरौ प्राथना।
6	29	ज़ुण तुमारै एकी गौलैण्टे दी थापै ला लौ तेस बिलै दुजौ गौलौण्टौ भी मुड़ाऔ और ज़ुण तुमारी धोती छ़ुड़ावा लौ तेसकै आपणौ कुरतौ भी दैऔ।
6	30	ज़ुण तुमु कु कुछ़ मांगा लौ तेसकै दैऔ और ज़ुण ताऊं कु निंआ लौ तेसकु तिंऐ चीज़ वापिस ना मांगै।
6	31	ज़िणौ तुमै लोगु कु च़ाहा ई कि लोग तुमु आइलै कौरा, तुमै भी तिऊं आइलै तिणौ कौरौ।
6	32	अगर तुमै आपु आइलै प्यार कौरणै वालेऊ आइलै प्यार कौरा ई तै का बड़ी बात आ। कैलैकि पापी भी, आपु आइलै प्यार कौरणै वाल़ेऊ आइलै प्यार कौरा ई।
6	33	अगर तुमै तिऊं आइलै भौलाई कौरालै ज़ो तुमु आइलै भौलाई कौरा ई, तै का बड़ी बात आ, कैलैकि पापी लोग भी इणौ कौरा ई।
6	34	अगर तुमै तिउंकै उधार दिआई ज़ासकु वापिस मिलणै री आश छ़ाड़ाई, तै का बौड़ी बात आ, कैलैकि पापी लोग भी पापी लोगु कै उधार दिआई और बासिऐ मांगा ई तेती वापिस।
6	35	तुमै आपणै दुश्मना आइलै प्यार छ़ाड़ौ और भौलाई कौरौ, और बासिऐ वापिस ना मांगणै री आश छ़ाड़ियौ छ़ुटकारौ दैऔ, तैबै तुमुलै सौरगा दी बौड़ौ इनाम मिला सा। और तुमै परमप्रधान परमेश्‍वरा रै लोल़डै बौणा ई। कैलैकि सेऊ, तिऊं लोगु लै ज़ो धन्यबाद नाईं कौरदै, और बुरै लोगु लै, भी भौलौ आ।
6	36	ज़िणौ तुमारौ बाब परमेश्‍वर दया कौरणै वाल़ौ आ तिणी तुमै भी दयालु बौणौ।
6	37	कासी दी भी झ़ुठै आरोप नाईं लाऔ तैबै तुमु दी भी झ़ुठै आरोप नाईं लागदै, कासी भी बुरै नाईं चाणौ, तैबै तुमु भी कोई गलत नाईं च़ाणदौ, माफ कौरौ तैबै तुमुलै माफी मिला।
6	38	दैऔ ता तुमुलै भी दिआई, लोग पुरौ पाथौ च़ेसी-च़ेसीयौ और हिलाई-हिलाईयौ और ढाल़ी-ढाल़ीयौ तुमारी उंगाल़ी दी पा ई, कैलैकि ज़ेज़ै पाथै कौरीऐ तुमै नापा लै सेज़ै पाथै कौरीऐ तुमुलै भी नापा ई।
6	39	तैबै यीशुऐ तिउंलै औनैणै देइयौ बोलौ का एक शेड़ौ दुजै शेड़ै कै बाट देखाल़ी बौल़ा सा? का इणै कौरी सै दुइया खाल़ी दी ना पौड़दै?
6	40	च़ेलौ केबी भी आपणै गुरु कु बौड़ौ नाईं औन्दौ पर ज़ुणी च़ेलै पुरौ कौरी औलौ शिखौ औन्दौ, सेऊ आपणै गुरु ज़िणौ औआ सा।
6	41	तू आपणै भाई री आखी दी सांगर कैलै देखा ई का तांउकै आपणी आखी रौ डिगंच़ौ नाईं च़ौगरिंदौ?
6	42	ज़ैबै तांउकै आपणी आखी रौ डिगंच़ौ नाईं दीशदौ तैबै तू आपणै भाई लै किणौ बोली सौका ई कि “भाई टेक हाऊं तेरी आखी रौ सांगर गाड़ाऊ? ओ कौपटी पैहलै आपणी आखी रौ डिगंचौ गाड़, तैबै तू आपणै भाई री आखी कु तेस सांगर आच़्छ़ै कौरी गाड़ी सौका ई।”
6	43	कैलैकि केज़ौ भी आच़्छ़ौ पेड़ इणौ नाईं आ ज़ेथकु निकामौ फल़ निकल़ा और ना ई आ निकामौ पेड़ इणौ, ज़ेथकु आच़्छ़ै फल़ निकल़ा।
6	44	हर पेड़ तेसरै फल़ा कौरी रवाइया आ। कैलैकि लोग झ़ाड़ी मांझ़िया कु फेड़ु नाईं चोड़दै, और ना (कुईणी) झांगड़ा कु अंगूर चोड़दै।
6	45	भौलौ आदमी आपणै भौलै ज़िवा कु भौली बूशै ला सा, और बुरौ आदमी ला सा आपणै बुरै ज़िवा कु बुरी बूशै। ज़ो तुमारै ज़िवा दी औलौ, सेऊ निकल़ा मुआं कौरी बाइरै।
6	46	ज़ैबै तुमै मैरौ बोलौ नाईं शुणदै, तैबै तुमै मुलै, “ओ प्रभु-ओ प्रभु कैलै बोलाई?
6	47	ज़ुण-कुण मुकाऐ आशा और मेरी बूशेऊ शुणा और माना, हाऊं तुमुलै बोलाऊ कि सेऊ कास ज़िणौ आ।
6	48	सेऊ तेस आदमी ज़िणौ आ ज़ुणिऐ घौरा चाणदी बारै ज़बीन डुंगी खोदियौ पाकी ज़ागाह दी पौई बोशाल़ी आ, और ज़ेबी नौं आशी बौरुईयौ और तेसरौ छ़ालौ तेस घौरा दी लागौ पर सेऊ घौर हिलौ भी नाईं कैलैकि सेऊ घौर पाकी ज़ागाह दी थौ बौणौ औन्दौ।
6	49	ज़ुण वच़न शुणियौ नाईं मानदौ सेऊ तेस आदमी ज़िणौ आ ज़ुणिऐ बाल़ु माथै बिण पौई ऐ घौर चाणौ और ज़ेबी नौ आशी भौरुईयौ सेऊ घौर खरकच़ार सिकी गौ आ और सिकी औ तेसरौ सत्यानाष हुई गौ आ”
7	1	ज़ैबै यीशुऐ लोगु कै सारी बुशै शुणाई गोई, तैबै यीशु कफरनहूम गाँवा दी आशौ।
7	2	तिऐ रोमी सिपाईउ रै आफसरा रौ एक नुकुर, ज़ो तेसरौ भौरी गौरतौ नुकुर थौ सेऊ नुकुर एती बीमार थौ कि मौरणै वाल़ौ थौ।
7	3	तिणी फौज़िए यीशु रै बारै दी शुणौ तैबै तिणीऐ यहुदी लोगु रै कई स्याणै औरज़ कौरना लै यीशु काऐ भेज़ै ताकी यीशु आशीयौ मैरौ नुकुर च़ांगौ कौरा।
7	4	सै स्याणै यीशु काऐ आशै और बौड़ी औरज़ कौरीयौ यीशु लै बोलदै लागै कि, “सेऊ इणै लायक आसती आ कि तू तेस माथै दया कौरा।”
7	5	कैलैकि सेऊ फौज़ी आमारी ज़ाती आइलै प्यार कौरा सा और तिणीऐ ई आमु कालै आराधनालय रौ घौर चाणौ आ।
7	6	तैबै यीशु तिऊं आइलै तेस फौज़ी रै घौरा लै च़ाल पौड़ौ पर ज़ेबी यीशु तेसरै घौरा रै नज़दीक पौउंच़ौ, तैबै तिणी फौज़ीऐ आपणै कुछ़ गोश्टण यीशु काऐ इणै सौमझ़ाइयौ भेज़ै कि, “ओ प्रभु एती कौष्ट ना कौरौ (इदै आशणै रौ) कैलैकि हाऊं इणै लायक नाईं आसतौ कि तुमै मैरै घौरा कै आशा।
7	7	एथीलै मुंइऐ आपुलै इणै लायक ना सौमझ़ौ कि तुमु काऐ आशु, पर तिदरा कु वच़न बोल, तैबै मैरौ नुकुर च़ांगौ हुआ सा।
7	8	हाऊं भी एक फौज़ीऊ मुकै हक्क्क आ और कई सिपाई मैरै हाथा दी आ, ज़ेबी हाऊं एकी लै बोलाऊ आश तैबै सेऊ आशा सा, और दुजै लै बोलु लै डेऊ तैबै डेवा सा, अगर आपणै कास नुकरा लै बोलु लै कि इणौ कर, तैबै सेऊ तिणी कौरा सा।”
7	9	इणै शुणियौ यीशु कै हैरानी हुई तैबै यीशुऐ पिछ़ाऊं फिरीयौ तिऊं लोगु लै बोलौ ज़ो तेस पिछ़ु थै आशदै लागै औन्दै, “हाऊं तुमुलै बोलाऊ कि मुंइऐ इस्राइल देशा रै लोगु दी भी इणौ विश्वास नाईं देखौ।”
7	10	तैबै सै लोग ज़ो फौज़ीऐ यीशु काऐ थै भेज़ै औन्दै सै वापिस घौरै डेवै और तिंउऐ सेऊ बिमार नुकुर च़ांगौ हुऔ औन्दौ देखौ।
7	11	तेथ बासिऐ यीशु आपणै च़ेलेऊ आइलै नाइना रै गाँवा-शहरा दी डैऔ तेस आइलै लोगु री बौड़ी भीड़ भी थी डेऊंदै लागी ऐन्दी।
7	12	ज़ैबै सै तेस गाँवा री खोल़ी काऐ पौउंच़ै, तैबै तिंउऐ देखौ की लोग एक मौड़ौ निंदै थै लागै औन्दै बाइरै। ज़ो आपणी मां रौ एकलौतौ छ़ोहरु थौ, और तेसरी मां विधवा थी। और साथा दी गाँवा रै भौरी लोग थै।
7	13	ज़ैबै प्रभुऐ सै विधवा देखी ता तेसरै तिंया माथै बौड़ी तरस आशी और तिंया लै बोलौ, “नाईं लेर।”
7	14	तैबै यीशुऐ नज़दीक डेईयौ सै खाट छ़ुईं, तैबै खाट च़ुंगणै वाल़ै रुकै। तैबै यीशुऐ बोलौ, “हाऊं ताऊं लै बोलाऊ ओ ज़वान छ़ोहरु उठ।”
7	15	तैबै सेऊ मौड़ौ ज़िउंदौ हुऔ, उठीयौ बोशौ और बुशै लाइंदै लागौ तैबै सेऊ छ़ोहरु, यीशुऐ तेसरी आमा कै सौम्भाल़ौ।
7	16	इणै देखीयौ सारै लोग भौरी हैरान हुऐ और परमेश्‍वरा री बौड़ाई कौरीयौ बोलदै लागै, “कि आमु मांझ़िऐ एक बौड़ौ भविष्यवक्ता आशी गौ आ, और आज़ परमेश्‍वर आपु आमु मांझ़िऐ पौगड़ौ हुऔ आ।”
7	17	सै बुशै यहुदिया और आस-पड़ोसा रै सारै परदेशा दी फौइली गोई।
7	18	यीशुऐ ज़ो कुछ़ कियौ थौ तेथरै बारै दी यहुन्ना रै च़ेलेउऐ यहुन्ना काऐ बोलौ।
7	19	तैबै यहुन्नै आपणै दुई च़ेलै यीशु काऐ इणै पुछ़णा लै भेज़ै की, “का आशणै वाल़ौ मसीहा तू ई आ, या आमै कास ओरी पौखुलै?”
7	20	यहुन्ना रै दुई च़ेलै यीशु काऐ आशीयौ बोलदै लागै, “यहुन्ना बपतिस्मौ दैणै वाल़ै, आमै ताऊं काऐ इणौ पुछ़णा लै भेज़ै ई, कि का आशणै वाल़ौ मसीहा तू ई? या आमै कास ओरी पौखुलै?”
7	21	सेज़ै बौगतै यीशुऐ भौरी बिमार और दुखी लोग च़ांगै किऐ ई, और कई आदमी बुरी आत्मा कु आज़ाद किऐ ई, और भौरी शेड़ेवै कै आखी देई।
7	22	तैबै यीशुऐ यहुन्ना रै च़ेलेऊ लै बोलौ, “ज़ो कुछ़ तुमुऐ देखौ और शुणौ आ डेईयौ तेस यहुन्ना कै बोलौ, कि शेड़ै देखा ई, लौंगड़ै ई हांडा, कोढ़ी हुआई ठीक, टौणै ई शुणा, मौरै औन्दै हुआई ज़िउंदै, और गरीब लोगु लै शुणाउवा खुशी री खौबर।
7	23	और आशीष वाल़ै ई सै लोग, ज़ुण मुं माथै शक नाईं कौरदै कि हाऊं मसीहा आसती ऊ कि नाईं।”
7	24	ज़ेबी यहुन्ना रै च़ेलै यीशु काऐ कु डेवै तैबै यीशु यहुन्ना रै बारै दी लोगु आइलै बोलदै लागौ, “तुमै शुनशान ज़ागाह दी का देखदै थै डैऔ औन्दै? का बागुरा कौरी हिलणै वाल़ै शाऊंटै देखदै?
7	25	तैबै तुमै का देखदै थै डेवै औन्दै? च़ोगै-बागै भिड़ै औन्दै आदमी देखदै डेवै थै? नाईं कैलैकि ज़ो आदमी च़ोगै-बागै भिड़ाई सै ठाटा कौरी आपणै मैहला दी रौआ ई।
7	26	तैबै तुमै का देखदै थै डैऔ औन्दै, कास गुरु देखदै? ओ, हाऊं तुमुलै बोलाऊ सेऊ भविश्यवक्ता कु भी बौड़ौ आ।”
7	27	यहुन्ना ई सा सेऊ दूत ज़ासरै बारै दी पवित्रशास्त्रा दी इणौ लिखौ औन्दौ। कि देख हाऊं आपणौ दूत ताऊं कु औगाड़िऐ भेज़ाऊ, सेऊ ताऊं कु औगाड़िऐ डेइयौ ताऊं कालै तेरी बाट तैयार कौरा।
7	28	तैबै यीशुऐ तौंइऐ बोलौ, “हाऊं तुमुलै बोलाऊ की इबी झ़ांऊ कोई भी इणौ आदमी पैदौ नाईं हुऔ ज़ो यहुन्ना कु बौड़ौ आ। पर परमेश्‍वरा रै राज़ा दी ज़ुण छ़ोटै कु छ़ोटौ आ सेऊ यहुन्ना कु भी बौड़ौ गुरु आ,”
7	29	तैबै सारै लोगुऐ और मामलै निणै वाल़ेउऐ ज़ुणिऐ यहुन्ना कु बपतिस्मौ निऔं थौ तिंउऐ इणै शुणियौ मानी ऐरौ कि परमेश्‍वर धौर्मी आ।
7	30	पर फरीसीउ और नियमा रै धौर्म शास्त्रिउऐ परमेश्‍वरा री बूश नाईं मानी, कैलैकि तिंउऐ यहुन्ना रै बपतिस्मौ निणा लै मौना की थी।
7	31	यीशुऐ तौंइऐ बोलौ, “हाऊं एज़ै जुगा रै लोगु रै बारै दी तुमु काऐ किणौ बोलु, और एज़ै जुगा रै लोगु रौ औनैणौ कास आइलै दैऔ।
7	32	कैलैकि सै इणै छ़ोहरु ज़िणै ई, ज़ुण बजारा दी डेइयौ खेल खेलाई और सै आपणै गोश्टणु कु शिकायत कौरा ई कि, ‘आमुऐ तुमुलै शादी रै गेत गाऐ ई पर तुमै ता नाच़ै नाईं, और आमुऐ दुखा रै गाअणै गाऐ पर तुमै ना लेरै।’
7	33	बपतिस्मौ दैणै वाल़ै यहुन्नै सौदा ब्रौत छ़ाड़ै ई। और कादी अंगुरा रौ रस नाईं पिऔ, और तिणीऐ पर तुमै बोलाई इणौ कि तेसदी आ बुरी आत्मा।
7	34	हाऊं आदमी रौ छ़ोहरु, खा पिआ ऊ, पर तुमै बोलाई इणौ कि हाऊं पेटु और सुरी पिणै वाल़ोऊ, मामलै निणै वाल़ेऊ और पापी लोगु रौ गोश्टण ऊ
7	35	पर ज़ुण परमेश्‍वरा री शिक्षा मानियौ च़ाला ई तिउंरी ज़िन्दगी कु परमेश्‍वरा रौ ज्ञान सौच़्च़ौ साबित हुआ आ।”
7	36	तैबै एकी फरीसी आदमीऐ ज़ासरौ नाऊं शमौन थौ यीशु कु औरज़ की, कि मैरै घौरै आशीयौ मुं आइलै रोटी खाऔ, तैबै यीशु फरीसी आदमी रै घौरा कै डेइयौ तेस आइलै रोटी खान्दै बोशौ।
7	37	तेस इलाकै री एक पापीण छ़ेउड़ी, इणै शुणियौ कि यीशु फरीसी रै घौरा दी आ रोटी खान्दै बोशौ औन्दौ, तिऐं छ़ेउड़ीऐ यीशु काऐ एकी शंखमोरा री शीशी दी खुश्बुदार तेल आणौ,
7	38	और यीशु री लाता काऐ आशीयौ लेरदै लागी और यीशु रै बांगणै आपणै आशु कौरीऐ भिज़ाऐ और आपणै बाल़ा कौरीऐ गुशै, और यीशु रै बांगणै दी खोबु देइयौ तेस खुश्बुदार तेला मांडदै लागी।
7	39	इणै देखीयौ सेऊ फरीसी ज़ुणिऐ यीशु थौ औटाऔ औन्दौ, आपणै मौना दी सुंच़दै लागौ कि, “अगर यीशु भविष्यवक्ता हुआ थौ तैबै एसकै पौतौ लागा थौ की ज़ो छ़ेउड़ी एस छ़ुईंदै आ लागी ऐन्दी सै कुण और कीणी छ़ेउड़ी आ, कैलैकि इऐ छ़ेउड़ी ता पापीण आ।”
7	40	यीशुऐ तेसरै मौना रै विच़ार ज़ाणीयौ तेसलै बोलौ, “ओ शमौन मुंइऐ ताउंलै कुछ़ बोलणौ आ।” शमौनै बोलौ “ओ गुरु बोलौ”
7	41	यीशुऐ एक औनैणै देइयौ तेसलै बोलौ, “एकी सेठा रै दुई करज़दार थै एकी कै थौ पांज़ शौ दिनार, (पांज़ शौ दिना री दिहाड़ी रै बराबर) दुजै कै थौ पचास दिनारा रौ कौरज़ (पचास दिना री दिहाड़ी रै बराबर)
7	42	ज़ैबै तिऊं करज़दारा कै वापिस दैणा लै कुछ़ ना रौ तैबै तिणी सेठै तिऊं दुइया रौ कौरज़ माफ किऔ, आबै इऊं दुई मांझ़िया कु सेठा आइलै कुण छ़ाड़ा ज़ादौ प्यार?”
7	43	शमौनै ज़वाब दैऔ, “मेरी सौमझ़ीऐ सेऊ ज़ासरौ ज़ादौ कौरज़ माफ हुऔ आ” यीशुऐ तेसलै बोलौ ताऐं ठीक ज़वाब दैऔ आ।
7	44	तैबै तिऐं छ़ेउड़ी भिलै फीरीऔ यीशुऐ शमौना लै बोलौ, “का तू इऐ छ़ेउड़ी देखा ई?” हाऊं तैरै घौरा कै आशौ ताऐं मैरै लाता धोइणा लै पाणी नाईं दैऔ पर इऐं छ़ेउड़ीऐ मेरी लातै आपणै आशु कौरीऐ धोई और बाल़ा कौरीऐ ई गुशी।
7	45	ताऐं मुंदी खोबु नाईं दैऔ पर ज़ेबी कु हाऊं आशो ऊ तेबी ओउलै इऐ छ़ेउड़ी मैरै बांगणै दी खोबु दैंदै लागी औन्दी।
7	46	ताऐं मैरै मुंडा दी तेल नाईं मांडौ पर इऐं छ़ेउड़ीऐ मैरै बांगणेऊ दी खुश्बुदार मैहंगौ तेल मांडौ आ।
7	47	एथीलै हाऊं ताउंलै बोलाऊ की इंयारै पाप ज़ो भौरी थै आबै माफ हुई गौऐ कैलैकि इयांऐ भौरी प्यार कियौ आ पर ज़ासरै थोड़ै पाप माफ हुऐ सेऊ थोड़ौ प्यार कौरा आ।
7	48	यीशुऐ तिऐं छ़ेउड़ी लै बोलौ, “तैरै पाप माफ हुई गौऐ।”
7	49	तैबै ज़ो लोग तेस आइलै रोटी खान्दै थै बोशै औन्दै सै आपणै-आपणै मौना दी सुंच़दै लागै, “इयौ कुण आ ज़ो पाप भी माफ कौरा आ?”
7	50	पर यीशुऐ तिऐं छ़ेउड़ी लै बोलौ, “तैरै विश्वासा कौरीऐ तू बौच़ी गोई आ शान्ति कौरीऐ डेऊ।”
8	1	तेथ बासिऐ यीशु इलाकै-इलाकै और गाँवा-गाँवा दी डेइयौ परचार कौरदै-कौरदै परमेश्‍वरा रै राज़्या रौ खुशी री खौबर शुणाउवा थौ, और तेसरै बारह च़ेलै भी तेस आइलै थै।
8	2	कुछ़ छ़ेउड़ी भी यीशु आइलै थी ज़ुण पेहलै यीशुऐ बुरी आत्मा और बिमारी कु च़ांगी की गोई थी। सै छ़ेउड़ी एज़ी थी, मरियम ज़ो मगदल गाँवा री थी ज़ासकु यीशुऐ सात बुरी आत्माऐं गाड़ी थी।
8	3	और हेरोदेस राज़ै रै भौण्डारी खुज़ा री बोऊटी योअन्ना और सुसन्नाह नावां री छ़ेउड़ी और भौरी ओर छ़ेउड़ी। सै आपणै धन ज़यदाद कौरीऐ यीशु और तेसरै च़ेलेऊ री सेवा कौरा थी।
8	4	ज़ैबै बौड़ी भीड़ कौठै हुई और इलाकै-इलाकै रै लोग यीशु काऐ आशै, तैबै तिणीऐ औनैणै देइयौ तिउंलै बोलौ,
8	5	“एक बीजा बौइणै वाल़ौ बीजा बौइंदै निकल़ौ बीज बौइणै वाल़ौ बौइंदी बारै कुछ़ बीज पौड़ौ बाटा दी, सेऊ बीज फैंच़ुऔ और च़िड़ु-च़िटकेरुऐ च़ुणौ।
8	6	और कुछ़ बीज पौड़ौ पथरियाल़ी ज़मीना दी सेऊ बीज ज़ौमौ पर बिण पाणिऐ शुकौ पोरु।
8	7	कुछ़ बीज पौड़ौ कौंडियाल़ी झ़ाड़िऊ मांझ़िऐ, सेऊ बौड़िदैं-बौड़िदैं दाबुऔ पोरु झ़ाड़िऊ थाल
8	8	कुछ़ बीज पौड़ौ आच़्छ़ी ज़मीना दी, और सेऊ ज़ौमियौ शौ गुणौ फौल़ौ।” इणै बोलीयौ यीशुऐ तौंइऐ ज़ोरै बोलौ, “तुमै मैरै औनैणौ रै मतलब सौमझ़णौ च़ाहा ई, ता तुमै ध्याना देइयौ सुच़ेऊ कि तुमै का शुणाई।”
8	9	यीशु रै च़ेलेउऐ यीशु कु पुछ़ौ, “एस औनैणै रौ मतलब का सा?”
8	10	तैबै यीशुऐ तिउंलै ज़वाब दैऔ, “इबी झ़ांऊ लोग नाईं ज़ाणा थै कि परमेश्‍वर आशीयौ लोगु रै ज़िवा दी राज़ कौरा आ। तुमुकै ता एस भेता रै बारै दी मुंइऐ सब कुछ़ आ बोलौ औन्दौ, पर ज़ासरै ज़िवा दी परमेश्‍वरा रौ राज़ नाईं, इऐ काआणी तिऊं लोगु लै आ।। इणै लोग देखा ता ई रौंगै, पर सुंच़दै नाईं, और शुणा ता ई रौंगै पर सौमुझ़दै नाईं।”
8	11	औनैणै रौ मतलब इणौ आ, “कि बीज परमेश्‍वरा रौ वच़न आ।
8	12	ज़ो बीज बाटा दी पोड़ौ तेथरौ मतलब आ कि कुछ़ लोग परमेश्‍वरा रौ वच़न ता ई शुणा पर आपणै ज़िवा दी ना छ़ाड़दै, तैबै शैतान तिंउरै ज़िवा कु खरकच़ार आशीयौ परमेश्‍वरा रौ वच़न च़ोरा, ताकी लोग विश्वास कौरीयौ छ़ुटकारौ ना पा।
8	13	ज़ो बीज पथरीयाल़ी ज़मीना दि पौड़ौ तेथरौ मतलब आ इणौ, कि लोग खरकच़ार खुशी कौरीऐ वच़न माना ई पर ज़ैबै विश्वासा री वज़ाह कु केज़ौ भी कौष्ट या सताव आशा, तैबै सै फेटी फशटा ई कैलैकि सै परमेश्‍वरा रौ वच़न आपणै ज़िवा दी नाईं बसाल़दै।
8	14	और ज़ो बीज झ़ाड़िऊ मांझ़िऐ पौड़ौ थौ सेऊ खौड़ी ना उखरांदौ। तेथरौ मतलब इणौ आ। कि कुछ़ लोग परमेश्‍वरा रौ वच़न शुणाई। बासिऐ धौतरी री च़िन्ता दी, रुपाऐ-पैसै, ज़िन्दगी रै सुखा दी फसियौ परमेश्‍वरा रै विश्वासा दी नाईं बौड़दै।
8	15	ज़ो बीज आच़्छ़ी ज़मीना दी पौड़ौ थौ, सौ भौरी फौल़ा। तेथरौ मतलब इणौ आ कि कुछ़ लोग परमेश्‍वरा रौ वच़न आच़्छ़ै कौरीऐ शुणाई और तेस वच़ना माथै च़ाला ई और विश्वासा दी बौड़ाई इणै आदमी तेस बीजा बाशीऐ ई ज़ो बीज शौ पाथै फौल़ा आ।”
8	16	“कोई भी आदमी लम्प ज़ालियौ ओखरा थाल नाईं छ़ाड़दौ और ना पलंगा थाल छ़ाड़दौ, पर तेस घौरा दी उंच़ी ज़ागाह दी छ़ाड़ाई ताकि भितरै आशणै वाल़ै लोगु लै प्याशौ लागा।
8	17	कैलैकि कोई भी च़ीज़ मेरी नौज़री कु छ़िपी औन्दी ना आसती, ज़ो पौगड़ौ ना कौरियाली, और ना ई कुछ़ छ़ुपौंदौ आसतौ, ज़ो प्याशै दी ना आणियालौ।
8	18	एथीलै होशियार रौएऊ कि तुमै किणौ शुणाई? कैलैकी ज़ासकै आसा तेसलै औज़ौ मिला, और ज़ासकै कुछ़ा नाईं तेसकु सेऊ भी पोरु नींआई आ ज़ास सेऊ आपणौ सौमझ़ा।”
8	19	यीशु री मां और भाई यीशु काऐ आशै, पर भीड़ हुणा री वज़ाह कु सै यीशु काऐ नाईं डेई बौल़ै।
8	20	तेस आइलै कुणि एकीऐ बोलौ, “तेरी मां और तैरौ भाई बाइरै खौड़ौ ई, सै ताऊं कु मिलनौ च़ाहा ई।”
8	21	यीशुऐ तिऊं लै ज़वाब दैऔ, “मेरी मां और भाई इऐ सब लोग ई ज़ो परमेश्‍वरा रौ वच़न शुणाई और तेथ माथै च़ाला ई।”
8	22	तैबै एकी दीनै यीशु और तेसरै च़ेलै किश्ती दी च़ौड़ै और यीशुऐ तिउंलै बोलौ, “च़ालौ आमै झ़िला पारभिलै डेई।” तैबै तिंउऐ किश्ती खुंटीकु खोली गोई।
8	23	और किश्ती च़ालदै लागी, पर यीशु गौ सुती, और तेबी झ़िला दी तेज़ बागुर लागी, इदरा झ़ांऊ कि किश्ती दी पाणी बौरिंदै लागौ सै सारै मुसीबता दी थै।
8	24	तैबै तिऊं च़ेलेउऐ नज़दीक डेइयौ यीशु उज़ीयाऔ और बोलौ “गुरुजी-गुरुजी आमै नाश ई औन्दै लागौ औन्दै।” तैबै यीशु उठौ और तेज़ बागुर और पाणी रौ छ़ालौ डांटौ, तैबै सै पाणी रै छ़ालै और तेज़ बागुर शान्त हुई और शाई पौड़ी गोई।
8	25	तैबै यीशुऐ तिऊं च़ेलेऊ लै बोलौ, “तुमारौ विश्वास कियै थौ?” तैबै सै डौरी गौऐ हैरान हुइयौ आपु मांझ़िऐ चौपड़िदै लागै, “इयौ कुण औलौ इणौ पा कि पाणी और बागुरा लै हुकम दिआ इऐ एसरी बूश माना ई?”
8	26	तैबै सै गिरासेनिऊ रै इलाकै दी पौउंच़ै ज़ो झ़िला पारभिलै गलील इलाकै रै सामनै आ।
8	27	ज़िणी यीशु झ़िला रै डीका काऐ किश्ती कु उतरौ तिणी सेज़ै इलाकै रौ एक आदमी यीशु कु मिलौ, ज़ासदी बुरी आत्माऐं थी, सेऊ आदमी भौरी दिना ओउलै ना ता जुड़कै भीड़ा थौ और ना ता घौरा कै रौआ थौ पर तिऐ रौआ थौ ज़ियै मौरै औन्दै लोगु दाबा ई।
8	28	सेऊ आदमी यीशु देखीयौ राड़ै मारदै लागौ और यीशु काऐ धौनी पौड़ीयौ हाकै देइयौ बोलदै लागौ, “ओ परमपरधान परमेश्‍वरा रै छ़ोहरु यीशु तू मुकु का च़ाहा ई? हाऊं ताऊं कु औरज़ कौराऊ कि तू मुलै दुःख नाईं दै।”
8	29	कैलैकि यीशुऐ तिऊं बुरी आत्माऐं लै तेस आदमी कु बाइरै निकुल़नै रौ हुकम थौ दैंदै लागौ औन्दौ। और सै बुरी आत्माऐं तेस आदमी दी घौड़ी-घौड़ीऐ आशा थी लोग तेस आदमी शांगल़ी और रशेउ दी बाना थै तिंऊ भी सेऊ पोरु च़ोड़ा थौ और सै बुरी आत्माऐं तेस शुनशान ज़ागाह दी नियां थी।
8	30	यीशुऐ तिऐं बुरी आत्मा कु पुछ़ौ, “कि तैरौ का नाऊं?” बुरी आत्मै बोलौ मैरौ नाऊं आ “सेना।” कैलैकि तेसदी भौरी बुरी आत्मा थी लागी ऐन्दी।
8	31	तिऊं बुरी आत्मै यीशु कु औरज़ की, कि आमु नौरका री खाल़ी दी ना पाऔ।
8	32	तिऐ पाहाड़ा माथै सुंगरु रौ गोल़ थौ च़ौरदे लागौ औन्दौ तिऐं बुरी आत्मै यीशु कु औरज़ की कि आमु इऊं सुंगरु दी भेज़ तैबै यीशुऐ तिउंलै हुकम दैऔ।
8	33	तैबै सै बुरी आत्माऐं तेस आदमी कु निकल़ी औ तिऊं सुंगरु भिलै डेई। तैबै सुंगरु रौ गोल़ मातौल़ै दुड़ियौ झ़िला दी पौड़ै और डुबियौ मौरै।
8	34	तिऊं सुंगरु च़ारणै वाल़ै इणै देखीयौ तिदरु पोरु भागै और इलाकै, गाँवा दी डेइयौ लोगु कै इऐ खुशी री खौबर शुणाई।
8	35	ज़ो तिऐ हुऔ थौ तेस देखणा लै लोग आशै और यीशु काऐ आशीयौ, ज़ास आदमी कु बुरी आत्माऐं निकल़ी थी सेऊ आदमी तिंउऐ यीशु रै बांगणै काऐ जुड़कै भिड़ीऔ और शान्त बोशौ औन्दौ देखौ, इणै देखीयौ सै लोग डौरी गौऐ।
8	36	और ज़ुणिऐ भी सेऊ आदमी ठीक हुंदै देखौ थौ तिंउऐ तिऊं ओरी लोगु कै बोलौ की सेऊ बुरी आत्मा कु बिमार आदमी किणै कौरीऐ ठीक हुऔ आ।
8	37	तैबै गिरासेनिउ इलाकै रै नज़दीका रै सारै लोगुऐ यीशु कु औरज़ की छ़ौंअटी आमारै इलाकै कु पोरु डेऊ। कैलैकि सै भौरी डौरी गौऐ थै तैबै यीशु किश्ती दी च़ौड़ीऔ तिदरु डेउंदै लागौ।
8	38	ज़ास आदमी कु बुरी आत्माऐं निकली थी सेऊ यीशु कु औरज़ कौरदै लागौ कि मुं आपु आइलै दैऔ रौइणै पर यीशु सेऊ वापिस भेज़ौ और तेसलै बोलौ,
8	39	कि आपणै घौरै डेऊ और लोगु काऐ बोल कि परमेश्‍वरै ताऊं माथै दया कौरीयौ किणै बौड़ै-बौड़ै काम किऐ ई, सेऊ आदमी तिदरु डेइयौ सारै इलाकै दी बोलदै लागौ कि यीशुऐ मुं आइलै किणै बौड़ै-बौड़ै काम किएई।
8	40	ज़ैबै यीशु वापिस आशौ तैबै लोग खुशी कौरीऐ यीशु कु मिलै कैलैकि सै लोग यीशु पौखदै थै लागै औन्दै।
8	41	तैबै आराधनालय रौ एक मुख्यौ यीशु काऐ आशौ तेसरौ नाऊं याईर थौ, सेऊ यीशु री लातेऊ माथै पौड़ीयौ यीशु कु औरज़ कौरदै लागौ कि छ़ौंअटी मैरै घौरै च़ालौ।
8	42	कैलैकि तेसरी एका मांई थी बारह बौरशा री, सै मांई मौरणै वाल़ी थी, ज़ैबै यीशु डेऊंदै लागौ तैबै लोगु री बौड़ी भीड़ यीशु आइलै थी डेऊंदै लागी ऐन्दी।
8	43	तैबै एक छ़ेउड़ी ज़ासदी बारह बौरशा ओउलै लोऊ बौइणै री बिमारी थी, तिआऐं आपणै इलाज़ा कौरना लै आपणी सारी कौमाई खौर्च़ की गोई थी, पर तैबै भी तिंआलै किऐ भी च़ंगाई नाईं मिलौ।
8	44	सै छ़ेउड़ी भीड़ा मांझ़िऐ कु यीशु पिछ़ु आशी और तिआऐं यीशु रै च़ोल़ै रौ धुरौ छ़ुऔं और तेबी तिंआरौ लोऊ बौइणौ बन्द हुऔ।
8	45	तैबै यीशुऐ बोलौ, “हाऊं कुणीऐ छ़ुंओऊ?” ज़ैबै सारै लोग मुकुरदै लागै तैबै पतरस और तेसरै साथीऊ ऐ यीशु लै बोलौ, “गुरुजी” तुमु माथै एतरी भीड़ आ पौड़दै लागी ऐन्दी। तैबै आमै किणै कौरी बोली बौल़ी, कि तुमै कुणीऐ छ़ुऐं ई
8	46	पर यीशुऐ बोलौ, “कुणीऐ हाऊं छ़ुऔं ऊ कैलैकि मुकै च़ौगरुऔ आ, कि मुकु शक्ति निकल़ी आ।”
8	47	ज़ैबै तिऐं छ़ेउड़ीऐ देखौ कि यीशु कै पौतौ लागी गौ आ तैबै सै कांबी-कांबीऔ यीशु काऐ आशी और यीशु री लातेऊ माथै पौड़ीयौ सारेऊ लोगु काऐ बोलदै लागी कि मुंइऐ केज़ै कारण यीशु छ़ुंऔ आ और आबै हाऊं एकदम किणी च़ांगी हुई गोई।
8	48	यीशुऐ तिंआलै बोलौ, “धीया, तैरै विश्वासा कौरीऐ तू ठीक हुई ई शान्ति कौरीऐ डेऊ।”
8	49	ज़ैबै यीशु बुशै लाइंदै थौ लागौ औन्दौ तेबी आराधनालय रै मुख्यै याईरा रै घौरा कु कुछ़ लोग आशीयौ याईरा लै बोलदै लागै, “कि तेरी मांई मौरी गोई आ आबै गुरु लै कौष्ट नाईं दै।”
8	50	यीशुऐ इणै शुणियौ याईरा लै बोलौ, “डौर नाईं सिरफ विश्वास छ़ाड़ तैबै तेरी मांई पोरु बौच़ा आ।”
8	51	याईरा रै घौरा कै पौउंच़ियौ यीशुऐ पतरस, यहुन्ना, याकूब और तिंऐ मांई रै मां-बाबा छ़ाड़ियौ कोई भी भितरै तिऐं मांई काऐ नाईं दै आशणै।
8	52	तिऐ सारै लोग छ़ाती पिटीयौ लेरदै थै लागै औन्दै तिऐं मांई लै पर यीशुऐ तिउंलै बोलौ लेरौ नाईं कैलैकि इऐ मांई मौरी नाईं भी नाईं सुती ऐन्दी आ।
8	53	लोग इणै ज़ाणीयौ कि मांई मौरी गोई आ यीशु रौ मज़ाक उड़ाउंदै लागै।
8	54	तैबै यीशुऐ तिऐं मांई रौ हाथ पाकड़ौ और तिंया लै हाका देइयौ बोलौ, “ओ मांई उठ”
8	55	तैबै सै मांई ज़िउंदी हुई गोई, और सै खरकच़ार उठीयौ बोशी। तैबै यीशुऐ तिऐं मांई रै मां-बाबा लै बोलौ कि इऐं मांई लै कुछ़ खाणा लै दैऔ।
8	56	मांई रै मां-बाब हैरान हुऐ पर यीशुऐ तिउंकै च़ितलाऔ कि ज़ो इदै हुऔ आ कासी कै ना बोलेऊ।
9	1	एकी दीनै यीशुऐ आपणै च़ुनै औन्दै बारह च़ेलै आपु काऐ औटाऐ, तिउंकै बुरी आत्माऐं गाड़ने और बिमारीऊ च़ांगी कौरणै री शक्ति और हक्क्क दैऔ।
9	2	तैबै यीशुऐ सै, परमेश्‍वरा रै राज़ा रौ परचार कौरना लै, और बिमार लोगु च़ांगै कौरना लै भेज़ै।
9	3	यीशु च़ाहा थौ कि च़ेलै आपणी ज़ुरता रै बारै दी च़िन्ता ना कौरा। एज़ै कारण च़ेलेऊ लै यीशुऐ बोलौ, “बाटा लै आपुकै कुछ़ ना निएऊ, ना डिंगौ, ना बैग, ना रोटी और ना पैसै, ना दुई-दुई कुरतै।
9	4	ज़ेज़ै घौरा दी तुमैं डिआलै सेज़ै घौरा दी रौइणौ, ज़ेबी झ़ांऊ तुमै सेज़ै गाँवा दी ई।
9	5	ज़ो लोग तुमु नाईं माना लै तैबै तिराकु निकल़ियौ आपणी चैपली री धूड़ भी पोरु झाड़ै ऊ। इणै देखीयौ सै सौमझ़ा ई कि परमेश्‍वर तिउंलै ज़ुरुर सौज़ा दिया आ।” कैलैकि तिंउऐ परमेश्‍वरा री शिक्षा नाईं शुणी।
9	6	तेथ बासिऐ सै बारह च़ेलै अलग-अलग गाँवा दी डेइयौ खुशी री खौबर शुणाउवा थै और हर ज़ागाह दी लोगु च़ांगै कौरदै लागै।
9	7	इणै शुणियौ हेरोदेस ज़ो सेज़ै देशा रै च़ोथै हिसै रौ आफसर थौ, घौबरा ई गौ कैलैकि कुछ़ लोग बोला थै कि यहुन्ना ज़िउंदौ हुई गौ आ।
9	8	और कुछ़ लोग बोला थै इणौ कि एलियाह भविष्यवक्ता पौगड़ौ हुई गौ आ, और कुछ़ बोला थै कि पुराणै ज़मानै रै भविष्यवक्ता मांझ़िया कु कुण ज़िउंदौ हुई गौ आ।
9	9	पर हेरोदेसै बोलौ, कि यहुन्ना रौ ता मुंइऐ मूंड कौटाऔ आ, आबै इयौ कुण आ ज़ासरै बारै दी हाऊं इणी बुशै शुणाऊ? तैबै हेरोदेस यीशु देखणौ च़ाहा थौ।
9	10	तैबै भेज़ै औन्दै प्रेरितुऐ वापिस आशीयौ ज़ो कुछ़ तिंउऐ कियौ थौ यीशु काऐ बोलौ, और यीशुऐ सै अलग कौरीयौ बैतसैदा इलाकै दी निऐं।
9	11	इणै देखीयौ भीड़ यीशु पिछ़ु च़ाल पौड़ी और यीशु खुशी कौरी तिऊं लोगु कु मिलौ और तिऊं आइलै परमेश्‍वरा रै राज़ा री बुशै लाइंदै लागौ, तैबै ज़ुण ठीक हुणौ च़ाहा थै यीशुऐ सै च़ांगै किऐ।
9	12	ज़ैबै ब्याल़ हुई गोइ तैबै सै बारह रै बारह यीशु काऐ आशीयौ बोलौ कि “इऐ ज़ागाह शुनशान आ तुमै इऊं लोगु नीज़ुका रै बस्ती और गाँवा दी छ़ाड़ौ ताकी इऐ लोग आपु कालै रौइणै रौ और खाणै रौ इन्तज़ाम कौरा।”
9	13	यीशुऐ च़ेलेऊ लै बोलौ, “तुमै दैऔ इऊं लै खाणा लै।” तिंउऐ बोलौ आमुकै पांज़ रोटी और दुई माच़्छ़ी छ़ाड़ियौ कुछ़ा ना आसतौ पर अगर आमै इऊं सौभी लोगु लै नाज़ खरीदिऔ आणुलै तैबै हुई सौका, भीड़ा रै लोगु मांझ़िऐ कम सै कम पांज़ हज़ार ता मर्द थै।
9	14	तैबै यीशुऐ आपणै च़ेलेउलै बोलौ, “इऊं लोगु धौनी बोशाल़ौ पचास पचासा री पांगती दी।”
9	15	च़ेलेउऐ तिणी कियौ और सारै लोग बोशाल़ी गौऐ।
9	16	तैबै यीशुऐ सै पांज़ रोटी और दुई माच़्छ़ी आपणै हाथा दी की और सौरगा बिलै देखीयौ परमेश्‍वरा रौ धन्यबाद देइयौ आशीष मांगी और रोटी च़ेलेऊ कै देई और च़ेलै लागै लोगु कै बांटदै।
9	17	तैबै सारै लोगुऐ पेटा भौरीऔ रोटी खाई। तेती माथै भी च़ेलेउऐ बौच़ै औन्दै रोटी और माच़्छ़ी रै बारह छ़ाबडै भौरै।
9	18	एकी दीनै यीशु भीड़ा रै लोगु छ़ाड़ियौ एखुलै दी प्राथना कौरदै डैऔ, और यीशु रै च़ेलै भी थै यीशु आइलै तैबै यीशुऐ च़ेलेऊ कु पुछ़ौ, “लोग मैरै बारै दी का बोलाई कि हाऊं कुण ऊ?”
9	19	तिंउऐ ज़वाब दैऔ, “कुछ़ बोलाई इणौ कि यहुन्ना बपतिस्मौ दैणै वाल़ौ ज़िउंदौ हुई गौ आ, और कुछ़ बोलाई एलियाह भविष्यवक्ता, और कुछ़ बोलाई इणौ कि पुराणै ज़मानै रै भविष्यवक्ता मांझ़िऐ कु एक भविष्यवक्ता ज़िउंदौ हुई गौ आ।”
9	20	यीशुऐ तिऊंकु पुछ़ौ, “तुमै का सौमझ़ा ई मुं (मैरै बारै दी)?” पतरसै ज़वाब दैऔ, “तुमै परमेश्‍वरा री तौरफा कु भेज़ै औन्दै मसीहा ई।”
9	21	तैबै यीशुऐ तिउंकै च़ितलाऔ कि, एथरै बारै दी कासी आइलै ना बोलेऊ।
9	22	और यीशुऐ तौंइऐ बोलौ, “कैलैकि, आदमी रै छ़ोहरुऐ भौरी दुःख उठाउणै। ई। यहुदी स्याणै लोग, बौड़ै याजक, और शास्त्री मुं नाईं मानदै, मेरी इज़्ज़त नाईं कौरदै। और मुं पोरु झ़ांगाई पर हाऊं चिजै दीनै ज़िउंदौ हुआ ऊ।”
9	23	तैबै यीशुऐ सारै लोगु लै बोलौ, “अगर कुण मुं पिछ़ु हाण्डणौ च़ाहा, (मैरौ च़ेलौ बौणनौ च़ाहा लौ) सेऊ आपणी इच़्छ़ा पोरु छ़ाड़ा लौ” और आपणौ क्रूस च़ुंगीयौ हर रोज़ मुं पिछ़ु हाण्डा लौ।
9	24	कैलैकि ज़ुण-कुण आपणौ प्राण बौच़ाउणौ च़ाहा लौ तेसलै परमेश्‍वरा आइलै सौदा री ज़िन्दगी नाईं मिलदी, पर ज़ो मुकालै तयार औलौ तेसलै परमेश्‍वरा आइलै सौदा री ज़िन्दगी मिला आ।
9	25	लोग पुरै सण्सार पाई बल़ा ई, पर एथरौ का फाइदौ आ आपणौ प्राण खोआ लै पोरु?
9	26	ज़ो मेरी ताईं और मेरी शिक्षा री ताईं शर्मिया लौ, ता ज़ेबी हाऊं आदमी रौ छ़ोहरु आपणी, बाबा री और, पवित्र दूतु री शाना देखाइयौ आशु लै, तैबै हाऊं भी शर्मिया ऊ।
9	27	पर, “हाऊं तुमुलै सौच़्च़ौ बोलाऊ कि इदै इऊं खौड़ै लोगु मांझ़िऐ कु कुछ़ आदमी तेबी झ़ाऊं ना मौरा लै ज़ेबी झ़ाऊं आपणी ज़िन्दगी दी ना देखा लै कि परमेश्‍वर शक्ति भौलौ राज़ कौरना लै आशौ आ।”
9	28	इऊं बुशेऊ कु आठा दिना बासिऐ यीशुऐ पतरस, यहुन्ना और याकूब आपु आइलै निंएउ प्राथना कौरना लै एकी धारा माथै डैऔ।
9	29	ज़ैबै यीशु प्राथना कौरदै लागौ, तैबै प्राथना कौरदै-कौरदै यीशु रै मुआं रौ रूप बौदल़ुई गौ, और यीशु रै जुड़कै उज़ल़ै हुईयौ च़मकदै लागै।
9	30	और तिंआ ताकै तिऐ यहुदी लोगु रै पुराणै ज़मानै रै दुई भविष्यवक्ता भी पौगड़ौ हुऐ ज़ासरै नाऊं मुसा और एलियाह थै, सै दुई थै लागै औन्दै यीशु आइलै बुशै लाइंदै।
9	31	सै शाना कौरीऐ दिशै, और यीशु रै मौरणै री बुशै लाइंदै थै लागै औन्दै ज़ो यरुशलेम दी हुणै वाल़ौ थौ यीशु आइलै।
9	32	पर पतरस और तेसरै साथी थै गहरी निजा दी सुतै औन्दै, ज़ैबै सै च़ेलै आच़्छ़ै कौरीऐ थौरकै तैबै तिंउऐ यीशु री महिमा और सै दुई आदमी देखै ज़ुण यीशु आइलै खौड़ै थै।,
9	33	ज़ैबै सै दुई भविष्यवक्ता यीशु काऐ कु डेऊंदै लागै, तैबै पतरसै यीशु लै बोलौ, “ओ गुरुजी, आमारौ इदै रौइणौ भौलौ आ, आबै आमै इदै चिन ताम्बु चाणी, एक ताऊं कालै, एक मुसा कालै और एक एलियाह कालै।” सेऊ नाईं ज़ाणा थौ कि हाऊं का बोलदै ऊ लागौ औन्दौ
9	34	ज़ेबी सेऊ बोलदै थौ लागौ औन्दौ, तेबी ई सौरगा दी बादल कौठै हुऐ और सै बादल़ा दी घेरुई गौऐ तैबै सै च़ेलै डौरी गौऐ।
9	35	तैबै बादल़ा मांझ़िऐ कु एक हाक शुणुई कि, “एऊ मैरौ गौरतौ छ़ोहरु आ, और मैरौ च़ुनौ औन्दौ आ एसरी शुणौ।
9	36	ज़िणी तिऊं च़ेलेऊ कै इऐ हाक शुणुई तेत बासिऐ तिंउऐ यीशु एखुली देखौ, तैबै सै च़ेलै च़ुटुकच़ार थाकै और ज़ो कुछ़ तिंउऐ तिऐ देखौ थौ सै बूश तिंउऐ सेज़ै दिना दी कासी आइलै ना लाई।”
9	37	दुजै दीनै ज़ैबै यीशु और तेसरै च़ेलै पहाड़ी माथा कु तौल़ै आशै तैबै भौरी लोगु री भीड़ यीशु कु मिली।
9	38	तियें भीड़ा मांझ़िऐ कु एक आदमी राड़ै मारीयौ थौ बोलदै लागौ औन्दौ कि, “ओ गुरु हाऊं ताऊं कु औरज़ कौराऊ कि मैरै छ़ोहरु माथै दया कर कैलैकि सेऊ मैरौ एकलौतौ छ़ोहरु आ।”
9	39	एक बुरी आत्मा तेस छ़ोहरु पाकड़ा सा और सेऊ छ़ोहरु किचराल़ी मारा आ, सै बुरी आत्मा तेस इणौ मेका सा कि तेसरै मुंआ दी शेफै पा आशा ई बासिऐ तेस मेकीयौ और फैंच़ीयौ बौड़ी मुश्कल़ा कौरीऐ पोरु छ़ाड़ा सा।
9	40	मुंइऐ तैरै च़ेलेऊ कु औरज़ की थी कि इऐं बुरी आत्मा पोरु गाड़ौ, पर सै नाईं गाड़ी बौल़ै।
9	41	तैबै यीशुऐ बोलौ, “का कौरुलै, तुमुकै मुं माथै इबी झ़ांऊ विश्वास नाईं आसतौ? तुमारौ मन ता भौरी काठौ आ, हाऊं केबी झ़ांऊ रौआऊ तुमु आइलै और केबी झ़ांऊ सहन कौराऊ? आपणौ छ़ोहरु इदै आण।”
9	42	ज़ेबी सेऊ आदमी आपणै छ़ोहरु आणियौ आशदै लागौ, तेबी ई बुरी आत्मै सेऊ छ़ोहरु धौनी लोटाल़ौ और मेकौ पर यीशुऐ सै बुरी आत्मा डांटी और छ़ोहरु तेबी च़ांगौ कौरीयौ तेसरै बाबा कै सौंभाल़ौ। बिमार मांऊ च़ांगौ कियौ।
9	43	तैबै सारै लोग परमेश्‍वरा रै एज़ै बौड़ै शक्ति वाल़ै कामा देखीयौ हैरान हुऐ, ज़ैबै सारै लोग यीशु रै कामा देखीयौ हैरान थै, तैबै यीशुऐ आपणै च़ेलेऊ लै बोलौ,
9	44	तुमै इऊं बुशेऊ दी कौन्थु लाऔ कैलैकि आदमी रौ छ़ोहरु लोगु रै हाथा दी पौकड़ाइणै वाल़ौ आ।
9	45	पर च़ेलै एज़ी बूश नाईं सौमझ़ा थै, और इऐ बुशै तिऊंकु च़ोरुई औन्दी थी ताकी सै ना सौमझ़ा, और च़ेलै इऊं बुशु रै बारै दी यीशु कु पुछ़णा लै डौरा थै।
9	46	तैबै यीशु मसीह रै च़ेलै आपु मांझ़िऐ बोलिंदै लागै कि आमु मांझ़िऐ बौड़ौ कुण आ?
9	47	यीशुऐ तिंउरै मौना रै विच़ार सौमझ़ी गौऐ, यीशुऐ एक छ़ोहरु आणियौ आपु काऐ खौड़ौ कियौ।
9	48	और च़ेलेऊ लै बोलौ, “ज़ो एस ज़िणौ छ़ोहरु मैरै नावां कौरी अपणावा ई सै मुं अपणावा ई, और ज़ुण कुण मुं अपणावा ई सै मैरौ बाब ज़ुणिऐ हाऊं भेज़ोऊ तेस अपणावा ई। कैलैकि तुमु मांझ़िऐ ज़ुण सारेऊ कु छ़ोटौ बौणा लौ सेऊ बौड़ौ हुआ सा।”
9	49	तैबै यहुन्ना नावां रै च़ेलेऊ यीशु लै बोलौ, “ओ गुरुजी, आमुऐ एक आदमी देखौ आ ज़ुण तुमारै नावां कौरीऐ बुरी आत्मा गाड़दै थौ लागौ औन्दौ। आमुऐ कौरी तेसलै मौना। कैलैकि सेऊ तुमारै च़ुनै औन्दै च़ेलेऊ मांझ़िऐ कु नाईं थौ।”
9	50	यीशुऐ तेसलै बोलौ, “तेस आदमी लै मौना नाईं कौरौ कैलैकि ज़ुण आमारै विरोधा ई नाईं आसतौ सेऊ आमारै हक्क्का दी आ।”
9	51	ज़ैबै यीशु रै सौरगा लै डेऊणै रै दीन नज़दीक आशदै लागै, तैबै यीशुऐ यरुशलेमा लै डेऊणै रौ विच़ार पाकौ की गौ आ।
9	52	डेऊणै कु पैहलै यीशुऐ सामरी इलाकै दी ज़ो गाऊं थै तिऊं गाँवा दी आपणै दूत भेज़ै कि सै यीशु कालै ज़ागाह तयार कौरा।
9	53	पर तिऊं गाँवा रै लोगुऐ सै वापिस भेज़ै। कैलैकि यीशु यरुशलेम लै थौ डेउंदै लागौ औन्दौ।
9	54	ज़ैबै तेसरै च़ेलै याकुबै और यहुन्नै इणौ शुणौ, तैबै तिंउऐ यीशु लै बोलौ, “ओ प्रभु” आमुलै हुकम दै कि आमै सौरगा कु आग बरसाइयौ इऊं लोगु पोरु ज़ाल़ी।
9	55	पर यीशु तिऊं भिलै मुड़ै और सै डांटै और बोलौ, “तुमै नाईं ज़ाणदै कि तुमै किणी आत्मा रै सा। कैलैकि आदमी रौ छ़ोहरु लोगु रै प्राण नाश कौरदै नाईं बल्कि बौच़ाउणा लै आ आशौ औन्दौ।
9	56	तैबै सै तिदरु दुजै गाँवा बाटीऐ निकल़ी गौऐ।”	WRONG ALIGNMENT
9	57	ज़ैबै सै बाटा दी डेऊंदै थै लागै औन्दै, तैबै कुणीऐ यीशु लै बोलौ, “तुमै च़ाऊ ज़ियै भी डेवा लै हाऊं तुमु पिछ़ु आशाऊ।”
9	58	पर यीशुऐ तेसलै ज़वाब दैऔ, “शालटा, रै ता रौइणा लै डौई हुआई और च़िड़ु-च़िटकेरु रै रौइणा लै कोल़ै हुआई, पर आदमी रै छ़ोहरु कै मुंडा छ़ाड़नै री भी ज़ागाह नाईं आ।”
9	59	यीशुऐ दुजै आदमी लै बोलौ, “आश मैरौ च़ेलौ बण, सेऊ आदमी राज़ी हुऔ, पर सेऊ बोलदै लागौ, ‘प्रभु मुं पैहलै डेऊणै दै कि आपणौ बाब कौबरी दी दाबु।’ ”
9	60	यीशुऐ तेसलै बोलौ, “ज़ुण आत्मा कु मौरै औन्दै ई तिऊं आपणै मुर्दै दाबणै दैऔ। तैरौ काम एज़ौ कि तू परमेश्‍वरा रै राज़ा रौ खुशी री खौबर शुणाऊ।”
9	61	एकी आदमीऐ तौंइऐ बोलौ, “ओ प्रभु हाऊं ताऊं पिछ़ु आशाऊ पर पैहलै मुं डेऊणै दै कि आपणै टौबरा कु इज़ाज़त निऊं लौ।”
9	62	यीशुऐ तेसलै बोलौ, “ज़ो आदमी बाइंदी बारै हौल़ा री आड़ी माथै हाथ छ़ाड़ियौ पिछ़ाऊं देखा सेऊ परमेश्‍वरा रै राज़ा रै लायक नाईं आसतौ।”
10	1	इऊं बूशेऊ बासिऐ प्रभुऐ सत्तर च़ेलै तौंइऐ छ़ांटै और ज़ेज़ै-ज़ेज़ै शहर और ज़ागाह दी सेऊ डेऊणै वाल़ौ थौ तिऐ-तिऐ यीशुऐ आपु कु पैहलै दुई-दुई च़ेलै भेज़ै।
10	2	तिउंरै डेउणै कु पैहलै, यीशुऐ तिउंलै बोलौ, “पाच़ी ऐन्दी फसल ता भौरी सी, पर तिऐं फसली मेटणे वाल़ै ज़िमदार भौरी कम ई। एथीलै डोखरै रै मालिका कु औरज़ कौरौ कि आपणै डोखरै दी पाच़ी ऐन्दी फसली लौइणा लै ज़िमदार भेज़।”
10	3	आबै डैऔ। और याद छ़ाड़ौ कि हाऊं तुमु भेरीऊ ज़िणै, इणै लोगु काऐ भेज़ाऊ ज़ुण खतरनाक शाल़टेऊ ज़िणै ई।
10	4	तुमै डेऊंदी बारै आपुकै ना बटुऐ, ना झ़ोल़ै, इदरा झ़ांऊ कि दुजी ज़ोड़ी बूट भी ना निऐऊ, और बाटा दी कासी काऐ टेकियौ ढाल भी ना कौरेऊ।
10	5	और ज़ेज़ै घौरा दी तुमै डिआलै, पैहलै बोलेऊ कि एस घौरा दी शान्ति मिला।
10	6	और अगर तेस घौरा दी परमेश्‍वरा कु शान्ति पाइणै रै लायक आदमी औलै, ता तिउंलै आशीष मिला सा, अगर सै एथरै लायक नाईं औलै ता सै आशीष और शान्ति वापिस तुमुकै आशा सा।
10	7	ज़ेज़ै घौरा दी तुमै डिआलै, सेज़ै घौरा दी रौएऊ, और ज़ो कुछ़ मिला लौ सेज़ौ खाऐ पिएऊ, कैलैकि मज़दुरा लै तेसरी मज़दुरी मिलणी च़ांई, घौरा-घौरा कै नाईं रिटणौ।
10	8	ज़ेज़ै इलाकै दी तुमु खुशी कौरी माना लै और ज़ो कुछ़ सै तुमुलै खाणा लै दिआ लै तेस खुशी कौरीऐ खाएऊ।
10	9	तिदलै बिमार लोगु तुमै च़ांगै कौरेऊ, और तिउंलै बोलेऊ कि परमेश्‍वरा रौ राज़ तुमारै नज़दीक पौऊंच़ी गौ आ।
10	10	पर ज़ेज़ै इलाकै दी तुमु नाईं माना लै ता तुमै तेस इलाकै री सड़की दी डेईयौ बोलेऊ,
10	11	तुमारै इलाकै री धूड़ भी ज़ो आमारै बांगणै दी लागी ऐन्दी, इऐं धूड़ आमै तुमु काऐ झ़ाड़ी आ, तैबै भी तुमै इणौ ज़ाणौ कि, “परमेश्‍वरा रौ राज़ तुमारै नज़दीक पौऊंच़ी गौ आ।
10	12	हाऊं तुमु आइलै बोलाऊ कि, फैसलै रै दीनै तेस इलाकै री हालत सदोम शहरा कु भी बुरी हुणी आ।”
10	13	तैबै यीशुऐ दुई शहर खुराजीन और बैतसैदा लै दुखा कौरीऐ बोलौ, हाऐ खुराजीन और बैतसैदा: ज़ो शक्ति वाल़ै काम मुंइऐ तुमु मांझ़िऐ किएई अगर तिऊं काम हाऊं बुरै इलाकै सूर और सैदा दी कौरा थौ ता सै तिंउरै बौणै औन्दै बोरी रै जुड़कै भिड़ीयौ और आपणै ज़िवा दी छ़ारा मांडियौ केबकै आपणौ मन पापा कु बौदल़ा थै।
10	14	पर फैसलै रै दिना दी तुमारी हालत तिऊं सूर-सैदा इलाकै कु भी ज़ादी बुरी हुणी आ।
10	15	ओ कफरनहूमा रै लोगुओ, का तुमु सौरगा झ़ांऊ उंच़ौ कौरा ई? तुमु ता तौल़ै उतारा ई पैताल़ा लै।
10	16	तैबै यीशुऐ आपणै बारह च़ेलेउलै बोलौ, “ज़ो लोग तुमारी शुणाई सै मेरी शुणाई, और ज़ो तुमारौ संदेश नाईं मानदै, सै मुं नाईं मानदै, और ज़ो मेरी बूश नाईं मानदै सै तेस भी ना मानदै ज़ुणिऐ हाऊं भेज़ौ ऊ।”
10	17	तैबै सै सत्तर च़ेलै यीशु काऐ खुशी कौरीऐ वापिस आशै, और सै बोलदै लागै, “ओ प्रभु तुमारै नावां कौरीऐ ता बुरी आत्मा भी आमारौ हुकम माना ई।
10	18	यीशुऐ बोलौ, ‘मुंइऐ शैतान बिज़ल़ी बाशीऐ सौरगा कु तौल़ै हारीयौ पौड़दै देखौ आ।’
10	19	देखौ मुंइऐ तुमुकै साप और बिच़्छ़ु लाता थालै झ़ांगणै रौ, और शैताना री सारी शक्ति माथै हक्क्क आ दैऔ औन्दौ, और केज़ी भी च़िज़ा कु तुमुलै कोई भी नुकसान नाईं औन्दौ।
10	20	तैबै भी तुमै खुश नाईं हुएऊ कि बुरी आत्मा तुमारै हुकम माना आ, पर एथलै खुश हुएऊ कि तुमारै नाऊं सौरगा दी ई लीखै औन्दै।”
10	21	और सेज़ै बौगतै यीशुऐ पवित्र आत्मा दी खुशी कौरीऐ भौरुइऔ बोलौ, “ओ मैरौ बाब” सौरग और धौतरी रै प्रभु, हाऊं तैरौ धन्यबाद कौराऊ कि ताऐं इऐ बुशै ज्ञानी और सौमझ़दारु कु च़ोरी छ़ाड़ी और लोल़डेऊ माथै पौगड़ौ की, कैलैकि, “ओ बाब ताउंकै इणौ ई आच़्छ़ौ लागा।”
10	22	तैबै यीशुऐ आपणै च़ेलेऊ लै बोलौ, “मैरै बाबै मुकै सब कुछ़ सौंभाल़ी गौ आ। कोई ना ज़ाणदौ कि छ़ोहरु कुण आ, सिरफ बाब ज़ाणा सा, और बाब कुण आ इणौ भी कोई ना ज़ाणदौ सिरफ छ़ोहरु या ज़ास माथै छ़ोहरु तेस पौगड़ौ कौरणै च़ाहा लौ।
10	23	तैबै यीशुऐ आपणै च़ेलेऊ भिलै मुड़ीयौ एखुलै दी बोलौ, भौली सै आखी ज़ो इणौ देखदै ई लागी औन्दी।
10	24	कैलैकि हाऊं तुमुलै बोलाऊ कि भौरी भविष्यवक्तुऐ, और राज़ेऊ ऐ च़ाऔ कि सै तिऐं बूश देखा और शुणा, ज़ो बुशै तुमुऐ हाऊं कौरदै देखौ और बोलदै शुणौ ऊ, पर सै इऊं बुशै ना देखी बौल़ै और ना शुणी बौल़ै।”
10	25	एकी दिनै ज़ेबी यीशु शिक्षा दैंदै थौ लागौ औन्दौ ता एक शास्त्री उठौ और इणै बोलीयौ यीशु पौरखदै लागौ, कि सौदा री ज़िन्दगी पाइणा लै मुंइऐ का जा सा कौरणौ?
10	26	यीशुऐ तेसलै ज़वाब दैऔ, “मुसा रै नियमा दी का सा लिखौ औन्दौ? और ताऐं किणौ पौड़ौ आ?
10	27	तिणी आदमीऐ ज़वाब दैऔ, इणौ आ लिखौ औन्दौ कि, ‘तू आपणै ज़िवा कौरीऐ, आपणै पुरै प्राणा कौरीऐ, सारी शक्ति कौरीऐ और पुरै दिमागा कौरीऐ परमेश्‍वरा आइलै प्यार कर, और ज़िणौ प्यार तू आपु आइलै कौरा ई तिणौ प्यार तू आपणै आस-पड़ोसा रै लोगु आइलै भी कर।’
10	28	यीशुऐ शास्त्री लै बोलौ, ‘तू ठीक बोलाई, इणौ ई कर तैबै ताउंलै सौदा री ज़िन्दगी मिला आ।’
10	29	पर तिणी शास्त्री ऐ आपुलै धौर्मी सौमझ़िऔ यीशु कु पुछ़ौ कि, मैरौ पड़ोसी कुण आ?
10	30	यीशुऐ तेसलै बोलौ, ‘कि एक काआणी शुण, एक आदमी यरुशलेम शहरा कु यरीहो गाँवा लै थौ लागौ औन्दौ डेऊंदै, बाटा दी सेऊ च़ोर-डाकुऐ घेरौ और तेसरै जुड़कै च़िरै और सेऊ पिटीऔ अदमौरौ कियौ, और आपु भागै तिदरु पोरु।
10	31	तैबै इणौ हुऔ कि सेज़ी बाटा दी एक यहुदी याजक आशौ तिणीऐ सेऊ अदमौरौ आदमी देखौ और तेसकु बारुइयौ तिदरु पोरु डैऔ।
10	32	इणी एक लेवी ज़ाती रौ आदमी भी तेशी आलै आशौ और सेऊ भी तेसकु बारुइयौ तिदरु पोरु डैऔ।
10	33	तैबै सामरी ज़ाती रौ आदमी तेशी आलै आशौ और तिणीऐ सेऊ अदमौरौ आदमी देखौ और तेस माथै तरस खाई।
10	34	सेऊ तेस अदमौरै आदमी काऐ आशौ और तेसरै ज़खमा दी तेल और दवाई लाइयौ पट्टी बानी और आपणै गादै माथै बोशाल़ीयौ आपु आइलै एकी सरायं दी निऔं तिऐ तेसरी सेवा की।
10	35	दुजै दीनै तिणी सामरी आदमीऐ सरायं रै मालिका कै दुई दिनार दै, और बोलौ एसरी सेवा कौरै ज़ो कुछ़ तैरौ औज़ौ लागा लौ तेस हाऊं वापसी दी आशीयौ ताऊं कै दिआऊ।’
10	36	तेथ बासिऐ यीशुऐ तेस शास्त्री लै बोलौ, ‘आबै तेरी सौमझ़ी दी तेस अदमौरै आदमी ज़ुण डाकुऐ पिटौ, तेसरौ पड़ोसी कुण बौणौ तिऊं चिआ मांझ़िया कु ज़ुण तेशी आलै बाटा दी आशै ई?’
10	37	तिणी शास्त्री ऐ ज़वाब दैऔ, ‘सेऊ आदमी ज़ुणिऐ तेस अदमौरै आदमी माथै दया की आ।’ यीशुऐ बोलौ, ‘डेऊ तू भी इणौ कर।’ ”
10	38	ज़ैबै यीशु और तेसरै च़ेलै डेऊंदै थै लागै औन्दै तैबै यीशु एकी गाँवा दी डैऔ, तिऐ मारथा नावां री एकी छ़ेउड़ीऐ यीशु आपणै घौरै निऔं
10	39	तिंआरी एक बौइण थी ज़ासरौ नाऊं मरियम थौ, मरियम यीशु री लाता काऐ बोशियौ यीशु रै वच़न शुणा थी।
10	40	पर मारथा रोटी चाणदै-चाणदै निराश हुई गोई थी तैबै मारथा तिऊं काऐ आशीयौ बोलदै लागी, “ओ प्रभु का ताउंकै फिकर नाईं आसती कि मेरी बौइणीऐ हाऊं कामा कौरना लै एखुली छ़ाड़ी गो ऊ? आबै इआंलै बोल कि मेरी मज़द कर।”
10	41	यीशुऐ तिंआलै ज़वाब दैऔ, “मारथा ओ मारथा तू भौरी बुशा लै फिकर कैलै कौरा ई और तू घबरा कैलै ई?
10	42	पर एक बूश ज़ुरुरी आ कि मरियमै सै आच़्छ़ी ज़ागाह च़ुनी गोई ज़ो तिंआकु कादी ना छ़ुड़ाइंदी।”
11	1	एकी ज़ागाह दी यीशु प्राथना कौरदै थौ लागौ औन्दौ, ज़ैबै यीशु प्राथना कौरीयौ उठौ, तैबै यीशु रै च़ेलेऊ मांझ़िया कु एकी च़ेलै यीशु लै बोलौ, “ओ प्रभु ज़िणौ यहुन्नै आपणै च़ेलेऊ कै प्राथना कौरणी शिखाई आ, तिणी तुमै भी आमुकै प्राथना कौरणी शिखाऔ।”
11	2	यीशुऐ आपणै च़ेलेउलै बोलौ, “ज़ेबी तुमै प्राथना कौरा, लै ता इणी कौरणी, ‘ओ आमारै बाब, तैरौ नाऊं पवित्र मानणौ च़ांई। तैरौ राज़ च़ांई आशौ।
11	3	आमुलै हर दिना री रोटी रोज़ दै।
11	4	और आमारै पाप माफ कर। कैलैकि आमै भी आपणै दुश्मना माफ कौरी ई। और आमु पौरखै नाईं।’ ”
11	5	तैबै यीशुऐ आपणै च़ेलेउलै बोलौ, “तुमु मांझ़िऐ इणौ कुण आ ज़ासरौ एक गोश्टण आधी राचीऐ तेस काऐ आशीयौ तेसलै बौल़ा लौ, ‘ओ गोश्टण मुकै चिन रोटी दै एरी।
11	6	कैलैकि मैरै काऐ एक गोश्टण दुरा कु आशौ औन्दौ और मुकै तेसलै दैणा लै कुछ़ा ना आसतौ।’
11	7	और तेसरौ गोश्टण भितरा कु बोलालौ इणौ कि, मुं आधी राचीऐ तंग ना कर कैलैकि आबै दार बंद हुई गौऐ और मैरै लोल़डै ई मुकाऐ सुतै औन्दै हाऊं तांऊकै उठीयौ रोटी नाईं देई बौल़दौ?”
11	8	तैबै यीशुऐ बोलौ, “हाऊं तुमुलै बोलाऊ अगर तेसरौ गोश्टण हुईयौ भी तेसकै रोटी नाईं दिआ लौ, तैबै भी तेसरै लाज़ शरम छ़ाड़ियौ मांगणै री वज़ाह कु, तेसकै ज़ेती ज़ुरत आ तेती तेसकै उठीयौ दिआ आ।”
11	9	और हाऊं तुमुकै बोलाऊ, “ज़ो तुमारी ज़ुरत आ परमेश्‍वरा कु मांगौ, ता सेऊ तुमुकै दिआ आ, लोड़ा लै ता तुमुकै मिला। खटखटावा लै, ता तुमुलै खुला सा।
11	10	कैलैकि ज़ुण मांगा तेसलै मिला, और ज़ुण लोड़ा लौ तेसकै मिला, और ज़ुण खटखटावा लौ तेसलै दार खुला सा।
11	11	तुमु मांझ़िऐ इणौ बाब कुण हुआ आ, कि ज़ेबी तेसरौ छ़ोहरु रोटी मांगा लौ, ता तेसलै पात्थर दिआ लौ, या माच़्छ़ी मांगा लौ, ता तेसलै माच़्छ़ी रै बौदल़ै साप दिआ?
11	12	या हांडौ मांगा लौ ता तेसलै बिच़्छु दिआ?
11	13	ज़ैबै तुमै बुरै हुईयौ आपणै लोल़डेऊ कै आच़्छ़ी च़ीज़ै दैणौ ज़ाणाई, तैबै सौरगा दी रौइणै वाल़ौ सारेऊ रौ बाब आपणै मांगणै वाल़ै लोल़डेऊ कै पवित्र आत्मा कैलै ना दैंदौ।”
11	14	तैबै यीशुऐ एकी आदमी कु लाटी, बुरी आत्मा गाड़ी। ज़ैबै बुरी आत्मा तेस आदमी कु निकल़ी, तैबै सेऊ आदमी बुशै लाइंदै लागौ। इणै देखीयौ लोग हैरान हुऐ।
11	15	तिऊं लोगु मांझ़िया कु कुछ़ लोगुऐ बोलौ, “एऊ यीशु ता शैताना रै ज़ौरिऐ बुरी आत्माऐं गाड़ा सा।”
11	16	और कुछ़ लोगुऐ यीशु परखुणा लै यीशु कु सौरगा रौ एक निशाण मांगौ।
11	17	पर यीशुऐ तिंउरै मौना री बूश ज़ाणीयौ तिउंलै बोलौ, “ज़ेज़ै राज़्य दी आपु मांझ़िऐ फूट पौड़ा ली सेऊ राज़्य पोरु उझ़ड़ा सा। और ज़ेज़ै टौबरा दी फूट औली सेऊ घौर नाश हुआ सा।
11	18	अगर शैतान आपणौ विरोधी या दुश्मना औलौ ता तेसरौ राज़ किणै कौरीऐ बौणी रौआ सा? कैलैकि तुमै मैरै बारै दी ता बोलाई इणौ कि एऊ शैताना रै ज़ौरिऐ बुरी आत्मा गाड़ा सा।
11	19	अगर हाऊं शैताना रै ज़ौरिऐ बुरी आत्मा गाड़ाऊ ता, तुमारी सन्तान कासरै ज़ौरिऐ बुरी आत्मा गाड़ाई? आबै सै ई तुमारौ फैसलौ कौरा ई।
11	20	अगर हाऊं परमेश्‍वरा री शक्ति कौरीऐ बुरी आत्मा गाड़ाऊ ता परमेश्‍वरा रौ राज़ तुमारै बिच़ा दी आशी गौ आ।
11	21	अगर एक शक्ति वाल़ौ आदमी आपुकै हथियार छ़ाड़ियौ आपणै घौरा री च़ोउकीदारी कौरालौ ता तेसरी धन-ज़यदाद कोई ना नीं बौल़दौ।
11	22	पर ज़ैबै तेसकु भी ज़ादौ शक्ति वाल़ौ आदमी तेस हराइयौ ज़ीता सा, तैबै सेऊ तेसरै तिऊं हथियार ज़ेथरै ज़ौरिऐ सेऊ भरोसौ कौरा थौ तिऊं छ़ुड़ावा सा और तेसरी धन-ज़यदाद नींऔ बांटा सा।”
11	23	यीशुऐ तौंइऐ बोलौ, “ज़ुण मैरै साथा दी नाईं, सै मैरै विरोधा ई और ज़ुण मुं आइलै कौठै नाईं कौरदै सै ढाल़ा ई।”
11	24	“ज़ैबै आदमी कु बुरी आत्मा निकल़ा सा तैबै सै बुरी आत्मा आपु कालै खाली ज़ागाह दी आराम वाल़ी ज़ागाह लोड़ा आ, और ज़ैबै बुरी आत्मा कै किए भी ज़ागाह नाईं मिलदी, तैबै सै बोला सा हाऊं आबै आपणै सेज़ै घौरा दी डिआऊ ज़िदरु हाऊं निकल़ी ऊ।
11	25	ज़ैबै सै बुरी आत्मा वापिस तिऐ आशा ज़ीदरु सै निकल़ी थी तिऐ तिआंकै सै ज़ागाह साफ-सुथरी और सज़ी औन्दी मिला सा।
11	26	और सै बुरी आत्मा डेइयौ आपु आइलै औज़ौ सात बुरी आत्माऐं आणा सा, ज़ो तियांकु भी बुरी हुआई। इणै कौरीऐ सै सारी बुरी आत्माऐं तेस शरीरा दी डेइयौ वास कौरा ई तेस आदमी री हालत ज़ासदी सै बुरी आत्माऐं हुआई पैहलै कु भी ज़ादी बुरी बौणा सा।”
11	27	ज़ेबी यीशु बुशै लाइंदै थौ लागौ औन्दौ तेबी ई भीड़ा मांझ़िऐ कु एकी छ़ेउड़ीऐ ज़ोरै हाक देइयौ बोलौ, “भौली आ सै छ़ेउड़ी ज़ुणीऐ ताउंलै ज़नम दैऔ आ, और तू धाचौ-पाल़ौ ई।”
11	28	यीशुऐ बोलौ, “ओ बा पर भौलै ता सै ई, ज़ुण परमेश्‍वरा रै वच़न शुणा और माना ई।”
11	29	ज़ैबै भौरी भीड़ कौठै हुंदै लागी तैबै यीशु बोलदै लागौ, “एज़ै पोस्तै रै लोग बुरै ई, ज़ुण निशाणी मांगा ई, पर योना भविष्यवक्ता री निशाणी छ़ाड़ियौ हाऊं केज़ी भी निशाणी नाईं देखाल़दौ।
11	30	ज़िणौ योना भविष्यवक्ता निनवे इलाकै रै लोगु लै निशाण बौणौ आ, तिणी आदमी रौ छ़ोहरु भी एज़ै पोस्तै रै लोगु लै निशाण बौणा आ।
11	31	दक्षिण तौरफा री राणी परमेश्‍वरा रै फैसलै रै दिना दी एज़ै पोस्तै रै लोगु आइलै उठीयौ तिऊं माथै इलज़ाम ला सा, कैलैकि इऐ राणी सुलेमान ज्ञानी रै ज्ञान शुणना लै धौतरी रै धुरै कु आशी थी, सुलेमान राज़ै काऐ। और देखौ इदै ता सुलेमान ज्ञानी कु भी बौड़ौ ज्ञानी आ।
11	32	और निनवे देशा रै लोग भी एज़ै पोसतै रै लोगु आइलै उठीयौ परमेश्‍वरा रै फैसलै रै दिना दी तिऊं माथै इलज़ाम ला ई, कैलैकि तिंउऐ योना भविष्यवक्ता रौ परचार शुणियौ आपणौ मन पापा कु बौदल़ौ आ और इदै ता योना भविष्यवक्ता रौ भी भविष्यवक्ता आ।”
11	33	यीशुऐ तौंइऐ बोलौ, “कोई भी आदमी लम्प ज़ाल़ियौ नीऊठी ज़ागाह दी नाईं छ़ाड़दौ, पर लम्प उंच़ी ज़ागाह दी छ़ाड़ाई ताकी भितरै आशणै वाल़ेऊ कै प्याशौ लागा।
11	34	तुमारै शरीरा रौ दियौ आख आ, एथीलै अगर तेरी आख नीम्बल़ी आ, ता तैरौ सारौ शरीर भी प्याशै दी आ। अगर तेरी आख शेड़ी आ ता तैरौ पुरौ शरीर भी न्यारे दी आ।
11	35	आबै च़ोकसीऐ रौएऊ ताकी ज़ो प्याशौ तुमु दी आ सेऊ इशौ ना च़ांईं।
11	36	अगर तैरौ सारौ शरीर प्याशलौ आ और कोई भी शरीरा रौ आंग न्यारे दी नाईं आ तैबै सब कुछ़ प्याशलौ रौआ आ, ज़िणौ कि लम्पा ज़ाल़ियौ प्याशौ हुआ सा।”
11	37	ज़ेबी यीशु बुशै लाइंदै थौ लागौ औन्दौ, तैबै एकी फरीसीऐ सेऊ आपणै घौरै रोटी खान्दै औटाऔ। तैबै यीशु तेसरै काऐ भितरै डैऔ और रोटी खान्दै बोशौ।
11	38	तेस फरीसी कै इणै देखीयौ हैरानी हुई कि यीशु बिणा धोउइयौ रोटी खान्दै बोशी गौ आ।
11	39	प्रभुऐ तेसलै बोलौ, “ओ फरीसी तुमै ज़ौंगटी, थाल़ी बाइठी मांज़णा लै बौड़ौ ख्याल छ़ाड़ाई, पर तुमु बितै ता इबी भी मौल़ आ, तुमु दी ता इबी भी लाल़च़ और बुराई भौरुई ऐन्दी।”
11	40	ओ मुर्ख लोगुओ, “का परमेश्‍वरै भितरी और बाइरी दुई भिलै ना चाणै?
11	41	ज़ो कुछ़ तुमारै कौमाऔ औन्दौ आ, तेस तुमै गरीबु मांझ़िऐ बांटौ, तैबै तुमै आच़्छ़ा कौरीऐ शुद्ध हुआई।”
11	42	“पर ओ फरीसीउओ, तुमुलै ता इऐ केती बुरी बूश आ। तुमै ता आपणी छ़ोटी कु छ़ोटी कौमाई रौ और पदीनै, सुदाब और सारी साल-फसली रौ दसवौ हिस्सौ दिआई, पर फैसलै और परमेश्‍वरा रौ प्यार टाल़ा ई पोरु। तुमु च़ांई थौ इणौ कौरणौ, दश्वांस भी च़ांई थौ दैणौ और परमेश्‍वरा री बुशै भी थै माना।
11	43	ओ फरीसीउओ तुमुलै ता इऐ केती बुरी बूश आ, कि तुमै ता आराधनालय दी भी उंच़ी ज़ागाह लोड़ाई बोशणा लै, और इणौ भी च़ाहा ई कि बज़ारा दी और बाटा-घाटा दी आशणै वाल़ै आदमी आमुकै ढाल कौरा।
11	44	तुमुलै एज़ी भी केती बुरी बूश आ, कि तुमै तिऊं च़ोरुई ऐन्दी कब्रा बाशीऐ ई ज़ेथ माथै लोग हांडा ई और तिउंकै इणौ पौतौ ना लागदौ कि इऊं भितै केती शौड़ी ऐन्दी च़िज़े ई।”
11	45	तैबै नियमा रै एकी शास्त्रिउऐ यीशु लै बोलौ, ओ गुरु ज़ो कुछ़ बुशै तुमुऐ इबी झ़ांऊ बोली ई तिऊं बुशु कौरी तुमुऐ आमारी बेइज़्ज़ती की आ।
11	46	यीशुऐ बोलौ, “ओ नियमा रै शास्त्रिउओ तुमुलै एज़ी भी केती बुरी बूश आ। ज़ो च़ीज़ च़ुंगणा लै गौरकी आ तिऐं च़ीज़ तुमै ओरी कु च़ुंगावा ई पर आपु नाईं तुमै तिऐं च़ीज़ औंउठी कौरीऐ भी छ़ुईंदै।
11	47	तुमुलै एज़ी केती बुरी बूश आ, कैलैकि तुमै पुराणै गुरु (नबीऊ) कालै कब्र चाणा ई ज़ुण तुमारै नाना-बुड़ुऐ झ़ांगै ई।
11	48	और तुमै गवाही आ, आपणै नाना बुड़ु रै काम ज़ाणाई कैलैकि तिंउऐ सै पुराणै ज़मानै रै भविष्यवक्ता झ़ांगेई, तुमै तिउंरी कब्रै चाणा ई।
11	49	परमेश्‍वरै री बुद्धी इऐ तुमुलै इणौ बोलौ आ, हाऊं तिऊं काऐ भविष्यवक्ता और प्रेरित भेज़ाऊ और सै तिऊं मांझ़िऐ कु कास झ़ांगाई और कास आइलै कौरा ई बुरौ।
11	50	धौतरी दी ज़ेती भी पैहलै ओउलै भविष्यवक्ता झ़ांगै ई, तिऊं रै ज़िमैबार एज़ै ज़ुगा रै लोग हुणेई।
11	51	हाबिल नावां रै धौर्मी आदमी कु, जकरयाह नावां रै पुराणै याजका झ़ांऊ, ज़ुण परमेश्‍वरा रै घौरा दी बेदी और पवित्र ज़ागाह रै बिच़ा दी झ़ांगौ थौ: तेथरै ज़िमबार एज़ै जुगा रै लोग हुणेई।
11	52	नियमा रै शास्त्रिऊ लै इऐ केती बुरी बूश हूणी आ कैलैकि तुमुऐ ज्ञाना री ताल़टी आपुकै नीं गोई आ, ना ता तुमै आपु परमेश्‍वरा रै राज़ा दी डेऊंदै और ना दुजेऊ दैंदै डेऊणै
11	53	यीशुऐ ज़ैबै आपणी बुशै बोली एरी, तैबै शास्त्री और फरीसी तेस आइलै दुश्मनी छ़ाड़दै लागै। और सै यीशु कु भौरी सवाल–ज़वाब कौरदै लागै।
11	54	और एज़ी कोशिषा दी थाकै लागी कि यीशु रै मुआं कु कोई इणी बूश निकल़ा ज़ेज़ी बुशेऊ कौरी यीशु गलत साबित हुआ।”
12	1	सेज़ै बौगतै तिऐ कई हज़ार लोग कौठै हुई गौऐ और लोगु री भीड़ एती बौड़ी गोई कि, एकी दुजै माथै लागै लोटदै। यीशु सौभी कु पैहलै आपणै च़ेलेऊ भिलै मुड़ीयौ बोलदै लागौ, फरीसी रै कौपटी संज़ेड़ै कु बौच़ियौ रौएऊ।
12	2	सेऊ बौगत आशदै लागौ औन्दौ, ज़ेबी सारी बुशै पौगड़ौ हुआई। और ज़ो कुछ़ गुप्त आ सेऊ सामनै आशणौ आ।
12	3	ज़ो बुशै तुमुऐ पिठी पिछ़ु बोली आ सै बुशै छ़ापरा माथै खौड़ी हुईयौ हाके मारीयौ परचार कौरा ई, ताकी सारै लोग तिऊं बुशै शुणी बौल़ा।
12	4	यीशुऐ आपणै च़ेलेउलै बोलौ, मैरै प्यारै गोश्टणो, तुमै तिऊंकु ना डौरौ ज़ो सिरफ तुमारौ शरीर झ़ांगी बौल़ा ई तेथकु ज़ादौ सै कुछ़ नाईं कौरी बौल़दै।
12	5	पर हाऊं तुमुलै बोलाऊ, कि कासकु डौरनौ च़ांई, परमेश्‍वरा कु डौरौ ज़ासकै लोगु ज़ांगणै और नौरका दी पाइणै रौ हक्क्क आ।
12	6	का पांज़ च़ौड़की दुई रुपाऐ दी ना बिकदी? तैबै भी परमेश्‍वर तिऊं मांझ़िया कु एक भी ना बिसुरदौ।
12	7	और तुमारै मुंडा रै बाल़ भी गौणै औन्दै ई, तुमै डौरौ नाईं कैलैकि तुमै परमेश्‍वरा लै तिऊं च़ौड़की रै बालरा कु भी ज़ादै किमत्ती ई।
12	8	हाऊं तुमुलै बोलाऊ, “कि ज़ुण-कुण मुं लोगु मांझ़िऐ माना लौ, ता हाऊं आदमी रौ छ़ोहरु तेस आदमी परमेश्‍वरा रै सौरगदूता रै सामनै माना ऊ।
12	9	पर अगर कुण, लोगु काऐ मैरौ इनकार कौरालौ, ता हाऊं तेस आदमी रौ परमेश्‍वरा रै सौरगदूता रै सामनै इनकार कौराऊ
12	10	ज़ुण कुण आदमी रै छ़ोहरु रै विरोधा ई बोलालौ तेसलै ता माफी मिला सा। पर ज़ुण कुण पवित्र आत्मा री बुराई कौरालौ तेसलै केबी भी माफी नाईं मिलदी।
12	11	ज़ैबै तुमु आराधनालय दी राज़ च़लाऊणै वाल़ै, बाकी अधिकारी लोगु काऐ तुमारौ मुकदमौ च़लावा लै ता तुमुऐ फिकर नाईं कौरणी, कि आपु बौच़णा लै आमु का और किणौ जा बोलणौ?
12	12	कैलैकि ज़ैबै तुमै तिऐ खौड़ै औलै, सेज़ै बौगतै पवित्र आत्मा तुमु कु शिखावा कि तुमु का ज़वाब जा दैणौ।”
12	13	तैबै भीड़ा मांझ़िऐ कु एकी आदमीऐ यीशु लै बोलौ, ओ गुरु, “मैरै भाई लै बोल एरी कि आमै आपणै बाबा री ज़यदाद बांटी।
12	14	यीशुऐ तेसलै बोलौ, ‘ओ गोष्टण, हाऊं कुण औआ ऊ तुमारौ फैसलौ कौरणै वाल़ौ और तुमारी ज़यदाद बांटणै वाल़ौ?’
12	15	यीशुऐ तिउंलै तौंइऐ बोलौ, ‘च़ोकस रौ और सारै लोभ लाल़च़ा कु आपु बौच़ी थाकौ। कैलैकि कासी री भी ज़िन्दगी धन-ज़यदादा कौरीऐ नाईं काटींदी।’
12	16	यीशुऐ तिंउलै एक औनैणौ दैऔ, ‘एकी सेठा री ज़मीना दी भौरी नाज़ हुऔ।
12	17	तैबै सेऊ सेठ आपणै मौना दी विच़ार कौरदै लागौ कि आबै हाऊं किणौ कौरुलौ कैलैकि मुकै इऐं फौसली छ़ाड़ना लै भौरी ज़ागाह नाईं आसती।’
12	18	तैबै तिणी सेठै बोलौ कि हाऊं ज़ाणाऊ कि मुंइऐ का जा सा कौरणौ इऊं छ़ोटै कुठार ढाल़ीयौ बौड़ै चाणाऊ, और इऐं फसल तेथ भितै छ़ाड़ाऊ।
12	19	तैबै हाऊं आपुलै लै बोलाऊ, ‘ओ मैरै प्राण ताऊं कालै भौरी साला लै धन-ज़यदाद और नाज़ कौठै कियौ औन्दौ, खाऊ-पिऊ और मौज़ कर।’
12	20	पर परमेश्‍वरै तेस सेठा लै बोलौ, ‘आज़ ई राचीऐ तैरौ प्राण ताऊं कु पोरु निंईआ ई, तैबै ज़ो कुछ़ तैरै कौठै कौरीयौ आ छ़ाड़ौ औन्दौ सेऊ कासरौ हुआ आ?’
12	21	तिणौ सेऊ आदमी भी आ ज़ुण आपु कालै ज़यदाद कौठै कौरा सा, सेऊ आदमी परमेश्‍वरा री नौज़रीऐ सेठ नाईं आसतौ।”
12	22	तैबै यीशुऐ आपणै च़ेलेऊ लै बोलौ, “आबै हाऊं तुमुलै बोलाऊ आपणै ज़िन्दगी री फिकर नाईं कौरौ कि, आमै का खाऊ लै। और ना आपणै शरीरा री फिकर कौरौ कि आमै का भिड़ु लै।
12	23	कैलैकि रोटी कु ज़िन्दगी और जुड़कै कु शरीर बौड़ीऔ आ।
12	24	कौअगै माथै ध्यान दैऔ। सै ना बौइंदै, ना लौइंदै, और ना तिंउरै कुठार औन्दै, और ना तिंउरै खातै औन्दै, तैबै भी परमेश्‍वर तिऊं धाचा सा। पर तुमारी किम्मत ता च़ौड़किउ कु भी काफी ज़ादी आ।
12	25	तुमु मांझ़िऐ इणौ कुण आ, ज़ो फिकर कौरीयौ आपणी उमर थोड़ी भी बड़ाई बौल़ा आ।
12	26	अगर तुमै छ़ोटै कु छ़ोटौ काम नाईं कौरी बौल़दै तैबै बौड़ी बुशेऊ लै फिकर कैलै कौरा ई?
12	27	ज़ांगल़ी फुला दी ध्यान दैऔ कि सै किणै बौड़ा ई सै ना ता मैहनत कौरदै और ना आपु कालै जुड़कै चाणदै तैबै भी केती बांठणै ई पर हाऊं तुमुलै बोलाऊ कि सुलेमान राज़ै भी आपणी सुखी ज़िन्दगी दी इऊं फुलु ज़िणै बांठणै जुड़कै नाईं भिड़ै
12	28	अगर परमेश्‍वर इऐं धौतरी दी घास ज़मावा सा ज़ो घास आज़ औआ और बासिऐ ज़ौल़ा पोरु तैबै। ओ अविश्वासी लोगुओ तुमुकै सेऊ परमेश्‍वर जुड़कै कैलै ना भिड़ाऊंदौ।
12	29	और ना तुमै एज़ी बुशेऊ री फिकर कौरौ कि आमै का खाऊ लै और का पिऊ लै और ना शक कौरौ।
12	30	कैलैकि पुरी धौतरी री ज़ाती इऊं सारी च़िज़ा लै फिकर कौरदै थाका ई लागी पर तुमारौ बाब परमेश्‍वर ज़ाणा सा कि तुमुकै इऊं च़िज़ा री ज़ुरत आ।
12	31	पर हाऊं तुमुलै बोलाऊ कि परमेश्‍वरा रौ राज़ लोड़ौ तैबै सारी च़िज़ै तुमुकै मिला सा।”
12	32	ओ छ़ोटी खुंबल़ी रै लोगुओ, “डौरौ नाईं कैलैकि तुमारौ बाब परमेश्‍वरा कै इणौ आच़्छ़ौ लागा कि सेऊ तुमारै ज़िवा दी राज़ कौरा।
12	33	आपणी ज़यदाद बेच़ीयौ गरीबु लै दाण दैऔ और आपु कालै इणै बटुऐ चाणौ ज़ो केबी ना च़िरिंदै और आपु कालै सौरगा दी इणी धन-ज़यदाद सांज़ौ ज़ो कादी ना घौटदी ज़िऐ ना ता च़ोर च़ोरदौ और ना किड़ौ लागदौ।
12	34	कैलैकि ज़ियै तुमारौ धन औलौ तिऐ तुमारौ मन भी लागा।”
12	35	“परमेश्‍वरा रै कामा लै सौदा तैयार थाकौ, ज़िणै कामा कौरना लै लोग कौमर कौशा ई और पुरी राचीऐ मशाल ज़ाल़ियौ तैयार रौआ ई।
12	36	तिऊं लोगु बाशीऐ बौणौ, ज़ुण आपणै मालिका ज़ागदै थाका ई लागी कि मैरौ मालिक शादी ब्याह कु वापिस केबड़ी आशा। और ज़िणी सेऊ मालिक दार खटखटावा लौ और सेऊ तेसलै खरकच़ार दार उगाड़ा और तेसरै स्वागत कौरना लै तैयार रौआ।
12	37	भौलै ई सै ज़ो तेस पौखदै ई लागै औन्दै, और सेज़ै बौगता लै तैयार ई, हाऊं तुमुलै सौच़्च़ौ बोलाऊ सेऊ मालिक तेस आपणौ नुकुर धौनी बोशाल़ा आ, रोटी खान्दै। और आपणी कमर कौशीयौ आपु तेस दासा री सेवा कौरा आ।
12	38	अगर सेऊ मालिक आधी राची, दोउत राची ई आशीयौ आपणौ दास उज़ीई देखा लौ ता सेऊ भौलौ आ।
12	39	और एज़ी बुशु माथै ध्यान दैऔ कि, अगर घौरा रौ मालिक ज़ाणालौ कि च़ोर केज़ै बौगतै आशा आ, तैबै सेऊ मालिक तेस च़ोर भितरै आशणै नाईं दैंदौ।
12	40	तुमुऐ हर बौगतै तैयार रौइणौ च़ांई, कैलैकि हाऊं आदमी रौ छ़ोहरु तेबी आशाऊ ज़ेबी तुमै सुंच़ा भी नाईं लै।”
12	41	पतरसै यीशु कु पुछ़ौ, “ओ प्रभु का एऊ औनैणौ आमुलै आ या सारेऊ लै आ?”
12	42	प्रभुऐ तेसलै ज़वाब दैऔ, “हाऊं केज़ै भी विश्वास वाल़ै, और बुद्धी वाल़ै लोगु रै बारै दी ऊ बोलदै लागौ औन्दौ, ज़ासकै तिऊंरौ मालिक आपणै घर-परिवारा री देखभाल़ कौरना री और रोटी दैणै री ज़िमैबारी दिआ लौ।
12	43	अगर सेऊ मालिक आशीयौ देखाल़ौ कि तेसरै दासै आच़्छ़ा कौरीऐ ज़िमैबारी सौम्भाल़ी आ ता सेऊ भौलौ आ।
12	44	हाऊं तुमुलै सौच़्च़ बोलाऊ कि, मालिक आपणै तेस दासा कै आपणी सारी धन-ज़यदादा सौम्भाल़णै रौ हक्क्क दिआ सा।
12	45	अगर सेऊ दास सुंच़ा लौ मैरौ मालिक ता कुछ़ दिना झ़ांऊ वापिस ना आशदौ और दुजै नुकरा लै दुःख दैणौ शुरु कौरालौ, और आपुलै खाणै पिणै रौ इन्तज़ाम कौरालौ और सूर पिआ लौ।
12	46	ता तेसरौ मालिक बिण बोली तेबी आशा ज़ेबी तेसरै सुंच़ौ औन्दौ भी ना औलौ, और सेऊ मालिक तेस नुकरा लै सौज़ा दिआ और अविश्वासिऊ मांझ़िऐ भेज़ा।
12	47	तिऊं नुकरु लै काठी सौज़ा दिआई, कैलैकि ज़ैबै सेऊ आपणै मालिका री इच़्छ़ा ज़ाणा थौ, तैबै भी तिणीऐ आपणी ज़िमैबारी पुरी नाईं की।
12	48	पर सै लोग, ज़ुण नाईं ज़ाणा थै अगर सै गलत काम कौरा ई, तिउंलै थोड़ी सौज़ा मिला आ। ज़ासकै ज़ादौ दैऔ औन्दौ तेसकु ज़ादौ हिसाब मांगा ई और ज़ासकै ज़ादौ सम्भाल़ौ औन्दौ तेसकु भी तेती हिसाब मांगा ई ज़ेती तेसकै सम्भाल़ौ औन्दौ आ।”
12	49	“हाऊं धौतरी माथै आगी लाइंदै। ऊ आशौ औन्दौ, और हाऊं च़ाहा ऊ कि मैरौ एऊ काम इबी लै पुरौ च़ांई थौ हुऔ।
12	50	पर मुंइऐ ता तौंइऐ एक बपतिस्मौ निणौ आ, और ज़ेबी झ़ांऊ मुंइऐ सेऊ निऔं नाईं तेबी झ़ांऊ हाऊं परेशान रौआऊ।
12	51	तुमै का सुंच़ाई कि हाऊं धौतरी दी मेल मिलाप कौरदै ऊ आशौ औन्दौ? हाऊं तुमुलै बोलाऊ कि, नाईं बल्कि अलग कौरदै ऊ आशौ औन्दौ।
12	52	कैलैकि इबी कु एकी घौरा दी पांज़ आदमी आपु मांझ़िऐ बिरोध छ़ाड़ाई, चीन दुई आइलै और दुई चीआ आइलै।
12	53	बाब छ़ोहरु आइलै, छ़ोहरु बाबा आइलै बिरोध छ़ाड़ा, मां छ़ोटी आइलै, और छ़ोटी मां आइलै, शाशु बोऊ आइलै और बोऊ शाशु आइलै बिरोध छ़ाड़ाई।”
12	54	यीशुऐ भीड़ा रै लोगु आइलै भी बोलौ, “ज़ैबै तुमै बादल तिदै उड़दै देखा ई ज़ेज़ी भिलै सुरज छ़िपा सा, तैबै तुमै खरकच़ार बोलाई कि पाणी-बागुर लागणै वाल़ौ आ और तिणौ हुआ सा।
12	55	और ज़ेबी सुल़टी भिलै बागुर फिरदै देखा लै ता तुमै फेटी बोलाई कि आबै गौरमी पौड़ा ई तैबै तिणौ हुआ सा।
12	56	ओ कौपटी लोगुओ तुमै धौतरी और सौरगा रै भेद ज़ाणाई पर एज़ै जुगा रै बारै दी भेद कैलै ना ज़ाणदै?”
12	57	“तुमै आपु ऊ एज़ी बुशु रौ फैसलौ कैलै ना निंदै कि किणौ कौरणौ ठीक आ।
12	58	अगर तुमु कोर्टा लै नींदै औलै लागै औन्दै और बाटा दी तुमुकै तुमारौ बिरोधी मिला लौ ज़ुणिऐ तुमु माथै केस कियौ थौ, तैबै तिऐ आपु मांझ़िऐ सुलौ कौरौ, नाईं ता तुमुलै सौज़ा भी हुई सौका और तुमु कास अधिकारी कै सम्भाल़ा और सेऊ पा तुमु ज़ेला दी।
12	59	अगर इणौ हुई जा लौ, ता तुमै आज़ाद नाईं हुई बौल़दै ज़ेबी झ़ांऊ तुमै एक-एक पाई रौ हिसाब ना दिआ लै।”
13	1	सेज़ै बौगतै कुछ़ लोगुऐ यीशु कै एज़ी खुशी री खौबर शुणाई कि ज़ेबी गलील परदेशा रै कुछ़ लोग यरुशलेम दी परमेश्‍वरा रै घौरा दी बौल़ी च़ड़ावा थै, तेबी पिलातुसै ज़ुण रोमी सरकारा रौ आफसर थौ, सै पोरु झ़ौंगाऐ।
13	2	इणै शुणियौ यीशुऐ बोलौ, “का तुमै ज़ाणाई कि इऐ गलीली लोग, ओरी गलीली लोगु कु ज़ादै पापी थै? का एज़ी तांइऐ तिऊं माथै एज़ी मुसीबत आशी आ?
13	3	हाऊं तुमुलै बोलाऊ, इणौ नाईं भी नाईं, पर, अगर तुमै आपणौ मन ना बौदल़ा लै ता तुमै सारै भी इणै कौरीऐ नाष हुआई।
13	4	या तुमै तिऊं ठाहरा लोगु रै बारै दी का सौमझ़ा ई ज़ास माथै शिलोहा रौ गुम्मट ढौल़ौ थौ और सै सारै दाबुइयौ मौरी गौऐ। का सै यरुशलेम दी रौइणै वाल़ेऊ मांझ़िया कु ज़ादै पापी थै?
13	5	हाऊं तुमुलै बोलाऊ कि, इणौ नाईं भी नाईं, पर, अगर तुमै आपणौ मन ना बौदल़ा लै ता तुमै सारै भी इणै कौरीऐ नाष हुआई।”
13	6	तैबै यीशुऐ तिउंलै एज़ौ औनैणौ भी दैऔ। “एकी आदमी रै अंगुरा रै बगीच़ा दी फेड़ु रौ पेड़ थौ लागौ औन्दौ और सेऊ आदमी हर साल तेस फेड़ु रै पेड़ा दी फौल़ा लोड़दै आशा थौ, पर तेसकै फल़ नाईं मिलै।”
13	7	तैबै तिणीऐ बगीच़ा रै च़ोकीदारा कै बोलौ, “देख चीआ साला ओउलै एस फेड़ु रै पेड़ा दी हाऊं फौल़ा लोड़दै आशाऊ पर फल़ नाईं मिलदै एस पोरु काट, एसरै फाल़तू आ आच़्छ़ी ज़बीन घेरी ऐन्दी।
13	8	च़ोकीदारै बोलौ, ‘ओ मालिक! एज़ी सालै भी एस रौअणै दै कि हाऊं एथरै च़ारौ तौरफा दी खोदियौ खाद पा आ ऊ।’
13	9	अगर आगली बारै फौल़ा लौ ता ठीक आ नाईं ता काटाऊ एस पोरु (फेड़ु रै पेड़ा रौ मतलब इस्राइली लोग)।”
13	10	आरामा वाल़ै दिना दी यीशु आराधनालय दी परचारा कौरदै थौ लागौ औन्दौ।
13	11	तिऐ एक छ़ेउड़ी थी ज़ासदी कमज़ोर कौरणै वाल़ी बुरी आत्मा थी लागी ऐन्दी, और सै ठाहरा बौरशा ओउलै कुबड़ी थी, तिआंकै सिधौ नाईं हुइया थौ।
13	12	ज़ैबै यीशुऐ सै देखी, “तिंआलै औटाइयौ बोलौ, ‘ओ बौइण तू आपणी बीमारी कू ठीक हुई गोई आ।’
13	13	इणै बोलीयौ यीशुऐ तिंआ माथै हाथ छ़ाड़ौ सै खरकच़ार सिधी हुई गोई और परमेश्‍वरा री बौड़ाई कौरदै लागी
13	14	एथीलै कि यीशुऐ सै आरामा रै दिना दी ठीक की थी, आराधनालय रौ मुख्यौ यीशु लै रोशुऔ और लोगु आइलै बोलदै लागौ, छ़ौ दीन ई ज़ेज़े दिना दी काम च़ांई कौरणौ और सेज़ै दिना दी आशीयौ ठीक भी हुऔ, पर आरामा रै दिना दी इणौ नाईं च़ांई कौरणौ।”
13	15	इणै शुणियौ प्रभुऐ ज़वाब दैऔ, “ओ कौपटीउओ का तुमैं आरामा रै दिना दी आपणै बौल़दा या गादै आशणै रै दिना दी खुंटे कु खोलियौ पाणी पिआउणा लै नाईं नींदै?
13	16	का ठीक नाईं थौ कि इऐ छ़ेउड़ी ज़ुण अब्राहमा रै वंशा री छ़ोटूड़ आ, ज़ुण शैताना रै अठाराह बौरशा ओ लै बीमार थी की ऐन्दी, आरामा रै दिना दी इऐं बीमारी कू ठीक हुई आ?
13	17	ज़ैबै यीशुऐ एज़ी बुशै बोली, ता तेसरै सारै विरोधी रै शरम पौड़ी और सारी भीड़ तिऊं हैरानी वाल़ै कामा कु ज़ो यीशु कौरा थौ खुश हुऐ।”
13	18	तैबै यीशुऐ तौंइऐ बोलौ, “परमेश्‍वरा रौ राज़ कास ज़िणौ आ? हाऊं परमेश्‍वरा रै राज़ा री बराबरी कास आइलै कौरु?
13	19	परमेश्‍वरा रौ राज़ एक राई रै गुल़ै ज़िणौ आ। बौइयौ सेऊ बौड़ा सा और पेड़ बौणा आ, और आसमाना रै च़ड़कु आशीयौ तेसरी डाल़ी दी वास कौरा ई।”
13	20	यीशुऐ तौंइऐ बोलौ, “परमेश्‍वरा रै राज़ा री बराबरी कास आइलै कौरु?
13	21	परमेश्‍वरा रौ राज़ एक संज़ेड़ै ज़िणौ आ, ज़ो एकी छ़ेउड़ीऐ चिन पाथै पिठै मांझ़िऐ मुछ़ौ आ, और देखदै-देखदै सारौ पिठौ ओसरी गौ आ।”
13	22	यीशु इलाकै-इलाकै और गाँवा-गाँवा बाटीऐ परचार कौरदै-कौरदै यरुशलेम लै थौ डेउंदै लागौ औन्दौ आपणै च़ेलेऊ आइलै।
13	23	तैबै बाटा दी एकी आदमीऐ यीशु कु पुछ़ौ, “ओ प्रभु का सौदा री सौज़ा कु भौरी कम लोग बौच़णै ई? तिणीऐ ज़वाब दैऔ,
13	24	‘परमेश्‍वरा रै राज़्य दी सांगड़ै दारा बाटीऐ डेउणौ भौरी कठिण आ कैलैकि हाऊं तुमुलै बोलाऊ कि भौरी लोग सांगड़ै दारा बाटीऐ डेऊणै री कोशिष कौरा ई पर डेई नाईं बौल़दै’
13	25	ज़ैबै परमेश्‍वर ज़ुण घौरा रौ मालिक आ उठीयौ दार उढ़ी एरा लौ और तुमै बाइरी बिलै दार खटखटाइयौ औरज़ कौरीयौ बोलदै लागा लै, ‘ओ प्रभु आमुलै दार खोल और सेऊ मालिक ज़वाब दिआ लौ कि, हाऊं तुमु नाईं ज़ाणदौ कि तुमै किदले ई?’
13	26	तैबै तुमै बोलदै लागा लै कि, ‘आमुऐ ताऊं काऐ खाऔ-पिऔ और ताऐं आमारै बज़ारा दी परचार कियौ।’
13	27	पर सेऊ बोलालौ कि, ‘हाऊं तुमुलै बोलाऊ कि हाऊं तुमु नाईं ज़ाणदौ कि तुमै किदले ई? ओ बुरै काम कौरणै वाल़ै लोगुओ तुमै सारै मुकाऐ कु दूर डैऔ।’
13	28	तिऐ लेरनौ और दाँद चाकणौ औणौ आ। तुमै तिऐ अब्राहम, इसहाक, याकूब और सारै पुराणै भविष्यवक्ता परमेश्‍वरा रै राज़ा दी देखाल़ै और आपु दिशा लै बाइरी गाड़ै औन्दै।
13	29	तैबै पुरी दुनिया कु दुजी ज़ाती रै लोग आशीयौ परमेश्‍वरा रै राज़ा दी रोटी खान्दै बोशा ई,
13	30	और देखौ ज़ुण आपुलै बौड़ै बौणा ई। ज़ेबी हाऊं राज़ौ बौणियौ आशु लै तेबी सै लोग छ़ोटै हुआई। ज़ुण आपुलै छ़ोटै सौमझ़ा ई सै हुआई बौड़ै।”
13	31	तेबी कुछ़ फरीसीउऐ आशीयौ यीशु लै बोलौ, “इदरा कु पोरु भाग कैलैकि हेरोदेस ताऊं झ़ागणौ च़ाहा सा।”
13	32	यीशुऐ तिउंलै बोलौ, “डैऔ तेस शाल़टै ज़िणै च़लाक आदमी लै बोलौ, ‘कि हाऊं आज़ और कालै बुरी आत्मा गाड़ाऊ और बिमार आदमी च़ांगै कौराऊ और चिजै दीनै आपणौ काम पुरौ कौराऊ।’
13	33	तैबै भी आज़, कालै और पौरशी हांडणौ ज़ुरुरी आ, कैलैकि इणौ नाईं हुन्दौ कि कोई भी भविष्यवक्ता यरुशलेम कु बाइरै झ़ांगा,”
13	34	“ओ यरुशलेम रै लोगुओ! ओ यरुशलेमा रै लोगुओ! तू एक इणौ इलाकौ ई कि तांइऐ पुराणै भौरी भविष्यवक्ता झ़ांगै ई, और ज़ो लोग परमेश्‍वरा रै खुशी री खौबर शुणाउवाई सै तांइऐ ढोल़ीयाऐ ई! मुंइऐ कई बारै सुंच़ौ कि ज़िणी कुखड़ी आपणै टैऐणु आपणै पांखै थालै च़ोरा तिणी ई मुंइऐ भी तैरै छ़ोहरु बौच़ाउणा लै कौठै कौरणै च़ाऐ, पर तांऐ हाऊं इणौ नाईं दैऔ कौरणै।
13	35	और आबै देखौ तुमारौ घौर तुमुलै शुनौ छ़ाड़ाऊ, और हाऊं तुमुलै बोलाऊ, ज़ेबी झ़ांऊ तुमै नाईं बोलालै कि, ‘भौलौ सेऊ ज़ुण परमेश्‍वरा रै नावां कौरी आशा सा, और तेबी झ़ांऊ मुं तुमै केबी ना देखाल़ै।’ ”
14	1	तैबै यीशु आरामा रै दिना दी फरीसीउ रै मुख्यै मांझ़िया कु कास एकी रै काऐ रोटी खान्दै डैऔ और सै यीशु ताकी दी थै ताकी सै तेस माथै आरोप लाई सौका।
14	2	तिऐ तेसरै मुआं काऐ एक इणौ आदमी थौ ज़ासदी पुरै शरीरा दी दुखणै थै लागै औन्दै और दुखणेऊ कु पाणी च़ुड़ा थौ।
14	3	इणै देखीयौ यीशुऐ नियमा रै शास्त्री और फरीसीउ कु पुछ़ौ, “का आरामा रै दिना दी च़ांगौ कौरणौ ठीक आ या नाईं?”
14	4	पर सै च़ुटुकच़ार थाकै। तैबै तिणीऐ सेऊ आदमी ज़ासदी दुखणै री बिमारी थी लागी ऐन्दी छ़ुईंयौ च़ांगौ कियौ और तिदरु डेउणै दैऔ।
14	5	और तिउंलै बोलौ, “तुमु मांझ़िऐ इणौ कुण आ, ज़ासरौ छ़ोहरु या बौल़द आरामा रै दिनै कुंऐ दी पौड़ालौ ता का सेऊ तेस फेटी बाइरै नाईं गाड़ा लौ?”
14	6	सै इऊं बुशु रौ कोई भी ज़वाब नाईं देई बौल़ै।
14	7	ज़ैबै यीशुऐ देखौ कि औटाऐ औन्दै पाउणै बोशणा लै किणी आच़्छ़ी-आच़्छ़ी ज़ागाह छ़ांटाई। तैबै यीशुऐ एक औनैणै देइयौ तिउंलै बोलौ,
14	8	“ज़ैबै ताऊं कुण शादी-ब्याह दी औटावा लौ ता आच़्छ़ी ज़ागाह दी नाईं बोशणौ, केशी इणौ ना च़ांई हुऔ कि तिणी आदमीऐ ताऊं कु भी बौड़ौ आदमी औलौ औटाऔ औन्दौ।
14	9	और ज़ुणिऐ ताउंलै और तेसलै नीऊंदौ औलौ दैऔ औन्दौ और सेऊ आशीयौ ताउंलै बोलालौ, ‘एस कालै ज़ागाह दै तैबै ताऐं बेशर्म हुईयौ निउठी ज़ागाह दी जा लौ बोशणौ ज़िऐ सारेऊ कु कामती इज़्ज़त मिला आ’
14	10	पर ज़ैबै ताऊं औटावा लै ता सौभी कु निउठी ज़ागाह दी बोशणी। ताकी ज़ैबै सेऊ ज़ुणिऐ तू औटाऔ औन्दौ ई आशा लौ, ता ताउंलै बोला, ‘ओ गोश्टण, आच़्छ़ी इज़्ज़तदार ज़ागाह दी बोश, तैबै ताऊं आइलै बोशणै वाल़ेऊ मांझ़िऐ तेरी बौड़ाई हुआ सा।’
14	11	कैलैकि ज़ुण आपुलै बौड़ौ बौणा आ तेस छ़ोटौ चाणा ई, और ज़ुण कुण आपुलै छ़ोटौ बौणा लौ तेस चाणा ई बौड़ौ।
14	12	तैबै यीशुऐ तेस फरीसी लै बोलौ ज़ुणिऐ यीशु औटाऔ औन्दौ थौ, ‘ज़ेबी तू दुसकी या ब्याल़की रोटी दिया लौ ता आपणै भाई, गोश्टण या पड़ोसिऊ और सेठ लोगु ना औटाऐ, कैलैकि सै भी ताऊं औटावा ई और तैरौ बौदल़ौ वापिस कौरा ई।’
14	13	पर ज़ेबी तू रोटी दिया लौ ता गरीब, लौंगड़ै, टुण्डै और शेड़ै लोग औटाऐ।
14	14	तैबै तू भौलौ हुआई, कैलैकि तिउंकै वापिस दैणा लै कुछ़ ना आसतौ, पर ज़ेबी धौर्मी लोग ज़िउंदै औआ लै तेभी ताउंलै एथरौ इनाम मिला।”
14	15	यीशु आइलै ज़ो लोग रोटी खान्दै थै बोशै औन्दै इऊं बुशै शुणियौ एकी आदमीऐ बोलौ, “भौलौ सेऊ ज़ुण परमेश्‍वरा रै राज़्य दी रोटी खा सा।”
14	16	यीशुऐ तेसलै ज़वाब दैऔ, “एकी आदमीऐ बौड़ी धाम देई और भौरी लोग थै औटाऐ औन्दै।
14	17	ज़ैबै धाम तैयार हुई गोई, ता तिणीऐ आपणै नुकरा लै बोलौ, ज़ासलै निऊंदौ आ दैऔ औन्दौ तिऊं औटाऊ कि धाम तैयार हुई गोई आ।”
14	18	पर सै सारै माफी मांगदै लागै। पैहलै आदमीऐ तेसलै बोलौ, मैरै डोखरौ किमतिऐ निऔं औन्दौ, और ज़ुरुरी आ कि तेस डोखरौ देखु हाऊं ताऊं कु औरज़ कौराऊ कि मुं माफ कौरै।
14	19	दुजै आदमीऐ बोलौ, “मुंइऐ पांज़ ज़ोड़ी बौल़द खरीदै औन्दै, हाऊं डिआऊ तिऊं परखदै, हाऊं ताऊं कु औरज़ कौराऊ कि मुं माफ कौरै।”
14	20	औज़ौ एकीऐ बोलौ, “मुंइऐ नौईं-नौईं शादी कौरी ऐन्दी मुकै नाईं आशींदौ।”
14	21	तिणी नुकरै आपणै मालिका काऐ आशीयौ इऐ सारी बुशै शुणाई, तैबै घौरा रै मालिकै रोशुईयौ आपणै नुकरा लै बोलौ, “एस इलाकै रै बज़ारा और गल़ीऊ दी फेटी डेईयौ, गरीब, टुण्डै, लौंगड़ै और शेड़ै इदै आण।”
14	22	नुकरै तौंइऐ बोलौ, “ओ मालिका ज़िणौ ताऐं बोलौ आ तिणी ई कौरी गौ आ तौंइऐ भी ज़ागाह आसती आ।”
14	23	मालिकै आपणै नुकरा लै बोलौ, “सौड़की और डोखरेऊ दी डैऔ और लोगु ज़ौबरीयै आणौ ताकी मैरौ घौर पुरौ भौरीया।”
14	24	कैलैकि हाऊं तुमुलै बोलाऊ कि, “ ज़ुण लोग मुंइऐ पैहलै औटाऐ औन्दै थै तिऊं मांझ़िया कु कोई भी मेरी इंऐ धाम नाईं च़ाखी बौल़दौ।”
14	25	ज़ैबै यीशु आइलै बौड़ी भीड़ थी डेऊंदै लागी ऐन्दी तैबै तिणीऐ पिछ़ांऊ मुड़ीयौ तिउंलै बोलौ,
14	26	“अगर कुण मुकाऐ आशा लौ, सेऊ आपणै मां-बाब, छ़ेउड़ी, छ़ोहरु और भाई बौइणी इदरा झ़ांऊ कि आपणै प्राणा कु भी ज़ादौ मुं आइलै प्यार कौरा। नाईं ता सेऊ मैरौ च़ेलौ नाईं बौणी बौल़दौ।
14	27	और ज़ुण-कुण आपणौ क्रूस नाईं उठावा लौ, और मुं पिछ़ु नाईं आशा लौ सेऊ भी मैरौ च़ेलौ नाईं बौणी बौल़दौ।
14	28	तुमु मांझ़िऐ इणौ कुण आ ज़ुण बड़ौ घौर चाणनौ च़ाहा लौ और बोशियौ पैहलै कीमत नाईं ज़ोड़ा लौ कि मुकै एती बजट आसती की नाईं?
14	29	कियै इणौ ना च़ांई हुऔ कि पौई पाईयौ उपरै ना चाणुऔ नाईं, और लोग इणै देखीयौ तेसरौ मज़ाक उड़ाउंदै लागा,
14	30	कि एऊ आदमी चाणदै लागौ पर उपरै ना चाणी बौल़ौ।
14	31	या इणौ कुण राज़ौ आ ज़ो दुजै राज़ै आइलै लौड़दै डिआलौ और पैहलै विच़ार नाईं लौ कौरा कि, बिश हज़ार लोग मुं आइलै लौड़ाई का मैरै दस हज़ार लोगु कौरीऐ तिऊंरौ मुकाबलौ कौरुई जा सा? या नाईं कौरींदौ?
14	32	नाईं ता तेस राज़ै काऐ आपणै दूता भेज़ीयौ तेस आइलै तिदै डेईयौ सुलौ कौरणौ च़ाहा सा।
14	33	इणै कौरीऐ तुमु मांझ़िऐ कु, ज़ुण-कुण आपणौ सब कुछ़ ना छ़ाड़ा लौ सेऊ मैरौ च़ेलौ नाईं बौणी बौल़दौ।”
14	34	“लूण ता आच़्छ़ौ आ पर अगर लुणा रौ स्वाद बिगड़ी जा लौ, ता तेस केज़ी च़िज़ा कौरी लुणुऔ चाणा ई?
14	35	सेऊ ना ता ज़मीना दी खादी रै कामा दी आशदौ, तेस ता लोग बाइरै शोटाई। अगर तुमै सौमझ़णौ च़ाहा ई, ता तुमै ध्याना दैऔ कि तुमै का शुणाई।”
15	1	भौरी सारै मामलै निणै वाल़ै और पापी लोग यीशु काऐ आशा थै तेसरी बुशै शुणदै।
15	2	पर फरीसी और यहुदी शास्त्रिउ आपु मांझ़िऐ गुणमुणांदै लागै, “कि एऊ ता पापी लोगु आइलै मिला और रोटी भी खा सा।”
15	3	तैबै यीशुऐ तिउंलै एज़ौ औनैणौ दैऔ,
15	4	“तुमु मांझ़िऐ इणौ कुण आ ज़ासरी शौ भेरी औली और तिऊं मांझ़िया कु एक औच़ा ली पोरु, तैबै तिऊं बाकी बौच़ी ऐन्दी नड़ीनवे भेरी तिऐ शुनशान ज़ागाह दी छ़ाड़ियौ तिंऐ औच़ी ऐन्दी नड़ीनवे भेरी तेबी झ़ांऊ ना लोड़ा लौ ज़ेबी झ़ांऊ सै ओरु ना मिला?
15	5	और ज़ेबी सै औच़ी ऐन्दी भेर ओरु मिला आ तैबै सेऊ भेराल़डु तिऐं भेर खुशी कौरीऐ आपणै काछ़ा माथै च़ुंगा सा।
15	6	और आपणै घौरा कै आशीयौ आपणै गोश्टण और पड़ोसिऊ औटाइयौ तिउंलै बोला मुं आइलै खुशी मौनाऔ, कैलैकि मेरी औच़ी ऐन्दी भेर मिली गोई आ।
15	7	हाऊं तुमुलै बोलाऊ इणी ई सौरगा दी भी तिऊं बाकी धौर्मी छ़ाड़ियौ ज़ासकै पापा कु मन बौदुल़णै री ज़ुरत नाईं आसती, पर मन बौदुल़णै वाल़ै एक पापी लै इणी खुशी हुणी आ।”
15	8	“या कुण छ़ेउड़ी इणी आ ज़ासकै च़ांदी रै दस डौलर औलै, और तिऊं मांझ़िया कु एक औच़ा लौ पोरु, और सै छ़ेउड़ी तेस डौलर लौम्पा ज़ाल़ियौ और घौरा दी एज़ियौ और लोड़ीयौ ज़ेबी झ़ांऊ सेऊ मिला नाईं लौ का तेबी झ़ांऊ तेस नाईं लोड़दी?
15	9	और ज़ेबी सेऊ डौलर मिला लौ तैबै सै छ़ेउड़ी आपणी सहेलीऊ और आपणी पड़ोसीऊ औटाइयौ तिऊं लै बोला आ! मुं आइलै खुशी मौनाऔ, ‘कैलैकि मैरौ औच़ौ औन्दौ डौलर मिली गौ आ।’
15	10	हाऊं तुमुलै बोलाऊ कि इणी ई खुशी एक पापी रै मन बौदुल़णै कु परमेश्‍वरा रै सौरगदूता रै सामनै हुआ सा।”
15	11	यीशुऐ तौंइऐ एक औनैणै देइयौ बोलौ, “एकी आदमी रै दुई छ़ोहरु थै।
15	12	तिऊं मांझ़िऐ कु छ़ोटै छ़ोहरुऐ आपणै बाबा लै बोलौ, ‘ओ बाब ज़बीन-ज़यदादा दी ज़ो मैरौ हिस्सौ आ, तेस मुकै इबी दैऔ’ तैबै तेसरै बाबै तिउंकै ज़बीन-ज़यदाद बांटी।
15	13	कुछ़ दिना बासिऐ तिणी छ़ोटै छ़ोहरुऐ आपणी सारी धन-ज़यदाद कौठै की और दूर देशा लै डैऔ। तिऐ तिणीऐ आपणी ज़यदाद बुरै कामा दी खौर्च़ की।
15	14	ज़ेबी तिणीऐ आपणी सारी धन-ज़यदाद खौर्च़ की एरी। तेबी तेस देशा दी बौड़ौ काल़ पौड़ौ और सेऊ छ़ोहरु कंगाल बौणौ तेसकै खाणा लै कुछ़ भी नाईं थौ।
15	15	तैबै सेऊ तेस देशा रै एकी ज़िमदारा रै काऐ डैऔ, तिऐ तिणी ज़िमदारै सेऊ आपणै डोखरै दी सुंगरु च़ारदै लाऔ।
15	16	सेऊ भौरी भुखौ थौ और च़ाहा थौ की ज़ेज़ौ चापण इऐ सुंगुर खा ई, सेज़ै चापणा खाइयौ आपणौ पेट भौरु, और तेसलै कोइयौ कुछ़ा ना दिआ थै।
15	17	ज़ैबै सेऊ छ़ोहरु होशी-बाशी दी आशौ। तैबै बोलदै लागौ, ‘कि मैरै बाबा रै केती मज़दूर ई ज़ो पेटा भौरीयौ रोटी खा ई, पर हाऊं इदै भुखौ मौरदै लागौ औन्दौ।’
15	18	आबै हाऊं उठीयौ आपणै बाबा काऐ डिआऊ, और बोलाऊ, ‘ओ बाब मुंइऐ परमेश्‍वरा रै खिलाफ और तुमारी नौज़रीऐ पाप कियौ आ,
15	19	आबै हाऊं इणै जोगी नाईं रौ कि तुमै मुलै छ़ोहरु बोला, मुं तुमै आपु काऐ एक मज़दुरा बाशीऐ छ़ाड़ौ।’
15	20	तैबै सेऊ तेस देशा छ़ाड़ियौ आपणै बाबा भिलै च़ाल पौड़ौ सेऊ औज़ौ आपणै घौरा कु दख दुडड़ै थौ कि तेसरै बाबै सेऊ आपणौ छ़ोहरु दुरा कु देखौ और तेसरी आखी भौरुई। तेस छ़ोहरु फेट मारीयौ डैऔ, तेसदी घीण लाई और सेऊ खोबीयाऔ।
15	21	तिणी छ़ोहरुऐ आपणै बाबा लै बोलौ, ‘ओ बाब, मुंइऐ परमेश्‍वरा रै खिलाफ और तुमारी नौज़रीऐ पाप कियौ आ, आबै हाऊं इणै जोगी नाईं रौ कि तुमै मुलै आपणौ छ़ोहरु बोला।’
15	22	पर तेसरै बाबै आपणै नुकरू लै बोलौ फेटी आच़्छ़ै-आच़्छ़ै जुड़कै आणौ और एसकै भिड़ाऔ और एसरै हाथा दी कांगणी और लाता दी बूट लाऔ।
15	23	और धाचै औन्दै पशु मांझ़िया कु एक काटौ ताकी आमै खाइयौ खुशी मौनाई लै।
15	24	कैलैकि मैरौ एऊ छ़ोहरु मौरी गौ थौ। आबै ज़िउंदौ हुई गौ आ, औच़ी गौ थौ आबै मिली गौ आ। तैबै सै खुशी मौनाउंदै लागै।
15	25	पर तेसरौ ज़ेठौ छ़ोहरु थौ डोखरै दी, ज़ेबी सेऊ वापिस आपणै घौरा रै नज़दीक पौउंच़ौ, ता तेसकै गाइणौ बज़ाउणौ और नाच़णौ शुणुऔ।
15	26	तैबै तिणीऐ एक नुकुर औटाइयौ तेसकु पुछ़ौ, ‘भितै का सा औन्दै लागौ औन्दौ?’
15	27	तिणी नुकरै तेसलै बोलौ, ‘तैरौ भाईटु वापिस आशी गौ आ।’ और तैरै बाबै तेसरै आशणै री खुशी दी बौड़ी धाम आ देई ऐन्दी, कैलैकि तैरौ भाई भौलौ-च़ांगौ वापिस आशौ आ।
15	28	इणै शुणियौ तेसरै भौरी रोश आशै, और सेऊ भितरै डेउणौ नाईं च़ाहा थौ, तैबै तेसरौ बाब बाइरै आशीयौ तेस मौनाउंदै लागौ।
15	29	तिणीऐ आपणै बाबा लै ज़वाब देइयौ बोलौ, ‘देखौ हाऊं एती बौरशा ओउलै तुमारी सेवा कौरदै ऊ लागौ औन्दौ, मुंइऐ केबी भी तुमारौ हुकम नाईं टाल़ी। तैबै भी तुमुऐ मुलै केबी एक बाकरी रौ च़ेल़टु भी ना दैऔ, कि हाऊं आपणै गोश्टणु आइलै खुशी मौनाऊं।’
15	30	पर ज़ेबी तुमारौ इयौ छ़ोहरु ज़ुणिऐ तुमारी ज़यदाद गान्दै कामा दी खौर्च़ की, वापिस आशौ आ ता तेसलै तुमुऐ धाचौ औन्दौ पशु पा कौटाऔ आ।
15	31	तेसरै बाबै तेसलै बोलौ, ‘छ़ोहरु आ तू ता सौदा मुंई आइलै ई, ज़ो कुछ़ मैरौ आ, सेऊ सारौ तैरौ आ।
15	32	पर आबै च़ांई आमुऐ खुशी मौनाउंणी कैलैकि एऊ तैरौ भाई मौरी गौ थौ आबै ज़िउंदौ हुई गौ आ, औच़ी गौ थौ आबै मिली गौ आ।’ ”
16	1	तैबै यीशुऐ आपणै च़ेलेऊ लै भी एक औनैणौ दैऔ, “एकी सेठा रौ एक खज़ान्च़ी थौ, और लोग तेस सेठा काऐ तेस खज़ान्च़ी माथै इलज़ाम लाइंदै लागै कि इयौ खज़ान्च़ी तेरी सारी धन ज़यदाद उड़ाउंदै आ लागौ औन्दौ।
16	2	तैबै सेठै सेऊ खज़ान्च़ी आपु काऐ औटाऔ और बोलौ तैरै बारै दी हाऊं का बूश ऊ शुणदै लागौ औन्दौ, तांऐ मैरै रुपाऐ-पैसै रौ का कियौ आ? तू आबै आपणौ खज़ान्च़ी वाल़ौ हिसाब किताब दै ओरु कैलैकि तू आबै खज़ान्च़ी रै लायक नाईं रौ।
16	3	तैबै सेऊ खज़ान्च़ी आपणै ज़िवा दी सुच़दै लागौ, कि आबै हाऊं का कौरुलै, कैलैकि आबै मैरौ बाबु ता मुं खज़ान्च़ी रै कामा कु पोरु गाड़दै लागौ औन्दौ, बांजर मुकै खोदिंदौ नाईं और भीखा मांगणा री लागा मुकै शौरम।
16	4	इणै सुंच़ीयौ तिणी आपणै ज़िवा दी बिच़ार कियौ कि, आबै मेरी सौमझ़ी दी आशी गौ आ कि मुंइऐ का जा कौरणौ, ताकी ज़ेबी मुं मैरौ मालिक खज़ान्च़ी रै कामा कु पोरु गाड़ा लौ, तेबी लोग मुं आपणै घौरै निआं।
16	5	तैबै तिणी खज़ान्च़ीऐ आपणै मालिका रै सारै करज़दार एक-एक कौरीऐ आपु काऐ औटाऐ और पैहलै करज़दारा कु पुछ़ौ, ‘ताऊं माथै मैरै मालिका रौ केती कौरज़ौ आ?
16	6	तिणीऐ बोलौ शौ मण तेल खज़ान्च़ीऐ बोलौ की आपणौ बौई-खातौ कर और फेटी पचास लिख।’
16	7	तैबै पुछ़ौ तिणीऐ दुजै कु, ‘ताऊं माथै केती कौरज़ौ आ? तिणीऐ बोलौ, शौ मण गीऊं तैबै खज़ान्च़ीऐ बोलौ आपणौ बौई खातौ कर और आस्सी लिख।’
16	8	तैबै यीशुऐ बोलौ, ‘तिणी सेठै तेस च़लाक खज़ान्च़ी री तारीफ की, कि तांऐ केती च़ालाकी कौरीऐ काम कियौ आ, कैलैकि इणी ई इंऐ धौतरी रै लोग आपणै साथा रै लोगु आइलै रीती-रिवाज़ा और च़ाल-च़ालना दी धौर्मी लोगु कु भौरी च़लाक ई।’
16	9	और हाऊं तुमुलै बोलाऊ, ‘कि एस धौतरी रै धन-ज़यदादा कौरीऐ आपु कालै इणै गोश्टण चाणौ, ताकी ज़ेबी तुमुकै सै धन-ज़यदाद पोरु सौंबड़ा ली तेबी सै गोश्टण तुमु केबी ना सौम्बुड़नै वाल़ै घौरा दी निआं।’
16	10	ज़ुण छ़ोटी-छ़ोटी बूशेऊ दी सौच़्च़ौ रौआ सा सेऊ बौड़ी-बौड़ी बुशेऊ दी भी सौच़्च़ौ रौआ, और ज़ुण छ़ोटी-छ़ोटी बूशेऊ दी बेईमान औआ सा, सेऊ बौड़ी-बौड़ी बुशेऊ दी भी बेईमान औआ।
16	11	एथीलै ज़ैबै तुमै धौतरी रै धन-ज़यदादा दी सौच़्च़ै नाईं रौआ लै ता तुमुकै आत्मिक (सौरगा रौ) धन-ज़यदाद कुण दिआ सा?
16	12	और ज़ैबै तुमै बिगानै धन-ज़यदादा दी सौच़्च़ै विश्वास वाल़ै नाईं रौआ लै ता, तैबै ज़ो तुमुकै आपणौ आ तेस तुमुकै कुण दिआ सा?
16	13	‘कोई भी नुकुर दुई मालिका री सेवा नाईं कौरी बौल़दौ, कैलैकि सेऊ या कौरा एकी आइलै नफरत और दुजै आइलै कौरा प्यार या, एकी आइलै रौआ मिली झ़ुलीऔ दुजै आइलै छ़ाड़ा राग।’ इणी ई तुमै भी परमेश्‍वर और धौतरी री धन-ज़यदाद, दुइया री सेवा नाईं कौरी सौकदै।”
16	14	फरीसी लोग ज़ुण लाल़च़ी थै सै इऊं बुशेऊ शुणियौ यीशु रौ मज़ाक उड़ाउंदै लागै।
16	15	यीशुऐ तिउंलै बोलौ, “तुमै ता इणै लोग ई ज़ो लोगु मांझ़िऐ आपुलै धौर्मी बौणा ई, पर परमेश्‍वर तुमारै मन ज़ाणा सा। कैलैकि ज़ो चीज़ लोगु री नौज़रीयै आच़्छ़ी आ, सै च़ीज़ परमेश्‍वरा री नौज़रीयै बुरी आ।”
16	16	यीशुऐ बोलौ, “मुसा रै नियम और भविष्यवक्ता री शिक्षा ता तुमुलै यहुन्ना रै बौगता झ़ांऊ थी तेथ बासिऐ ता परमेश्‍वरा रै राज़्य री खुशी री खौबर आ शुणाउणी लाई ऐन्दी। और हर आदमी परमेश्‍वरा री बाटा दी पुरी शक्ति कौरीऐ आ आशदै लागौ औन्दौ।
16	17	सौरग और धौतरी टौल़ी सौका ई पर परमेश्‍वरा रै चाणै औन्दै नियम रौ एक भी बिन्दु नाईं टौल़ी सौकदौ।
16	18	ज़ुण आदमी आपणी बोऊटी गाड़ीयौ दुजी शादी कौरालौ सेऊ गलत काम कौरा आ, और ज़ुण आदमी दुजै री गाड़ी ऐन्दी छ़ेउड़ी आइलै शादी कौरालौ सेऊ भी कौरा गान्दै काम।”
16	19	“एक आदमी थौ ज़ुण मैंहगै-मैंहगै और मखमला रै जुड़कै भीड़ा थौ, और रोज़ आच़्छ़ी-आच़्छ़ी रोटी खा थौ।
16	20	और लाज़र नावां रौ थौ एक गरीब ज़ासरै पुरै ज़िसमा दी दुखणै थै, लोग तेस रोज़ च़ुंगीयौ सेठा री खोल़ी काऐ छ़ाड़ा थै।
16	21	कैलैकि सेऊ च़ाहा थौ कि सेठा री फोकुई ऐन्दी ज़ुठी रोटी खाइयौ आपणौ पेट भौरु। तिऐ कुकुर भी आशीयौ तेसरै दुखणै च़ाटा थै।
16	22	इणौ हुऔ कि एकी दीनै सेऊ गरीब आदमी मौरौ, और परमेश्‍वरा रै दूतुऐ सेऊ च़ुंगीयौ अब्राहमा आइलै इज़्ज़तदार ज़ागाह छ़ाड़ौ। तैबै सेऊ सेठ आदमी भी मौरौ और लोगुऐ सेऊ दाबौ।
16	23	और सेऊ डैऔ नौरका दी तिऐ सेऊ भौरी दुखा दी थौ तौड़पदै लागौ औन्दौ ज़ैबै तिणीऐ आपणी नौज़र उपरै लाई तैबै तिणीऐ दुरा कु सेऊ लाज़र अब्राहमा आइलै देखौ।
16	24	तैबै तिणीऐ हाकै मारीयौ बोलौ, ‘ओ बाब अब्राहम मुं माथै दया कौरौ एस लाज़र मुकाऐ भेज़ौ ताकी एऊ आपणी औंउठी री मुंडकी पाणी दी भिज़ाइयौ मेरी ज़ीभ शेल़ावा, कैलैकि हाऊं इऐं नौरका री आगी दी तड़पदेऊ लागौ औन्दौ।’
16	25	पर अब्राहमै बोलौ, ‘ओ छ़ोहरु याद कर कि ताऐं ता आपणी ज़िन्दगी दी आच़्छ़ी-आच़्छ़ी च़िज़ेऊ कौरीऐ आराम कियौ।’ और इणी लाज़रै भी गौऐ दुःख झ़ेली। आबै एऊ इदै सुख शान्ति दी, और तू ई तड़पदै लागौ औन्दौ।
16	26	‘इऊं सारी बुशै छ़ाड़ियौ आमारै और तैरै बिच़ा दी एक बौड़ी खाल़ आ ताकी ज़ो इदरु ताऊं काऐ आशणौ च़ाहा लौ सेऊ नाईं आशी बौल़ा, और ना ताऊं काऐ कु इदै आमु काऐ आशी बौल़ा।’
16	27	तिणीऐ बोलौ, ‘ओ बाब अब्राहम इणौ कर हाऊं ताऊं कु औरज़ कौराऊ कि तू एस लाज़र मैरै बाबा रै घौरै भेज़।
16	28	कैलैकि मैरै पाँज़ भाई ई, और एऊ लाज़र तिऊं च़ितलावा, इणौ नाईं च़ांई हुऔ कि सै भी इदै नौरका दी आशा।’
16	29	अब्राहमै तेसलै बोलौ, ‘तिउंकै च़ितलाउणा लै ता मुसा रै नियम और भविष्यवक्तु री लिखी ऐन्दी किताबै ई, तिंउऐ च़ांई तेथरी शुणनी।’
16	30	तिणीऐ बोलौ, ‘ओ बाब अब्राहम इणौ नाईं भी नाईं, अगर तिऊं काऐ कुण मौरै औन्दै मांझ़िया कु ज़िउंदै हुईयौ डिआलौ तैबै बौदल़ा ई सै पापा कु आपणौ मन।’
16	31	अब्राहमै तेसलै बोलौ, ‘ज़ैबै सै मुसा और भविष्यवक्ताऔं रै नियम नाईं मानदै, तैबै सै तेसरी भी नाईं शुणदौ ज़ुण तिऊं काऐ मौरै औन्दै मांझ़िया कु ज़िउंदै हुइयौ डिआलौ।’ ”
17	1	तैबै यीशुऐ आपणै च़ेलेऊ लै बोलौ, “लोगु कै पाप कौरना लै मुसीबत ता आशा ई, पर फिटकार तिऊं लोगु लै ज़ासरी वज़ाह कु इऐ मुसीबत आशा ई।
17	2	ज़ुण इऊं छ़ोटेऊ मांझ़िया कु कास एक भी ज़ौबरीयै मुसीबता दी पा लौ, तेसलै ता आच़्छ़ौ इणौ हुआ थौ कि तेस आदमी रै गौल़ै दी घौरटा रौ ज़ौंदर बानियौ समुन्दरा दी पा।
17	3	हाऊं तुमु खौबरदार कौराऊ। अगर तैरौ विश्वासी भाई तैरै विरोधा दी बुरौ कौरालौ, ता तेस डांटियौ सौमझ़ाऔ। अगर सेऊ पछता लौ ता तेस माफ कौरौ।
17	4	अगर सेऊ दिना दी साता बारै भी तैरै विरोधा ई बुरौ कौरा, और आशीयौ बोला कि हाऊं पछताऊ मुं माफ कर, ता तू तेस माफ कर।”
17	5	तैबै भेज़ै औन्दै च़ेलेउऐ प्रभु लै बोलौ, “आमारौ विश्वास बौड़ाऊ।”
17	6	यीशुऐ तिउंलै ज़वाब दैऔ, “अगर तुमारौ विश्वास राई रै गुल़ै ज़ेती भी औआ थौ, ता तुमै एस किमु रै पेड़ा लै बोलालै, कि तू ज़ौड़ी कु पोटुइयौ समुन्दरा दी लाग। ता सेऊ तुमारी बूश माना थौ।”
17	7	ज़ैबै कुण नुकुर डोखरै बाइयौ या भेरी च़ारीयौ आशा सा, “का तेसरौ मालिक तेसलै इणौ बोला कि फेटी आश रोटी खा?
17	8	का सेऊ इणौ ना बोलदौ, ‘पैहलै मुलै रोटी चाण, ज़ेबी झ़ांऊ हाऊं खाई-पी औ फारीक ना औलौ, तेबी झ़ांऊ मेरी सेवा कर तेथ बासिऐ खाऐ तू।’
17	9	आपणौ हुकम पुरौ कौरना लै सेऊ मालिक आपणै तेस नुकरा लै शाबाशी केभी ना दैंदौ।
17	10	इणै ऐ कौरीऐ ज़ैबै तुमै मैरौ हुकम माना लै, ता तुमुऐ भी इणौ बोलणौ आ कि आमै तारीफा रै जोगी नाईं आसतै। आमै ता नुकुर ई ज़ुण आपणौ फरज़ पुरौ कौरदै ई लागै औन्दै।”
17	11	यीशु आपणै च़ेलेऊ आइलै यरुशलेम लै च़ाल पौड़ौ, तैबै सै सामरीया और गलील इलाकै बाटीऐ लागै डेउंदै।
17	12	ज़िणी सै एकी गाँवा दी डेवै तिऐ दख दुडड़ै तिउंकै दस कोढ़ी मिलै।
17	13	तिंउऐ ज़ोरै हाकै मारीयौ बोलौ, “ओ यीशु, ओ मालिक आमु माथै दया कर।”
17	14	यीशुऐ तिऊं भिलै देखीयौ बोलौ, “डैऔ यरुशलेमा दी परमेश्‍वरा रै घौरा दी आपणै याजकु कै देखाल़ियौ। तैबै खरकच़ार डेउंदै-डेउंदै तिऊंरौ कोढ़ ठीक हुई गौ आ।”
17	15	तिऊं मांझ़िऐ ज़ैबै एकीऐ देखौ कि हाऊं च़ांगौ हुई गो ऊ, ता सेऊ वापिस यीशु काऐ आशौ और ज़ोरै-ज़ोरै बोलदै लागौ, “हाऊं ठीक हुई गो ऊ परमेश्‍वरा री बौड़ाई च़ांई हुई।”
17	16	सेऊ यीशु रै बांगणै माथै पौड़ीयौ यीशु रौ धन्यबाद कौरदै लागौ सेऊ आदमी एक सामरी थौ।
17	17	यीशुऐ तेसकु पुछ़ौ, “का मुंइऐ दस कोढ़ी आदमी ठीक नाईं कियै, तैबै नौ आदमी किएई?”
17	18	का परमेश्‍वरा री बौड़ाई कौरदै एका परदेशी वापस आशौ आ?
17	19	यीशुऐ तेस आदमी लै बोलौ, “आबै उठ, और डेऊ तैरौ ज़ो विश्वास आ तिणीऐ तू च़ांगौ कियौ ई।”
17	20	ज़ैबै फरीसी लोगुऐ यीशु कु पुछ़ौ, “परमेश्‍वरा रौ राज़ केबी आशा आ?” तैबै यीशुऐ तिउंलै ज़वाब दैऔ, “परमेश्‍वरा रौ राज़ दिशणै रै रुपा दी नाईं आशदौ,
17	21	और ना लोग इणौ बोलदै कि देखौ परमेश्‍वरा रौ राज़ इदै आ या तिऐ आ, देखौ परमेश्‍वरा रौ राज़ ता तुमु मांझ़िऐ आ।”
17	22	तैबै यीशुऐ च़ेलेऊ लै बोलौ, “इणै दीन आशणै ई ज़ेथदी तुमै मुं आदमी रै छ़ोहरु मांझ़िया कु एक दीन देखणौ च़ाहा लै पर नाईं देखी बौल़दै।”
17	23	लोग तुमुलै बोलालै, देखौ मसीह तिऐ आ या इदै आ। पर तुमुऐ डेऊणौ नाईं और ना तिऊं पिछ़ु हुणौ।
17	24	कैलैकि ज़िणी, बीज़ल़ी सौरगा रै एकी धुरे कु दुजै धुरा झ़ांऊ च़ौमका आ, तिणी हाऊं आदमी रौ छ़ोहरु भी आपणै दिना दी पौगड़ौ हुआ सा।
17	25	पर एथकु पैहलै मुं आदमी रै छ़ोहरुऐ भौरी दुःख जा ई उठाउणै। और एस जुगा रै लोग मुं बिगानौ सौमझ़ा ई।
17	26	ज़िणौ आमारै पुराणै स्याणै नूह रै बौगता दी हुऔ आ, तिणी मुं आदमी रै छ़ोहरु रै बौगता दी भी हुआ सा।
17	27	ज़ेबी झ़ांऊ नूह समुन्दरी ज़हाज़ा दी ना डैऔ, सेज़ै दिना झ़ांऊ लोग खा-पिआ थै और तिऊं मांझ़िऐ शादी-ब्याह हुआ थै। तैबै इणौ पाणी लागौ कि सब कुछ़ खातम हुऔ।
17	28	और तिणी ई, ज़िणौ लूत नावां रै आदमी रै बौगता दी, ज़ुण आमारौ पुराणौ स्याणौ थौ, कि लोग थै खान्दै-पिंदै और लेन-देण कौरदै, पेड़-पौधै लाइंदै, और घौर बार चाणदै लागै औन्दै।
17	29	पर ज़ेज़ै दीनै लूत सदोम इलाकै कु निकल़ौ सेज़ै दीनै सौरगा कु आग और दारु बौरसै और तिदलै सारै लोग खातम कियै।
17	30	हाऊं आदमी रौ छ़ोहरु पौगड़ौ हुणै रै दिना दी भी इणौ हुणौ आ।
17	31	सेज़ै दीनै ज़ुण छ़ापरा माथै औलौ और तेसरौ सामान औलौ घौरा बितै, तैबै सेऊ तेस समाना निंदै नाईं आशा, तिणी ज़ुण डोखरै दी औलौ सेऊ भी वापिस घौरै नाईं आशा।
17	32	लुता री छ़ेउड़ी याद छ़ाड़ौ (ज़ुणीऐ परमेश्‍वरा रौ हुकम नाईं मानौ और पिछ़ाऊं मुड़ीयौ देखौ और सै तेबी ई लुणा रौ खाम्बौ बौणी)।	WRONG ALIGNMENT
17	33	ज़ुण-कुण आपणै प्राण बौच़ाउणै च़ाहा लौ सेऊ तेस खातम कौरा, और ज़ुण कौरा तेस खातम सेऊ आ बौच़ावा।
17	34	हाऊं तुमुलै बोलाऊ, “सेज़ी राचीऐ दुई आदमी एकी च़ारपाई माथै औलै सुतै औन्दै तिऊं मांझ़िऐ कु एक निणौ और दुजौ छ़ाड़नौ तिऐ।”
17	35	दुई छ़ेउड़ी ज़ांज़ै पिशदै औली तिऊं मांझ़िऐ कु एक निणी दुजी छ़ाड़नी तिऐ।
17	36	दुई ज़ौणै डोखरै दी औलै एक निणौ एक छ़ाड़नौ तिऐ।
17	37	इणै शुणियौ तिंउऐ यीशु कु पुछ़ौ, “ओ प्रभु आ एज़ी बुशै किऐ औणी आ?” यीशुऐ तिउंलै बोलौ, “ज़िणौ गौरुड कौठै हुणै कु पौतौ लागा कि इदरा बाटीऐ कुछ़ मौरौ औन्दौ आ, तिणी ज़ेबी तुमै भी इणी बुशै शुणा लै या देखा लै तैबै तुमुकै भी पौतौ लागा कि सेऊ बौगत नज़दीक आ।”	WRONG ALIGNMENT
18	1	तैबै यीशुऐ आपणै च़ेलेऊ कै एथरै बारै दी औनैणौ दैऔ कि आमु रोज़ प्राथना कौरणी और हिम्मत च़ांई छ़ाड़नी।
18	2	एकी इलाकै दी एक फैसलौ कौरणै वाल़ौ रौआ थौ, ज़ुण ना परमेश्‍वरा कु डौरा थौ और ना कासी आदमी री परवाह कौरा थौ।
18	3	सेज़ै इलाकै दी एक विधवा भी रौआ थी ज़ो तेस फैसलै कौरणै वाल़ै काऐ घौड़ी-घौड़ीऐ आशीयौ बोला थी, मैरौ फैसलौ कर और मुं मैरै दुश्मना कु बौच़ाऊ।
18	4	काफी बौगता झ़ांऊ ता तिणीऐ तिंआरी कौन्थशुणी की पर आखरी दी तिणीऐ आपणै ज़िवा दी विच़ार कियौ कि ना ता हाऊं परमेश्‍वरा कु डौरदौ और ना कासी आदमी री परवाह कौरदौ।
18	5	तैबै भी इऐ विधवा मुं रोज़ आशीयौ तंग कौरा, आबै हाऊं इऐं विधवा लै फैसलौ दिलावाऊ। केशी इणौ ना च़ांई हुऔ कि इऐ घौड़ी-घौड़ीऐ आशीयौ मुं भौरी परेशान कौरा।
18	6	प्रभु यीशुऐ बोलौ, “शुणौ, एऊ बुरौ फैसलै कौरणै वाल़ौ का बोला आ?
18	7	तैबै का परमेश्‍वर आपणै च़ुनै औन्दै लोगु रौ फैसलौ नाईं कौरालौ? ज़ुण राच दीन तेसकु प्राथना कौरा ई? का परमेश्‍वर आपणै लोगु लै बेर पा?
18	8	हाऊं तुमुलै बोलाऊ परमेश्‍वर आपणै लोगु रौ फैसलौ फेटी कौरा! तैबै भी पर ज़ेबी हाऊं आदमी रौ छ़ोहरु आशु लौ, ता तेबी धौतरी केती लोग हुणै ई ज़ो मुं माथै विश्वास कौरा ई?”
18	9	ज़ुण आपुलै धौर्मी बौणा थै और दुजै लोगु सौमझ़ा थै बेकार तिउंलै यीशुऐ एज़ौ औनैणौ दैऔ कि,
18	10	“दुई आदमी परमेश्‍वरा रै घौरा दी प्राथना कौरदै डेवै, एक थौ फरीसी दुजौ थौ मामलै निणै वाल़ौ,
18	11	फरीसी आपणै मौना दी इणी प्राथना कौरदै लागौ कि, ‘ओ परमेश्‍वर, हाऊं तैरौ धन्यबाद कौराऊ कि हाऊं दुजै लोगु ज़िणौ डाकु, ठौगणै वाल़ौ और गान्दै काम कौरणै वाल़ौ नाईं आसतौ, और ना एस मामलै निणै वाल़ै ज़िणौ आसतौ ज़ो इदै आ।’
18	12	हाऊं हफ्ते दी दुई बारै ब्रौत छ़ाड़ाऊ, और हाऊं आपणी सारी कौमाई रौ दसवौ हिस्सौ भी दिआऊ।
18	13	पर मामलै निणै वाल़ै दूर खौड़ी हुइयौ सौरगा भिलै देखणौ भी ना च़ाऔ, और आपणै हिकड़ै पिटी-पिटीऔ बोलदै लागौ, ‘ओ परमेश्‍वर’ मुं पापी माथै दया कर।
18	14	तैबै यीशुऐ बोलौ, ‘हाऊं तुमुलै बोलाऊ, कि सेऊ फरीसी नाईं बल्कि एऊ मामलै निणै वाल़ौ आदमी परमेश्‍वरा री नौज़री दी धौर्मी बौणीयौ आपणै घौरै डैऔ आ, कैलैकि ज़ुण आपुलै बौड़ौ बौणा लौ सेऊ छ़ोटौ बौणनौ आ।’ और ज़ुण बौणा लौ आपुलै छ़ोटौ सेऊ बौणनौ आ बौड़ौ।”
18	15	तैबै लोग आपणै लोल़डेऊ भी यीशु काऐ लागै आणदै ताकी यीशु तिऊं माथै हाथ छ़ाड़ा, पर च़ेलै लागै तिऊं धौमकाउंदै।
18	16	यीशुऐ लोल़डै आपु काऐ औटाऐ और बोलौ, “लोल़डेऊ मुं काऐ आशणै दैऔ, इऊं नाईं रोकौ कैलैकि परमेश्‍वरा रौ राज़ इणेऊ ज़िणौ आ।
18	17	हाऊं तुमुलै सौच़्च़ौ बोलाऊ ज़ुण परमेश्‍वरा रौ राज़ इऊं लोल़डेऊ ज़िणौ नाईं माना लौ सेऊ परमेश्‍वरा रै राज़ा दी केबी भी नाईं डेई बौल़दौ।”
18	18	तैबै यहुदिऊ रै एक मुख्यै यीशु कु पुछ़ौ, “ओ महान गुरु, ‘सौदा री ज़िन्दगी पाइणा लै हाऊं का कौरु?’
18	19	यीशुऐ तेसलै बोलौ, ‘तू मुलै सारेउ कु भौलौ कैलै बोलाई?’ कोई भी भौलौ नाईं आसतौ परमेश्‍वरा रै सिवाऐ।
18	20	तू हुकम ता ज़ाणदौ औलौ, ‘गान्दै काम ना कौरणी, खून ना कौरणौ, च़ोरी ना कौरणी, ना झ़ुठी गवाही दैणी, और आपणै मां-बाबा री इज़्ज़त कौरणी।’
18	21	तिणी मुख्यै बोलौ, इऊं आज्ञाऐं ता हाऊं लोल़डी ओउलै मानाऊं।
18	22	इणै शुणियौ यीशुऐ तेसलै बोलौ, ‘ताऊं दी औज़ौ भी एकी बुशा री कामी आ। आपणी सारी ज़यदाद बेच़ीयौ गरीबु लै बांट, ताउंलै मिला सौरगा दी धन-ज़यदाद, और आपु हांड मुं आइलै।’
18	23	इणै शुणियौ सेऊ मुख्यौ भौरी दुखी हुऔ कैलैकि सेऊ भौरी सेठ थौ।”
18	24	यीशुऐ सेऊ सेठ दुखी देखीयौ आपणै च़ेलेऊ लै बोलौ, “सेठ लोगु कै आपणै ज़िवा दी परमेश्‍वर राज़ कौरणै री ज़ाज़त देणी केती मुश्कल़ आ।
18	25	उंटा रै सिउणी री पाशी बाटीऐ डेउणौ आसान आ। तेथकु भी कठिण आ सेठ लोगु लै आपणै ज़िवा दी राज़ कौरणै दैणौ।”
18	26	इणै शुणियौ लोगुऐ बोलौ, तैबै कासरौ छ़ुटकारौ हुई बौल़ा सा?
18	27	यीशुऐ बोलौ, “ज़ो आदमी रै बोलै नाईं औन्दौ सेऊ परमेश्‍वरा रै बोलै औआ सा।”
18	28	पतरसै बोलौ, “देखौ आमै ता आपणौ घौर-बार छ़ाड़ियौ ताऊं पिछ़ु च़ाल पौड़ै ई।”
18	29	यीशुऐ बोलौ, “हाऊं तुमुलै सौच़्च़ौ बोलाऊ इणौ कोई ना आसतौ ज़ुणिऐ परमेश्‍वरा रै राज़ा री ताइंऐ, आपणौ घौर, छ़ेउड़ी, भाई और मां-बाब या लोल़डै छ़ाड़ै औलै,
18	30	और तेसलै इऐं ज़िन्दगी दी कई गुणौ ज़ादौ और आशणै वाल़ै जुगा दी सौदा री ज़िन्दगी ना मिला।”
18	31	तैबै यीशुऐ आपणै बारह च़ेलै आपु काऐ औटाऐ और तिउंलै बोलौ, “देखौ आमै यरुशलेम लै ई लागै औन्दै डेउंदै, ज़ो-ज़ो बुशै आदमी रै छ़ोहरु रै बारै दी पुराणै भविष्यवक्तुऐ लिखी सै सारी पुरी हुणी आ।
18	32	कैलैकि तेस दुजी ज़ाती रै लोगु रै हाथा दी दिआई, सै तेसरौ मज़ाक उड़ावा ई। सै तेसरी बेइज़्ज़ती कौरा ई और तेस माथै थुकाई।
18	33	और तेसदी कोड़ै ला ई, तेस पोरु झ़ांगाई पर सेऊ चिजै दीनै ज़िउंदौ हुआ सा।”
18	34	पर तिऊं च़ेलेउऐ यीशु री केज़ी भी बूश नाईं सौमझ़ी और इऐ बुशै तिऊंकु च़ोरुई थाकी, ज़ो बोलौ थौ सेऊ तिउंरी सौमझ़ी दी ना आशौ।
18	35	ज़ैबै यीशु यरीहो इलाकै रै नज़दीक पौउंच़ौ, तिऐ बाटा दी एकी भिलै बोशियौ एक शेड़ौ भीखा मांगदै थौ लागौ औन्दौ।
18	36	तिणी शेड़ै भीड़ा री हाक शुणियौ पुछ़ौ, “एऊ का औन्दै लागौ औन्दौ?
18	37	भीड़ा रै लोगुऐ बोलौ, नासरत गाँवा रौ यीशु आ इदरा बाटीऐ डेउंदै लागौ औन्दौ।”
18	38	इणै शुणियौ सेऊ शेड़ौ भीखारी च़िलांदै लागौ “ओ यीशु, राज़ै दाऊदा री खानदानी रौ, मुं माथै दया कर।”
18	39	ज़ो लोग औगाड़िऐ थै लागै औन्दै डेउंदै तिंउऐ तेसलै डांटीयौ बोलौ, “च़ुटुक थाक” पर सेऊ तौंइऐ भी ज़ोरै-ज़ोरै लागौ च़िलांदै, “ओ दाऊदा रौ छ़ोहरु मुं माथै दया कर।”
18	40	ज़ैबै यीशुऐ तेसरी हाक शुणी, ता यीशु खौड़ी टेकौ और हुकम दैऔ कि “एस मुं काऐ आणौ” ज़ैबै सेऊ शेड़ौ भीखारी यीशु रै नज़दीक आशौ ता यीशुऐ तेसकु पुछ़ौ,
18	41	“तू का च़ाहा ई? हाऊं ताउंलै का कौरु? तैबै तिणीऐ बोलौ, ‘ओ प्रभु हाऊं च़ाहा ऊ की हाऊं देखदै लागु।’ ”
18	42	यीशुऐ बोलौ, “ठीक आ तू देखी बौल़ा ई, तैरै विश्वासै तू ठीक कियो ई।”
18	43	तेबी ई सेऊ शेड़ौ भीखारी देखदै लागौ, और परमेश्‍वरा री बौड़ाई कौरीयौ यीशु पिछ़ु आण्डदै लागौ। ज़ुणिऐ भी एज़ौ च़मतकार देखौ सै सारै परमेश्‍वरा री महिमा कौरदै लागै।
19	1	यीशु यरीहो इलाकै बाटीऐ थौ डेउंदै लागौ औन्दौ।
19	2	तिऐ जक्कई नावां रौ एक आदमी थौ ज़ुण मामलै निणै वाल़ेऊ रौ मुख्यौ थौ और सेऊ बौड़ौ सेठ थौ।
19	3	सेऊ यीशु देखणे री कोशिष थौ लागौ औन्दौ कौरदै कि सेऊ कुण आ पर भीड़ा री वज़ाह कु सेऊ यीशु नाईं देखी बौल़ौ कैलैकि सेऊ कौदा रौ छ़ोटौ थौ।
19	4	तैबै यीशु देखणा लै सेऊ भीड़ा कु औगाड़िऐ फेटा मारीयौ डैऔ और एक गुलरा रै पेड़ा दी च़ौड़ौ कैलैकि यीशु सेज़ी बाटा दी डेउणै वाल़ौ थौ।
19	5	ज़ैबै यीशु तेस पेड़ा काऐ पौउंच़ौ, तैबै उपरै देखीयौ तेस जक्कई लै बोलौ, “ओ जक्कई फेटी धौनी उतुर कैलैकि आज़ मुंइऐ तैरै घौरा कै रौइणौ आ।”
19	6	जक्कई फेटी उतरौ, और यीशु खुशी कौरीऐ आपणै घौरै नियौं।
19	7	इणै देखीयौ सारै लोग आपु मांझ़िऐ गुणमुणांइयौ बोलदै लागै, “यीशु ता पापी आदमी रै काऐ पा डेई गौ आ।”
19	8	ज़ेबी सै रोटी खांदै थै लागै औन्दै ता जक्कई खौड़ौ उठौ और यीशु लै बोलदै लागौ, “ओ प्रभु हाऊं आपणी आधी ज़यदाद गरीबु लै दिआऊ और अगर मुंइऐ कासी कु भी दोखै देइयौ ज़ादौ मामलौ निऔं आ तेसकै हाऊं च़ार गुणौ वापिस दिआऊ।”
19	9	यीशुऐ तेसलै बोलौ, “आज़ एस घौरा दी छ़ुटकारौ हुई आ कैलैकि एऊ आदमी भी अब्राहमा रै वंशा रौ आ।
19	10	कैलैकि हाऊं आदमी रौ छ़ोहरु इणै लोगु ज़ो परमेश्‍वरा कु दूर पापा दी ई डुबै औन्दै तिऊं लोड़दै और सौदा री मौउता कु बौच़ाउंदे ऊ आशौ औन्दौ।”
19	11	ज़ैबै लोग इऊं बुशु शुणदै थै लागै औन्दै तैबै यीशुऐ एक औनैणै देइयौ बोलौ, “कैलैकि सेऊ यरुशलेम रै नज़दीक थौ, और लोग सौमझ़ा थै कि परमेश्‍वरा रौ राज़ शिगरी पौगड़ौ हुणौ आ।
19	12	एथीलै यीशुऐ बोलौ, ‘एक सेठ आदमी दूर देशा लै डैऔ ताकी सेऊ राज़ै रौ हक्क्क पाइयौ वापिस आशा।
19	13	तैबै तिणीऐ आपणै नुकरा मांझ़िया कु दस नुकुर औटाऐ, और तिउंकै दस शर्फी मुहरै देइयौ तिउंलै बोलौ, मैरै आशणै झ़ांऊ एथरौ लेण-देण कौरेऊ।’
19	14	और तेस सेठा रै इलाकै रै लोग तेस आइलै दुश्मनी छ़ाड़ा थै, तैबै तिंउऐ तेस सेठा पिछ़ु आपणै कुछ़ दूत खौबरी कौरी भेज़ौ कि आमै नाईं च़ांअदै कि एऊ आदमी आमु माथै राज़ कौरा।
19	15	ज़ैबै सेऊ आपणै राज़ा रौ हक्क्क पाइयौ वापिस आशौ तैबै तिणीऐ आपणै नुकुर औटाऐ ज़ासकै तिणीऐ शर्फी मुहरै थी देई ऐन्दी, ताकी सेऊ तिऊंकु लेण-देणा रै बारै दी पौतौ कौरा कि तिंउऐ का-का कौमाऔ आ?
19	16	तैबै पैहलै नुकरै बोलौ, ‘मालिक तेरी देई ऐन्दी शर्फी मुहरी माथै मुंइऐ दस औज़ौ कौमाई।’
19	17	तिणी सेठै तेस नुकरा लै बोलौ, ‘ओ मैरै सौभी कु आच़्छ़ै नुकुर शाबाश’ तू भौरी थोड़ै दी भी विश्वास वाल़ौ निकल़ो ई आबै तू दस इलाकै माथै राज़ कर।
19	18	तैबै दुजै नुकरै भी आशीयौ बोलौ, मुंइऐ तेरी शर्फी मुहरी कौरी पांज़ औज़ौ कौमाई।
19	19	तिणी सेठै तेसलै भी बोलौ ‘शाबाश’ तू भी पांज़ इलाकै माथै राज़ कर।
19	20	चिजै नुकरै भी आशीयौ बोलौ, ओ मालिक तेरी देई ऐन्दी शर्फी मुहर इदै आ, ज़ो मैरै च़ादरु रै धुरे दी थी बानियौ छ़ाड़ी ऐन्दी।
19	21	हाऊं ताऊं कु भौरी डौरा थौ कैलैकि तू काठौ आदमी ई ज़ियै तैरौ नाईं आ तिदरु भी तू निंआई ज़ो तू नाईं बौइंदौ तेस भी तू लौआ ई।
19	22	सेठै तेसलै बोलौ, ओ दुष्ट नुकुर हाऊं तैरै मुआं कौरीऐ ताऊं आरोपी चाणाऊ, ज़ैबै तू ज़ाणा थौ कि हाऊं काठौ लोगु ज़ो मैरौ नाईं आ तेस हाऊं च़ुंगाऊ और ज़ो हाऊं नाईं बौइंदौ तेस हाऊं लौआऊ।
19	23	तैबै ताऐं मेरी शर्फी मुहरै ब्याज़ा माथै कैलै ना देई ताकी ज़ेबी हाऊं आशा थौ ता तेबी सित ब्याज़ै निआं थौ।
19	24	तिणी सेठै तिउंलै बोलौ ज़ो तिऐ खौड़ै थै, इऐं शर्फी मुहरै एसकु ओरु छ़ुड़ाऔ और तेसकै दैऔ ज़ासकै दस शर्फी मुहरै ई।
19	25	तिंउऐ तेस सेठा लै बोलौ, ओ मालिक तेसकै ता ई आसती दस शर्फी मुहरै।
19	26	हाऊं तुमुलै बोलाऊ, ज़ासकै आसती आ और सेऊ ठीक ढौंगारौ बौरता लौ तेसकै औज़ौ मिला। ज़ुण ठीक ढौंगारौ ना बौरता लौ तेसकु सेऊ भी ओरु निंईआ सा ज़ो तेसकै औलौ।
19	27	पर मैरै तिऊं दुश्मना ज़ो नाईं च़ाहा थै कि हाऊं तिउंरौ राज़ौ बौणु, तिऊं इदै मुकाऐ आणियौ पोरु झ़ांगौ।”
19	28	इऊं बुशै बोलीयौ यीशु आपणै च़ेलेऊ आइलै यरुशलेम लै तिऊं सौभीऊ कु औगाड़िऐ आण्डदै लागौ।
19	29	ज़ैबै सै जैतून नावां री पहाड़ी काऐ पौउंच़ै तिऐ बैतफगै और बेतनियाह नावां रै दुई गाऊं थै। तैबै यीशुऐ च़ेलेऊ मांझ़िया कु दुई च़ेलै इणै बोलीयौ भेज़ै कि,
19	30	आपणै सामनै वाल़ै गाँवा दी डैऔ, तिऐ पौउंच़िऔ तुमुकै एक गौधेटु मिला खुंटी दी बानौ औन्दौ। ज़ास माथै इबी झ़ांऊ कोई ना बोशौ, तेस खोलियौ ओरु आणेऊ।
19	31	अगर तुमु कु कुण पुछ़ा लौ कि एस कैलै खोलाई? तैबै तुमै बोलेऊ प्रभु कै एसरी ज़ुरत आ।
19	32	ज़ो च़ेलै यीशुऐ भेज़ै औन्दै थै तिंउऐ तिऐ डेइयौ तिणौ देखौ ज़िणौ यीशुऐ तिउंलै बोलौ थौ।
19	33	ज़ैबै सै च़ेलै गौधेटु खोलदै लागै तैबै तेसरै मालिकुऐ तिऊं लै बोलौ, एस गौधेटु कैलै खोलाई?
19	34	तिंउऐ बोलौ प्रभु कै एसरी ज़ुरत आ।
19	35	तैबै च़ेलेउऐ सेऊ गौधेटु खोलियौ यीशु काऐ आणौ और तेस माथै आपणै जुड़कै पाईयौ यीशु तेस माथै बोशाल़ौ।
19	36	ज़ैबै यीशु आण्डदै लागौ तैबै लोग आपणै जुड़कै बाटा दी बिछ़ाऊंदै लागै, यीशु रै स्वागता लै। यीशु रौ स्वागत
19	37	ज़ैबै यीशु जैतून पहाड़ी री उतराई दी पौउंच़ौ, तैबै च़ेलेऊ री सारी भीड़ यीशु रै सारै शक्ति वाल़ै कामा देखीयौ खुश हुऐ और परमेश्‍वरा री बौड़ाई कौरदै लागै।
19	38	“भौलौ सेऊ राज़ौ ज़ुण प्रभु रै नावां दी आशा आ, सौरगा दी शान्ति और परमेश्‍वरा री बौड़ाई हो।
19	39	तैबै भीड़ा मांझ़िया कु कुछ़ फरीसी लोगुऐ यीशु लै बोलौ, ‘ओ गुरु, आपणै च़ेलेऊ धौमकाऊ कि च़ुटुक थाका।’
19	40	यीशुऐ ज़वाब दैऔ, ‘हाऊं तुमुलै बोलाऊ अगर इऐ लोग च़ुटुक थाका लै तैबै ढोल़ च़िलांदै लागा।’ ”
19	41	“ज़ैबै यीशु यरुशलेम रै नज़दीक पौउंच़ौ तैबै यीशु यरुशलेम शहरा देखीयौ लेरौ।
19	42	और बोलौ, केती भौलौ औआ थौ कि तू, ओ तू ई, आज़कै दिना री शान्ति री बुशै ज़ाणा थौ। पर आबै इऐ बुशै तेरी नौज़री कु च़ोरुई गोई।
19	43	कैलैकि ताऊं माथै इणै दीन आशणै ई कि तैरै दुश्मना कौठै हुईयौ ताऊं च़ारौ तौरफा कु घेरीयौ दबाउआ ई।
19	44	ताऊं और तैरै लोल़डै ज़ो ताऊं भितै ई माटै दी मिलावा ई ताऊं दी पात्थरा माथै पात्थर भी ना छ़ाड़नै, कैलैकि ताऐं सेज़ौ मौकौ नाईं रवावौ ज़ेबी परमेश्‍वरै मसीह तुमु बौच़ाउणा लै भेज़ौ थौ।”
19	45	तैबै यीशु परमेश्‍वरा रै घौरा दी डैऔ और समान बेच़णै वाल़ै बाइरै भौगाऐ। यीशु परमेश्‍वरा रै घौरा दी
19	46	और बोलौ, “पवित्रशास्त्रा दी इणौ आ लिखौ औन्दौ कि मैरौ घौर प्राथना कौरणै रौ घौर आ। पर तुमुऐ ता एऊ लुटणै वाल़ेऊ रौ आड्डौ चाणी गौ आ।”
19	47	यीशु रोज़ परमेश्‍वरा रै घौरा दी लोगु लै शिक्षा दिआ थौ। पर बौड़ै याजक यहुदी शास्त्री और लोगु रै बौड़ै नेतै यीशु झ़ांगणै रौ मौकौ लोड़ा थै।
19	48	पर तिउंकै यीशु झ़ांगणै रौ कोई मौकौ ना मिलौ कैलैकि सारै लोग यीशु री बुशै बौड़ै ध्याना कौरी शुणा थै।
20	1	एकी दीनै इणौ हुऔ कि ज़ेबी यीशु परमेश्‍वरा रै घौरा दी लोगु लै शिक्षा दैंदै और खुशी री खौबर शुणाऊंदै थौ लागौ औन्दौ, ता बौड़ै याजक, यहुदी शास्त्री, और स्याणै लोग यीशु काऐ आशै,
20	2	और बोलदै लागै, “आमुकै बोल, तू इणै काम केज़ै हक्क्का कौरीऐ कौरा ई? और सेऊ कुण आ ज़ुणिऐ ताउंकै एऊ हक्क्क दैऔ आ?”
20	3	यीशुऐ बोलौ, “हाऊं भी तुमु कु एक सवाल पुछ़ाऊ, तुमै भी तेथरौ ज़वाब दैऔ,
20	4	यहुन्ना रौ बपतिस्मौ सौरगा री तौरफा कु थौ या आदमी री तौरफा कु थौ?”
20	5	तैबै सै आपु मांझ़िऐ चौपड़ींदै लागै, “अगर आमै बोलु लै परमेश्‍वरा री तौरफा कु दिआ थौ, तैबै इणीऐ बोलणौ आ इणौ कि, तुमुऐ तेस माथै विश्वास कैलै ना कियौ?”
20	6	अगर बोलु लै आमै आदमी री तौरफा कु तैबै ई लोग आमु डोल़ीयावा, कैलैकि इऐ ज़ाणाई कि यहुन्ना भविष्यवक्ता थौ।
20	7	तैबै तिंउऐ यीशु लै ज़वाब दैऔ, “आमै नाईं ज़ाणदै कि सेऊ कासरी तौरफा कु थौ।”
20	8	यीशुऐ तिउंलै बोलौ, “हाऊं भी तुमुकै नाईं बोलदौ कि हाऊं एज़ौ काम केज़ै हक्क्का कौरीऐ कौराऊ।”
20	9	तैबै यीशुऐ लोगु कै एक औनैणौ दैऔ, “कि एकी आदमीऐ अंगुरा रौ बौगीच़ौ लाऔ, और तेथरौ ठेकौ ज़िमदारु कै देइयौ आपु डैऔ भौरी दिना लै परदेशा लै।
20	10	ज़ैबै अंगूर चोड़नै रौ बौगत आशौ ता तिणी मालिकै आपणौ एक नुकुर ज़िमदारु काऐ आपणै हिस्सै मांगदै भेज़ौ, पर तिऊं ज़िमदारुऐ सेऊ नुकुर पिटौ और तिदरु खाली हाथ भेज़ौ।
20	11	तैबै तिणी मालिकै तौंइऐ एक नुकुर भेज़ौ, पर तिऊं ज़िमदारुऐ सेऊ भी पिटौ और तेसरी बेइज़्ज़ती कौरीयौ सेऊ भी खाली हाथ वापिस भेज़ौ।
20	12	तैबै भेज़ौ तिणीऐ चिजौ नुकुर, तैबै तिंउऐ सेऊ भी पिटीयौ घायल कियौ और तिदरु पोरु गाड़ौ।
20	13	तैबै तिणी बगीच़ै रै मालिकै आपणै ज़िवा दी सुंच़ौ, ‘आबै हाऊं का कौरुलै? आबै हाऊं आपणौ गौरतौ छ़ोहरु भेज़ाऊ, हुई सौका कि सै तेसरी इज़्ज़त कौरा।’
20	14	पर ज़ेबी तिऊं ज़िमदारुऐ सेऊ मालिका रौ छ़ोहरु देखौ ता सै आपु मांझ़िऐ चौपड़ींदै लागै, कि एऊ ता एस बौगीच़ै रौ हक्क्कदार आ। आशौ आमै एस पोरु झ़ांगी ई, ताकी एऊ बौगीच़ौ आमारौ हुआ।
20	15	तैबै तिऊं ज़िमदारुऐ सेऊ मालिका रौ छ़ोहरु बौगीच़ै कु बाइरै गाड़ीयौ पोरु झ़ांगौ। आबै सेऊ मालिक तिऊं ज़िमदारु आइलै का कौरा?
20	16	आशीयौ तिऊं ज़िमदारु पोरु झ़ांगा और अंगुरा रौ बौगीच़ौ ओरी लोगु कै सौंभाल़ा। इणै शुणियौ लोगुऐ बोलौ, परमेश्‍वर कौरा, कि इणौ केबी ना च़ांई हुऔ।”
20	17	यीशुऐ तिऊं लोगु भिलै देखीयौ बोलौ, तैबै एऊ का सा लिखौ औन्दौ, “कि ज़ेज़ौ पात्थर घौरा चाणनै वाल़ै मिस्त्रीऊऐ बेकार ज़ाणीयौ पोरु शोटी गौ थौ, सेज़ौ पात्थर कुणे दी लागणै वाल़ौ बौणौ।
20	18	ज़ुण-कुण तेस पात्थरा माथै लोटालौ सेऊ च़ूर-च़ूर हुआ, और ज़ास माथै पौड़ालौ सेऊ पात्थर सेऊ पिशीया पोरु पा।”
20	19	यहुदी शास्त्रिउऐ और बौड़ै याजकुऐ ज़िणी ई एऊ औनैणौ शुणौ, ता तिंउऐ यीशु पाकुड़नौ च़ाऔ कैलैकि सै सौमझ़ी गौऐ थै कि एऊ औनैणौ आमुलै बोलौ आ, पर सै लोगु कु डौरा थै।
20	20	और सै एज़ै मौकै देखदै लागै कि, केबड़ी एऊ इणी बूश बोला, कि ज़ेज़ी बुशा दी एस फसाइयौ पाकड़िलै। इणै कामा लै तिंउऐ आपणै दुई गुप्त आदमी भेज़ै तिंउरै भेषा दी।
20	21	तिंउऐ यीशु कु पुछ़ौ, “ओ गुरु आमै ज़ाणी कि तू बिल्कुल ठीक बोलाई और शिखावा ई, और कासी रौ पक्ष भी नाईं कौरदौ। तुमै सौच़्च़ाई कौरीऐ परमेश्‍वरा री बाट देखाल़ाई।”
20	22	तुमै इणौ बोलौ, का कैसर राज़ै लै मामलै दैणै रौ हक्क्क आमुकै आसती कि नाईं?
20	23	यीशुऐ तिउंरी च़ालाकी सौमझ़ी गोई, और तिउंलै बोलौ,
20	24	“मुकै एक सिक्कौ (एक दिनार) देखाल़ौ और बोलौ, एस सिक्के दी कासरौ नाऊं और फोटु आ छ़ापौ औन्दौ? तिंउऐ बोलौ रोमी बौड़ै राज़ै रौ।”
20	25	यीशुऐ बोलौ, “तैबै ठीक आ, ज़ो कैसर राज़ै रौ आ तेस कैसर राज़ै कै दैऔ, पर ज़ो परमेश्‍वरा रौ आ तेस सिरफ परमेश्‍वरा लै दैऔ।”
20	26	सै लोगु रै सामनै एज़ी बुशा दी यीशु पाकड़ी ना बौल़ै, और तेसरै ज़वाबा शुणियौ च़ुटुकच़ार थाकै।
20	27	तैबै सदुकी लोग ज़ो इणौ माना ई कि ज़ुण मौरा ई सै ज़िउंदै नाईं हुंदै, तिऊं मांझ़िऐ कु कुछ़ लोगुऐ यीशु काऐ आशीयौ पुछ़ौ,
20	28	“ओ गुरु, मुसा भविष्यवक्तुऐ आमुलै इणौ लिखौ आ, कि अगर कासरौ भाई, शादी-शुदा औइयौ बिण औलादीऐ मौरा लौ, ता तेसरौ भाई तेसरी छ़ेउड़ी आइलै शादी कौरालौ, और आपणै भाई कालै वंश पैदौ कौरा।”
20	29	सात भाई थै, पैहलौ भाई शादी कौरीयौ बिणा औलादीऐ मौरी गौ आ,
20	30	तैबै दुजै भाईऐ तिंया विधवा आइलै शादी की पर सेऊ भी बिणा औलादीऐ मौरी गौ,
20	31	तैबै एक-एक कौरीऐ सारै भाईउऐ तिंऐ विधवा आइलै शादी की और सारै बिणा औलादीऐ मौरी गौऐ।
20	32	और बासिऐ सै विधवा भी मौरी पोरु?
20	33	आबै आमु आइलै इणौ बोलौ, “ज़ैबै सै सारै ज़िउंदै औलै ता, तिंया लै कासरी छ़ेउड़ी बोलाई? कैलैकि तिऊं साता भाईऊ ऐ तिंया आइलै शादी की थी?”
20	34	यीशुऐ तिऊं लै ज़वाब दैऔ, “शादी ता इऐं धौतरी माथै लोगु लै औआ ई।
20	35	पर आशणै वाल़ै बौगतै, इणौ कुछ़ ना हुन्दौ। कैलैकि ज़ो मौरै औन्दै मांझ़िया कु ज़िउंदै हुणै लायक लोग ई। सेज़ै जुगा दी तिऐ ना ता आदमी शादी कौरदै और ना छ़ेउड़ी शादी लै दैंदै।
20	36	और सै तेथ बासिऐ केबी ना मौरदै। कैलैकि सै सौरगदूता बाशीऐ हुणै ई। ज़िउंदै हुइयौ तिउंलै परमेश्‍वरा री सन्तान बोलाई।
20	37	पर मौरै औन्दै ज़िउंदै हुआई कि नाईं, एथरै बारै दी शुणौ। मुसा भविष्यवक्तुऐ भी इऐ बुशै साबित की आ, ज़ैबै तिणीऐ तिऊं झ़ाड़ी रै बारै दी लिखौ ज़ो तिणीऐ परमेश्‍वरा री बौरसाई ऐन्दी आगी कौरी ज़ौल़दै देखी आ। और मुसा भविष्यवक्ता अब्राहमा रौ परमेश्‍वर, इसहाक और याकुबा रौ परमेश्‍वरा कौरीऐ औटावा थौ, ज़ो कई साल पैहलै मौरी गौऐ थै।
20	38	और सेऊ ज़िउंदै रौ परमेश्‍वर आ, मौरै औन्देऊ रौ नाईं भी नाईं। परमेश्‍वरा आइलै सै सारै ज़िउंदै ई।”
20	39	तिऐ मौज़ूद यहुदी शास्त्रिउ मांझ़िया कु काइएउऐ बोलौ, “गुरुजी तुमुऐ ठीक बोलौ।
20	40	तेथ बासिऐ कासी री भी प्रभु यीशु कु केज़ी बूश पूछ़णे री हिम्मत नाईं रौई।”
20	41	तैबै यीशुऐ तिऊंकु पुछ़ौ, “मसीही लै दाऊदा री सन्तान कैलै बोलाई?”
20	42	कैलैकि दाऊदै आपु भजन सहिंता री किताबी दी बोलौ आ, “प्रभुऐ मैरै प्रभु लै बोलौ”
20	43	मेरी सुल़टी भिलै बोश, “ज़ेबी झ़ांऊ हाऊं तैरै दुश्मनु तेरी लाता थालै ना कौरु।”
20	44	दाऊद ता तेसलै प्रभु बोला आ। तैबै मसीह दाऊदा री सन्तान किणौ हुई सौका?
20	45	ज़ेबी सारै लोग बुशै शुणदै थै लागै औन्दै, तेबी यीशुऐ आपणै च़ेलेऊ लै बोलौ,
20	46	“इऊं यहुदी शास्त्रिउ कु बौच़ियौ रौएऊ। ज़ासकै लाम्बै-लाम्बै जुड़कै भिड़ीयौ घुमणौ आच़्छ़ौ लागा सा। ज़ेबी सै बज़ारा दी घुमाई तिउंकै आच़्छ़ौ लागा कि लोग तिऊं कै झुकियौ ढाल कौरा। आराधनालय और ज़िऐ धाम दिआई तिऐ भी सै च़ाहा ई कि आमु आच़्छ़ी और पैहली ज़ागाह दी बोशाल़ा तिऐ तिउंकै आच़्छ़ौ लागा आ।
20	47	पर सै विधवा छ़ेउड़ी रै घौर-बार लुटा ई और देखाउणा लै सै काफी बौगता झ़ांऊ प्राथना कौरा ई। इणै लोग भौरी बौड़ी सौज़ा पा ई।”
21	1	ज़ेज़ै बौगतै यीशु परमेश्‍वरा रै घौरा दी थौ, तेबी तिणीऐ सेठ आदमी पेटी दी आपणी भैंटा पाइंदै देखौ।
21	2	और तिणीऐ विधवा भी तिऐ भैंटा री पेटी दी दुई दामड़ी पाइंदै देखी।
21	3	तैबै यीशुऐ बोलौ, “हाऊं तुमुलै सौच़्च़ौ बोलाऊ कि इऐं गरीब विधवै सौभी कु ज़ादी भेंट देई आ।
21	4	कैलैकि इऊं सौभीयै ता आपणी भौरी कौमाई कु सिरफ थोड़ी भेंट परमेश्‍वरा लै देई। पर इऐं गरीब विधवै आपणी ज़िन्दगी री सारी कौमाई भैंटा दी पाई आ।”
21	5	ज़ैबै कुछ़ च़ेलै परमेश्‍वरा रै घौरा रै बारै दी बुशै लाइंदै थै लागै औन्दै, कि एऊ घौर बांठणै पात्थरा कौरीऐ और भैंटा री देई ऐन्दी च़िज़ा कौरीऐ किणौ बांठणौ आ चाणौ औन्दौ। तैबै यीशुऐ बोलौ।
21	6	“इणै दीन आशणै ई ज़ेज़ै दिना दी ज़ो तुमै देखदै ई लागै औन्दै, इऊं मांझ़िया कु पात्थरा माथै पात्थर भी ना रौउणै। सब कुछ़ ढाल़ीयौ नाष कौरा ई।”
21	7	तैबै तिऊं च़ेलेउऐ यीशु कु पुछ़ौ, “ओ गुरु” इणौ केबी हुणौ आ? और इऊं बुशै पुरी औन्दी बारै का निशाण औआ ई?
21	8	यीशुऐ बोलौ, “बौच़ियौ रौएऊ तुमै कासी कु ठौगाइएऊ नाईं। कैलैकि कई लोग मैरै नावां कौरीऐ आशीयौ बोलाई कि हाऊं मसीहा ऊ सेज़ौ बौगत आशी गौ आ। तैबै तुमै तिऊं पिछ़ु ना डेवेऊ।”
21	9	ज़ेबी तुमै शुणा लै कि ज़ागाह-ज़ागाह दी लौड़ाई-झ़ौगड़ै ई हुंदै लागौ औन्दै तेबी तुमै घौबराएऊ नाईं। कैलैकि इऐ बुशै पैहलै हुणी ज़ुरुरी ई। तैबै भी सेज़ौ बौगत आखरी नाईं हुन्दौ।
21	10	तैबै यीशुऐ बोलौ, “एकी ज़ाती रै लोग दुजी ज़ाती रै लोगु रौ विरोध कौरा ई। एक देश दुजै देशा रौ विरोध कौरा।
21	11	भौरी ज़ागाह दी बौड़ै-बौड़ै भुईंच़ल़ हुणेई और ज़ागाह-ज़ागाह दी काल़ पौड़ने ई और बौड़ी बिमारी हुणी। सौरगा दी डराऊंदी बुशै और बौड़ै-बौड़ै निशाण पौगड़ौ हुणै ई।
21	12	पर इऊं सब बुशै हुणै कु पैहलै सै मैरै नावां री वज़ाह कु तुमु पाकड़ाई और तंग कौरीयौ आराधनालय दी निआं ई और ज़ेला दी पा ई, और राज़ेऊ और जजा काऐ निआं ई।
21	13	एऊ तुमुकै मैरै बारै दी गवाही दैणै रौ मौकौ औआ सा।
21	14	और तुमै ज़वाब दैणा लै पैहलै कु आपणै ज़िवा दी तयारी नाईं कौरणी और ना फीकर कौरणी,
21	15	कैलैकि, हाऊं तुमुलै इणी बुद्धी दिआऊ और तुमारै मुआं कु इणी बूश बोलावा ऊ कि तुमारै कोई भी दुश्मना तुमारौ सामनौ नाईं कौरी बौल़दौ,
21	16	इदरा झ़ांऊ कि तुमारै मां-बाब, भाई-भौगीयाल़, और रिश्तैदार तुमारै गोश्टण भी तुमु पौकड़ावा ई और कई ता झ़ंगावा भी ई।
21	17	मैरै नावां री वज़ाह कु भौरी लोग तुमु आइलै दुश्मनी छ़ाड़ाई।
21	18	तैबै भी तुमारै मुंडा रौ एक भी बाल़ बांगौ नाईं औन्दौ।
21	19	और आपणी सौबरी कौरीऐ तुमै आपणै प्राण बौच़ाई छ़ाड़ाई।”
21	20	ज़ैबै तुमै यरुशलेम भौरी लोगु मांझ़िऐ घेरु औन्दौ देखाल़ै तैबै तुमै सौमझ़ेऊ कि तेसरै नाष हुणै रौ बौगत आशणै वाल़ौ आ।
21	21	तैबै ज़ेज़ै लोग यहुदी परदेशा दी औलै तिंउऐ बौच़णा लै पहाड़ी दी जा डेऊणौ, और ज़ुण औलै यरुशलेम शहरा बितै तिंउऐ निकल़ेऊ बाइरै, और ज़ुण औलै गाँवा दी तिंउऐ ना डेवेऊ शहरा लै।
21	22	कैलैकि एज़ै दीन बदला निणा रै दीन हुणै ई। ताकी सै बुशै ज़ो धौर्म शास्त्रा दी लिखी ऐन्दी, सै सारी पुरी हुआई।
21	23	सेज़ै दिना दी तिऊं छ़ेउड़ीऊ लै फिटकार ज़ुण गौरकै ज़िवा री औली और ज़ासकै दुधा पिणै वाल़ै लोल़डै औलै। कैलैकि सारी धौतरी माथै भौरी दुःख हुणौ और इऊं लोगु माथै परमेश्‍वरा रै भौरी रोश आशणै ई।
21	24	तिऊं तलवारी कौरीऐ झ़ांगाई और भौरी देशा रै लोगु मांझ़िऐ कैदी बाशी बानियौ आणाई ज़ेबी झ़ांऊ दुजी ज़ाती रौ बौगत पुरौ ना हुआ लौ तेबी झ़ांऊ यरुशलेम दुजी ज़ाती रै लोगु थालीऐ दबाउआ ई।
21	25	“सुरज ज़ून और तारेऊ दी निशाण दिशा ई और धौतरी दी सारै लोगु माथै मुसीबत आशणी आ। कैलैकि सै समुन्दरा रै छ़ालै और शोरा कौरीऐ डौराई।
21	26	धौतरी दी आशणै वाल़ी मुसीबत पौखदै-पौखदै लोगु रै मन घौबरा ई। कैलैकि सौरगा री सारी शक्ति हिलाईआ ई।
21	27	तैबै लोग मुं, ज़ुण परमेश्‍वरा री तौरफा कु भेज़ौ औन्दौ ऊ पुरी शक्ति और बौड़ै शाना कौरीऐ बादल़ा माथै आशदै देखा ई।
21	28	ज़ैबै इणौ हुंदै लागा लौ तैबै तुमै खौड़ै हुईयौ सौरगा भिलै देखेऊ कैलैकि तेबी तुमारौ छ़ुटकारौ हुणौ आ।”
21	29	यीशुऐ तिउंकै एक औनैणै देइयौ बोलौ, “फेड़ु रौ पेड़ और सारै पेड़ देखौ,
21	30	ज़ैबै तिऊंदी मिण्डु निकल़ा ई तैबै तुमुकै तिऊं देखीयौ पौतौ लागा कि आबै गौरमी आशणै वाल़ी आ।”
21	31	तिणी ज़ेबी तुमै इऊं मुसीबता री बुशै औन्दै देखा लै तैबै तुमै सौमझ़ेऊ कि परमेश्‍वरा रौ राज़ आशणै वाल़ौ आ।
21	32	हाऊं तुमुलै सौच़्च़ौ बोलाऊ कि ज़ेबी झ़ांऊ इऐ सारी बुशै पुरी ना औली, “तेबी झ़ांऊ एज़ी पिड़ी रौ नाष नाईं औन्दौ।
21	33	सौरग और धौतरी टौल़ी सौका ई पर मेरी बुशै केबी ना टौल़दी।”
21	34	एथीलै च़ोकस रौएऊ इणौ ना च़ांई हुऔ कि तुमारै ज़िऊ मस्त और माच़ै औन्दै, और इऐं ज़िन्दगी री फीकरी कौरी सुस्त पौड़ा सेज़ौ दीन तुमु माथै खरकच़ार आशा, ज़िणी ज़िबाल़ बिण खौबरदार कौरीयौ एकदम बंद हुआ आ
21	35	कैलैकि सेज़ौ दीन धौतरी माथै सब रौइणै वाल़ेऊ मांझ़िऐ इणै कौरी खरकच़ार आशणौ आ।
21	36	शुणौ उज़ीई रौ और हर बौगतै रोज़ प्राथना कौरदै थाकौ लागी ताकी तुमै इऊं सारी मुसीबता कु बौच़णै और आदमी रै छ़ोहरु रै सामनै खौड़ी औणै जोगी बौणा।
21	37	यीशु हर दिना दी परमेश्‍वरा रै घौरा दी शिक्षा दिआ थौ और राची लै डिआ थौ जैतूना री पहाड़ी दी रौउंदै।
21	38	और दोउत राची भौरी लोग उठीयौ यीशु री शिक्षा शुणदै परमेश्‍वरा रै घौरा दी यीशु काऐ आशा थै।
22	1	बिण संज़ेड़ै री रोटी रौ साज़ौ, ज़ेथरी शुरुआत फसह रै साज़ै कु औआ थी, सेऊ साज़ौ नौज़दीक आशी गौ आ।
22	2	सेज़ै बौगतै बौड़ै याजक लोग और यहुदी शास्त्री यीशु पाकुड़नै और झ़ांगणै रौ मौकौ लोड़दै थै लागै औन्दै, पर सै लोगु कु डौरा थै।
22	3	तैबै शैतान यहुदा भितै आशौ, ज़ासलै इस्करियोती बोला थै और सेऊ यीशु रै बारह च़ेलेऊ मांझ़िऐ कु एक थौ।
22	4	सेऊ बौड़ै याजकु और परमेश्‍वरा रै घौरा रै च़ोकीदारु रै मुख्यै काऐ डैऔ। ताकी यीशु पाकुड़नै रै तरीका रै बारै दी चौपड़ा।
22	5	सै भौरी खुश हुऐ, और तेसलै इनाम दैणै रौ वायदौ भी कियौ।
22	6	यहुदा सेज़ी बुशा लै तैयार हुई गौ, और तेभी कु सेऊ यीशु पकड़ाउणा री ताकी दी रौ, कि ज़ेबी यीशु काऐ भौरी भीड़ ना औली, सेज़ै बौगतै सेऊ, यीशु पौकड़ाई बौल़ा।
22	7	तैबै बिणा संज़ेड़ै री रोटी रै साज़ै रौ दीन आशौ ज़ेबी यहुदी लोगु रै हर टबर फसह रै साज़ै दी गाबड़ु री बौल़ी च़ड़ावा थै।
22	8	यीशुऐ पतरस और यहुन्ना इणै बोलीयौ भेज़ै कि, “डैऔ आमारै फसह रै साज़ै री रोटी खाणै रौ इन्तज़ाम कौरौ।”
22	9	च़ेलेउऐ यीशु कु पुछ़ौ, “गुरुजी तुमै कियै च़ाहा ई कि आमै फसह रै साज़ै री रोटी रौ इन्तज़ाम कौरी?”
22	10	यीशुऐ तिउंलै बोलौ, “देखौ शहरा दी पौउंच़िऔ तुमुकै एक आदमी मिला काछ़ा माथै पाणी री बोटलोई कौरी डेउंदै लागौ औन्दौ, ज़ेज़ै घौरा दी सेऊ डिआलौ, तुमै भी तेस पिछ़ु सेज़ै घौरा दी डेवेऊ।”
22	11	और तेस घौरा रै स्याणै लै बोलेऊ। “गुरु ताउंलै इणौ बोला कि मुकालै तैयार कियौ औन्दौ कौमरौ केज़ौ आ? ज़ियै हाऊं आपणै च़ेलेऊ आइलै फसह रै साज़ै री रोटी खाऊ।”
22	12	तैबै सेऊ तुमुकै माथली मंज़ली दी सज़ाऔ औन्दौ कौमरौ देखाल़ा, तिऐ तुमै फसह री रोटी रौ इन्तज़ाम कौरेऊ।
22	13	तैबै ज़िणौ यीशुऐ तिउंलै बोलौ थौ, तिऊं च़ेलेउऐ तिऐ डेईयौ तिणौ देखौ, और तिंउऐ तिऐ फसह रै साज़ै री रोटी तैयार की।
22	14	ज़ेबी रोटी खाणै रौ बौगत आशौ ता यीशु आपणै बारह च़ेलेऊ आइलै रोटी खान्दै बोशौ। यीशु च़ेलेउ आइलै आखरी बारै रोटी खाआ
22	15	तैबै यीशुऐ तिउंलै बोलौ, “मेरी बौड़ी इच़्छ़ा थी कि हाऊं दुःख भोगणे और मौरणै कु पैहलै तुमु आइलै बोशियौ एज़ै फसह रै साज़ै री रोटी खाऊ।”
22	16	कैलैकि हाऊं तुमुलै बोलाऊ, “कि ज़ेबी झ़ांऊ इऐ बुशै परमेश्‍वरा रै राज़्य दी पुरी नाईं औआ ली, तेबी झ़ांऊ हाऊं इऐं फसह री रोटी दुजी बारै केबी ना खान्दौ।”
22	17	तैबै यीशुऐ अंगुरा रै रसा रौ खोरु च़ुंगौ और परमेश्‍वरा रौ धन्यबाद की इयौ, आपणै च़ेलेऊ लै देइयौ बोलौ एस आपु मांझ़िऐ बांटौ।
22	18	कैलैकि हाऊं तुमुलै बोलाऊ कि ज़ेबी झ़ांऊ परमेश्‍वरा रौ राज़ नाईं आशा लौ तेबी झ़ांऊ हाऊं अंगुरा रौ रस केबी ना पिन्दौ।
22	19	तैबै यीशुऐ रोटी च़ुंगी और परमेश्‍वरा रौ धन्यबाद कौरीयौ चोड़ी और इणै बोलीयौ आपणै च़ेलेऊ कै देई कि, “इयौ मैरौ ज़िसम आ ज़ो तुमुलै दैऔ औन्दौ,। मुं याद कौरना लै इणौ कौरेऊ।”
22	20	इणै कौरीऐ रोटी खाइयौ यीशुऐ अंगुरा रै रसा रौ खोरु भी इणै बोलीयौ दैऔ, “एस अंगुरा रौ रस तुमै मैरौ लोऊ सौमझ़ौ ज़ो भौरी लोगु तिंउरै पापा कु बौच़ाऊणा लै बौइणै वाल़ौ आ। मैरै मौरणै कु परमेश्‍वर लोगु आइलै एक नौऐं रिश्तै रौ वायदौ पाकौ कौरा आ।	WRONG ALIGNMENT
22	21	पर देखौ मुं पौकड़ाउणै वाल़ौ इदै आ आमु आइलै रोटी खान्दै लागौ औन्दौ।
22	22	कैलैकि हाऊं ज़ुण परमेश्‍वरा री तौरफा कु भेज़ौ औन्दौ ऊ मैरौ मौरणौ ता इणी भी आ, ज़िणौ पवित्रशास्त्रा दी आ लिखौ औन्दौ। पर फिटकार आ तेस आदमी लै ज़ुण मुं पकड़ावा आ।
22	23	तैबै सै च़ेलै आपु मांझ़िऐ एकी दुजै कु पुछ़दै लागै कि आमु मांझ़िऐ कुण औलौ ज़ुण इणै काम कौरा?”
22	24	तैबै तिऊंरौ झ़ौगड़ौ भी हुऔ कि आमु मांझ़िऐ कु बौड़ौ कुण आ?
22	25	यीशुऐ तिउंलै बोलौ, “दुजी ज़ाती रै राज़ै आपणै लोगु माथै राज़ कौरा ई, और तिऊं माथै हक्क्क छ़ाड़ाई, और सै तिउंलै फाइदै वाल़ौ बोलाई।”
22	26	पर तुमै इणौ ना बोलेऊ, ज़ुण तुमु मांझ़िऐ बौड़ौ आ तिणीऐ छ़ोटौ बौणनी, और ज़ुण आ परधान तिणीऐ बौणनी सेवा कौरणै वाल़ौ।
22	27	कैलैकि बौड़ौ कुण आ सेऊ ज़ुण रोटी खान्दै आ बोशौ औन्दौ या सेऊ ज़ुण तिउंरी सेवा कौरदै आ लागौ औन्दौ? का सेऊ नाईं ज़ुण रोटी खान्दै आ बोशौ औन्दौ? और हाऊं तुमु मांझ़िऐ सेवा कौरणै वाल़ै ज़िणौ ऊ।
22	28	और तुमै भी मुं आइलै परखणै रै बौगतै दी सौदा रौऐ ई।
22	29	ज़िणौ मैरै बाबै परमेश्‍वरै मुकालै राज़ दैऔ औन्दौ तिणी हाऊं भी तुमु कालै राज़ दिआऊ।
22	30	ताकी तुमै मैरै राज़ा दी मुं आइलै बोशियौ खा पिआ लै और राज़गादी माथै बोशियौ इस्राइला रै बारह गोत्रा रै लोगु रौ फैसलौ कौरा।
22	31	प्रभुऐ बोलौ, “शमौन! ओ शमौन, देख शैतानै तुमै गीऊं बाशी छ़ांटणा लै मुकु मांगी गौऐ।
22	32	पर मुंइऐ तैरै बारै दी परमेश्‍वरा कु औरज़ कौरी एरी आ ताकी तैरौ मुं माथै विश्वास खातम ना हुआ। और ज़ेबी तू पौरखणै बासिऐ, वापिस आशा लौ तेबी आपणै भाईऊ भी विश्वासा दी मज़बूत कौरा।”
22	33	शमौनै यीशु लै बोलौ, “प्रभु हाऊं ताऊं आइलै ज़ेला ई डेऊणा लै और मौरणा लै भी तैयार ऊ।
22	34	यीशुऐ शमौना लै बोलौ, ‘हाऊं ताऊं लै बोलाऊ कि आज़ राची कुखड़ै रै बाशणे कु पैहलै आपणै मुंआ कु चिआ बारै बोलाई कि तू मुं नाईं ज़ाणदौ।’ ”
22	35	तैबै यीशुऐ आपणै च़ेलेऊ कु पुछ़ा, “ज़ेबी मुंइऐ तुमै बिण बटुऐ, बिण झ़ोल़ै, और बिण बुटै खुशी री खौबर शुणाउणा लै भेज़ै थै का तुमुलै केज़ी च़िज़ा री कामी हुई आ?” च़ेलेउऐ बोलौ! “केज़ी च़िज़ा री नाईं।”
22	36	यीशुऐ तिउंलै बोलौ, “पर आबै ज़ासकै बटुऔ औलौ सेऊ आपुकै निआंलौ, झ़ोल़ौ भी निऔं, और ज़ासकै तलवार नाईं औली सेऊ आपणै जुड़कै बेच़ीयौ खरीदा लौ।
22	37	कैलैकि हाऊं तुमुलै बोलाऊ, ‘ज़ो पवित्रशास्त्रा दी आ लिखौ औन्दौ। कि सेऊ बुरै लोगु आइलै गिणुऔ औन्दौ सेऊ मुलै पुरौ हुणौ ज़ुरुरी आ, कैलैकि मैरै बारै दी लिखी ऐन्दी बुशै सौच़्च़ी पुरी औणै वाल़ी आ।’
22	38	च़ेलेउऐ बोलौ, ‘देख इदै दुई तलवारी ई, यीशुऐ बोलौ मोकती ई।’ ”
22	39	तैबै यीशु तेस कौमरै कु निकल़ियौ रोज़कै ज़िणौ जैतून नावां री पहाड़ी माथै डैऔ, और तेसरै च़ेलै भी तेस आइलै च़ाल पौड़ै।
22	40	तिऐ पौउंच़िऔ यीशुऐ आपणै च़ेलेऊ लै बोलौ, “प्राथना कौरदै थाकौ लागी ताकी तुमै मुसीबता दी ना पौड़ा”
22	41	सेऊ च़ेलेऊ कु तकरीबन तीस मिटर दूर डैऔ और धौनी घुंडै माथै टेकियौ प्राथना कौरदै लागौ,
22	42	“ओ बाब, अगर तू च़ाहा ई ता, मुकाऐ कु एस दुखा रौ खोरु पोरु निऊं। तैबै भी मेरी नाईं तुमारी मौरज़ी पुरी च़ांई हुई।”
22	43	तैबै सौरगा कु एक दूत पौगड़ौ हुऔ, और तिणीऐ यीशु लै शक्ति देई।
22	44	यीशु भौरी दुखी हुईयौ प्राथना कौरदै लागौ, यीशु रै ज़िवा रौ दुःख एती बौड़ी गौ कि तेसरौ पसिनौ मानौ लोऊ रै टिपु बौणीयौ ज़मीना माथै पौड़दै लागौ।
22	45	तैबै यीशु प्राथना कौरीयौ उठौ और आपणै च़ेलेऊ काऐ आशौ पर निराशा री वज़ाह कु यीशुऐ सै च़ेलै सुतै औन्दै देखै।
22	46	यीशुऐ तिउंलै बोलौ, “तुमै कैलै ई सुतदै लागै औन्दै? ‘उठौ और प्राथना कौरौ’ नाईं ता मुसीबता ई पौड़ा ई।”
22	47	ज़ेबी यीशु प्राथना रै बारै दी थौ बोलदै लागौ औन्दौ, तेबी लोगु री बौड़ी भीड़ तिऐ पौउंच़ी गोई। तिऊं बारह च़ेलेऊ मांझ़िया कु एक च़ेलौ ज़ासरौ नाऊं यहुदा थौ, तिऐं भीड़ा कु औगाड़ी-औगाड़िऐ थौ आण्डदै लागौ औन्दौ। यहुदा यीशु खोबीयाऊंदै यीशु काऐ आशौ।
22	48	यीशुऐ तेसलै बोलौ, “ओ यहुदा का तू खोबु देइयौ आदमी रौ छ़ोहरु पौकड़ावा ई?”
22	49	यीशु रै साथीऊ ऐ ज़ैबै देखौ कि का हुणै वाल़ौ आ, यीशु लै बोलौ “का आमै तलवार च़लाउलै?
22	50	तिऊं मांझ़िऐ कु एकीऐ परधान याजका रै नुकरा दी तलवारी री लाई और तेसरौ सुल़टौ कौन्थु काटौ।”
22	51	तेथ माथै यीशुऐ बोलौ, “बस आबै नाईं कौरौ इणौ और यीशुऐ तेस नुकरा रौ कौन्थु छ़ुंऔ और च़ांगौ कियौ।
22	52	तैबै यीशुऐ बौड़ै याजकु और परमेश्‍वरा रै घौरा रै च़ोकीदारु रै मुख्यै और स्याणेऊ लै बोलौ, ज़ुण यीशु पाकुड़दै थै आशै औन्दै, का तुमै डाकु सौमझ़ियौ तलवारी और डिंगै कौरीऐ ई मुं पाकुड़दै आशै औन्दै?
22	53	ज़ेबी हाऊं परमेश्‍वरा रै घौरा दी हर दिना दी तुमु आइलै थौ तेबी ता तुमुऐ हाऊं पाकड़ौ नाईं। पर एज़ौ तुमारौ बौगत आ, और नयारै रौ हक्क्क आ।”
22	54	तैबै तिंउऐ यीशु पाकड़ीयौ परधान याजका रै घौरै निऔं। और पतरस यीशु पिछ़ु दूर-दूर थौ आण्डदै लागौ औन्दौ।
22	55	च़ोकीदारुऐ याजका रै गौड़ा दी आग ज़ाल़ी और फिदीआलै बोशी गौऐ, पतरस भी तिऊं मांझ़िऐ आशीयौ बोशी गौ।
22	56	एकी नुकराणीऐ आगी रै प्याशै दी पतरस देखौ और तेसलै बोलौ, “एऊ भी ता यीशु आइलै साथाई थौ।”
22	57	पर पतरसै तिंआलै इणै बोलीयौ इनकार कियौ, “ओ बौइण हाऊं ता एस नाईं ज़ाणदौ।”
22	58	थोड़ै बौगता बासिऐ तौंइऐ एकी आदमीऐ पतरसा देखीयौ बोलौ, “तू भी ता तिऊं मांझ़िया कु ई।” पतरसै बोलौ, “ओ भाई, हाऊं नाईं ऊ।”
22	59	करीब एकी घन्टै बासिऐ तौंइऐ एक आदमी काठै कौरीऐ बोलदै लागौ, “एऊ भी ज़रूर यीशु आइलै थौ, कैलैकि एऊ गलीली आ।”
22	60	पतरसै बोलौ, “ओ भाई, हाऊं नाईं ज़ाणदौ कि तू का ई बोलदै लागौ औन्दौ।” और सेऊ बोलदै ई थौ लागौ औन्दौ कि तेबी कुखड़ौ बाशौ।
22	61	तैबै प्रभु यीशुऐ पतरसा भिलै मुड़ीयौ देखौ और पतरसा कै सै बुशै याद आशी गोई, ज़ो यीशुऐ पतरसा लै बोली थी कि, “आज़ कुखड़े री बाच़ा देणै कु पैहलै चिया बारै तू मैरौ इनकार कौरा ई।”
22	62	सेऊ बाइरै डेइयौ डीकरी-डीकरीयौ लेरदै लागौ।
22	63	आबै ज़ुणी च़ोकीदारुऐ यीशु पाकड़ौ औन्दौ थौ, सै यीशु री मज़ाका उड़ाइयौ यीशु पिटदै लागै।
22	64	और यीशु री आखी माथै हाथा लाइयौ पुछ़दै लागै कि, “भविष्यवाणी कौरीयौ बोल कि ताऊं दी कुणीऐ लाई आ।”
22	65	और तिंउऐ यीशु री भौरी बुराई की और यीशु रै विरोधा ई भौरी बुशै बोली।
22	66	ज़ैबै दुजौ दीन हुऔ तैबै लोगु रै स्याणै, बौड़ै याजक और यहुदी शास्त्री कौठै हुऐ और यीशु आपणी खुंबल़ी दी आणियौ तेसकु पुछ़दै लागै,
22	67	“अगर तू मसीहा ई ता आमु आइलै बोल।” यीशुऐ तिउंलै बोलौ, “अगर हाऊं तुमु आइलै बोलु लै ता तुमै विश्वास नाईं कौरदै।”
22	68	और अगर पुछ़ुलै, ता तुमुऐ ज़वाब ना दैणौ।
22	69	पर इबी कु आदमी रौ छ़ोहरु ज़ो सौभी कु शक्ति वाल़ौ आ, परमेश्‍वरा री सुल़टी भिलै बोशी थाका सा।
22	70	एज़ी बुशा माथै सारेऊ ऐ बोलौ, “तैबै का तू परमेश्‍वरा रौ छ़ोहरु ई?” यीशुऐ तिउंलै बोलौ, “तुमै ठीक ई बोलाई कैलैकि हाऊं परमेश्‍वरा रौ छ़ोहरु ऊ।”
22	71	तैबै तिंउऐ बोलौ, “आमुकै आबै तौंइऐ गवाही री ज़ुरत नाईं आसती कैलैकि आमुऐ आपु ई एसरै मुआं कु बोलदै शुणी गौ आ।”
23	1	तैबै सारी खुंबल़ीउऐ उठीयौ यीशु पिलातुसा काऐ नींऔ ज़ो रोमी सरकारा रौ हाकीम थौ।
23	2	सै तेभी यीशु माथै इलज़ाम लाइंदै लागै, कि “एऊ आदमी आमारै लोगु बहकाउंदै लागौ औन्दौ। और रोमी कैसरा कै मामलै दैणा लै मौना कौरा और आपुलै मसीहा, राज़ौ बोला।”
23	3	पिलातुसै यीशु कु पुछ़ौ, “का तू यहुदी लोगु रौ राज़ौ ई?” यीशुऐ तेसलै ज़वाब दैऔ, “तू आपु ई बोलदै लागौ औन्दौ।”
23	4	तैबै पिलातुसै बौड़ै याजकु और लोगु लै बोलौ, “मुकै एस आदमी दी केज़ी भी गौलती नाईं दिशदी।”
23	5	पर सै खुंबल़ी रै लोग सौख्ती कौरी बोलदै लागै, “एऊ गलील परदेशा कु इदै झ़ांऊ और सारै यहुदिया देशा दी परचार कौरीयौ लोगु बहकाउंदै लागौ औन्दौ।”
23	6	इणै शुणियौ पिलातुसै पुछ़ौ, “का एऊ आदमी गलीली आ?”
23	7	ता इणै ज़ाणियौ कि एऊ हेरोदेसा रै परदेशा रौ आ तैबै सेऊ हेरोदेसा काऐ भेज़ी ऐरौ आ, कैलैकि हेरोदेस सेज़ै बौगतै यरुशलेम दी थौ।
23	8	हेरोदेस यीशु देखीयौ भौरी खुश हुऔ, कैलैकि तिणीऐ यीशु रै बारै दी शुणौ थौ सेऊ तेस और तेसरै च़मतकार देखणै च़ाहा थौ।
23	9	हेरोदेस यीशु कु भौरी सवाल पुछ़दै थौ लागौ औन्दौ, पर यीशुऐ तेसलै कुछ़ भी ज़वाब नाईं दैऔ
23	10	बौड़ै याजक और शास्त्री खौड़ै हुइयौ यीशु माथै तौना मौना कौरीऐ झ़ुठै आरोप थै लाइंदै लागै औन्दै।
23	11	तैबै हेरोदेसै आपणै सिपाईउ आइलै यीशु री बेइज़्ज़ती की और मज़ाक उड़ाऔ, और च़ोगै-बोगै भिड़ाइयौ पिलातुसा काऐ बापिस भेज़ौ
23	12	हेरोदेस और पिलातुस ज़ो पैहलै एकी दुजै रै दुश्मना थै, सेज़ै दीनै सै गोश्टण बौणी गोऐ।
23	13	पिलातुसै बौड़ै याजक, धौर्मा रै गुरु और सारै लोग आपु काऐ औटाऐ और तिउंलै बोलौ,
23	14	“तुमुऐ एऊ आदमी बहकाऊणै वाल़ौ चाणियौ मुकाऐ आणौ आ, और देखौ, मुंइऐ तुमु काऐ एऊ पुछ़ौ और पौरखौ, पर ज़ेज़ी बुशा रौ तुमै एस माथै आरोप ला ई सेज़ी बुशै रै बारै दी मुंइऐ कुछ़ भी ना देखौ।”
23	15	और ना हेरोदेसै कैलैकि तिणीऐ एऊ यीशु मुकाऐ वापिस भेज़ी गौ आ, और देखौ इणीऐ कुछ़ भी नाईं कियौ कि हाऊं एसलै मौरणै री सौज़ा देऊ।
23	16	एथीलै हाऊं एस कोड़ै लौआइयौ पोरु छ़ाड़ाऊ।
23	17	पिलातुस साज़ै रै बौगतै तिऊं कालै एक कैदी छ़ाड़ना लै मज़बूर थौ और तादु बाटै साज़ौ नज़दीक थौ
23	18	तैबै सारै मीलियौ ज़ोरै-ज़ोरै बोलदै लागै, “एसरौ काम खातम कौरौ आमु कालै बरअब्बा नावां रौ कैदी छ़ाड़ौ।”
23	19	बरअब्बा यरुशलेम शहरा दी लोगु पिटाऊणै और लोऊ रै केसा दी कैदा दी थौ पाऔ औन्दौ।
23	20	पर पिलातुस यीशु छ़ाड़ना री ताइंऐ भीड़ा रै लोग तौंइऐ सौमझ़ाऐ,
23	21	पर भीड़ा रै लोग चिल्लांदै थाकै लागी और बोलदै लागै कि, “यीशु क्रुसा माथै चौड़ाऔ क्रुसा माथै।”
23	22	पिलातुसै चीज़ी बारै तौंइऐ बोलौ। “कैलै इणीऐ का बुराई की आ? मुंइऐ झ़ांगणै रै हुकमा लायक केज़ी भी बूश एसदी नाईं देखी। एथीलै हाऊं एस पिटाइयौ पोरु छ़ाड़ाऊ।”
23	23	पर सै ज़ोरै-ज़ोरै च़िल्लाइयौ पिछ़ै पौड़ी गोऐ कि एऊ क्रुसा माथै च़ांई च़ौड़ाउऔ। और तिऊंरौ चिल्लाणौ पिलातुसा माथै भारी पौड़ी गौ आ।
23	24	और पिलातुसै हुकम दैऔ, ज़िणौ भीड़ लागी ऐन्दी बोलदै तिणौ कौरौ।
23	25	तिणीऐ सेऊ आदमी ज़ो खून कौरणै और आदमी पिटाउणा रै केसा दी ज़ेला दी थौ पाऔ औन्दौ और ज़ो भीड़ा रै लोगुऐ मांगौ, सेऊ छ़ाड़ी गौ, और यीशु भीड़ा रै लोगु कै देई ऐरौ ज़िणौ सै च़ाहा थै।
23	26	ज़ैबै सै यीशु निंदै थै लागै औन्दै, तैबै तिऊं भीड़ा रै लोगुऐ एक शमौन नावां रौ आदमी पाकड़ौ ज़ुण कुरैन देशा रौ रौइणै वाल़ौ थौ, तेसकु क्रूस च़ुंगाऔ और बोलौ यीशु पिछ़ु हांड।
23	27	लोगु री बौड़ी भीड़ यीशु पिछ़ु हुई गोई और तिऊं मांझ़िऐ भौरी छ़ेउड़ी भी थी, ज़ुण यीशु लै हिकड़ै पिटी-पिटीयौ लेरा थी।
23	28	यीशुऐ तिऊं छ़ेउड़ी भिलै मुड़ीयौ बोलौ, “ओ यरुशलेम री छ़ोटीयो, मुलै नाईं लेरौ, पर आपणेऊ लै और आपणै लोल़डेऊ लै लेरौ।
23	29	कैलैकि देखौ, सै मुश्कल़ वाल़ै दीन आशणै वाल़ै ई ज़ेज़ै दिना दी लोग बोलालै, भौली सै मां ज़ासरै लोल़डै ना हुऐ, और ज़ासकै लोल़डै ना आसतै, और ज़ुणीऐ लोल़ड़ै नाईं धाचै-पाल़ै।”
23	30	सेज़ै बौगतै “सै धारा टिरा लै बोलालै आमु माथै ढौल़ौ, और टिबु लै बोलालै आमु च़ोराऔ।
23	31	कैलैकि ज़ैबै सै हौरै पेड़ा आइलै इणौ कौरा ई ता शुकै पेड़ा आइलै का कुछ़ ना कौरालै?”
23	32	यीशु आइलै झ़ांगणा लै दुई आदमी ओर भी निऐं ज़ो भौरी गुनागार थै।
23	33	ज़ैबै सै सेज़ी ज़ागाह दी पौउंच़ै ज़ेज़ी ज़ागाह लै खोपड़ी री ज़ागाह बोला थै, तिऐ यीशु और सै बुरै आदमी, एक यीशु री सुल़टी भिलै और दुजौ उल़टी भिलै क्रुसा माथै च़ौड़ाई गौऐ।
23	34	तैबै यीशुऐ बोलौ, “ओ बाब इऊं माफ कर, कैलैकि इऐ नाईं ज़ाणदै कि इऐ का ई लागै औन्दै कौरदै।” और तिंउऐ पर्च़ी पाइयौ यीशु रै जुड़कै बांटी गौऐ।
23	35	लोग खौड़ै-खौड़ै देखदै थै लागै औन्दै, और धौर्मा रै गुरु भी मज़ाक कौरीयौ बोला थै। इणीऐ दुजै बौच़ाऐ ई, अगर एऊ परमेश्‍वरा रौ मसीहा, और च़ुनौ औन्दौ आ, ता आपु ता बौच़ियौ देख।
23	36	और सिपाईउ ऐ भी नज़दीक डेइयौ यीशु रौ मज़ाक उड़ाऔ और पिणा लै कौड़ुऐ अंगुरा रौ रस दैऔ, और ज़ोरै औटाइयौ बोला थै,
23	37	“अगर तू यहुदिया रौ राज़ौ ई, ता आपु ता बौच़।”
23	38	और यीशु रै मुंडा माथै क्रुसा दी एक तौखती भी थी लाई ऐन्दी, ज़ेथदी इणौ थौ लिखौ औन्दौ, “एऊ यहुदिऊ रौ राज़ौ आ।”
23	39	ज़ुण दुई कैदी यीशु री उल़टी और सुल़टी भिलै थै क्रुसा माथै च़ौड़ाऐ औन्दै, तिऊं मांझ़िऐ कु एकीऐ यीशु री बेइज़्ज़ती कौरीयौ बोलौ, “का तू मसीह नाईं ई? आपु भी बौच़ और आमु भी बौच़ाऊ।
23	40	एज़ी बुशा माथै दुजै कैदीयै तेसलै डांटीयौ बोलौ, का तू परमेश्‍वरा कु भी ना डौरदौ? तू भी ता सेज़ी सौज़ा भुगतदै ता ई लागौ औन्दौ।
23	41	और आमै ता नियमा कौरीऐ सौज़ा पाइंदै लागै औन्दै, आमुलै ता आपणै बुरै कामा री सौज़ा मिलदै लागी ऐन्दी, पर इणीऐ ता केज़ौ भी बुरौ काम नाईं कियौ।”
23	42	तैबै तिणीऐ यीशु लै बोलौ, “ओ यीशु जी, ज़ेबी तू राज़ै बौणीयौ आशा लौ ता मैरौ ध्यान भी छ़ाड़ै।”
23	43	यीशुऐ तेसलै बोलौ, “हाऊं ताउंलै सौच़्च़ौ बोलाऊ, कि आज़ ई तू मुं आइलै सौरगा i दी औआ ई।”
23	44	दुसकौ बौगत हुई गौ आ। बारह बाज़ै कु चिआ बाज़ै झ़ांऊ सारै देशा दी न्यारौ पौड़ी रौ।
23	45	सुरजा रौ प्याशौ भी बन्द हुऔ, और परमेश्‍वरा रै घौरा रौ पौरदौ बिच़ा कु चिरुईयौ दुई भिलै हुऔ।
23	46	तैबै यीशुऐ ज़ोरै बोलौ, “ओ बाब, हाऊं आपणी आत्मा तैरै हाथा दी सौम्भाल़ा ऊ।” एती बोलीयौ यीशुऐ आपणै प्राण छ़ाड़ै।
23	47	ज़ैबै रोमी सिपाईउ रौ आफसर इणौ सारौ देखदै थौ लागौ औन्दौ तैबै तिणीऐ परमेश्‍वरा री बौड़ाई कौरीयौ बोलौ, “सौच़्च़ी एऊ आदमी धौर्मी थौ।
23	48	भीड़ा रै सारै लोग ज़ो यीशु री क्रुसा री सौज़ा देखदै थै आशै औन्दै सै भौरी दुखी हुईयौ और आपणै हिकड़ै पिटियौ आपणै घौरै डेई गौऐ।”
23	49	पर यीशु रै ज़ाणनै वाल़ै ज़ास आइलै गलील परदेशा री छ़ेउड़ी भी थी आशी ऐन्दी, सै दूर खौड़ी हुईऔ इणौ सारौ कुछ़ थी देखदै लागी ऐन्दी।
23	50	तिऐ एक युसुफ नावां रौ आदमी थौ, सेऊ यहुदी फैसलै कौरणै वाल़ी खुंबल़ी रौ एक नेतौ थौ, सेऊ आच़्छ़ौ और धौर्मी थौ।
23	51	सेऊ तिउंरी सलाह और इणै कामा कु राज़ी नाईं थौ। सेऊ यहुदिया रै इलाकै अरिमतिया रौ रौइणै वाल़ौ थौ, और सेऊ परमेश्‍वरा रै राज़ा आशणै री आशी दी थौ।
23	52	सेऊ पिलातुसा काऐ डैऔ और किरया करम कौरना लै यीशु रौ मौड़ौ मांगौ।
23	53	और युसुफै यीशु रौ मौड़ौ, क्रुसा कु उतारीयौ मखमला री च़ादरी दी मेटौ और एकी ओडाच़ी दी छ़ाड़ौ ज़ो डोकै दी थी खोदियौ चाणी ऐन्दी तेथदी पैहलै कोई भी नाईं थौ छ़ाड़ौ औन्दौ।
23	54	एज़ौ बौगत तैयारी रै आधै दिना बासिऐ रौ थौ और आरामा रौ दीन शुरु हुणै वाल़ौ थौ।
23	55	तिऊं छ़ेउड़ीउऐ ज़ो यीशु रै पिछ़ाड़ी-पिछ़ाड़ीयै आशी थी तिंउऐ सै ओडाच़ी देखी और इणौ भी देखौ कि एऊ मौड़ौ किणै तरिकै कौरीऐ छ़ाड़ौ औन्दौ।
23	56	तैबै सै छ़ेउड़ी आपणै घौरै वापिस डेई और यीशु रै मौड़ै दी लाइणा लै खुश्बुदार च़िज़ै और मैंहगै वाल़ौ तेल कियौ। पर ज़ैबै तिउंकै यीशु रै मौड़ै दी लाइणा लै सारी च़िज़ै तैयार हुई, तेथ बासिऐ आरामा रौ दीन शुरु हुई गौ आ। और तिंउऐ मुसा रै नियमा कौरीऐ पुरै दिना दी आराम कियौ।
24	1	पर सप्ताह रै पैहलै दीनै दोउत राची सै छ़ेउड़ी ज़ुणिऐ खुश्बुदार च़िज़ै और मैहंगौ तेल तैयार कियौ थौ, तिऊं च़िज़ु कौरीऐ ओडाच़ी काऐ आशी।
24	2	तिंउऐ सेऊ पात्थर, ज़ो ओडाच़ी रै दारा दी थौ लाऔ औन्दौ एकी भिलै घिसरौ औन्दौ देखौ। ओडाच़ी रौ पात्थर घिसरौ औन्दौ
24	3	तैबै सै भितरै डेई पर तिंउऐ यीशु रौ मौड़ौ तिऐ नाईं देखौ।
24	4	सै छ़ेउड़ी हैरान हुई गोई, और सुंच़दै लागी कि यीशु आइलै का हुऔ औलौ? तैबै खरकच़ार दुई आदमी च़ौमकिलै जुड़कै भिड़ीयौ आशै और तिऊं काऐ खौड़ै हुऐ।
24	5	सै छ़ेउड़ी डौरी गोई और मुंडा झुकाई खौड़ी रौई। तिऊं दुई आदमीउऐ तिउंलै बोलौ, “ज़ो ज़िउंदौ आ, तेस तुमै मौरै औन्दै मांझ़िऐ कैलै लोड़ाई?”
24	6	यीशु इदै नाईं आ पर ज़िउंदौ हुई गौ आ। का तुमुकै याद नाईं आसती कि यीशुऐ तुमु आइलै गलील इलाकै दी का बोलौ आ?
24	7	कि हाऊं आदमी रौ छ़ोहरु पापी रै हाथै सौंभाल़नौ ज़रूरी आ और क्रुसा माथै च़ौड़ाइयौ झ़ांगणौ और चिजै दीनै ज़िउंदौ हुणौ आ।
24	8	तैबै तिऊं छ़ेउड़ीऊ कै याद आशी कि यीशुऐ एज़ी बुशै ज़रूर बोली थी।
24	9	और सै ओडाच़ी काऐ कु वापिस आशी, सै बुशै तिंउऐ ग्यारह च़ेलेऊ और ओरी सभीउकै शुणाई।
24	10	ज़ुणिऐ इऐ बुशै च़ेलेउ आइलै लाई सै मरियम मगदलीनी, योअन्ना और याकुबा री आमा मरियम और तिंउरै साथा री ओर छ़ेउड़ी भी थी।
24	11	पर च़ेलेऊ कै इऐ बुशै काआणी ज़िणी लागी कैलैकि तिउंकै तिऊं छ़ेउड़ीऊ री बुशु माथै विश्वास नाईं हुऔ।
24	12	तैबै पतरस उठौ और फेटा मारीयौ ओडाच़ी काऐ पौउंच़ौ और झुकीयौ भितरै जाचदै लागौ। तिऐ तेसकै सिरफ सेऊ कापड़ौ दिशौ ज़ेथदी यीशु रौ मौड़ौ थौ मेटाऔ औन्दौ, तैबै सेऊ हैरान हुइयौ वापिस आशौ।
24	13	सेज़ै दीनै यीशु मानणै वाल़ै दुई च़ेलै इम्माउस नावां रै एकी गाँवा दी थै लागै औन्दै डेउंदै, ज़ो यरुशलेम कु तकरीबन सात मील दूर थौ।
24	14	बाटा दी सै आपु मांझ़िऐ एज़ी बुशै थै लाइंदै लागै औन्दै ज़ो इबी झ़ांऊ यीशु आइलै हुऔ थौ।
24	15	ज़ैबै सै आपु मांझ़िऐ बुशै-धाशै और स्वाल-ज़वाब थै कौरदै लागै औन्दै तेभी खरकच़ार आपु यीशु तिऊं काऐ पौगड़ौ हुऔ और तिऊं आइलै साथाई आण्डदै लागौ।
24	16	तिऊं च़ेलेऊ कै यीशु नाईं प्राणुऔ कैलैकि परमेश्‍वरै सेऊ प्राणनै ना दैऔ।
24	17	यीशुऐ तिऊंकु पुछ़ौ तिणी का बूश आ इऐ इणी पा ज़ो तुमै आण्डदै-आण्डदै आपु मांझ़िऐ ई लागै औन्दै लाइंदै। सै उदासी कौरी खौड़ै रौई गौऐ।
24	18	तैबै तिऊं मांझ़िया कु एकीऐ बोलौ, ज़ासरौ नाऊं क्लियोपास थौ, “का तू यरुशलेम शहरा दी एखुली इणौ आदमी ई ज़ो इबी झ़ांऊ इणौ नाईं ज़ाणदौ कि यरुशलेम शहरा दी पिछ़लै बौगता दी का हुऔ?”
24	19	यीशुऐ तिउंकु पुछ़ौ, “केज़ी बुशै?” तैबै तिंउऐ बोलौ, “सै बुशै ज़ो यीशु नासरी रै बारै दी हुई आ सेऊ एक भविष्यवक्ता थौ, ज़ुणिऐ नोखै च़मतकार कियै थै। सेऊ परमेश्‍वर और सारै लोगु रै सामनै परचार कौरा थौ।
24	20	पर आमारै बौड़ै याजकुऐ और धौर्मा रै गुरुऐ यीशु लै मौरणै री सौज़ा देइयौ क्रुसा माथै च़ड़ाऔ।
24	21	पर आमुकै आश थी कि एऊ सेऊ मसीहा आ ज़ुण इस्राइल देशा लै रोमी राज़्य कु छ़ुटकारौ दिया आ। इऊं बुशै बितीऔ आज़ चिज़ौ दीन आ।
24	22	आज़ दोअती ज़ैबै आमु मांझ़िया कु कुछ़ छ़ेउड़ी तिऐ डेई ज़िऐ यीशु रौ मौड़ौ थौ छ़ाड़ौ औन्दौ, तिंउऐ एक इणी नोखी बूश शुणाई ज़ेथ कौरीऐ आमै हैरान ई।
24	23	सै बोलाई यीशु रौ मौड़ौ तिऐ नाईं आसतौ, और तिंउऐ सौरगदूत देखै ज़ुणिऐ तिऊं आइलै बोलौ कि यीशु ज़िउंदौ हुई गौ आ।
24	24	आमारै साथी भी कुछ़ ओडाच़ी काऐ डेवै ज़िणौ तिऊं छ़ेउड़ीउऐ बोलौ थौ तिंउऐ तिऐ तिणौ देखौ यीशु नाईं थौ तिऐ।”
24	25	यीशुऐ तिऊं दुई च़ेलेऊ लै बोलौ, “तुमै केती मुर्ख लोग ई! पवित्र आत्मा कौरीऐ गुरुऐ ज़ो कुछ़ लिखौ औन्दौ आ तेथ माथै तुमुलै विश्वास कौरणौ केती काठौ लागा?
24	26	का एऊ ज़रूरी नाईं थौ कि मसीह एस दु:ख उठाइयौ आपणी महिमा दी डिआ?
24	27	तैबै मुसा और सारै भविष्यवक्तुऐ ज़ो बुशै पवित्रशास्त्रा दी यीशु रै बारै दी लिखी ऐन्दी सै बुशै तिउंकै एक-एकी कौरीऐ सारी सौमझ़ाई।”
24	28	तेतीयै सै इम्माउस गाँवा काऐ पौउंच़ै और तिऊंरौ सफर खातम हुऔ। यीशुऐ इणौ देखाऔ कि सेऊ औगाड़ी-औगाड़िऐ लागौ औन्दौ डेउंदै।
24	29	पर तिऊं दुई लोगुऐ यीशु काठै कौरी औरज़ की, “कि आमु आइलै रौऊ, कैलैकि ब्याल़ हुई गोई और दीन ओउड़ी गौ आ, तैबै यीशु तिऊं आइलै रौइणा लै भितरै डेई गौ आ।”
24	30	तैबै यीशु तिऊं आइलै रोटी खान्दै बोशी गौ आ, तैबै यीशुऐ रोटी हाथा दी की और परमेश्‍वरा रौ धन्यबाद कियौ, और चोड़ीयौ तिउंकै देई।
24	31	खरकच़ार तिउंरी आखी खुली गोई और तिंउऐ यीशु प्राणी गौ और यीशु तेबी छ़ुपी गौ।
24	32	सै दुई आदमी आपु मांझ़िऐ बोलदै लागै, “ज़ेबी एऊ आमु आइलै थौ बाटा दी बुशै लाइंदै लागौ औन्दौ और पवित्रशास्त्रा रौ मतलब थौ सौमझ़ाउंदै लागौ औन्दौ का आमारै ज़िवा दी आग ज़ेई ना लागी?”
24	33	और सै तेबी ई उठीयौ यरुशलेम लै आशीयौ तिंउऐ सै ग्यारह च़ेलै और बाकी आदमी कौठै देखै।
24	34	ज़ैबै सै तिऐ पौउंच़ै, ता तिंउऐ सारेऊ लै बोलौ, “कि प्रभु यीशु मसीह सौच़्च़ी ज़िउंदौ हुई गौ आ और पतरसा कै दीशौ आ।
24	35	तैबै तिंउऐ बाटा री सारी बुशै तिऊं आइलै लाई और इणौ भी बोलौ कि यीशु आमुऐ रोटी चोड़दी बारै प्राणौ आ।”
24	36	और ज़ैबै सै बुशै लाइंदै थै लागै औन्दै कि यीशु तेभी खरकच़ार पौगड़ौ हुऔ यीशुऐ बोलौ, “तुमुलै शान्ति च़ांई मिली।” यीशु च़ेलेउ कै मिला आ
24	37	पर सै सारै डौरी गौऐ, तिंउऐ ज़ाणौ भूत आशी गौ आ।
24	38	यीशुऐ पुछ़ौ, “तुमै कैलै घौबरा ई? आपणै ज़िवा दी शक कैलै कौरा ई?”
24	39	मैरै हाथ बांगणै देखौ! तैबै तुमुकै पौतौ लागा कि हाऊं सेज़ौ यीशु ऊ। छ़ुईंयौ देखौ कि हाऊं भूत नाईं आसतौ कैलैकि भूता दी मांस और हाड़कै नाईं औन्दै ज़िणौ तुमै मुं देखदै ई लागै औन्दै मुंदी ता शरीर आ।
24	40	इणै बोलदै-बोलदै यीशुऐ आपणै हाथ तिऊं भिलै बौड़ाऐ और देखाल़ै। और बांगणै भी देखाल़ै।
24	41	सै ग्यारह च़ेलै और बाकी ज़ो यीशु माथै विश्वास कौरा थै सै हैरानी और खुशी कौरीऐ मस्त हुई गौऐ एज़ै कारणै की तिउंकै विश्वास नाईं थौ औन्दै लागौ औन्दौ यीशु ज़िउंदौ हुई गौ आ। ता यीशुऐ पुछ़ौ, “का तुमुकै कुछ़ खाणा लै आसती आ?”
24	42	तिंउऐ यीशु लै भुज़ी ऐन्दी माच़्छ़ी रौ कापटु दैऔ,
24	43	यीशुऐ सेऊ माच़्छ़ी रौ कापटु पाकड़ौ और च़ेलेऊ काऐ खाऔ।
24	44	तैबै तौंइऐ यीशुऐ बोलौ, “ज़ेबी हाऊं तुमु आइलै साथा दी थौ तेबी मुंइऐ तुमु आइलै बोलौ थौ कि, मुसा रै नियमा और पुराणै भविष्यवक्तु री किताबीऊ और भजन सहिंता दी ज़ो कुछ़ मैरै बारै दी लिखौ औन्दौ आ सै सारी बुशै पुरी हुणी आ।”
24	45	तैबै यीशुऐ तिउंरी सौमझ़ खोली एरी आ ताकी सै पवित्रशास्त्रा री सारी बुशै सौमझ़ा।
24	46	यीशुऐ तौंइऐ बोलौ, “इणौ भौरी पैहलै पवित्रशास्त्रा दी थौ लिखौ औन्दौ कि मसीह दुःख उठावा और मौरा और चिजै दीनै ज़िउंदौ हुआ आ।
24	47	और मसीहा रै नावां कौरी यरुशलेम रै शहरा कु शुरु हुइयौ सारै देशा दी मन बौदुल़णै और पापा कु माफी पाइणा रौ संदेश शुणाउवाई।
24	48	तुमै इऊं सारी बुशा रै गवाह ई।
24	49	और देखौ, ज़ेथरौ वायदौ मैरै बाबै कियौ आ, आबै हाऊं तुमु माथै पवित्र आत्मा उतारा ऊ और ज़ेबी झ़ांऊ तुमै सौरगा कु शक्ति नाईं पा लै तेबी झ़ांऊ तुमै एज़ै शैहरा दी रौएऊ।”
24	50	“यीशुऐ सै बेतनियाह काऐ नीं गौऐ, और आपणै हाथ उठाइयौ च़ेलेऊ लै आशीष देई।
24	51	तिउंलै आशीष दैंदी बारै यीशु आपणै च़ेलेऊ कु अलग हुऔ और देखण-देखदु सौरगा लै उठाई गौऐ।
24	52	च़ेलेऊ ऐ प्रभु यीशु री आराधना की और भौरी खुश हुइयौ यरुशलेम लै वापिस आशै।
24	53	और सै परमेश्‍वरा रै घौरा दी डेइयौ हर रोज़ आराधना कौरा थै।”
