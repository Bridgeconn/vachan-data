1	1	आदरणीय थियुफिलुस ज़ो घटना आसा बीच़ै घटी तिन्हरै बारै न बोहू सारै लोकै लिखणै री कोशिश केरी।
1	2	ज़ैण्ढा कि ते पैहलै न इन्हां सारी गैला रै गुआह ती होर बादा न ते तेई वचना रै गुआह बैणै, होर तिन्हैं आसा तैंईंयैं ऐ गैला पजेरी।
1	3	तिन्हां गैलै री मैं शुरू न लेइया बड़ै ध्याना सैंघै जाँच केरी सा होर तिन्हां गैला बै तेरी तैंईंयैं बौढ़ै लिखणा मुँभै शोभला भी लागा,
1	4	ताकि तू ज़ाणला कि ज़ो शिक्षा तौभै धिनी सा सौहै सच़ सा।
1	5	ज़ैबै हेरोदेस यहूदिया ज़िलै रा राज़ा ती तैबै अबिय्याह रै दला न जकर्याह नाँ रा एक यहूदी पुजारी ती, तेइरी लाड़ी बी हारून पुरोहिता रै खानदाना री ती होर तेसरा नाँ एलीशिबा ती।
1	6	ते दुयै परमेश्वरा सामनै धर्मी ती, होर प्रभु री सारै हुक्म ता बिधि पैंधै च़ला ती।
1	7	तिन्हरै कोई भी औलाद नी ती ऑथि, किबैकि एलीशिबा बांढी ती होर ते दुयै बूढ़ै ती।
1	8	जकर्याह आपणै दलै री तरफा न परमेश्वरा सामनै पुरोहित रा कोम केरा ती।
1	9	पुरोहित रीति रै मुताबक जकर्याह रै नाँ री चिट्ठी निकती, कि सौ प्रभु रै मन्दिरा न जाईया धूप पकाला।
1	10	ज़ैबै जकर्याह धूप पकांदा लागादा ती ता लोकै री सारी मण्डली मन्दिरा रै ब्राम्दै न प्रार्थना केरदी लागीदी ती,
1	11	तैबै प्रभु रा एक स्वर्गदूत जकर्याह न धूप पकेणै री वेदी रै दैहिणी धिरै खड़ा हेरूआ।
1	12	जकर्याह तेई स्वर्गदूत हेरिया बोहू डौरू होर कोमदा लागा।
1	13	पर स्वर्गदूतै जकर्याह बै बोलू, “हे जकर्याह, डौरदा मत किबैकि तेरी प्रार्थना परमेश्वरै शुणी दी सा, होर तेरी लाड़ी एलीशिबा सैंघै तेरै एक बेटा पैदा होंणा तू तेइरा नाँ यूहन्ना रैखेई।
1	14	तेइरी बजहा न तौभै बोहू खुशी होंणी होर बोहू सारै लोका बी तेई रै पैदा होंणै सैंघै खुश होंणा।
1	15	तेई प्रभु सामनै महान होंणा, तेई अँगूरा रा रस होर शराब कैधी बी नी पीणी होर तेई आपणी आमै रै पेटा न पवित्र आत्मै रै वशा न होंणा।
1	16	तेई बोहू सारै इस्राइली लोका तिन्हरै प्रभु परमेश्वरा धिराबै फेरनै।
1	17	होर तेई एलिय्याह सांही आत्मा न बड़ै शक्तिशाली होंणा होर तेई प्रभु रै आगै ज़ाइआ, बापू बै तिन्हरै बच्च़ै सैंघै मिलाणै, होर परमेश्वरै री गैला नी मनणु आऐ बै ऐण्ढी गैला दसला; कि ते धर्मी सांही विचार रखलै, होर परमेश्वरा बै मनला। ऐण्ढै तैरहै तेई प्रभु री तैंईंयैं काबिल लोका त्यार केरनै।”
1	18	जकर्याहै स्वर्गदूता न पुछ़ू, “हांऊँ कैण्ढै ज़ाणी सका सा कि तेई ऐण्ढा होंणा? किबैकि हांऊँ ता खापरा सा; मेरी लाड़ी बी खापरी हुई सा”
1	19	स्वर्गदूतै जकर्याह बै बोलू, “मेरा नाँ गब्रिएल सा, होर हांऊँ परमेश्वरा सामनै खड़ा रौहा सा। हांऊँ तौभै इन्हां खुशी रै समादा बै दसणै री तैंईंयैं भेज़ू सा।
1	20	शुण, ज़ाँ ढौई ऐ गैला पूरी नी होली, तौ ऐण्ढै रौहणा, होर तेरै गैला नी केरिनी, किबैकि तैं मेरी गैला रा बशाह नी केरू ज़ो ठीक बौगता न पूरी होंणी।”
1	21	एथा मौंझ़ै मन्दिरा रै ब्राम्दै न लोका जकर्याह बै निहाल्दै लागै ती, होर ते ऐसा गैला न हैरान ती कि जकर्याह बै मन्दिरा न ऐतरी देरी किबै होंदै लागी सा।
1	22	पर ज़ैबै जकर्याह बाहरै आऊ ता तेइरै तिन्हां सैंघै गैला निस्सी केरूई होर सौ हौथै लाईया इशारा केरा ती तैबै तिन्हैं लोकै ज़ाणू कि जकर्याह बै मन्दिरा न ज़रूर कोई दर्शन मिलू।
1	23	ज़ैबै जकर्याह रा मन्दिरा न पुरोहिता रै रूपा न कोम खत्म हुआ ता सौ यरुश्लेम छ़ौड़िआ आपणै घौरा बै नौठा।
1	24	किछ़ रोज़ा बाद जकर्याह री लाड़ी एलीशिबा सुज़दी रौही होर पौंज़ म्हीनै तैंईंयैं आपु बै गजिहाँदी रौही,
1	25	होर बोल्दी लागी, “प्रभुऐ मेरी तैंईंयैं ऐ केतरा शोभला कोम केरू सा। ऐई बौगतै तेइयै मूँ पैंधै केतरी दया केरी सा मेरै कोई औलाद नी ती ऑथि, एसा बेइज़ती न प्रभुऐ हांऊँ बच़ाई।”
1	26	ज़ैबै एलीशिबा बै छ़ौऊआ म्हीना लागा ती तैबै परमेश्वरै गब्रिएल स्वर्गदूत गलीलै रै नासरत शैहरा बै एक कुँआरी हागै भेज़ू।
1	27	तेसरी बौरनी यूसुफ नाँ रै मांहणु सैंघै हुई ती ज़ो दाऊद राज़ै रै खानदाना रा ती। तेसा कुँआरी रा नाँ मरियम ती।
1	28	स्वर्गदूतै मरियमा हागै भीतरै एज़िया बोलू, “आनन्द होर जय तेरी हो, तौ पैंधै प्रभु रा अनुग्रह हुआ सा!”
1	29	पर एसा गैला बै शुणिया मरियम घबराई होर सोच़दी लागी कि स्वर्गदूतै री गैला रा कि मतलब होई सका सा।
1	30	स्वर्गदूतै मरियमा बै बोलू, “हे मरियम; डौरदी मत, किबैकि तौ पैंधै परमेश्वरा रा अनुग्रह हुआ सा।
1	31	शुण, तौ सुज़दी रौहणा, तेरै एक शोहरू होंणा होर तू तेइरा नाँ यीशु रखेई।
1	32	तेई महान होंणा, होर लोका तेइबै परमप्रधान रै बेटै बोलणा। प्रभु परमेश्वरा तेइबै तेइरै पूर्वज़ राज़ा दाऊदा सांही राज़ा बनाणा।
1	33	याकूबा इस्राइली लोका पैंधै सदा राज़ केरना, होर तेइरा राज्य कैधी खत्म नी होंणा।”
1	34	मरियमै स्वर्गदूता न पूछू, “ऐ कैण्ढै होई सका सा? हांऊँ ता हाज़ी कुँआरी सा।”
1	35	स्वर्गदूतै बोलू, “पवित्र आत्मा तौ पैंधै ऐणा होर परमप्रधानै री शक्ति तौ पैंधै ऐणी, तैबै सौ ज़ो पैदा होणू आल़ा सा सौ पवित्र होंणा होर लोका तेइबै परमेश्वरै रै बेटै बोलणा।
1	36	शुणा, तेरी रिश्तैदार एलीशिबै भी बुढ़ापै न बेटा सुज़दी सा, लोका तेसा बै बांढी बोला ती, पर ऐ तेसरा सुज़णै रा छ़ौऊआ म्हीना लागा सा।
1	37	परमेश्वर सैभ किछ़ केरी सका सा।”
1	38	मरियमै बोलू, “शुण, हांऊँ ता प्रभु री दासी सा, ज़ैण्ढा तुसै बोलू तैण्ढा मूँ सैंघै हुआ लोड़ी।” तेथा न बाद स्वर्गदूत मरियमा हागै न नौठा।
1	39	किछ़ रोज़ा बाद मरियम यहूदिया ज़िलै रै एकी पहाड़ी देश यहूदा रै एक नगरा बै एलीशिबैथा सैंघै मिलदी नौठी ज़ौखै जकर्याह रौहा ती।
1	40	होर तौखै ज़ाइआ मरियमै जकर्याह रै घौरा न तेइरी लाड़ी एलीशिबा बै नमस्कार केरी।
1	41	ज़ैबै एलीशिबै मरियमै री नमस्कार शुणी ता बच्च़ा तेसरै पेटा न पटीकू होर सौ पवित्र आत्मा न भौरूई।
1	42	होर इलिशिबै ज़ोरा सैंघै बोलू, “तू सैभी बेटड़ी मौंझ़ै धन्य सा, होर तेरै पेटा रा शोहरू भी धन्य सा!
1	43	मेरी तैंईंयैं ऐ केतरी इज्ज़ती री गैल सा कि मेरै प्रभु री आमा मुँभै मिलदी मूँ हागै आई सा।
1	44	हेर, ज़ाँ मैं तेरी नमस्कार शुणी ता शोहरू मेरै पेटा न खुशी सैंघै पटीकू।
1	45	तू धन्य सा, किबैकि तैं बशाह केरू कि परमेश्वरा ऐ गैला पूरी केरनी।”
1	46	तैबै मरियमै बोलू, “हांऊँ परमेश्वरै री प्रशंसा केरा सा।
1	47	हांऊँ उद्धार केरनु आल़ै परमेश्वरा न खुश हुई,
1	48	किबैकि तेइयै आपणी दीन-हीन दासी पैंधै कृपा-दृष्टि केरी । ऐबै न लेइया ज़ुगा-ज़ुगा ढौई लोका मुँभै धन्य बोलणा,
1	49	किबैकि सर्वशक्तिमान परमेश्वरै मेरी तैंईंयैं बड़ै-बड़ै कोम केरै सी, तेइरा नाँ पवित्र सा।
1	50	ज़ुणा परमेश्वरा न डौरा सी, तिन्हरी पीढ़ी-पीढ़ी ढौई परमेश्वरै री दया बणी रौहणी।
1	51	हेरा, तेइयै आपणी ताकत रिहाई, ज़ुणा आपणै आपु बै बड़ा होर ताकतवर बुझ़ा ती, प्रभुऐ ते तितर-बितर केरै।
1	52	परमेश्वरै राज़ै राज़गद्दी न हटायै, होर दीन मांहणु रा आदर केरु।
1	53	परमेश्वरै भूखै म्हणू शोभली च़ीज़ा सैंघै तृप्त केरै, होर सेठ मांहणु खाली हौथ वापस भेज़ै।
1	54	परमेश्वरै आपणै सेवक इस्राइलै री मज़त केरी, कि सौ आपणी तेसा दया बै याद केरला,
1	55	ज़ो अब्राहम होर तेइरै खानदाना पैंधै सदा रौहणी, ज़ैण्ढा कि प्रभुऐ आसरै बुज़ुर्गा बै बोलू सा।”
1	56	मरियम लगभग त्रा म्हीनै ढौई इलिशिबा सैंघै रौही होर तेथा न बाद आपणै घौरा बै वापस नौठी।
1	57	तैबै एलीशिबै रै सुज़णै रै ध्याड़ै पूरै हुऐ, होर तेसै एकी बेटै बै जन्म धिना।
1	58	ज़ैबै तेसरै पड़ोसियै होर रिश्तैदारै शुणू कि प्रभुऐ तेसा पैंधै केतरी दया केरी सा तैबै तिन्हैं तेसा सैंघै खुशी मनाई।
1	59	ज़ैबै शोहरू औठ रोज़ा रा हुआ, तैबै ते तेइरा खतना केरदै आऐ होर तेइरा नाँ तेइरै बापू रै नाँ पैंधै जकर्याह रखणा च़ाहा ती।
1	60	परन्तु तेइरी आमा इलिशिबै बोलू, “नैंई ऐईरा नाँ यूहन्ना रखणा।”
1	61	तिन्हैं लोकै इलिशिबा बै बोलू, “तेरै रिश्तैदारा मौंझ़ै कौसी रा ऐण्ढा नाँ नी ऑथि।”
1	62	तैबै तिन्हैं शोहरू रै बापू न इशारै सैंघै पुछ़ू, “कि तू ऐई शोहरू रा कि नाँ रखणा च़ाहा सा?”
1	63	तेइयै लिखणै री पौटी मँगाई होर तेथा पैंधै लिखू, “ऐईरा नाँ यूहन्ना सा,” तैबै सैभी बै बोहू हैरानी हुई।
1	64	तैबै एकदम जकर्याह गैला केरदा लागा होर परमेश्वरा रा धन्यवाद केरदा लागा।
1	65	तेई रै औरै-पौरै रौहणु आल़ै लोका डौरै होर एसा गैलै री खबर यहूदिया रै सारै पहाड़ी देशा न फैली।
1	66	सब शुणनु आल़ै आपणै-आपणै मना न बिच़ार केरदै लागै, कि “ऐई शोहरू कैण्ढै होंणा होला।” किबैकि प्रभु रा अनुग्रह ऐई पैंधै सा।
1	67	तेई शोहरू रा बापू जकर्याह पवित्र आत्मा न भौरूआ होर, भविष्यवाणी केरदा लागा;
1	68	“इस्राइला रा प्रभु परमेश्वर धन्य सा, किबैकि तेइयै आपणै लोका पैंधै कृपा दृष्टि केरी होर तिन्हरा छुटकारा केरू सा।
1	69	होर आपणै सेवक दाऊदै रै खानदाना न, आसरी तैंईंयैं एक महान मुक्ति देणु आल़ा भेज़ू सा,
1	70	ज़ैण्ढा कि परमेश्वरै आपणै पराणै बौगतै रै पवित्र, भविष्यवाणी केरनु आल़ै रै द्वारा बोलू ती।
1	71	परमेश्वरै आसरै सैभ दुश्मन होर, बैरी रै हौथा न आसरा उद्धार केरू सा।
1	72	परमेश्वरै आपणै वायदै बै ज़ो आसरै बुज़ुर्गा सैंघै केरी ती, तेसा याद केरिया आपणै लोका पैंधै दया केरी।
1	73	सौहै वायदा परमेश्वरै आसरै बापू अब्राहमा सैंघै केरू ती।
1	74	“परमेश्वरा आसै दुश्मना रै हौथा न छ़ुड़ाणै ताकि, आसै नडौरै होईया परमेश्वरै री सेवा केरी सकलै।
1	75	ताकि आसै पवित्रता होर धार्मिकता सैंघै, ज़िंदगी भर परमेश्वरै री सेवा केरलै।
1	76	ओ शोहरुआ तौ परमप्रधाना री भविष्यवाणी केरनु आल़ा कहलाइणा, किबैकि तौ प्रभु रै ऐणै री तैंईंयैं लोका त्यार केरनै,
1	77	तौ परमेश्वरा रै लोका बै ऐ दैसणा कि, तेई तिन्हां बै कैण्ढै माफ़ केरना; होर तिन्हां बै पापा री माफी री तैंईंयैं सज़ा न कैण्ढै बच़ाई सका सी।
1	78	परमेश्वरै री बड़ी दया सैंघै, स्वर्गा न आसा पैंधै ज्योति च़मकणी।
1	79	ताकि ऐ ज्योति निहारै होर मौऊती रै डौरा न बेठैंदै लोका री तैंईंयैं पुजली होर, आसाबै शान्ति री बौतै औंढणै न बौत रिहाऐ केरली।”
1	80	शोहरू यूहन्ना बड़ा होंदा रौहू होर आत्मिक शक्ति न बढ़दा रौहू। बड़ै होंणै न बाद ज़ाँ तैंईंयैं तेइयै इस्राइली लोका मौंझ़ै आपणी सेवा शुरू नी केरी ताँ तैंईंयैं सौ सुनसान ज़ैगा न रौहू।
2	1	तिन्हां ध्याड़ै न अगस्तुस महाराज़ै रोमी देशै रै सैभी लोकै रै नाँ दर्ज़ केरनै रा हुकुम धिना।
2	2	ऐ पैहला नाँ दर्ज़ तेई बौगतै हुआ, ज़ैबै कविरिनियुस सीरिया देशा रा राज़पाल ती।
2	3	सैभ लोका राज़ै रै हुक्मै रै मुताबक आपणा-आपणा नाँ दर्ज़ केरनै री तैंईंयैं तेई शैहरा बै नौठै ज़ौखै तिन्हरै बुज़ुर्ग रौहा ती।
2	4	तैबै यूसुफ भी ज़ो दाऊदै रै खानदाना रा ती, गलील ज़िलै रै नासरत शैहरा न यहूदिया ज़िलै रै बैतलैहम शैहरा बै नाँ दर्ज़ केरदा नौठा।
2	5	सौ आपणी लाड़ी मरियमा सैंघै नौठा, ज़ो ऐबै सुज़दी ती, आपणा नाँ लिखान्दा नौठा।
2	6	ज़ैबै तै बैतलहम पूज़ै, तिन्हरी तैंईंयैं रौहणु आल़ै घौरा न कोई ज़ैगा नी ती, तैबै तै खुड़ा न रौहै, ज़ैबै मरियमै रै शोहरू ज़ोंणनै रै ध्याड़ै पूरै हुऐ।	WRONG ALIGNMENT
2	7	होर तेसै आपणै पैहलै बेटै बै जन्म धिना होर सौ फालड़ू न लपेटिया खुरली भीतरै रखू। ज़ुणीन लोका गौरु बै च़ारा देआ ती, किबैकि सराय न तिन्हरी तैंईंयैं ज़ैगा नी ती ऑथि।
2	8	तेई देशा न किछ़ फुआल तेसा राती न छेता न आपणै भेड़ै रै छ़ुण्डा री पौहरैदारी केरदै लागै ती।
2	9	तैबै एकदम प्रभु रा एक स्वर्गदूत तिन्हां सामनै प्रकट हुआ होर प्रभु री महिमा रा प्याशा तिन्हरै च़ोहू पासै च़मकू होर ते फुआल बोहू डौरै।
2	10	पर स्वर्गदूतै फुआला बै बोलू, “डौरदै मता; शुणा मूँ तुसाबै बड़ी खुशी रा समाद दैसणा ज़ो सभी लोकै री तैंईंयैं होंणी,
2	11	औज़ दाऊदै रै शैहर बैतलैहम नगरा न तुसरी तैंईंयैं एक मुक्ति देणु आल़ा पैदा हुआ सा होर ऐ मसीह प्रभु सा।
2	12	तुसरी तैंईंयैं तुंई री ऐ पछ़ियाण सा कि तुसा एक शोहरू फालड़ू न लपेटुआदा खुरली भीतरै हेरना।”
2	13	तैबै एकदम तेई स्वर्गदूता सैंघै बोहू सारै स्वर्गदूतै री मण्डली परमेश्वरै री स्तुति केरदी होर ऐण्ढी बोलदी हेरूई,
2	14	“स्वर्गा न परमेश्वरै री महिमा होर परमेश्वर बै खुश केरनु आल़ै, हर कोई बै धौरती पैंधै शान्ति लोड़ी हुई।”
2	15	ज़ैबै स्वर्गदूत तिन्हां हागै न स्वर्गा बै नौठै, ता ते फुआल आपु न ढुणुयै कि “एज़ा आसा बैतलैहम बै ज़ाइआ घैटीदी ऐ गैला हेरनी, ज़ो प्रभुऐ आसाबै दैसीदी सा।”
2	16	तिन्हैं फुआलै छ़ेकै ज़ाइआ मरियम, यूसुफ होर खुरली न रैखूदा सौ शोहरू हेरू।
2	17	इन्हां हेरिया फुआलै ज़ो गैला तेई शोहरू रै बारै न स्वर्गदूतै तिन्हां बै दसी ती सौ प्रकट केरी।
2	18	फुआलै री इन्हां गैला शुणिया सैभी शुणनु आल़ै बै बड़ी हैरानी हुई।
2	19	पर मरियमै ऐ सारी गैला आपणै मना न रैखी होर तिन्हरै बारै न सोच़दी रौही।
2	20	फुआलै ज़ो किछ़ शुणू होर हेरू तेथै री तैंईंयैं परमेश्वरै री जय-जयकार केरदै वापस नौठै। किबैकि स्वर्गदूतै तिन्हां बै ज़ैण्ढा बोलू ती सैभ किछ़ तैण्ढाऐ हुआ।
2	21	ज़ैबै शोहरू औठ रोज़ा रा हुआ, तैबै पुरोहितै तेइरा खतना केरू होर तेइरै आमा-बापूऐ यीशु नाँ रखू। ऐ नाँ स्वर्गदूतै यीशु रै पैदा होंणै न पैहलै दैसू ती।
2	22	ज़ैबै मूसै रै बिधाना रै मुताबक मरियम होर यूसुफै रै च़ोखै होंणै रै ध्याड़ै पूरै हुऐ ता तिन्हैं यीशु यरूश्लेम शैहरा रै मन्दिरा बै परमेश्वरा सामनै आंणु।
2	23	ज़ैण्ढा कि मूसै रै बिधाना न लिखू सा, “हरेक ज़ेठा शोहरू प्रभु री तैंईंयैं च़ोखै ठहरिणा।” तिन्हैं तैण्ढाऐ केरू।
2	24	होर मूसै रै बिधाना न लिखू सा: “कबूतरै रै दूई बच्च़ै या तिन्हां सांही दूई च़िड़ू री बलि च़ढ़ा।” एथै रै मुताबक मरियम होर यूसुफ भी बलि च़ढ़ाँदै नौठै।
2	25	यरूश्लेम शैहरा न शमौन नाँ रा एक मांहणु रौहा ती। सौ धर्मी होर बड़ा भक्त ती। तेई आँध्रै पवित्र आत्मा ती। सौ तेई बौगता बै हेरदा लागा ती कि ज़ैबै इस्राइलै रै लोका बै तसल्ली देणु आल़ा मसीहा ऐणा।
2	26	पवित्र आत्मै तेइबै दसू ती कि ज़ैबै तैंईंयैं सौ परमेश्वरै भेज़ै दै मसीह बै नी हेरला तैबै तैंईंयैं तैई नी मौरना।
2	27	पवित्र आत्मै रै बोलणै सैंघै सौ मन्दिरा बै आऊ होर तेई ध्याड़ै न मरियम होर यूसुफै मूसै रै बिधाना न दैसीदी गैला बै पूरा केरनै री तैंईंयैं यीशु मन्दिरा बै आंणु।
2	28	तैबै शमौने यीशु आपणै फाह्ड़ै न च़कू, होर परमेश्वरा रा धन्यवाद केरिया बोलू:
2	29	“हे प्रभु, आपणै वायदै रै मुताबक, आपणै ऐई नोकरा बै शान्ति सैंघै मौरनै दैआ।
2	30	किबैकि मैं मुक्तिदाता हेरू सा, ज़ुणिबै तैं सैभी लोका बै बच़ाणै री तैंईंयैं भेज़ूदा सा।
2	31	ज़ो कि तैं सैभी लोकै रै सामनै त्यार केरू सा।
2	32	तेई एक प्याशा सांही होंणा ज़ो परमेश्वरा री सच़ाई बै होरी ज़ाति सामनै प्रकट केरनी, होर तेई इस्राइली रा आदर केरना, होर तेरै इस्राइलै रै लोकै री तैंईंयैं महिमा री बजहा होंणा।”
2	33	शमौन यीशू रै बारै न ज़ो किछ़ बोलदा लागा ती तेई शुणिया यीशु रै आमा-बापू हैरान हुऐ।
2	34	शमौनै तिन्हां बै आशीष धिनी, होर तेइरी आमा मरियमा बै बोलू, “हेर परमेश्वरै ऐ निश्चय केरू सा कि ऐई शोहरू री बजहा न बोहू सारै इस्राइली लोका परमेश्वरा न दूर होंणै होर दुज़ै लोका परमेश्वरा धिराबै फिरना होर बोहू सारै लोका तेइरा बरोध केरना।
2	35	तैबै बोहू सारै लोकै रै दिला आँध्रै ज़ो विच़ार सी ते प्रकट होंणै। ज़ो बर्ताव लोका तेई सैंघै केरना तेतै री बजहा न तौभै बड़ा भारी दु:ख होंणा।”
2	36	भविष्यवाणी केरनु आई बेटड़ी हन्ना बी तेई बौगतै मन्दिरा न ती। सौ अशेरै रै गोत्रा न ती। तेसरै बापू रा न फनुएल ती होर सौ बूढ़ी ती। सौ विधवा ती किबैकि ब्याह रै सौत बौर्षा बाद तेसरा लाड़ा मुँआ ती।
2	37	तेसरी उम्र चौरासी बौर्ष ती होर सौ हाज़ी बी विधवा ती। सौ मन्दिरा बै छ़ौड़िआ कोइँछ़ै नी ती ज़ाँदी। सौ रात ध्याड़ व्रत रखिया होर प्रार्थना केरिया मन्दिरा न परमेश्वरै री पूजा केरा ती।
2	38	ज़ौस बौगतै शमौन मरियम होर यूसुफा सैंघै गैला केरदा लागा ती, हन्ना बी तेई बौगतै तौखै पुजी होर परमेश्वरै रा धन्यवाद केरदी लागी। तेसै एज़िया यीशू रै बारै न तिन्हां सैभी बै दैसू ज़ो यरूश्लेम शैहरा रै लोका बै छड़ाणू आल़ै मसीहा रा इंतज़ार केरदै लागै ती।
2	39	होर ज़ैबै ते प्रभु रै बिधाना रै सारै कोम-काज़ निबटाइया यूसुफ होर मरियम गलीली ज़िला न आपणै शैहर नासरता बै वापस नौठै।
2	40	शोहरू यीशू परमेश्वरै री दया सैंघै शरीर होर बुद्धि न बढ़दा रौहू किबैकि परमेश्वरा रा अनुग्रह तेई पैंधै ती।
2	41	यीशू रै आमा-बापू हर साल फसह री जाच मनाँदै यरूश्लेम शैहरा बै ज़ा ती।
2	42	यीशू ज़ैबै बारा बौर्षा रा हुआ ता ते आपणी रीति रै मुताबक फसह री जाच मनाँणै री तैंईंयैं यरूश्लेम शैहरा बै नौठै।
2	43	जाच़ खत्म होईया ज़ैबै यीशु रै आमा-बापू वापस नासरता बै आऐ ता यीशू यरूश्लेम शैहरा न रुकु, पर यीशू रै आमा-बापू एसा गैल नी ति ज़ाणदै।
2	44	यीशू रै आमा-बापुयै ऐ सोच़ू कि यीशू होरी मांहणु सैंघै होला। सौंझ़की ढौई ज़ैबै यीशू तिन्हां न नी हेरूआ ता ते आपणै सैंघी होर रिश्तैदारा ज़ोंदरै यीशू बै तोपदै लागै।
2	45	ज़ैबै यीशू तिन्हां बै नी मिलू ता ते तेइबै तोपदै-तोपदै यरूश्लेम शैहरा बै वापस आऐ।
2	46	तिन्हां बै यीशू त्रा रोज़ा बाद मन्दिरा रै ब्राम्दै न धर्मगुरू री गैला शुणदा होर तिन्हां सैंघै स्वाल केरदा मिलू।
2	47	ज़ेतरै बी मांहणुयै यीशू री गैला शुणी ते तेइरी री समझ़दारी होर स्वालै रै ज़वाब देणै रै तरीकै हेरिया हैरान ती कि ऐ ऐतरी समझ़दारी री गैला कौखै न केरा सा।
2	48	यीशू रै आमा-बापूऐ ज़ैबै सौ हेरू ता ते हैरान हुऐ। तेइरी आमा मरियमै यीशू बै बोलू, “बेटैआ, तैं आसा सैंघै ऐण्ढा किबै केरू? तेरा बापू ता हांऊँ तौभै तोपदै-तोपदै केतरै परेशान ती।”
2	49	तैबै यीशुऐ तिन्हां बै बोलू, “तुसै मुँभै किबै तोपा सी, कि तुसै नी ज़ाणदै कि मुँभै आपणै बापू रै घौरा न होंणा चेहिऐ?”
2	50	पर ज़ो गैल यीशुऐ तिन्हां बै बोली सौ गैल तिन्हैं नी समझ़ी।
2	51	तैबै न बाद यीशू आपणै आमा-बापू सैंघै नासरता बै वापस नौठा होर आपणै आमा-बापू री गैल मनदा रौहू। पर तेइरी आमै ऐ सारी गैला दिला न डाही।
2	52	यीशु बुद्धि होर शरीरा न बढ़दा रौहू। परमेश्वर होर लोका रा अनुग्रह तेई पैंधै ती।
3	1	तिबिरियुस महाराज़ै रै राज्य रै पँध्रुऐ बौर्षा न ज़ैबै पुन्तियुस पिलातुस यहूदिया देशा रा राज़पाल ती। तेई बौगता न हेरोदेस तेसा रियासता रै च़ार इलाकै मौंझ़ै अनतिपास, गलील ज़िलै रा राजा ती। हेरोदेसा रा भाई फिलिप्पुस, इतुरैया होर त्रखोनितिस इन्हां दुई इलाकै रा राजा ती। लिसानियास अबिलेनै इलाकै रा राजा ती।
3	2	ज़ैबै हन्ना होर कैफा यरूश्लेम शैहरा न माहापुजारी ती, तेई बौगतै परमेश्वर रा सन्देश सुनसान ज़ैगा न जकर्याह रै बेटै यूहन्ना हागै पुजू।
3	3	तैबै यूहन्ना यरदन नौइ रै औरलै-पौरलै सारै इलाकै न ज़ाइआ पापै री माफी री तैंईंयैं मन बदलावा रै बपतिस्मा रा प्रचार केरदा लागा।
3	4	ऐ भविष्यवक्तै यशायाह आपणी कताबा न यूहन्नै रै बारै न ऐ लिखू सा: “सुनसान ज़ैगा न एक पुकारनू आल़ै री आवाज़ शुणिदी लागी सा, प्रभु री तैंईंयैं बौत त्यार केरात्, तेइरी सड़का सीधी बणात।
3	5	हरेक घाटी भौरूई लोड़ी, होर सैभै ढौग ता धारा निशटी केरिनी, होर ज़ो डैंगा सा सौ सिधा केरिना होर ज़ो उथड़ा-निष्टा सा सौ बराबर केरुआ लोड़ी।
3	6	हर ज़ैगा लोका हेरना कि परमेश्वर लोका बै कैण्ढै बच़ा सा।”
3	7	ज़ो लोकै री भीड़ यूहन्ना हागै बपतिस्मै लेंदी एज़ा ती, तिन्हां बै सौ बोला ती, “तुसै ज़हरीलै कीड़ै रै शोहरु सांही सी, तुसाबै कौसियै नी दसु कि एक रोज़ परमेश्वरा तुसा रै पापा री तैंईंयैं तुसाबै सज़ा देणी। ऐण्ढा मता सोच़दै कि तुसा बची जाँणा?
3	8	सबूत देआ कि तुसै सच़ीऐ पापा न पश्चाताप केरू सा। होर आपणै-आपणै मना न ऐ मता सोच़ा, कि आसरा बापू अब्राहम सा; किबैकि हांऊँ तुसा न सच़ बोला सा परमेश्वर इन्हां पात्थरा न अब्राहमा री तैंईंयैं औलाद पैदा केरी सका सा।
3	9	परमेश्वर तुसाबै सज़ा देणै री तैंईंयैं त्यार बेशु सा, ज़ैण्ढै एक मांहणु फ़ौल़ नी देणै आल़ै बूटै रै जलाड़ै बै काटा सा, तैण्ढाऐ परमेश्वरै ते लोका बी आँगी केरिया औगी न पाणै ज़ो शोभलै कोम नी केरा सी।”
3	10	तैबै लोकै यूहन्ना न पुछ़ू, “परमेश्वरै री सज़ा न बचणै री तैंईंयैं आसा कि केरना?”
3	11	यूहन्नै तिन्हां बै बोलू, “ज़ुणी हागै दुई कुरतै सी ता एक सौ तेई मांहणु बै देला ज़ुणी हागै नी ऑथि होर ज़ुणी हागै खाँणै बै सा सौ तिन्हां सैंघै बौंडला ज़ुणी हागै नी ऑथि।”
3	12	किछ़ च़ुँगी लेणु आल़ै भी बपतिस्मा लेन्दै आऐ, होर तिन्हैं यूहन्ना न पुछ़ू, “ओ गुरू जी, आसा कि केरना?”
3	13	यूहन्नै तिन्हां बै बोलू, “ज़ेतरी च़ुँगी सरकारै ठहराई दी सा तेथा न ज़ादा मता लेंदै।”
3	14	तैबै किछ़ सपाई भी बोलदै लागै, “आसै कि केरना?” यूहन्नै तिन्हां बै बोलू, “तुसै कौसी सैंघै ढैबुऐ देणै री तैंईंयैं ज़बरदस्ती मता केरदै, होर कौसी पैंधै झूठा दोष मता लांदै, आपणी कमाई न खुश रौहात्।”
3	15	ज़ैबै सैभै लोका मसीह री आश लाइया बेठैंदै ती होर सैभै आपणै-आपणै मना न यूहन्नै रै बारै न विचार केरदै लागैदै ती कि ऐ मसीह ता नी।
3	16	तैबै यूहन्नै तिन्हां सैभी बै बोलू, “हांऊँ ता तुसाबै पाणियै लाइया बपतिस्मा देआ सा पर सौ छ़ेकै ऐणु आल़ा सा ज़ो मूँ न शक्तिशाली सा। हांऊँ ता एस लायक बी नी ऑथि कि तेइरै बूटै रै तस्मै खोलनू। तेई तुसाबै पवित्र आत्मा होर औगी सैंघै बपतिस्मा देणा।
3	17	तेइरा शूप तेइरै हौथा न सा। तेई आपणा खौल़ शोभली तैरहै साफ केरना। तेई गेहूँ भूज़ा न आँगी केरिया आपणी कोठड़ी न डाहणै होर भूज़ नैंई हिशणु आई औगी न फुकणा।”
3	18	यूहन्ना ऐण्ढै तैरहै बोहू सारी शिक्षा देइया लोका बै खुशी रा समाद शुणादा रौहू।
3	19	पर ज़ैबै यूहन्नै हेरोदेस राज़ै बै तेइरै भाई फिलिप्पुसै री लाड़ी हेरोदियासा सैंघलै बुरै कोमै रै बारै न झ़िड़कू,
3	20	ता हेरोदेसै राज़ै यूहन्ना बै जेला न पाईआ एथा न बी बुरा कोम केरू।
3	21	पर यूहन्नै रै जेल होंणै न पैहलै एक रोज़ ज़ैबै बोहू लोकै बपतिस्मा लेऊ, ता यीशुऐ बी बपतिस्मा लेऊ। ज़ैबै यीशु प्रार्थना केरदा लागा तैबै स्वर्ग खुलू।
3	22	तैबै न बाद पवित्र आत्मा कबूतरै रै रूपा न आत्मा आपु पैंधै उतरी होर स्वर्गा न एक आवाज़ हुई “तू मेरा प्यारा बेटा सा, हांऊँ तौ न खुश सा।”
3	23	ज़ैबै यीशुऐ लोका मौंझ़ै आपणी सेवा केरनी शुरू केरी, तैबै ते लगभग तीह बौर्षै रै ती। लोका यीशु बै यूसुफा रा बेटा समझा ती। यूसुफ एली रा बेटा ती,
3	24	एली मताता रा बेटा ती। मतात लेवी रा बेटा ती, लेवी मलकी रा बेटा ती, मलकी यन्ना रा बेटा ती, होर यन्ना यूसुफा रा बेटा ती,
3	25	यूसुफ मतित्याह रा बेटा ती। मतित्याह आमोसा रा बेटा, आमोस नहूमा रा बेटा ती। नहूम असल्याह रा बेटा होर असल्याह नग्‍गई रा बेटा ती,
3	26	नोगहा माता रा बेटा ती, मात मत्तित्याह रा बेटा ती, मत्तित्याह शिमी रा बेटा, शिमि योसेखा रा बेटा होर योसेख योदाह रा बेटा ती,
3	27	योदाह यूहन्ना रा बेटा ती, योना रेसा रा बेटा, रेसा जरूब्बाबिला रा बेटा ती। जरूब्बाबिल शालतियेला रा बेटा होर शालतिएल नेरी रा बेटा ती,
3	28	नेरी मलकी रा बेटा ती। मलकी अद्दी रा बेटा ती, अद्दी कोसामा रा बेटा ती। कोसाम इलमोदामा रा बेटा होर इलमोदामा रा होर सौ एरा रा बेटा ती,
3	29	ऐ यहोशू रा बेटा ती। यहोशू इलाज़ारा रा बेटा, इलाज़ार योरीमा रा बेटा ती। योरीम मताता रा बेटा होर मतात लेवी रा बेटा ती,
3	30	लेवी शमौना रा बेटा ती। शमौन यहूदा रा बेटा, यहूदा यूसुफा रा बेटा ती। युसूफ योनाना रा बेटा होर योनान इलयाकीम रा बेटा ती,
3	31	इलयाकीम मलेआह रा बेटा ती। मलेआह मिन्नाह रा बेटा, मिन्नाह मतता रा बेटा ती। मतता, नातान रा बेटा होर नातान दाऊदा रा बेटा ती,
3	32	दाऊद यिशै रा बेटा ती। यिशै ओबैदा रा बेटा, ओबैद बोआज़ा रा बेटा ती। बोआज़ सलमोना रा होर सलमोन नहशोन रा बेटा ती।
3	33	नहशोन अम्मीनादाबा रा बेटा ती। अम्मीनादाब आदमीना रा बेटा, होर आदमीन अरनी रा, अरनी हेस्रोन रा बेटा ती, हिस्रोन फिरिया रा बेटा होर पेरेस यहूदा रा बेटा ती,
3	34	यहूदा याकूबा रा बेटा ती। याकूब इसहाका रा बेटा ती, इसहाक अब्राहमा रा बेटा ती। अब्राहम तिरह रा बेटा ती होर तिरह नाहोरा रा बेटा ती,
3	35	नाहोर सरूगा रा बेटा ती। सरूग रऊ रा बेटा, रऊ फिलिगा रा बेटा ती, फिलिग एबिरा रा बेटा ती होर एबिर शिलह रा बेटा ती,
3	36	शिलह केनाना रा बेटा ती। केनान अरफक्षदा रा बेटा ती, अरफक्षद शेम रा बेटा ती। शेम नूहा रा बेटा होर नूह लिमिक रा बेटा ती।
3	37	लिमिक मथूशिलह रा बेटा ती। मथूशिलह हनोका रा बेटा ती, हनोक यिरिदा रा बेटा ती, यिरिद महललेला रा बेटा होर महललेल केनाना रा बेटा ती,
3	38	होर सौ एनोशा रा बेटा ती। एनोश शेता रा बेटा ती, शेतै आदमा रा बेटा होर आदम परमेश्वरै बणाऊ ती।
4	1	यीशु पवित्र-आत्मा न भौरूइया, यरदन नौई न वापस आऐ होर पवित्र आत्मै यीशु सुनसान ज़ैगा न घुमाऊ।
4	2	तौखै शैतानै चाल़ी ध्याड़ी तैंईंयैं यीशु री परीक्षा केरदा रौहू। इन्हां रोज़ा न यीशुऐ किछ़ नी खाऊ। ज़ैबै ऐ ध्याड़ै पूरै हुऐ ता यीशु बै भूख लागी।
4	3	तैबै शैतानै यीशु बै बोलू, “अगर तू परमेश्वरा रा बेटा सा ता इन्हां पात्थरा बै रोटी बैणनै बै बोल।”
4	4	पर यीशुऐ शैताना बै बोलू, “पवित्र शास्त्रा न ऐ लिखू सा ‘मांहणु रोटिए लाइया केल्ही ज़िन्दै नी रौहणा’।”
4	5	तैबै शैतानै यीशु नेऊ होर एकी घड़ी न दुनियै रै सारै राजपाठ रिहाऐ।
4	6	तेथा न बाद शैतानै यीशु बै बोलू, “मूँ राज़पाठा रा हक तौभै देणा, किबैकि ऐ सैभ किछ़ मेरा सा, हांऊँ ज़ुणिबै देंणा चाहा सा तेइबै देई सका सा।
4	7	अगर तू मुँभै प्रणाम केरला ता, मूँ इन्हां सैभी राज़पाठा रा हक तौभै देणा।”
4	8	प्रभु यीशुऐ शैताना बै ज़वाब धिना, “पवित्र शास्त्रा न ऐ लिखू सा: ‘तू सिर्फ़ आपणै प्रभु परमेश्वरा बै प्रणाम केर; होर तेइरी पूजा केर’।”
4	9	तैबै शैतानै प्रभु यीशुऐ यरूश्लेम मन्दिरै री सैभी न उथड़ी ज़ैगा पैंधै नेऐ होर बोलू, “अगर तू परमेश्वरा रा बेटा सा ता आपु बै औखै न ढौगै शेट।
4	10	किबैकि पवित्र शास्त्र बाइबला न ऐ लिखू सा, ‘परमेश्वरा आपणै स्वर्गदूता बै हुक्म देणा, ताकि ते तौभै बच़ालै’
4	11	होर तिन्हां तू आपणै हौथा न च़कणा ताकि तेरी ज़ोंघा न पात्थरै लाइया ठोकर नी लागी लोड़ी।”
4	12	यीशुऐ शैताना बै ज़वाब धिना, “पवित्र शास्त्रा न ऐ बी बोलूआ सा तू आपणै प्रभु परमेश्वरै री परख हेरेई केरदा।”
4	13	ज़ैबै शैतानै हर तैरहा न यीशु री परीक्षा केरी ता शोभला मौका मिलणै तैंईंयैं शैतान किछ़ बौगतै री तैंईंयैं यीशु हागै न भैगू।
4	14	तैबै यीशु आत्मा री शक्ति न भौरूइया गलील ज़िलै बै वापस आऐ होर ज़ो किछ़ यीशु केरा ती तेथै री खबर बोणै री औगी सांही सारै देशा न फैली।
4	15	यीशु यहूदी आराधनालय न उपदेश देआ ती होर सैभ लोका यीशु री सराहणा केरा ती।
4	16	एथा न बाद यीशु नासरत नगरा बै वापस आऐ ज़ौखै ते होछ़ै न बड़ै हुऐ ती होर आपणै रीति-रिवाज़ै रै मुताबक बशाँ रै ध्याड़ै आराधनालय न ज़ाइआ पवित्र शास्त्र पौढ़नै री तैंईंयैं खड़ै हुऐ।
4	17	तैबै यीशु हागै यशायाह भविष्यवक्तै री कताब पौढ़नै री तैंईंयैं धिनी, यीशुऐ कताबै री सौ ज़ैगा खोली ज़ौखै ऐ लिखू ती,
4	18	“प्रभु री आत्मा मूँ पैंधै सा, किबैकि परमेश्वरै मूँ पैंधै अभिषेक केरू कि गरीबा बै खुशी रा समाद देणै री तैंईंयैं हांऊँ चुनू सा, गुलाम आज़ाद केरिनै, कांणै हेरदै लागणा, दु:खी होर लाचार लोका तिन्हां पैंधै ज़ुल्म केरनु आल़ै न बच़ाइणै,
4	19	होर परमेश्वरा रा आपणै लोका पैंधै दया केरनै रा बौगत आऊ सा। एसा गैला प्रगट केरनै री तैंईंयैं परमेश्वरै हांऊँ भेज़ू सा।”
4	20	एथा न बाद यीशुऐ कताब बन्द केरी होर सेवकै रै हौथा न कताब देइया बेठै। तैबै आराधनालय रै सैभ लोका यीशु धिरै भाल्दै लागै।
4	21	तैबै यीशु तिन्हां बै बोल्दै लागै, “औज़ ज़ो पवित्र शास्त्रा न तुसै शुणु सौ ऐबै पूरा हुआ।”
4	22	तौखै बेठैंदै सैभी लोकै यीशु री सराहणा केरी होर तिन्हरै मुँहा न निकुणू आई ज्ञानै री गैला शुणिया सैभै हैरान ती। ते एकी दूज़ै बै बोलदै लागै, “ऐ कैण्ढै होई सका सा कि ऐ यूसुफा रा बेटा नी ऑथि”
4	23	यीशुऐ तिन्हां बै बोलू, “तुसा मूँ सैंघै ऐ कहावत ज़रूर बोलणी, ‘बैध ज़ी, पहिलै आपणै आपु बै ठीक केर!’ ज़ो च़मत्कार तैं कफरनहूम शैहरा न केरै तिन्हां औखै आपणै शैहरा न बी केर।”
4	24	तेइयै बोलू, “हांऊँ तुसाबै सच़ बोला सा, कि कोई भविष्यवाणी केरनु आल़ै री आपणै देशा न इज्ज़त नी होन्दी।
4	25	ऐ सच़ सा कि ज़ैबै परमेश्वरै रै भविष्यवाणी केरनु आल़ा एलिय्याह रै बौगता न साढ़ै त्रा बौर्षा तैंईंयैं स्वर्ग बंद रौहु, औखै तैंईंयैं कि सारै इस्राइल देशा न अकाल पौऊ, तैबै इस्राइला न ऐतरी बोहू विधवा ती ज़ौसबै मज़ती री ज़रूरत ती।
4	26	पर परमेश्वरै एलिय्याह बै तिन्हां न कौसी बी यहूदी विधवा हागै नी भेज़ू पर सिदोन शैहरा रै सारफत ग्राँ री विधवा हागै भेज़ू ज़ो यहूदी नी ती ऑथि।
4	27	होर एलीशा भविष्यवाणी केरनु आल़ै रै बौगता न इस्राइला देशा न बोहू सारै कोढ़ी ती पर तेइयै तिन्हां न कोई बी ठीक नी केरू, सिर्फ़ सीरिया देशा रा नामान कोढ़ी ठीक केरू ज़ुण कि यहूदी नी ती ऑथि।”
4	28	आराधनालय रै लोकै ज़ैबै ऐ गैला शुणी ता ते झ़िकुऐ।
4	29	तिन्हैं लोकै उठिया यीशु शैहरा न बाहरै खोलू होर सौ एकी ढौगा पैंधै बै नेऊ। ज़ुणी पैंधै सौ शैहर बैंणू ती, एथा न बाद ते यीशु बै ढौगै भ्याँऊ शेटिया मकाणा च़ाहा ती।
4	30	पर यीशु तिन्हां मौंझ़ै न निकतै होर तौखै न भैगै।
4	31	तैबै प्रभु यीशु गलील ज़िलै रै कफरनहूम शैहरा बै नौठै होर बशाँ रै ध्याड़ै आराधनालय न जाईया उपदेश देंदै रौहै।
4	32	तौखै भी लोका यीशु रै उपदेश शुणिया हैरान हुऐ किबैकि यीशु आपणै वचना बै पूरै अधिकारा सैंघै बोला ती।
4	33	एक रोज़ ज़ैबै यीशु आराधनालय न एक मांहणु ती, ज़ुणीन बुरी आत्मा ती होर सौ ज़ोरा सैंघै क्रींजा मारीया बोलदा लागा,
4	34	“ओ नासरतै रै यीशु मेरा होर तेरा कि सबंध? तू कि आसाबै परेशान केरदा आऊ सा? आसाबै नाश केरदा आऊ सा, हांऊँ जाँणा सा कि तू कुण सा? तू परमेश्वरा रा पवित्र मांहणु सा।”
4	35	यीशुऐ तेइबै झिड़काईया बोलू, “च़ुप रौह ऐई मांहणु न फ़ेटै निकल़!” तैबै तेई बुरी आत्मै सौ मांहणु धौरती पैंधै छ़ाटू होर तेईन निकती। सैभै लोका भाल्दै लागैदै ती।
4	36	ऊँई पैंधै सारै लोका हैरान होईया एकी होरा बै बोलदै लागै, “ऐईरै बोलणै न ऐण्ढी कि शक्ति सा कि बुरी आत्मा बै हुक्म देआ सा, होर निकल़ा सा।”
4	37	प्रभु यीशुऐ ज़ो किछ़ केरू तेथै री खबर औगी सांही सारै ज़िलै न फैली।
4	38	यीशु आराधनालय घौरा न ऐणै न बाद शमौनै रै घौरा बै नौठै। तौखै शमौनै री शौशु जौरे लाईया बीमार ती, सैभै लोका यीशु हागै अर्ज़ा केरदै लागै कि एसा बै ठीक केरा।
4	39	यीशु तेसरै माँज़ै हागै खड़ै होईया ज़ौरा न डाँटा सी होर सौ ठीक हुई होर सौ तिन्हरा आदर-खातर केरदी लागी।
4	40	ज़ैबै धुपा ऊड़दा लागा तैबै ते तेई ग्राँ रै सैभी बीमार मांहणु बै प्रभु यीशु हागै आंणदै लागै होर ते प्रभु यीशु रै छ़ुँगणै सैंघै ठीक होआ ती।
4	41	ज़ेतरै लोका बै बुरी आत्मा फसी ती, सौ बुरी आत्मा तिन्हां न ऐण्ढा बोलदै-बोलदै निकल़ा ती, “तू परमेश्वरा रा बेटा सा,” किबैकि ते जाँणा ती, कि प्रभु यीशु परमेश्वरै भेज़ूदा मसीह सा।
4	42	दोथी झिशा प्रभु यीशु एकी सुनसान ज़ैगा बै प्रार्थना केरदै ज़ाँदै लागै ता लोकै री बोहू बड़ी भीड़ तिन्हाबै तोपदी तिन्हां हागै पुजी होर प्रभु यीशु बै रोकदी लागी।
4	43	यीशुऐ तिन्हां बै बोलू, “मुँभै होरी नगरा न भी परमेश्वरा रै राज्य रा खुशी रा समाद शुनाणा जरूरी सा, किबैकि परमेश्वरै हांऊँ ऐई कोमै री तैंईंयैं भेज़ू सा।”
4	44	प्रभु यीशु गलील ज़िलै न यहूदिया रै आराधनालय न ज़ाइआ प्रचार केरदै रौहै।
5	1	एक रोज़ परमेश्वरा रा वचन शुणनै री तैंईंयैं ज़ैबै लोकै री भीड़ कठा हुई ता यीशु गन्नेसरतै री समुन्द्रा रै बौढ़ा न खड़ै हुऐ ती।
5	2	यीशुऐ समुन्द्रा रै बौढ़ा न दूई किश्ती लागीदी हेरी, होर मैच्छ़ी ढौकणु आल़ै आपणी किश्ती छ़ौड़िआ आपणै ज़ाला बै धोंदै लागैदै ती।
5	3	तिन्हां मौंझ़ै एक किश्ती शमौनै री ती, होर यीशु तेसा किश्ती न च़ढ़िया लोका बै उपदेश देंदै लागै।
5	4	उपदेश देणै न बाद यीशुऐ शमौना बै बोलू, “आपणी किश्ती डूगै पाणी बै च़ला होर मैच्छ़ी ढौकणै री तैंईंयैं ज़ाला शेट।”
5	5	तैबै शमौनै यीशु बै बोलू, “ओ गुरू ज़ी, आसै सारी रात मेहनत केरी पर किछ़ भी नी ढौकी पर तुसै बोला सी ता हांऊँ ज़ाला शेटणू।”
5	6	ज़ैबै पतरस होर तेइरै सैंघियै ज़ाला शेटू ता तिन्हैं ऐतरी बोहू मैच्छ़ी ढौकी कि तिन्हरै ज़ाल च़िरिदै लागै।
5	7	तैबै तिन्हैं दुज़ी किश्ती रै सैंघी भी मज़ती केरनै री तैंईंयैं इशारै केरिया शाधै होर तिन्हैं दुऐ किश्ती ऐतरी भौरी कि ते डूबनू आल़ी ती।
5	8	ऐई चमत्कार हेरिया शमौन पतरस यीशु री ज़ोंघा पैंधै पौऊ होर बोलू, “गुरू जी मूँ हागै न दूर ज़ाआत्, किबैकि हांऊँ पापी मांहणु सा।”
5	9	किबैकि ऐतरी मैच्छ़ी ढौकणै री बजहा न तेइबै होर तेइरै सैंघी बै बड़ी हैरानी हुई।
5	10	जब्दी रै बेटै याकूब होर यूहन्ना भी ज़ो शमौनै रै सैंघी ती, तिन्हां बै बी बड़ी हैरानी हुई होर तैबै यीशुऐ शमौना बै बोलू, “डौरदा मत, औज़ा न बाद मूँ तुसै मांहणु बै मेरा च़ेला बनाणा सिखाणै।”
5	11	तैबै तिन्हैं किश्ती बौढ़ा बै आंणी होर ते सैभ किछ़ छ़ौड़िआ यीशु पिछ़ै च़लै।
5	12	ज़ैबै सौ कोई नगरा न ती, ता हेरा, तौखै कोढ़ा न भौरु हुन्दा एक मांहणु आऊ, होर सौ यीशु बै हेरिया टुँबड़ै पौड़ू, होर अर्ज़ा केरी, “हे प्रभु अगर तुसै च़ाहलै ता मुँभै ठीक केरी सका सी।”
5	13	तैबै यीशुऐ कोढ़ी आपणै हौथा सैंघै छ़ुँगू होर बोलू, “हांऊँ च़ाहा सा कि तू ऐबरै ठीक लोड़ी हुआ।” तुरन्त तेइरा कोढ़ खत्म हुआ होर सौ ठीक हुआ।
5	14	तैबै यीशुऐ तेइबै हुक्म धिना, “एसा गैल तू कौसी बै हेरेई दसदा। पर ज़ाइआ यहूदी पुरोहिता बै रिहा होर कोढ़ा न ठीक हुऐदै लोका बै मूसै ज़ो बलि च़ढ़ाणै बै बोलू सा तेसा बै च़ढा ताकि लोक ज़ाणलै कि तू ठीक हुआ सा।”
5	15	पर यीशु रै बारै न केरीदी ऐ गैल औगी सांही फैलदी रौही होर लोकै री भीड़ यीशु री शिक्षा शुणनै री तैंईंयैं होर तिन्हरी बीमारी न ठीक होंणै री तैंईंयैं कठी होंदै रौही।
5	16	पर यीशु तिन्हां न दूर सुनसान ज़ैगा न ज़ाइआ प्रार्थना केरा ती।
5	17	एक रोज़ ज़ैबै यीशु उपदेश देंदै लागै ती, तैबै तौखै फरीसी पंथै रै किछ़ लोका होर यहूदी शास्त्री भी तौखै बेठैंदै ती ज़ो कि गलील होर यहूदिया देशा रै हरेक ग्राँ न होर यरूश्लेम शैहरा न आऐ ती। बीमारी न लोका बै ठीक केरनै तैंईंयैं प्रभु री शक्ति यीशु सैंघै ती।
5	18	तेई बौगतै किछ़ लोकै एक ध्रँगा रा मरीज़ माँज़ै पैंधै आंणु। तिन्हैं लोकै मरीज़ा बै घौरा भीतरै नेहणै होर यीशु सामनै रखणै री बड़ी कोशिश केरी।
5	19	पर लोकै री बड़ी भीड़ै री बजहा सैंघै ते मरीज़ा बै भीतरै नी नैंई सकै ता तिन्हैं घौरै रै छ़ापरा पैंधै च़ढ़िया किछ़ पौट पेच़ै होर सौ मरीज़ यीशु सामनै उतारू।
5	20	यीशुऐ तिन्हरा बशाह हेरिया तेई मरीज़ा बै बोलू, “ऐई बेटैआ तेरै पाप माफ हुऐ।”
5	21	तैबै शास्त्री होर फरीसी लोक आपु न बैहस केरदै लागै, “ऐ कुण सा ज़ो परमेश्वरै री निन्दा केरा सा? परमेश्वरै रै सिवाए कोई बी पापा बै माफ नी केरी सकदा।”
5	22	यीशुऐ तिन्हरै मनै रै विचार ज़ाणिया तिन्हां बै बोलू, “तुसै आपणै मना न किबै वहस केरदै लागै सी?”
5	23	सान कि सा, “ऐण्ढा बोलणा कि तेरै पाप माफ हुऐ या ऐण्ढा बोलणा सान सा उठ होर औंढदा लाग।”
5	24	पर तुसै ज़ाणि लेआ कि हांऊँ मांहणु रै बेटै बै एसा धौरती पैंधै पापा बै माफ केरनै रा भी हक़ सा। तेथा न बाद यीशुऐ ध्रँगै रै मरीज़ा बै बोलू, “हांऊँ तौभै बोला सा उठ होर आपणै माँज़ै च़किआ घौरा बै ज़ा।”
5	25	तैबै सौ मरीज़ एकदम उठु होर ज़ुणी माँज़ै पैंधै सौ सुता ती तेई माँज़ै च़किआ परमेश्वरै री जय-जयकार केरदै-केरदै आपणै घौरा बै नौठा।
5	26	तौखै बेठैंदै लोका बड़ै हैरान हुऐ होर परमेश्वरै री जय-जयकार केरदै लागै होर बोलदै लागै, “औज़ आसै नौखी गैला हेरी।”
5	27	एथा न बाद यीशु शैहरा न बाहरै नौठै होर एक लेवी नाँ रा मांहणु च़ुँगी लेणै री च़ोऊकी हागै बेठादा हेरू होर तेइबै बोलू, “मूँ सैंघै च़ला होर मेरा च़ेला बैण।”
5	28	तैबै सौ सैभ किछ़ छ़ौड़िआ उठु होर यीशु पिछ़ै च़लू।
5	29	बादा न लेवियै आपणै घौरा न यीशु री तैंईंयैं एक बड़ी धाम रखी। सैभै च़ुँगी लेणू आऐ होर होरी लोकै री एक बोहू बड़ी भीड़ यीशु सैंघै रोटी खाँदी बेठी ती।
5	30	फरीसी होर शास्त्री यीशु रै च़ेले न पुछ़दै लागै, “तुसै च़ुँगी लेणू आल़ै सैंघै होर पापी लोका सैंघै किबै खा पीआ सी?”
5	31	यीशुऐ तिन्हां बै ज़वाब धिना, “ठीक मांहणु बै बैदै री ज़रूरत नी होंदी पर बीमार मांहणु बै बैदै री ज़रूरत होआ सा।”
5	32	यीशुऐ बोलू, “तैण्ढाऐ हांऊँ धर्मी री तैंईंयैं नी, बल्कि पापी री तैंईंयैं आऊ सा ताकि ते आपणै पापा बै छ़ौड़लै।”
5	33	तिन्हैं यहूदी नेतै यीशु बै बोलू, “यूहन्नै रै च़ेले ता बार-बार ब्रत रैखा सी होर प्रार्थना केरा सी, फरीसी लोकै होर रै च़ेले भी कई बार ब्रत रखा सी, पर तेरै च़ेले ता खाँदै-पींदै रौहा सी।”
5	34	तैबै यीशुऐ तिन्हां बै बोलू, “ज़ाँ ढौई लाड़ा सैंघै सा कि तुसै बराती न ब्रत कराई सका सी?”
5	35	पर तिन्हां ध्याड़ै ऐणा ज़ैबै लाड़ा बराती न लग केरिना तैबै तिन्हां ब्रत केरना।
5	36	यीशुऐ तिन्हां बै एक होर उदाहरण बी दसू “कोई बी मांहणु नोंऊँऐं कपड़ै रा टौला पराणै झिकड़ै न कोई नी लाँदा। अगर तैण्ढा केरला ता नोंऊँऐं कपड़ै पैहलै न बी ज़ादा च़िरिना।
5	37	तैण्ढाऐ न कोई मांहणु नोंऊँआं अँगूरा रा रस च़ंबड़ै री पराणी खौलड़ी न भौरदा। अगर ऐण्ढा केरलै ता नोंऊँऐं अँगूरा रा रसा पराणी खौलड़ी भोनणी होर अँगूरा रा रस ता थैली दुऐ नष्ट होंणी।
5	38	पर नोंऊँआं अँगूरा रा रस च़ंबड़ै री नोऊँई थैली न भौर न पौड़ा सा।
5	39	होर ज़ुणियै पराणा अँगूरा रा रस पीऊ सा सौ नोंऊँआं अँगूरा रा रस नी पीणा च़ाँहदा। किबैकि सौ ऐण्ढा बोला सा, पराणा ऐ अँगूरा रा रस शोभला सा।”
6	1	एक रोज़ बशाँ रे ध्याड़ै न यीशु नाज़ै रै छेतै हागै ज़ाँदै लागै ती। तैबै तिन्हरै च़ेले सीला चोड़िया, होर हौथै लाइया मौल़ी-मौइया खाँदै लागै ती।
6	2	तैबै किछ़ फरीसी लोकै यीशु बै बोलू, “तुसै ऐई कोमा बै किबै केरा सी ज़ो बशाँ रे ध्याड़ै न केरना ठीक नी ऑथि।”
6	3	यीशुऐ तिन्हां बै ज़वाब धिना, “ज़ैबै दाऊद होर तेइरै सैंघी भूखै ती ता दाऊदै कि केरू? कि तुसै तेइरै बारै न पौढ़ू?
6	4	सौ परमेश्वरै रै तोम्बू बै नौठा होर परमेश्वरा बै च़ढ़ाईदी रोटी खाई होर आपणै सैंघी बै भी धिनी ज़ुणिबै कि सिर्फ़ पुरोहित केल्है खाई सका ती।”
6	5	यीशुऐ तिन्हां बै ऐ बी बोलू, “मांहणु रा बेटा बशाँ रे ध्याड़ै रा भी प्रभु सा।”
6	6	एक होरी बशाँ रै ध्याड़ै न यीशु आराधनालय न ज़ाइआ उपदेश देंदै लागै ती। तौखै एक शुकेंदै हौथा आल़ा मांहणु ती।
6	7	शास्त्री होर फरीसी यीशु पैंधै दोष लाणै रा मौका तोपदै लागै ती कि यीशु बशाँ रे ध्याड़ै न शुकेंदै हौथा आऐ बै ठीक केरा सा कि नी।
6	8	यीशु तिन्हरै मनै रै बिचार बै जाँणा ती। यीशुऐ शुकेंदै हौथा आल़ै मांहणु बै बोलू, “उठ, औखै सैभी रै सामनै खड़ा हो! सौ उठु होर मौंझ़ै खड़ा हुआ।”
6	9	यीशुऐ तिन्हां लोका बै बोलू, “हांऊँ तुसा न पुछ़ा सा कि बशाँ रै ध्याड़ै न भला केरना ठीक सा कि बुरा केरना? ज़िंदगी बच़ाणी या नाश केरनी?”
6	10	यीशुऐ तिन्हां सैभी धिरै हेरू होर तेई मांहणु बै बोलू, “आपणा हौथ आगै केर। तेई मांहणुऐ आपणा हौथ आगै केरू होर सौ भी बिलकुल ठीक हुआ।”
6	11	धर्मगुरू होर फरीसियै हेरिया झ़िकुऐ होर आपु न बैंहस केरदै लागै कि आसा यीशु रै खिलाफ़ कि केरना।
6	12	तिन्हां ध्याड़ै न यीशु ढौगा पैंधै प्रार्थना केरदै नौठै होर पूरी रात परमेश्वरा सैंघै प्रार्थना केरनै न बिताई।
6	13	ज़ैबै दोत हुई ता यीशुऐ आपणै प्रेरित आपु हागै शाधै होर तिन्हां न आपणै बारा च़ेले चुनै होर तिन्हरै नाँ ऐ सी;
6	14	शमौन ज़ौसरा नाँ यीशुऐ पतरस रैखू, पतरसा रा भाई अन्द्रियास, याकूब होर यूहन्ना, फिलिप्पुस, बरतुलमै,
6	15	मती, थौमा होर हलफई रा बेटा याकूब होर शमौन ज़ुणिबै जलोतेस भी बोला ती,
6	16	होर याकूबा रा बेटा यहूदा इस्करियोती, ज़ो तेइबै ढौकणु आल़ा बणु।
6	17	तैबै यीशु ढौगा पैंधै न आपणै च़ेले सैंघै भ्याँऊ आऐ, होर तेइरै च़ेले री एक बड़ी भीड़, सारै यहूदिया प्रदेश, यरूश्लेम शैहरा होर सूर होर सैदा शैहरै रै समुन्द्री बौढ़ै रै लोकै री एक बड़ी भीड़ तेई पिछ़ै च़ली,
6	18	ते यीशु री शिक्षा शुणदै होर आपणी बीमारी न ठीक हौंणै री तैंईंयैं आऐ ती। यीशुऐ बुरी आत्मा फसैदै लोक बी ठीक केरै।
6	19	सारै लोक यीशु बै छ़ुँगणै री कोशिश केरदै लागै ती किबैकि सौ आपणी शक्ति सैंघै सैभी बै ठीक केरा ती।
6	20	तैबै यीशुऐ आपणै च़ेले धिराबै हेरिया बोलू, “धन्य सी तुसै ज़ो गरीब सी, किबैकि परमेश्वर रा राज्य तुसरा सा।
6	21	धन्य सी तुसै लोका, ज़ो ऐबै भूखै सी; किबैकि तुसा रौज़णा, धन्य सी तुसै ज़ो ऐबै रोआ सी, किबैकि तुसा हौसणा।
6	22	धन्य सी तुसै ज़ैबै मांहणु रै बेटै मतलब मेरी बजहा न लोका तुसा सैंघै बैर रखलै, तुसाबै बुरै बोलिया खोललै होर, तुसरी निन्दा केरलै, होर तुसरा बुरा च़ाहलै।”
6	23	“ज़ैबै तुसा सैंघै ऐण्ढा होला ता तुसै खुश होर मगन होईत्, किबैकि तुसरी तैंईंयैं स्वर्गा न बड़ा ईनाम रखू सा। याद रैखा कि तुसा सैंघै बैर रखणू आल़ै रै बुज़ुर्ग भी भविष्यवाणी केरनु आल़ा सैंघै ऐण्ढा केरा ती।”
6	24	“पर तुसै ज़ो सेठ सी तुसरै दु:खै रै ध्याड़ै ऐणै, किबैकि तुसाबै आपणा पूरा सुख चैन मिलदा लागा सा।
6	25	तुसै ज़ो ऐबै रौज़ै-पुज़ैदै सी, तुसरै दु:खै रै ध्याड़ै ऐणा। किबैकि तुसा भुखिणा। औज़ ज़ो तुसै हौसा सी तुसरै रोणै रै ध्याड़ै ऐणा। किबैकि तुसा दुःख मनाणा होर रोणां।
6	26	केतरी दु:खै री गैल सा ज़ैबै सारै मांहणु तुसाबै भला बोललै, किबैकि तिन्हरै बुज़ुर्गै भी झ़ूठै भविष्यवाणी केरनु आल़ा बै भला बोला ती।
6	27	“पर हांऊँ तुसा शुणनू आल़ै बै बोला सा, आपणै बैरी सैंघै झ़ुरी रखा ज़ो तुसा सैंघै बैर रखा सी तिन्हरा भला केरा।”
6	28	ज़ूँणा तुसाबै श्राप देआ सी, तिन्हां बै आशीष देआ होर ज़ुँणा तुसरी बेइज़ती केरा सी तिन्हरी तैंईंयैं प्रार्थना केरा।
6	29	ज़ुण तेरै एकी गलोटै न थप्पड़ बाहला ता आपणा दुज़ा गलोटा बी तेई धिराबै फेर, ज़ुण तेरा कोट छ़ड़ाहला ता तेइबै आपणा कुरता भी नेणै दै।
6	30	कौसी बी मुँगणू आल़ै बै नाँह मता केरदै, अगर तुसा न कोई तुसरी च़ीज नेआ सा ता तेसा वापस मता मुँगदै।
6	31	ज़ैण्ढा बर्ताव तुसै होरी न च़ाहा सी तुसै भी तिन्हां सैंघै तैण्ढाऐ बर्ताव केरा।
6	32	“अगर तुसै आपु सैंघै झ़ुरी रखणू आल़ै सैंघै झ़ुरी रखा सी ता तुसरी सराहना कुणी केरनी, किबैकि पापी लोका भी आपु सैंघै झ़ुरी रखणू आल़ै सैंघै झ़ुरी रखा सी।
6	33	अगर तुसै आपु सैंघै भला केरनु आल़ै रा भला केरा सी ता तुसाबै तेथै री कि सराहना मिलणी किबैकि पापी मांहणु बी ऐण्ढा केरा सी।
6	34	अगर तुसै तिन्हां लोका बै उधार देआ सी ज़ुणीन वापस मिलणै री आशा रखा सी ता तुसाबै तेतै री तैंईंयैं कि प्रशंसा मिलणी? किबैकि पापी मांहणु बी एकी दुज़ै बै उधार देआ सी ताकि तिन्हां बै तेतरै ढैबुऐ वापस मिललै।
6	35	बल्कि आपणै बैरी सैंघै झ़ुरी रखा होर तिन्हरा भला केरा। उद्धार देइया वापस पाणै री इच्छा मता रखदै तैबै तुसाबै बड़ा ईनाम मिलणा होर तुसा परमप्रधान परमेश्वरै री औलाद बणना, किबैकि परमेश्वर पापी होर धर्मी दुही पैंधै दया केरा सा।
6	36	ज़ैण्ढा तुसरा परमेश्वर बापू दयालू सा, तुसै बी दयालू बैणा।
6	37	“कौसी पैंधै दोष मता लादैं। तैबै तुसा पैंधै बी दोष नी लागणा। अगर तुसै होरी बै माफ केरलै ता तुसाबै बी माफी मिलणी।
6	38	होरी बै देआत्। तैबै तुसाबै भी मिलणा। पूरा नापी-नापिया, दबाई-दबाइया होर हिलाई-हिलाईया तुसाबै देईणा। किबैकि ज़ौस नापा सैंघै तुसै नापलै तेई नापा सैंघै तुसाबै भी नापिणा।”
6	39	यीशुऐ तिन्हां बै एक उदाहरण बी दसू, “कांणा, कांणै बै बौत नी रिहाई सकदा किबैकि ऐण्ढा केरनै सैंघै तिन्हां दुही खाचै बै पौड़ना।”
6	40	च़ेला आपणै गुरू न बड़ा नी होंदा। पर पूरी रीतिऐ ज़ो कोई सिद्ध होला सौ च़ेला गुरू रै बराबर होआ सा।
6	41	“तू आपणै भाई री औछ़ी रै आल्है सांही होछ़ी गलती बै किबै हेरा सा ज़ैबैकि तौ न आपणी औछ़ी रै लक्ड़ा सांही बड़ी गलती नी हेरिदी।”
6	42	ज़ैबै तौ न आपणी औछ़ी रै लक्ड़ा सांही बड़ी गलती नी हेरिदी ता तू आपणै भाई बै कैण्ढै बोली सका सा, कि भाई रूक, हांऊँ तेरी औछ़ी रै आल्है बै खोलणु? ऐई कपटिया, पैहलै तू आपणी औछ़ी रै लक्ड़ा बै ता खोल, तैबै तू आपणै भाई री औछ़ी रै आल्है बै शोभली तैरहा हेरिया खोली सका सा।
6	43	“कौसी भी शोभलै बूटै न माड़ै फ़ौल़ नी लागदै, होर न माड़ै बूटै न शोभलै फौल़ लागी सकदै।
6	44	किबैकि हरेक बूटा आपणै फ़ौला सैंघै पछ़ियाणिया सा किबैकि कोई बी मांहणु झ़ौकड़ा न फेगड़े नी चोड़ी सकदै होर न ज़िढ़ी न अँगूर चोड़ी सकदै।
6	45	भला मांहणु आपणै मनै रै भलै भण्डारा न भली गैला खोला सा होर बुरा मांहणु आपणै मनै रै बुरै भण्डारा न बुरी गैला खोला सा। किबैकि ज़ो किछ़ मना न भौरूआन्दा सा सौऐ मुँहा न निकल़ा सा।
6	46	“ज़ैबै तुसै मेरी गैला नी मनदै, ता तुसै मुँभै ‘ओ प्रभु ओ प्रभु,’ बोला सी तेथा रा कि फायदा?
6	47	ज़ुण कोई मूँ हागै एज़ा सा होर मेरी गैला बै शुणिया तिन्हां बै मैना सा हांऊँ तुसाबै दस सा कि सौ मांहणु कुणी सांही सा;
6	48	सौ तेई मांहणु सांही सा ज़ुणियै डूगै कोतिया मनियाद पाईआ घौर बणाऊ। बादा न ज़ैबै औढ़-काठ आऊ ता तेई घौरा बै किछ़ फर्क नी पौऊ किबैकि तेइरी मनियाद पक्की ती।
6	49	पर ज़ुण मेरी गैला बै शुणिया बी नी मैनदा सौ तेई मांहणु सांही सा ज़ुणियै आपणा घौर मनियादी बगैर ज़मीना पैंधै बणाऊ। ज़ैबै औढ़ आऊ तैबै सौ घौर ढौऊ होर बुरी तैरहा चुटू।”
7	1	ज़ैबै यीशुऐ लोका सैंघै सारी गैला केरी ता सौ कफरनहूम शैहरा बै आऊ।
7	2	तौखै रोमी सेनै रै मुखिया रा एक झ़ुरी नोकर बीमार ती होर मौरनु आल़ा ती।
7	3	ज़ैबै सेनै रै मुखियै यीशु रै बारै न शुणू ता तेइयै कई यहूदी स्याणै यीशु हागै अर्ज़ा केरनै बै तेई आगै भेज़ै ताकि यीशु एज़िया तेइरै नोकरा बै ठीक केरलै।
7	4	ज़ैबै ते यीशु हागै पुजै ता तिन्हैं सच़ै मना सैंघै यीशु हागै अर्ज़ा केरी “कि सौ एज़िया तेई मांहणु री मज़त केरला। तिन्हैं बोलू ऐ मुखिया तुसरी मज़ती पाणै रै लायक सा।
7	5	किबैकि सौ आसरै लोका सैंघै झ़ुरी केरा सा, होर तेइयै आसरी तैंईंयैं आराधनालय घौर बणाणै री तैंईंयैं ढ़ैबुए धिनै सी।”
7	6	तैबै यीशु तिन्हां सैंघै नौठै। यीशु हाज़ी घौरा रै नेड़ ती कि सेनै रै सूबैदारै आपणै सैंघी यीशु हागै ऐण्ढै बोलणै री तैंईंयैं भेज़ै कि, “ओ प्रभु जी, तुसै आपु बै ऐतरा कष्ट मता देंदै किबैकि हांऊँ एस काबिल नी ऑथि, कि तुसै मेरै घौरा बै एलै।
7	7	तैण्ढाऐ हांऊँ तुसा सामनै ऐणै रै काबिल आपु बै नी समझ़दा, तुसै मेरै नोकरा बै ठीक होंणै री तैंईंयैं सिर्फ़ वचन बोललै ता तेई ठीक होंणा।
7	8	किबैकि हांऊँ बी कौसी रै अधीन सा होर सपाई मेरै अधीन सी; ज़ैबै हांऊँ एकी बै ऐणै बै बोला सा, ता सौ ‘एज़ा,’ सा होर दुज़ै बै ज़ाणै बै बोला सा ता सौ ज़ा सा होर ज़ैबै हांऊँ आपणै नोकरा बै बोला सा ऐण्ढा केर ता सौ तेई कोम केरा सा।”
7	9	ऐ शुणिया यीशु बै हैरानी हुई, होर पिछ़ै ऐन्दी लागीदी लोकै री भीड़ा धिराबै हेरिया बोलू, “हांऊँ तुसाबै बोला सा, कि ऐण्ढा बशाह केरनु आल़ै मुँभै इस्राइला न भी नी मिलै।”
7	10	तैबै भेज़ेंदै तिन्हैं लोकै तेई मुखियै रै घौरा ज़ाइआ हेरू ता, सौ नोकर ठीक हुआ ती।
7	11	तैबै न बाद तुरन्त यीशु नाईन नाँ रै ग्राँ बै नौठै, तिन्हरै च़ेले होर लोकै री बोहू बड़ी भीड़ यीशु सैंघै ती।
7	12	ज़ैबै यीशु ग्राँ बाहरै पुजै ता लोकै तिसै आगै ज़ुआन मांहणु रा एक मुर्दा नेणा लाऊदा ती। सौ एकी विधवा रा केल्हा बेटा ती, होर ग्राँ रै लोकै री बोहू बड़ी भीड़ तेसा विधवा सैंघै ती।
7	13	तेसा विधवा हेरिया प्रभु बै तेसा पैंधै बड़ी दया आई, होर तेसा विधवा बेटड़ी बै बोलू, “रोंदी मत।”
7	14	तेथा न बाद यीशु आगै नौठै होर तिन्हैं सौ धड़ छ़ुँगू ता ते अर्थी च़कणू आऐ रूकै। तैबै यीशुऐ बोलू, “ऐई ज़ुआना, हांऊँ तौभै बोला सा खड़ा उठ!”
7	15	तैबै सौ मुँआन्दा मांहणु खड़ा उठु होर बोलदा लागा। तैबै यीशुऐ सौ तेइरी आमा हागै धिना।
7	16	तैबै तौखलै सैभी लोका बै बड़ी डौर पौई, ते परमेश्वरै री जयकार केरिया बोलदै लागै, “आसरै बिच़ा न एक बड़ा भविष्यवाणी केरनु आल़ा आऊ सा, होर परमेश्वरै आपणै लोका पैंधै दया केरी सा।”
7	17	यीशु रै बारै न ऐ गैल सारै यहूदिया देश होर औरलै-पौरलै सैभी ज़ैगा न फैली।
7	18	इन्हां सैभी गैला रै बारै न यूहन्नै रै च़ेले यूहन्ना बै सैभ किछ़ दैसू।
7	19	तैबै यूहन्नै आपणै दूई च़ेले शाधै होर प्रभु हागै ऐ पुछ़णै री तैंईंयैं भेज़ै, “ऐणु आल़ै मसीह तुसै सी कि आसै कौसी होरी रा इंतज़ार केरै?”
7	20	तिन्हैं मांहणुऐ यीशु हागै एज़िया बोलू, “आसै यूहन्नै बपतिस्मै देणु आऐ ऐ पुछ़णै री तैंईंयैं भेज़ै सी, कि ऐणु आल़ै मसीह तुसै सी या आसा कौसी होरी रा इंतज़ार केरना?”
7	21	ठीक तेही बौगतै यीशुऐ बोहू सारै लोका बीमारी न, दु:खा न, होर बुरी आत्मा न ठीक केरै होर कांणै बै हेरनै री शक्ति धिनी;
7	22	तैबै यीशुऐ तिन्हां बै बोलू, “ज़ो किछ़ तुसै हेरू होर शुणू तेई ज़ाइआ यूहन्ना न बै दसा कि कांणै हेरा सी, लँगड़ै औंढा सी होर कोढ़ी ठीक केरिया सी, टाऊँणै शुणा सी होर मुर्दै ज़िंदै केरिया सी होर कंगाला बै परमेश्वरै रा खुशी रा समाद दसिआ सा।
7	23	धन्य सी ते ज़ुणा मूँ पैंधै हमेशा बशाह केरा सी।”
7	24	ज़ैबै यूहन्नै रै च़ेले वापस नौठै ता यीशु यूहन्नै रै बारै न लोका बै बोलदै लागै, “तुसै सुनसान ज़ैगा बै कैण्ढै मांहणु बै हेरदै नौठै ती? कि तुसै बागरियै लाइया हिलदै लागैदै नगाल़ी रै डँडै हेरदै आऐ सी?”
7	25	नी ता तुसै होरी कैण्ढै मांहणु बै हेरदै तौखै नौठै दै ती। कि तुसै मैंहगै झिकड़ै लाउऐंदै मांहणु हेरदै नौठै दै ती? शुणा, मैंहगै झिकड़ै लाणु आल़ै होर सुख चैना सैंघै रौहणु आऐ ता मैहला न मिला सी सुनसान ज़ैगा न नैंई।
7	26	ता तुसै फिरी कैण्ढै मांहणु बै हेरदै नौठै ती? तुसै कि कौसी भविष्यवाणी केरनु आल़ा बै हेरदै नौठै ती? हाँ, पर हांऊँ तुसाबै बोला सा, “सौ भविष्यवाणी केरनु आल़ा न भी बड़ा सा।”
7	27	यूहन्ना सौहै भविष्यवाणी केरनु आल़ा सा ज़ौसरै बारै न पवित्र शास्त्रा न लिखू सा: “‘हेरा, मूँ तौ न आगै-आगै आपणा दूत भेज़णा होर तेई तेरी तैंईंयैं बौत त्यार केरनी।’
7	28	हांऊँ तुसाबै सच़ बोला सा ज़ेतरै बी मांहणु दुनिया न रौहै सी, बपतिस्मा देणु आल़ै यूहन्ना न बड़ा कोई मांहणु पैदा नी हुआ। पर ज़ुण परमेश्वरै रै राज्य न सैभी न होछ़ा सा, सौ यूहन्ना न बड़ा सा।”
7	29	आम लोकै होर च़ुँगी लेणू आऐ ऐ शुणिया यूहन्ना न बपतिस्मा लेइया ऐ मैनू कि परमेश्वरा री बौत सच़ी सा।
7	30	पर फरीसी होर शास्त्री लोकै यूहन्ना न बपतिस्मा नी लेऊ होर ऐण्ढै तैरहै परमेश्वरै री इच्छा रा नाँह केरू।
7	31	“औज़कै ज़ुगै रै लोकै री तुलना हांऊँ कुणी सैंघै केरनु कि तै कुणी सांही सी?
7	32	ते बज़ारा न बेठैंदै तिन्हां शोहरू सांही सी ज़ो एकी होरी बै पुकारिया बोलदै लागै सी ‘आसै तुसरी तैंईंयैं बैंउसरी बज़ाई, पर तुसै नी नौच़ै, आसै तुसरी तैंईंयैं दु:खै री गीत लायै; पर तुसै नी रूणै!’
7	33	किबैकि बपतिस्मै देणु आल़ै यूहन्नै कैधी भी रोटी नी खाई होर न अँगूरा रा रस पीऊ, पर तुसै बोला सी, तेईन बुरी आत्मा सा।
7	34	हांऊँ मांहणु रा बेटा आम लोका सांही खा-पिया सा; ता तुसै बोला सी, कि ‘हेरा, ऐ ता पेटू होर पियक्कड़ सा। होर ऐ ता च़ुँगी लेणू आऐ होर पापी रा सैंघी सा।’
7	35	पर तेइरै कोमै लाइया तेइरी बुद्धि रा पता च़ला सा कि सौ केतरा सच़ा सा।”
7	36	एक रोज़ शिमौन नाँ रे फरीसियै यीशु हागै अर्ज़ा केरी कि सौ तेई सैंघै रोटी खाला, ता यीशु तेई सैंघै तेइरै घौरा बै नौठै होर रोटी खाँणै री तैंईंयैं बेठै।
7	37	तेई ग्राँ न एक ऐण्ढी बेटड़ी ती ज़ो पापै री ज़िंदगी ज़िंदी लागीदी ती। ज़ैबै तेसा बै ऐ पता च़लू कि यीशु फरीसी रै घौरा न रोटी खाँदै लागै सी, ता सौ बेटड़ी सँगमरमरै रै भाँडै न खुशबूदार कीमती तेल लेइया आई,
7	38	सौ बेटड़ी यीशु री ज़ोंघा हागै खड़ी होईया रोंदी लागी। तेसै आपणै औछू लाइया यीशु री ज़ोंघा सिनी केरी होर आपणै च़ोहढ़ै लाइया टुशदी लागी, तेसै यीशु री ज़ोंघा न मांकी धिनी होर खुशबूदार तेल मौल़ू।
7	39	ऐसा बै हेरिया सौ फरीसी आपणै मना न सोच़दा लागा, “अगर ऐ भविष्यवाणी केरनु आल़ा होंदा ता ज़ाणदा कि ज़ुण बेटड़ी ऐईबै छ़ुँगदी लागी सा, ऐ कैण्ढी सा होर कैण्ढी पापै री ज़िंदगी ज़िंदी लागी सा।”
7	40	यीशुऐ तेई फरीसी बै बोलू, “ऐई शमौना, हांऊँ तौभै किछ़ बोलणा च़ाहा सा।” फरीसियै बोलू, “गुरू जी बोलात्।”
7	41	यीशुऐ ऐ उदाहरणा न बोलू, “कौसी सेठै रै दूई कर्ज़दार ती, एक पौंज़ शौऊ च़ाँदी रै सिक्कै रा होर दुज़ा पज़ाह च़ाँदी रै सिक्कै रा कर्ज़दार ती।
7	42	ज़ैबै ते ऋण नी देई सकै ता तेई सेठै तिन्हां दुही रा ऋण माफ केरू। ऐबै तिन्हां दुई न सेठा सैंघै कुणी ज़ादा झ़ुरी केरनी?”
7	43	शमौनै बोलू, “मेरै ख्याल ता ज़ुणिरा बोहू ऋण माफ हुआ।” यीशुऐ तेइबै बोलू, “तैं ठीक बोलू।”
7	44	तेथा न बाद यीशुऐ तेसा बेटड़ी धिराबै फिरिया शमौना बै बोलू, “एसा बेटड़ियै ज़ो केरू कि तू हेरा सा? हांऊँ तेरै घौरा आऊ तैं मुँभै ज़ोंघा धोणै री तैंईंयैं पाणी तक नी धिना, पर एसै बेटड़ियै आपणै औछू सैंघै मेरी ज़ोंघा सिनी केरी होर आपणै च़ोहढ़ै सैंघै टुशी।”
7	45	तैं मुँभै माँकी नी धिनी पर ज़ैबै न लेइया हांऊँ आऊ सा एसै बेटड़ियै मेरी ज़ोंघा न मांकी देणी नी छ़ौड़ी।
7	46	तैं मेरै च़ोड़ै न तेल नी मौऊ, पर एसै बेटड़ियै मेरी ज़ोंघा पैंधै खुशबूदार तेल मौल़ू।
7	47	“ऐबै हांऊँ तौभै बोला सा; कि एसा बेटड़ी रै पाप ज़ो बोहू ती ते माफ हुऐ, किबैकि एसै बोहू झ़ुरी केरी, पर ज़ुणिरा थोड़ा माफ हुआ तेई झ़ुरी बी थोड़ी केरनी।”
7	48	तेथा न बाद यीशुऐ तेसा बेटड़ी बै बोलू, “तेरै पाप माफ हुऐ।”
7	49	तैबै ते लोका ज़ुणा यीशु सैंघै रोटी खाँदै बेठैंदै ती आपणै-आपणै मना न सोच़दै लागै, “ऐ कुण सा ज़ो पापा बै बी माफ केरा सा?”
7	50	पर यीशुऐ तेसा बेटड़ी बै बोलू, “तैं बशाह केरू तैबै तू बच़ी, परमेश्वरै री शान्ति पाईआ घौरा बै ज़ा।”
8	1	ऐथा न बाद यीशु शहरा-शहरा न होर ग्राँ-ग्राँ न परमेश्वरै रै राज्य रै खुशी रै समादा रा प्रचार केरदै लागै, होर ते बारा च़ेले बी यीशु सैंघै ती,
8	2	किछ़ बेटड़ी भी ती ज़ो बुरी आत्मा न होर बीमारी न ठीक केरीदी ती ते यीशु सैंघै ती होर ते ऐ सी: मगदला ग्राँ री मरियम मगदलीनी ज़ौसा न यीशुऐ सौत बुरी आत्मा खोली ती,
8	3	राज़ा हेरोदेसै रै मुन्शी खुज़ै री लाड़ी योअन्ना, सुसन्नाह होर बोहू सारी बेटड़ी ती, ते आपणी कमाई न यीशु होर तिन्हरै च़ेले री सेवा केरा ती।
8	4	ज़ैबै शहरा-शहरा न एज़िया लोकै री बोहू भीड़ यीशु हागै कठा हुई, ता यीशुऐ तिन्हां बै एक उदाहरण दैसु।
8	5	“एक बेज़ै बाँहणु आल़ा बेज़ै बाँहदा लागा, बाँहदी घेरै किछ़ बेज़ा बौतै रै बौढ़ा न पौऊ होर लोके री ज़ोंघा हेठै जैखडुआ, होर आसमाना रै सौ च़िड़ूऐ च़ुगू।”
8	6	किछ़ बेज़ा रड़खड़ी ज़मीना पैंधै पौऊ, सौ बेज़ा निकता पर पांणी नी मिलणै री बजहा सैंघै ते बुटै शुकै।
8	7	किछ़ बेज़ा कौन्डै रै झौकड़ा ज़ोंदरै पौड़ू होर झ़ौकड़ बढ़ै होर तिन्हैं ते बुटै दबाऐ।
8	8	“होर किछ़ बेज़ा शोभली ज़मीना न पौऊ, सौ बेज़ा निकता होर शौऊ गुणा फ़ौल़ आंणु।” तुंईन बाद यीशुऐ ज़ोरा सैंघै बोलू, “तुसै ज़ो शुणु सा तेथा बै ध्याना सैंघै शुणित्।”
8	9	तेइरै च़ेले यीशु न पुछ़ू, “एई उदाहरणा रा मतलब कि सा?”
8	10	तैबै यीशुऐ तिन्हां बै ज़वाब धिना, “तुसाबै परमेश्वरै रै राज्य रै भेदा री समझ़ धिनी सा, पर होरी बै ऐ उदाहरणा न दसिआ सा; तैबै ‘ते हेरिया भी नी हेरदै, होर शुणिया भी नी शुणदै होर न समझ़दै’
8	11	“ऐसा कथा रा मतलब ऐ सा कि बेज़ा परमेश्वरा रा वचना सा।
8	12	किछ़ लोका बौतै रै बौढ़ा न पौऐ दै बेज़ै सांही सी। ऐ लोका परमेश्वरा रा वचन ता शुणा सी पर शैतान एज़िया तिन्हरै मना न तेई वचना बै नेआ सा, ताकि तिन्हैं वचना पांधै बशाह केरिया मुक्ति नी पाई लोड़ी।
8	13	किछ़ लोका रड़खड़ी ज़मीना पैंधै पौऐ दै बेज़ै सांही सी, ते परमेश्वरा रा वचन ता शुणा सी होर वचना बै खुशी सैंघै ग्रहण बी केरा सी पर वचन तिन्हरै मनै री गहराई तैंईंयैं नी पुज़ै री बजहा सैंघै ते थोड़ी देर ता बशाह केरा सी पर ज़ैबै परीक्षा एज़ा सी ता ते तेई वचना पैंधै बशाह नी रखदै।
8	14	होर झ़ौकड़ा न औल़ूदा बेज़ा सौ सा, ज़ुणियै वचन शुणू, होर दुनिया री चिंता, ढैबुऐ रा धोखा होर हर किस्मै री च़ीज़ा मौज़-मस्ती न फसा सी, होर तेथै री बजहा सैंघै ते परमेशवरा बै खुश केरना रा कोम नी केरदै।
8	15	शोभली ज़मीना रा बेज़ा सौ सा, ज़ुणा वचना बै शुणिया ग्रहण केरा सी होर ते शौ गुणा फ़ौल़ आंणनु आल़ै बुटै सांही परमेशवरा बै खुश केरना रा कोम केरदै रौहा सी।
8	16	“कोई भी मांहणु दियै पकेईया भाँडै लाइया नी खौटदा, होर न ता तेइबै माँज़ै हेठै रखदा, पर दियै बै पकेईया उथड़ी ज़ैगा पैंधै रैखा सी ताकि भीतरै ऐणु आऐ बै प्याशा होला।
8	17	किबैकि ज़ो किछ़ गैला छुपीदी ती, एक रोज सैभी लोका ते गैला ज़ाणनी, होर ज़ो किछ़ छुपीदी सा एक रोज़ सैभ लोका ते पूरै प्याशै न हेरणा।
8	18	ऐबै होशियार रौहात् कि तुसै कौस रीतियै मेरी गैला शुणा सी? किबैकि ज़ुणी हागै सा तेइबै होर भी देणा, होर ज़ुणी हागै नी ऑथि तेईन सौ बी वापस मुँगिणा ज़ुणिबै सौ आपणा बुझा सा।”
8	19	एक रोज़ यीशु री आमा होर होछ़ा भाई तिन्हां बै मिलदै आऐ, पर भीड़ै री बजहा सैंघै तै तिन्हां हागै नैंई पुजी सकै।
8	20	तैबै कौसियै तेइबै बोलू, “तुसरै आमा होर भाई, बैहण बाहरै खड़ै सी: ते तुसा सैंघै मिलणा च़ाहा सी।”
8	21	तैबै तेइयै ज़वाब धिना, “मेरी आमा होर भाई ता ऐ सी ज़ो परमेश्वरा रा वचन शुणा सी होर तिन्हां पैंधै च़ला सी”
8	22	एक रोज़ यीशु आपणै च़ेले सैंघै एकी किश्ती पैंधै च़ढ़ै, होर यीशुऐ च़ेले बै बोलू, “एज़ा आसा समुन्द्रा पौरै बै जाँणा।” तैबै तिन्हैं किश्ती खोली होर ते ज़ाँदै लागै।
8	23	ज़ैबै ते किश्ती च़लांदै लागै ती तैबै यीशु सुतादा ती। झ़ीला न औढ़-काठ आऊ होर किश्ती पांणी सैंघै भौरीदी लागी होर तिन्हरी ज़िन्दगी खतरै न पौई।
8	24	तैबै तिन्हैं भेटी एज़िया सौ बझ़ेऊ होर बोलू, “गुरू जी, गुरू जी आसाबै बच़ात् आसै नाश होंदै लागैदै सी।” तैबै यीशुऐ औढ़-पाणी बै बोलू शान्त हो होर सौ शान्त हुआ
8	25	तैबै यीशुऐ तिन्हां बै बोलू, “तुसै बशाह किबै नी केरू?” ते डौरै होर हैरान होईया आपु न बोलदै लागै, “ऐ कुण सा, ज़ो बागर ब्याना होर पाणी बै भी हुक्म देआ सा होर ते ऐईरी मना सी।”
8	26	तैबै ते गिरासेनीयै रै तेई देशा न पुजै, ज़ुण गलीला रै सामनै ती।
8	27	ज़ैबै यीशु बौढ़ा पैंधै किश्ती न उतरै ता तिन्हां बै तेई शैहरा रा एक मांहणु मिलू ज़ुणिबै बुरी आत्मा फैसीदी ती। सौ बोहू रोज़ा न झिकड़ै (कपड़ै) नीती लांदा होर न घौरा न नीती रौंहदा, सौ कब्रा न रौहा ती।
8	28	ज़ैबै तेइयै यीशु हेरू ता सौ क्रींजा मारदा लागा होर तेइरै सामनै लोमै पौड़िया ज़ोरा सैंघै बोलू, “हे परमप्रधान परमेश्वरै रै बेटै यीशु, मेरा तौ सैंघै कि कोम? हांऊँ तुसा हागै अर्ज़ा केरा सा मुँभै कष्ट मता देंदै।”
8	29	किबैकि यीशु तेसा बुरी आत्मा बै तेई मांहणु न फ़ेटै ज़ांणै री हुक्म देंदै लागै ती किबैकि सौ बुरी आत्मा तेई मांहणु बै घड़ी-घड़ियै आपणै वशा न केरा ती। लोका तेइबै शाँगीयै होर बेड़ियै लाइया बोना ती। पर सौ तिन्हां शाँगल़ी होर बैड़ी बै च़ोड़ा ती होर सौ बुरी आत्मा तेइबै सुनसान ज़ैगा न भगा ती।
8	30	यीशुऐ तेईन पुछ़ू, “तेरा नाँ कि सा?” तेइयै बोलू “मेरा नाँ सेना सा,” किबैकि तेइबै बोहू सारी बुरी आत्मा फैसीदी ती।
8	31	होर तिन्हैं तेईन अर्ज़ा केरी, “आसाबै नरका रै कुण्डा बै ज़ाणै रा हुक्म मता देंदैं।”
8	32	तौखै ढौगा न सूँगरा रा एक छ़ुण्ड च़ौरदा लागादा ती। बुरी आत्मा यीशु हागै अर्ज़ा केरी, कि “आसाबै तिन्हां सूँगरा रै बिच़ा न ज़ाणै रा हुक्म दैआत्।” यीशुऐ तै बुरी आत्मा सूँगरा बै ज़ाणै धिनी।
8	33	तैबै सौ बुरी आत्मा तेई मांहणु न निकल़िया तिन्हां सूँगरा बै फैसू होर सौ पूरा छ़ुण्ड ढौगै भयांऊ झ़ीला बै पौउ होर सौ खत्म हुआ
8	34	सूँगरा च़ारनू आल़ै ऐ सैभ हेरिया भगै, होर ग्राँ न होर औरलै-पौरलै रै नगरा न ज़ाइआ होरी बै बी दैसू।
8	35	होर लोका ऐ ज़ो हुआ ती तेइबै हेरणै री तैंईंयैं निकतै, होर यीशु हागै एज़िया ज़ुणीन बुरी आत्मा निकती ती, तेइबै यीशु री ज़ोंघा हागै सचेत बेठादा हेरू होर ते लोका डौरै।
8	36	हेरणू आल़ै सैभी लोकै तिन्हां बै दसू कि ऐ मांहणु कैण्ढै तैरहा ठीक हुआ।
8	37	तैबै गिरासेनी रै औरलै-पौरलै सैभी लोकै यीशु हागै इलाकै न फ़ेटै ज़ाणै री तैंईंयैं अर्ज़ा केरी; किबैकि तिन्हां बै बड़ी डौर पौई। यीशु झ़ीला न पार ज़ांणै री तैंईंयैं किश्ती न बेठै।
8	38	ज़ुणी मांहणु न यीशुऐ बुरी आत्मा खोली ती सौ यीशु हागै अर्ज़ा केरदा लागा, “मुँभै आपु सैंघै ऐणै दै।” पर यीशुऐ तेइबै विदा केरिया बोलू;
8	39	“तू आपणै घौरा बै ज़ा होर लोका बै दैस कि परमेश्वरै तेरी तैंईंयैं कैण्ढा नौखा कोम केरूदा सा। सौ मांहणु ग्राँ न ज़ाइआ सैभी लोका बै दसदा लागा कि यीशुऐ मेरी तैंईंयैं कैण्ढै बड़ै-बड़ै कोम केरै।”
8	40	ज़ैबै यीशु वापस आऐ ता लोकै तिन्हरा स्वागत केरू होर खुशी-खुशी तिन्हां सैंघै मिलै, किबैकि ते बड़ी बैसब्री सैंघै तिन्हरा इंतज़ार केरदै लागैदै ती।
8	41	होर हेरा, तैबै याईर नाँ रा एक मांहणु यीशु हागै आऊ ज़े कि आराधनालय रा मुखिया ती सौ यीशु री ज़ोंघा पैंधै पौऊ होर अर्ज़ा केरदा लागा, कि “मेरै घौरा बै च़ला।”
8	42	किबैकि मेरी ऐकै बेटी सा ज़ो बारा बौर्षै री सा होर सौ मौरनू आई सा। ज़ैबै यीशु ज़ांदै लागैदै ती तैबै बोहू सारै लोका तिन्हां पैंधै पौड़े ती।
8	43	तौखै एक बेटड़ी ती ज़ुणिबै बारा बौर्षा न लोहू बैंहणै री बीमारी ती, होर तेसै आपणी सारी कमाई लाज़ी न खर्च़ केरी ती। तैबै भी सौ ठीक नी हुई।
8	44	तेसै पिछ़ै न एज़िया यीशु रै कुरतू रा पाला छ़ुँगू होर तेसरा लोहू बैंहणा एकदम बंद हुआ।
8	45	तैबै यीशुऐ बोलू, “हांऊँ कुणिऐ छ़ुँगू?” ज़ैबै सब लोका शुणिया मुकरदै लागै, तैबै पतरसै होर तेइरै सैंघियै बोलू, “ओ मालक, बोहू भीड़ै री बजहा लोका तुसाबै छुँगदै लागै सी।”
8	46	पर यीशुऐ बोलू, “कौसियै हांऊँ छ़ुँगू सा, किबैकि मुँभै पता च़लू होर मूँ न शक्ति निकती।”
8	47	ज़ैबै तेसै बेटड़ियै हेरू कि हांऊँ छ़ुपी नी सकदी सौ डौरी होर कोमदैआ यीशु री ज़ोंघा पैंधै पौई। तैबै तेसै सैभी लोका सामनै दैसू, तेसै कुणी बजहा सैंघै ते छ़ुँगै होर सौ कैण्ढै बीमारी न एकदम ठीक हुई।
8	48	यीशुऐ तेसा बै बोलू, “बेटी तेरै बशाहै तू ठीक केरी, शान्ति सैंघै घौरा बै जा।”
8	49	ज़ैबै यीशु ऐण्ढा बोलदै लागै ती, तैबै कौसियै आराधनालय रै प्रधाना रै औखा न एज़िया बोलू, “तेरी बेटी मूँईदी सा, ऐबै गुरू बै कष्ट मता देंदै।”
8	50	पर ज़ैबै यीशुऐ ऐ शुणू ता तिन्हां बै ज़वाब धिना, “डौरदा मत; सिर्फ़ बशाह रैख। ता तेसा ठीक होंणा।”
8	51	ज़ैबै ते तेई घौरा बै पुजै ता यीशुऐ पतरस, होछ़ै भाई यूहन्ना, याकूब होर तेसा शोहरी रै आमा-बापू छ़ौड़िआ होर कोई आपु सैंघै भीतरै नी ऐणै धिनै।
8	52	सैभै लोका तेसरी तैंईंयैं रौंदै लागै ती, पर यीशुऐ तिन्हां बै बोलू, “रोंदै मता; सौ मूंइंदी नी ऑथि, पर सोंदी लागी सा।”
8	53	ते जाँणा ती कि, ऐ मुँइंदी सा यीशु रा मज़ाक उड़ांदै लागै।
8	54	पर यीशुऐ तेसरा हौथ ढौकिया बोलू, “हे बेटी उठ!”
8	55	तैबै सौ ज़िन्दी हुई, होर सौ एकदम खड़ी हुई, तैबै यीशुऐ तिन्हां बै बोलू ऐसा बै किछ़ खाँणै बै दैआत।
8	56	तेसरै आमा-बापू हैरान हुऐ, पर यीशुऐ तिन्हां बै चेताऊणी धिनी ज़ो किछ़ औखै हुआ सा, कौसी बै हेरेइत दसदै।
9	1	एक रोज़ यीशुऐ आपणै बारा च़ेले आपु हागै शाधै होर तिन्हां बै सैभ बुरी आत्मा होर हर किस्मै री बीमारी बै दूर केरनै री शक्ति होर हक धिना।
9	2	होर तिन्हैं परमेश्वरै रै राज्य रा प्रचार केरनै, होर बीमारा बै ठीक केरदै भेज़ै।
9	3	तिन्हां बै भेज़दी घेरै यीशुऐ तिन्हां बै बोलू, “बौतै री तैंईंयैं किछ़ मतेइत् नेंदै, न शोठा, न रोटी, न झोल़ा न ढैबुऐ होर न दुई-दुई कुरतै।
9	4	ज़ुणी बी घौरा बै तुसै ज़ालै, ज़ाँ ढौई तुसै तेई ग्राँ न प्रचार केरलै ता तेही घौरा न रौहित्।
9	5	ज़ुँणी ग्राँ न लोका तुसाबै ग्रहण नी केरलै ता, तेई ग्राँ न निकलदी घेरै आपणी ज़ोंघै रै धुड़ै बै ठुड़केइत् ताकि सौ धुड़ा तिन्हां बै च़िताऊणी देला कि परमेश्वरा तिन्हां बै सज़ा देणी।”
9	6	तैबै तिन्हैं च़ेले ग्राँ-ग्राँ न जाईया परमेश्वरै रै राज्य रै बारै न खुशी रा समाद दैसू होर कई बीमार लोका तिन्हरी बीमारी न ठीक केरै।
9	7	गलील ज़िलै रै राज़ा हेरोदेसै ज़ैबै यीशु रै इन्हां सैभी कोमै रै बारै न शुणू ता सौ डौरू, किबैकि किछ़ लौकै बोलू कि बपतिस्मै देणु आल़ा यूहन्ना न मूँऐंदै न ज़िन्दा हुआ सा।
9	8	किछ़ होरी लोकै बोलू, ऐ एलिय्याह भविष्यवाणी केरनु आल़ा सा, किछ़ होरी लौकै बोलू, कि पराणै भविष्यवाणी केरनु आल़ा न कोई ज़िन्दा हुआ सा।
9	9	पर हेरोदेस राज़ै बोलू, “यूहन्नै री ता मैं मुँडी काटणै द्याई ती, ऐबै ऐ कुण सा, ज़ुणिरै बारै न हांऊँ ऐण्ढी गैला शुणदा लागा सा?” होर हेरोदेस तेइबै हेरना चाहा ती।
9	10	तैबै ते बारा प्रेरित वापस आऐ होर ज़ो किछ़ तिन्हैं केरू ती, सौ यीशु बै दसू होर ते यीशुऐ लग केरिया बैतसैदा शैहरा बै नेऐ।
9	11	पर ऐ ज़ाणिया लोकै री भीड़ यीशु पिछ़ै हुई होर यीशु खुशी-खुशी तिन्हां सैंघै मिलै, होर तिन्हां बै परमेश्वरै रै राज्य रै बारै न दसदै लागै होर ज़ो ठीक होंणा च़ाहा ती ते ठीक केरै।
9	12	ज़ैबै ध्याड़ा ऊड़दा लागा ता ते बारा च़ेले आऐ होर यीशु बै बोलू, “गुरू जी, लोकै री भीड़ा बै बिदा केरात् ताकि ऐ औरलै-पौरैलै ग्राँ न ज़ाइआ आपणै खाँणै होर रौहणै रा इंतज़ाम केरलै, किबैकि आसै औखै सुनसान ज़ैगा न सी।”
9	13	तैबै यीशुऐ तिन्हां बै बोलू, “तुसै इन्हरै खाँणै रा इंतज़ाम केरा।” च़ेले बोलू, “आसा हागै पौंज़ रोटी होर दूई मैच्छ़ी केल्ही सी; अगर आसै ज़ाइआ इन्हां सैभी बै रोटी लेइया आंणलै ता होई सका सा।” पर ऐ लोका ता लगभग पौंज़ हज़ार मर्द सी।
9	14	(किबैकि तौखै लगभग पौंज़ हज़ार मर्द ती) तैबै यीशुऐ आपणै च़ेले बै बोलू, “इन्हां बै पज़ाह-पज़ाह री लाईणी न बशात्।”
9	15	तिन्हैं ते सारै मांहणु गिढ़ी न बशाऐ।
9	16	तैबै यीशुऐ ते पौंज़ रोटी होर दुई मैच्छ़ी मुँगी होर स्वर्गा धिराबै हेरीया धन्यवाद केरू होर रोटी चोड़ी-चोड़िया च़ेले बै देंदै लागै होर च़ेले लोका बै लाईणी न बोंडदै लागै।
9	17	तैबै सैभै लोका रोटी खाईया रोज़ै होर च़ेले बच़ीदी रोटी री बारा टोकरी भौरिया च़की।
9	18	ज़ैबै यीशु एकान्त ज़ैगा न प्रार्थना केरदै लागैदै ती होर तिन्हरै च़ेले भी सैंघै ती ता यीशुऐ च़ेले न पुछ़ू, “लोका कि बोला सी कि हांऊँ कुण सा?”
9	19	तिन्हैं ज़वाब धिना, “यूहन्ना बपतिस्मा देणु आल़ा होर कोई बोला सी एलिय्याह, होर किछ़ बोला सी कोई पराणै भविष्यवाणी केरनु आल़ै मौंझ़ै न कोई एक ज़िन्दा हुआ सा।”
9	20	यीशुऐ तिन्हां बै बोलू, “पर तुसै कि बोला सी कि हांऊँ कुण सा?” पतरसै ज़वाब धिना, “तुसै परमेश्वरै रै मसीह सी।”
9	21	तैबै यीशुऐ तिन्हां बै बोलू, “च़िताऊणी धिनी, एसा गैला कौसी बै हेरेइत दसदै।”
9	22	तैबै यीशुऐ बोलू, “मांहणु रै बेटै यीशु बै बोहू दु:ख सौहणा पौड़ू होर स्याणै, मुख्यपुरोहित होर शास्त्रियै सौ नकारना होर तेइरी बेइज़ती केरनी होर सौ पक्का मारिना होर तेई त्रीज़ै ध्याड़ी मूँऐंदै न ज़िन्दै होंणा।”
9	23	तैबै यीशुऐ सैभी बै बोलू, “अगर कोई मूँ पिछ़ै ऐणा चाहा सा ता सौ आपणा सैभ किछ़ छ़ौड़ला होर आपणै दु:ख सौहणै री तैंईंयैं त्यार रौहला।
9	24	किबैकि ज़ुण आपणा प्राण बच़ाणा च़ाहला तेई सौ गँवाणा, पर ज़ुण मेरी तैंईंयैं आपणी जान गवाला ता तेई सौ बच़ाणी।”
9	25	अगर कोई मांहणु दुनिया न सैभ किछ़ हासिल केरा सा, ज़ो सौ चाहा ती होर फिरी आपणै प्राणा बै नाश केरा सा ता तेथा रा कि फायदा? किबैकि कोई बी मांहणु आपणै प्राणा रै बदलै हमेशा री ज़िन्दगी नी पाई सकदा।	WRONG ALIGNMENT
9	26	ज़ुण मांहणु मूँ न होर मेरी गैला न शर्मिया सा, ता मांहणु रा बेटा मतलब हांऊँ ज़ैबै बी आपणी होर आपणै बापू री होर पवित्र स्वर्गदूतै री महिमा न ऐनु ता मूँ बी तेई मांहणु न शर्मिणा।
9	27	“हांऊँ तुसाबै सच़ बोला सा, औखै ज़ो खड़ै सी, तिन्हां न किछ़ ऐण्ढै सी तिन्हां परमेश्वरै रै राज्य री शक्ति बै ऐन्दा नी हेरलै तैबै तक तिन्हां नी मौरना।”
9	28	यीशु री इन्हां गैलै रै औठ रोज़ा बाद यीशु, पतरस याकूब होर यूहन्ना सैंघै प्रार्थना केरदै एकी उथड़ै ढौगा पैंधै नौठै।
9	29	ज़ैबै यीशु प्रार्थना केरदै लागै ती, ता तौखै तिन्हां सामनै यीशुऐ आपणा रूप बदलू होर झिकड़ै शेतै होईया च़मकदै लागै।
9	30	होर च़ानक मूसा होर एलिय्याह दुई मांहणु तौखै तिन्हां सैंघै गैला केरदै लागै ती।
9	31	ते दूऐ आपणी पूरी महिमा सैंघै हेरूऐ होर यीशु रै मौरनै रै बारै न चर्चा केरदै लागैदै ती, ज़ो यरूश्लेम शैहरा न होणु आई ती।
9	32	तेई बौगतै पतरस होर तेइरै सैंघी नींज़ा न ती पर ज़ैबै ते पुरी तैरहा विउदै ता तिन्हैं यीशु री महिमा तिन्हां दुई मांहणु सैंघै हेरी ज़ो तेई सैंघै खड़ै ती।
9	33	ज़ैबै मूसा होर एलिय्याह यीशु हागै न ज़ाँदै लागै ता पतरसै बोलू, “ओ गुरू, आसरा औखै रौहणा केतरा शोभला सा, आसाबै त्रा तोम्बू बनाणै दै, एक तेरी तैंईंयैं, एक मूसै री तैंईंयैं होर एक एलिय्याह री तैंईंयैं।” सौ नी ती ज़ाणदा कि सौ कि बोलदा लागा सा।
9	34	पतरस हाज़ी बोलदा लागा ती कि ते एकी बादलै घेरै होर ते डौरदै लागै।
9	35	तैबै बादला मौंझ़ै न ऐ आवाज़ हुई, “ऐ मेरा प्यारा बेटा सा, तुसै ऐईरी शुणा, किबैकि ऐ मैं चुनूदा सा।”
9	36	एसा आवाज़ होंणै न बाद यीशु केल्हा ती, च़ेले च़ुप रौहै, होर ज़ो किछ़ तिन्हैं हेरू ती सौ तिन्हैं तिन्हां ध्याड़ै न कौसी बै नी दैसू।
9	37	दुज़ै ध्याड़ी ज़ैबै यीशु ढौगा पैंधै न भ्याँऊ आऐ ता लोकै री एक बड़ी भीड़ तिन्हां सैंघै मिली।
9	38	तैबै भीड़ा मौंझ़ै न एकी मांणहुऐ ज़ोरा सैंघै बोलू, “ओ गुरू जी, हांऊँ तुसा हागै अर्ज़ा केरा सा, मेरै बेटै पैंधै दया केरा किबैकि सौ मेरा, केल्हा बेटा सा।
9	39	तेइबै एक बुरी आत्मा ढौका सा होर सौ एकदम क्रींजा मारा सा। सौ बुरी आत्मा तेइबै ऐतरा मरोड़ा सा कि तेई रै मुँहा न झाग भौरिया सा होर सौ बड़ी मुशकिला सैंघै तेइबै छ़ौड़ा सा।
9	40	मैं तेरै च़ेले हागै अर्ज़ा केरी ती कि ते तेई बुरी आत्मा बै खोललै पर ते खोली नी सकै।”
9	41	यीशुऐ ज़वाब धिना, “हे अविश्वासी होर हठी लोको, मूँ कैधी तैंईंयैं तुसा सैंघै रौहणा, होर तुसरी सौहणी? आपणै बेटै वे औखै आंण।”
9	42	सौ शोहरू ऐन्दा लागा ती कि बुरी आत्मै सौ पटकिया मरोड़ू पर यीशुऐ बुरी आत्मा डाँटी होर सौ शोहरू ठीक केरिया तेई रै बापू रै हवालै केरू।
9	43	तैबै सैबै लोका परमेश्वरै री महाशक्ति न हैरान हुऐ। पर ज़ैबै यीशु रै इन्हां कोमा न सारै लोका हैरान ती ता यीशुऐ आपणै च़ेले बै बोलू:
9	44	“तुसै इन्हां गैला बै ध्याना सैंघै शुणीत्, किबैकि मांहणु रा बेटा, दुश्मनै रै हौथा ढौकिणा।”
9	45	पर ऐ गैला च़ेले नी समझी किबैकि परमेश्वरै ऐ गैला तिन्हां न गुप्त रखी होर तै तेईन पुछ़णै न डौरा ती।
9	46	तैबै च़ेले एसा गैला पैंधै बहस केरदै लागै, कि सैभी न बड़ा कुण सा?
9	47	यीशु तिन्हरी मनै री गैल जाणी होर एक शोहरू आपु हागै खड़ा केरू।
9	48	तैबै यीशुऐ आपणै च़ेले बै बोलू, “ज़ुण ऐई शोहरू बै मेरी तैंईंयैं ग्रहण केरा सा सौ मुँभै ग्रहण केरा सा, होर ज़ुँण मुँभै ग्रहण केरा सा सौ ज़ुणियै हांऊँ भेज़ू सा तेइबै ग्रहण केरा सा, तुसा मौंझ़ै ज़ुण सैभी न होछा सा सौ सैभी न बड़ा सा।”
9	49	तैबै यूहन्नै यीशु बै बोलू, “ओ गुरू, आसै एक मांहणु तेरै नाँ न बुरी आत्मा खोलदा हेरू, आसै तेइबै नाँह केरू किबैकि सौ आसा पिछ़ै नैंई ऐन्दा लागा ती।”
9	50	पर यीशुऐ बोलू, “तेइबै नाँह मता केरदै, किबैकि ज़ुण तुसरा बरोधी नी ऑथि, सौ तुसा सैंघै सा।”
9	51	ज़ैबै यीशु रै स्वर्गा बै ज़ाणै रा बौगत नेड़ आऊ ता तिन्हैं यरूश्लेम शैहरा बै ज़ाणै रा पक्का फैसला केरू।
9	52	यीशुऐ आपु न आगै दूत सामरी रै ग्राँ बै ज़ैगा त्यार केरदै भेज़ै।
9	53	पर तेई ग्राँ रै लोकै यीशु तौखै रूकणै नी धिनै, किबैकि सौ यरूश्लेम ज़ाँदा लागा सा।
9	54	एसा गैल हेरिया यीशु रै च़ेले याकूब होर यूहन्नै बोलू, “ओ गुरू जी, कि तुसै चाहा सी कि आसै हुकुम देइया स्वर्गा न औग औल़ीया इन्हां बै फुकलै?”
9	55	पर यीशुऐ तिन्हां धिराबै बै फिरिया बोलू, “तुसै नी ज़ाणदै कि तुसै कैण्ढी आत्मै रै सी, किबैकि मांहणु रा बेटा लोकै रै प्राणा बै नाश केरदा नी आऊदा, बल्कि बच़ाणै री तैंईंयैं आऊ सा।”
9	56	तैबै ते कौसी होरी ग्राँ बै नौठै।	WRONG ALIGNMENT
9	57	ज़ैबै ते बौतै आगै ज़ाँदै लागैदै ती ता कौसियै तेइबै बोलू, “तुसै ज़ौखै-ज़ौखै ज़ालै, मूँ तुसा पिछ़ै-पिछ़ै ऐणा।”
9	58	यीशुऐ तेइबै बोलू, “गीदड़ै रै रौहणै री ज़ैगा होर आसमाना रै च़ीड़ू री बी ज़ैगा होआ सा; पर मांहणु रै बेटै होईया भी मूँ हागै सोणै री तैंईंयैं आपणा घौर नी ऑथि।”
9	59	यीशुऐ दुज़ै मांहणु बै बोलू, “मूँ पिछ़ै एज़” होर मेरा च़ेला बैंण। सौ राज़ी हुआ, होर यीशु बै बोलू, “ओ गुरू जी, मुँभै पैहलै घौरा ज़ाणै दैआत् मेरा बापू मौरनै न बाद हांऊँ तेइबै पौथिया एनु होर फिरी तुसा पिछ़ै च़लनु।”	WRONG ALIGNMENT
9	60	यीशुऐ तेइबै बोलू, “तिन्हां लोका बै मुर्दै पौथणै दै ज़ुणा परमेश्वरै री नज़री न आत्मिक रूपा न मूँऐंदै सी। पर तू ज़ाइआ परमेश्वरै रै राज्य रै बारै न लोका बै समाद दै।”
9	61	एकी होरी मांहणुऐ यीशु बै बोलू, “ओ प्रभु जी, मूँ तुसा पिछ़ै ऐणा होर तुसरै च़ेले बैणना पर पैहलै मुँभै आपणै परिवारा न विदा लेणै दैआ।”
9	62	यीशुऐ तेइबै बोलू, “ज़ुण मांहणु छेता बांहदेआ पिछ़ै हेरा सा सौ परमेश्वरै रै राज्य रै लायक नी ऑथि।”
10	1	एथा न बाद प्रभु यीशुऐ सत्तर होर च़ेले चुनै होर ज़ुणी-ज़ुणी ज़ैगा बै यीशु आपु ज़ाणू आल़ै ती तिन्हां ज़ैगा बै ते दुई-दुई केरिया आपु न आगै-आगै भेज़ै।
10	2	यीशुऐ तिन्हां बै बोलू, “पौकी दी फसल ता बोहू सा पर काटणू आल़ै मज़दूर थोड़ै सी, ऐबै छेतै रै मालका हागै अर्ज़ा केरा कि सौ आपणी फसल काटणै री तैंईंयैं मज़दूर भेज़ला।”
10	3	ऐबै ज़ाआत् पर याद रखा, कि हांऊँ तुसाबै भेड़ियै रै बिच़ा न भेड़ा सांही भेज़ा सा।
10	4	तुसै ज़ांदी घेरै आपु सैंघै न ढैबुऐ, न झोल़ा किछ़ मतेईत् पांदै औखै तैंईंयैं कि बूटै री भी दुई ज़ोड़ी मतेइत् पांदै। बौता न ज़ांदी घेरै कौसी बै नमस्कार हेरेईत केरदै।
10	5	ज़ुणी भी घौरा बै तुसै ज़ालै, ता सैभी न पैहलै बोलेइत, ऐई घौरै रै लोका पैंधै परमेश्वरै री शान्ति लोड़ी बैंणी रौही।
10	6	तेई घौरा न अगर परमेश्वरै री शान्ति पाणै लायक कोई मांहणु होला ता शान्ति तेई पैंधै ठैहरनी नैंई ता सौ शान्ति तुसा हागै वापस ऐणी।
10	7	होर तेही घौरा न रौहित्, ज़ो किछ़ बी तुसाबै देलै तेई खाईत्, किबैकि मज़दूरा बै तेइरी मज़दूरी मिलणी ज़रूरी सा।
10	8	ज़ुणी भी शैहरा बै तुसै जालै होर तौखलै लोका तुसरा स्वागत केरलै ता ज़ो किछ़ बी ते तुसा सामनै खाँणै री तैंईंयैं रखलै ता तुसै तेई खाईत्।
10	9	तौखै ज़ो बीमार मांहणु होलै तिन्हां बै ठीक केरेइत् होर तिन्हां बै बोलेइत्, परमेश्वरा रा राज्य तुसरै नेड़ आई पुजू सा।
10	10	पर ज़ुणी शहरै रै लोका तुसाबै ग्रहण नी केरलै ता तेई शहरै रै बज़ारा न ज़ाइआ बोलेइत्,
10	11	आसरी ज़ोंघा न तुसरै शहरा रा ज़ो धूड़ा लागा सा, आसै तेइबै ठुड़का सी पर तैबै बी तुसै ज़ाणी लेआ, कि परमेश्वरा रा राज्य तुसरै नेड़ आई पुजू सा।
10	12	हांऊँ तुसाबै बोला सा कि न्याय रै रोज़ा न परमेश्वरा सदोम शैहरा बै ज़ो सज़ा देणी तेथा न भी ज़ादा सज़ा परमेश्वरा ऐई शैहरा रै लोका बै देणी।
10	13	“हाय खुराज़ीन नगरा! होर हाय बैतसैदा नगरा! न रौहणु आल़ै लोको तुसाबै भयानक सज़ा मिलणु आई सा किबैकि ज़ो च़मत्कार मैं तुसा बिच़ा न केरै ते चमत्कार अगर मैं सूर होर सैदा नगरा न केरै होंदै ता, ते लोका केबकै टाटै लाइया खौटुइया होर आपु पैंधै छ़ार मौइया आपणै पापा बै छ़ौड़दै।
10	14	पर न्याय रै रोज़ा न परमेश्वर सूर होर सैदा रै लोका बै ज़ो सज़ा देणी तेथा न भी ज़ादा सज़ा परमेश्वरा तुसाबै देणी।
10	15	हे कफरनहूम शैहरा न रौहणु आल़ै लोको तुसा कि स्वर्गा ढौई उथड़ै केरिना? तुसा ता नरका ढौई निश्टै केरिना।
10	16	“ज़ुण भी तुसरी गैला बै शुणा सा, सौ मेरी गैला बै शुणा सा, होर ज़ुण भी तुसाबै तुच्छ जाँणा सा, सौ मुँभै तुच्छ जाँणा सा, होर ज़ुण मुँभै तुच्छ जाँणा सा, सौ मेरै भेज़णु आल़ै बै तुच्छ जाँणा सा।”
10	17	ते सत्तर च़ेले खुशी मनांदै-मनांदै वापस आऐ होर बोलदै लागै, “ओ प्रभु जी, ज़ैबै आसै तुसरा नाँ लेआ ती ता बुरी आत्मा भी आसरी मनी।”
10	18	तैबै यीशुऐ तिन्हां बोलू, “मैं ता हारूदा शैतान स्वर्गा न बिजली सांही औल़दा हेरू।
10	19	शुणा, मैं तुसाबै शैतानै री सारी शक्ति पैंधै हक धिना सा; कि तुसा बिच्च़ु होर कीड़ै आपणी ज़ोंघै लाइया दबाणै होर दुश्मना री सारी शक्ति पैंधै हक धिना सा; कौसी च़ीज़ै लाइया तुसरा किछ़ नुकसान नी होंणा।
10	20	बुरी आत्मा तुसरै हुक्मा बै मना सी एसा गैला न तुसै खुश मता होंदै, तुसै एसा गैला न खुश होआ कि तुसरै नाँ स्वर्गा न लिखुऐ सी।”
10	21	तेई बौगतै सौ पवित्र आत्मा न भौरुईया खुश हुऐ होर बोलू, “ओ पिता ज़ी, आसमान होर धौरती रै प्रभु; हांऊँ तुसरा धन्यवाद केरा सा, कि तुसै ऐ गैला समझ़दार होर ज्योतिषी मांहणु न छुपाईया रखी, ज़ो होछे़ शोहरू सी तिन्हरी तैंईंयैं प्रगट केरी। ओ पिता ज़ी, किबैकि तुसाबै ऐ शोभला लागा सा।
10	22	“मेरै स्वर्गीय पितै, इन्हां सारी गैला रा अधिकार मुँभै धिना सा। एसा गैला बै कोई नी ज़ाणदा कि बापू कुण सा, सिर्फ़ बेटा जाँणा सा होर एसा गैला बै भी कोई नी ज़ाणदा कि बेटा कुण सा सिर्फ़ बापू जाँणा सा। बेटा ज़ुणी पैंधै बापू बै प्रगट केरना च़ाहला केरी सका सा।”
10	23	ज़ैबै यीशु रै च़ेले तेई सैंघै ती ता यीशुऐ च़ेले धिराबै फिरिया बोलू, “धन्य सी ते औछ़ी, ज़ो इन्हां गैला बै हेरा सी ज़ुणिबै तुसै हेरा सी।
10	24	किबैकि हांऊँ तुसाबै बोला सा, बोहू भविष्यवाणी केरनु आल़ै होर राज़ै ऐ गैला हेरनी चाही, ज़ो तुसै हेरी पर ते हेरी नी सकै, होर शुणनी चाही पर शुणी नी सकै।”
10	25	एक रोज़ यहूदी शास्त्रियै यीशु री जाँच केरनै री तैंईंयैं खड़ा हुआ होर बोलू, “ओ गुरू जी, हमेशा री ज़िन्दगी री तैंईंयैं हांऊँ कि केरनु?”
10	26	यीशुऐ तेई नियम सिखाणु आल़ै बै बोलू, “मूसै रै बिधाना न कि लिखूदा सा? तुसै तेइबै कैण्ढै पौढ़ा सी?”
10	27	तेइयै ज़वाब धिना, “पवित्र शास्त्रा न ऐ लिखू सा तुसै आपणै प्रभु परमेश्वरा बै पूरै मना सैंघै, आपणै सारै प्राण, आपणी सारी शक्ति होर आपणी सारी बुद्धि सैंघै झ़ुरी केरा होर आपणै पड़ेशी बै आपु सांही झ़ुरी केरा।”
10	28	यीशुऐ तेई नियम सिखाणु आल़ै बै बोलू, “तुसै ठीक बोलू, ऐण्ढा केरलै ता तुसा हमेशा ज़िंदै रौहणा।”
10	29	पर तेइयै आपणै-आपु बै धर्मी सोच़िया यीशु न पुछ़ू, “मेरा पड़ेशी कुण सा?”
10	30	यीशुऐ ऐ उदाहरण बोलिया तेइबै ज़वाब धिना, “एक यहूदी मांहणु यरूश्लेम शैहरा न यरीहो शैहरा बै ज़ाँन्दा लागा ती। बौता न डाकूऐ तेई पैंधै हमला केरू। तिन्हैं तेइरै झिकड़ै खोलै होर सौ मारी कुटिया, नाँगा केरिया तेइबै अधमुँऐ छ़ौड़िआ तौखै न भैगै।
10	31	तैबै एक यहूदी पुरोहित तेसा बौतै आऊ। ज़ैबै तेइयै सौ डाकुऐ मारूदा मांहणु हेरू ता सौ बौता न दुज़ी धिरिये मुड़िया भैगू।
10	32	थोड़ी देरी बाद यरूश्लेम शैहरा मन्दिरा न कोम केरनु आल़ा एक लेवी तेसा बौतै आऊ होर सौ बी तेई हेरिया तेसा बौता न आगै बै भैगू।
10	33	किछ़ देरी बाद सामरी ज़िलै रा एक मांहणु तेसा बौतै आऊ। ज़ैबै तेइयै डाकुऐ मारूदा सौ मांहणु हेरू ता तेइबै तेई पैंधै दया आई।
10	34	तेई सामरी मांहणुऐ तेई मारूदै मांहणु हागै जाईया अँगूरा रा रसा सैंघै तेइरै ज़ख्म धोऐ होर पट्टी बोनी। तैबै तेई सामरिऐ सौ आपणै गधै पैंधै बशाईया एकी सराय बै नेऊ होर तेइरी सेवा केरी।
10	35	दुज़ै रोज़ै तेई सामरियै सराय रै मालका बै दूई च़ाँदी रै सिक्कै धिनै होर बोलू, ऐईरी सेवा-टहल केरेइत् ज़ो किछ़ तेरा होर खर्च़ा होला हांऊँ तौभै वापस एज़िया देनू।
10	36	“तैबै यीशुऐ पुछ़ू, तुसरी समझ़ै रै मुताबक डाकुऐ मारूदै मांहणु सैंघै तिन्हां त्राई न कुणिऐ शोभलै पड़ेशी रा फर्ज़ निभाऊ?”
10	37	तेइयै बोलू, “ज़ुणियै तेई पैंधै दया केरी।” यीशुऐ तेई पँडता बै बोलू, “तुसै बी ज़ाइआ ऐण्ढाऐ केरा।”
10	38	यीशु होर तिन्हरै च़ेले सफर केरदै-केरदै यरूश्लेम शैहरा रै एकी ग्राँ बै नौठै। तेई ग्राँ री मार्था नाँ री एकी बेटड़ियै आपणै घौरा न तिन्हरा स्वागत केरू।
10	39	तेसरी एक बैंहण भी ती ज़ुणिरा नाँ मरियम ती। सौ यीशु री ज़ोंघा हागै बैशिया तिन्हरी शिक्षा शुणदी लागी।
10	40	पर मार्था खाँणा बणादी लागी रौही। सौ यीशु हागै एज़िया बोलदी लागी, “ओ प्रभु, मेरी बैंहणिऐ सारा कोम मूँ हागै छ़ौड़ू सा, कि तुसाबै मेरी किछ़ बी फ़िक्र नी ऑथि?” एसा बै मेरी मज़ती केरनै री तैंईंयैं बोलात्।
10	41	प्रभु यीशुऐ मार्था बै बोलू, “मार्था, ओ मार्था; तू बोहू सारी गैलै री तैंईंयैं फिक्रिया सा होर परेशान होआ सा।
10	42	पर एक गैल सच़ सा मरियमै ता सौ शोभला भाग चुनू सा तेतै री तैंईंयैं तेसा बै ज़ो आर्शीवाद मिलणा तेइबै कोई बी एसा न नी छिनी सकदा।”
11	1	एक रोज़ यीशु कौसी ज़ैगा न प्रार्थना केरदै लागै ती। ज़ैबै यीशुऐ प्रार्थना केरी ता तिन्हरै च़ेले न एकियै यीशु बै बोलू, “प्रभु जी ज़ैण्ढै यूहन्नै आपणै च़ेले बै प्रार्थना केरनी सिखाई तैण्ढै तुसै बी आसाबै प्रार्थना केरना सिखात्।”
11	2	यीशुऐ च़ेले बै बोलू, तुसै प्रार्थना एसा रीतिऐ केरीत्, “ओ आसरै पिता ज़ी, ज़ो तू स्वर्गा न सा; तेरा नाँ पवित्र मनुआ लोड़ी, एसा धौरती न तेरा राज्य लोड़ी आऊ;
11	3	आसरी ज़रूरती री हर रोज़की रोटी आसाबै देंदै रौहात्।
11	4	होर आसरै पापा बै माफ केरा, किबैकि आसै बी आसै आपणै अपराधी बै माफ केरा सी। आसाबै परीक्षा न मता पाँदै।”
11	5	तैबै यीशुऐ च़ेले बै बोलू, “मैना कि तुसरा एक सैंघी सा, होर तुसै औधी रातियै तेइरै घौरा ज़ाइआ बोला सी, ‘ओ सैंघी मुँभै त्रा रोटी उधार दै।
11	6	किबैकि सफर केरदै-केरदै मेरा एक होर सैंघी मेरै घौरा बै आऊदा सा, होर मूँ हागै तेइबै देणै बै किछ़ बी नी ऑथि।’
11	7	होर सौ सैंघी भीतरा न बोलला, मुँभै परेशान मत केरदा, ऐबै दरवाज़ा बन्द सा, होर मेरै शोहरू मूँ सैंघै साथरै न सी। ऐबै हांऊँ उठिया तौभै किछ़ बी नी देई सकदा।
11	8	हांऊँ तुसाबै बोला सा, तेइरा सैंघी होंणै रै बजहा तेई उठिया शायद तुसाबै नीती देंणा, पर तुसरै शर्म छ़ौड़िआ मुँगणै री बजहा न तेई ज़रूर उठिया तुसरी ज़रूरतै रै मुताबक तुसाबै देंणा।
11	9	हांऊँ तुसाबै बोला सा, मुँगलै ता तुसाबै देणा; तोपलै ता तुसाबै मिलणा, खटखटालै ता, तुसरी तैंईंयैं दुआर खोलिणा।
11	10	किबैकि परमेश्वरा न ज़ुण मुँगदा रौहा सा तेइबै मिला सा ज़ुण आशा लाइया तोपदा रौहा सा तेइबै मिला सा ज़ुण खटखटाँदा रौहा सा परमेश्वर तेइरी तैंईंयैं दुआर खोलिया सा।
11	11	तुसा मोंझ़ै ऐण्ढा कुण बापू सा, कि ज़ैबै तेइरा बेटा रोटी मुँगला ता पात्थर देला, मैच्छ़ी मुँगला ता कीड़ा देला?
11	12	होर आंण्डै मुँगला ता तेइबै बिच्च़ु देला?
11	13	ज़ैबै तुसै बुरै होईया बी आपणै शोहरू बै शोभली च़ीज़ा देणा जाँणा सी ता तुसरा स्वर्गा रा बापू आपणै मुँगणु आऐ बै पवित्र आत्मा किबै नी देणी?”
11	14	एक बार यीशुऐ एकी मांहणु न गूंगा बुरी आत्मा खोली ज़ुणियै सौ गूंगा बणाऊ ती। ज़ैबै तेई मांहणु न सौ गूंगी बुरी आत्मा निकती ता सौ मांहणु ढूणिदा लागा होर कई लोका एसा गैला न बड़ै हैरान हुऐ।
11	15	पर तिन्हां न किछ़ लोकै बोलू, “ऐ ता बुरी आत्मा रै प्रधान शैतान नाँ री मज़ती सैंघै बुरी आत्मा खोला सा।”
11	16	होरियै यीशु री जाँच केरनै री तैंईंयैं तेईन एक नशाणी मुँगू ज़ुण एसा गैला बै साबित केरला कि यीशु स्वर्गा न मतलब परमेश्वरा न आऊ सा।
11	17	पर यीशुऐ तिन्हरै मनै री गैल ज़ाणिया तिन्हां लोका बै बोलू, “ज़ुणी राज्य न फूट पौड़ा सा सौ राज्य नष्ट होआ सा होर ज़ुणी घौरा न फूट पौड़ा सा सौ घौर भी नष्ट होआ सा।”
11	18	होर ऐण्ढा तैरहा शैतान होर तेइरी बुरी आत्मा एकी दुज़ै लड़दै ता तिन्हां तकड़ै होंणै रै बजायै कमज़ोर होंणा। किबैकि तुसै मेरै बारै न बोला सी कि हांऊँ शैतानै री मज़ती सैंघै दुष्ट आत्मा खोला सा।
11	19	अगर हांऊँ शैताना री मज़ती सैंघै बुरी आत्मा खोला सा, ता तुसरै च़ेले कौसरी मज़ती सैंघै बुरी आत्मा बै खोला सी? तैबै तिन्हाऐ तुसरा न्याय केरना।
11	20	लेकिन हांऊँ ता परमेश्वरै री सामर्था सैंघै बुरी आत्मा बै खोला सा। एथा लाईया हांऊँ रिहा सा कि परमेश्वरा रा राज्य तुसा हागै पुजू सा।
11	21	ज़ैबै तकड़ै मांहणु पुरी रीतीयै हथियार बोनिआ आपणै घौरै रा पौहरा केरा सा ता तेइरी सारी ज़ायज़ाद बच़ी रौहा सा।
11	22	पर ज़ैबै तेई मांहणु न ज़ादा तकड़ा मांहणु तेई सैंघै लड़ाई केरिया ज़ीता सा तैबै सौ मांहणु तिन्हां हथियारा बै च़टेरी सका सा ज़ुणी पैंधै तेई मांहणु बै बोहू बशाह ती होर तेइरी ज़ायज़ादा बै लूटिया बोंडी सका सा।
11	23	मूँ सैंघै नी ऑथि सौ मेरा बरोधी सा होर ज़ुण लोका बै कठा केरनै री तैंईंयैं मेरी मज़त नी केरदा सौ तिन्हां बै बिखेरा सा।
11	24	“ज़ैबै बुरी आत्मा मांहणु न निकल़ा सा ता सौ सुनसान ज़ैगा न बशाँ तोपा सा; पर ज़ैबै तेसा बै बशाँ नी मिलदा ता सौ बोला सा, मूँ तेई मांहणु हागै वापस जाँणा ज़ुणी आँध्रै हांऊँ रौहै केरा ती।
11	25	ऐण्ढै बोलिईया सौ बुरी आत्मा वापस एज़ा सा होर तेसा बुरी आत्मा बै सौ मांहणु साफ-सुथरा होर सज़ाऊदा खाली घौरा सांही मिला सा।
11	26	तैबै सौ बुरी आत्मा ज़ाइआ आपु न भी सौत बुरी आत्मा बै आपु सैंघै आंणा सा, होर ते सैभ बुरी आत्मा तेई मांहणु आँध्रै रोंहदी लागा सी। ऐबै तेई मांहणु री दशा पहिलै न भी ज़ादा बुरी होआ सा।”
11	27	ज़ैबै यीशु इन्हां गैला बै केरदा लागा दा ती ता भीड़ा ज़ोंदरै न कौसी बेटड़ियै ज़ोरा सैंघै बोलू, “धन्य सा सौ बेटड़ी ज़ुणियै तुसाबै जन्म धिना होर धाचै सी।”
11	28	तैबै यीशुऐ बोलू, “पर धन्य ता ते सी ज़ुणा परमेश्वरा रा वचन शुणा सी होर तेइरा पालन केरा सी।”
11	29	ज़ैबै बड़ी भीड़ कठी होंदै लागी ती ता यीशु बोलदा लागा, “ऐई ज़ुगै रै तुसै लोका बुरै सी। ते नशाणी तोपा सी; पर योना रै नशाणी बै कोई होर नशाणी तिन्हां बै नेइ देइणा।
11	30	ज़ो योनै री ज़िन्दगी न हुआ, सौ महानगर नीनवै रै लोकै री तैंईंयैं चिन्ह ठहरू, तैण्ढाऐ हांऊँ मांहणु रा बेटा भी एसा जुगा रै लोका री तैंईंयैं ठहरीणा।
11	31	दक्षिणै री राणी शेबा बोहू दूरा न सुलैमान राज़ै रा ज्ञान शुणनै री तैंईंयैं आई ती। होर हेरा औखै ज़ो सा, सुलैमाना न बी बड़ा सा। ऐई ज़ुगै रै तुसै लोका मेरी गैला शुणनै रा नाँह केरा सी। न्याय रै रोज़ा न राणी शेबा तौखलै लोका सैंघै खड़ै होईया तुसा पैंधै दोष लाणा।
11	32	नीनवै शहरै रै लोकै योना रा प्रचार शुणिया आपणै पाप छ़ौड़ै। पर ऐबै ज़ो हांऊँ औखै सा, योना न भी बड़ा सा। तैबै बी तुसै लोकै मेरी गैला शुणिया बी आपणै पाप नी छ़ौड़ै। न्याय रै रोज़ा न नीनवै शहरै रै लोका ऐई जुगै रै तुसा लोका सैंघै खड़ै होईया तुसै दोषी ठराणै।
11	33	“कोई बी मांहणु दीयै पकाइया गुप्त ज़ैगा न नी रखदा होर न भाँडै लाइया खौटदा। बल्कि तेइबै उथड़ी ज़ैगा पैंधै रखा सी ताकि ज़ुणा भीतरै एलै तिन्हरी तैंईंयैं प्याशा होला।
11	34	तेरी देहा रा दिऊआ तेरी औछ़ी सा, तैबै अगर तेरी औछ़ी साफ सी ता तेरी सारी देह प्याशी होंणी। अगर तेरी औछ़ी बुरी सी ता तेरी सारी देही न निहारा होंणा।
11	35	होशियार रौहा, ज़ो प्याशा तुसा भीतरै सा सौ कोइँछ़ै निहारा नी लोड़ी हुआ।
11	36	अगर तुसरी देही भीतरै प्याशा भौरूआ सा होर देही रै कौसी भी हिस्सै न निहारा नी ऑथि ता तुसरी पूरी देह प्याशै लाईया ऐण्ढी च़मकणी ज़ैण्ढी दीयै लाइया सौ ज़ैगा च़मका सा ज़ौखै सौ पकेइया रखू सा।”
11	37	ज़ैबै यीशुऐ ऐ गैला पूरी बोली, तैबै कौसी फरीसी मांहणुऐ तेई हागै विनती केरी कि यीशु मेरी हागै एज़िया रोटी खाला ता यीशु तेइरै घौरा ज़ाइआ तेई सैंघै रोटी खाँणै री तैंईंयैं बेठा।
11	38	फरीसियै हेरिया हैरान हुआ कि बिधाना रै मुताबक यीशुऐ रोटी खाँणै न पैहलै हौथ नैंई धोऐ।
11	39	तैबै प्रभुऐ तेइबै बोलू, “ओ फरीसी लोको, तुसै कटोरै होर थाल़ी बै बाहरै-बाहरै न ता माँज़ा सी, पर तुसरै भीतरै लालच होर बुराई भौरूइदी सा।”
11	40	ओ मूर्ख लोको! परमेश्वरा बै बाहरली च़ीज़ा पैंधै बी चिंता सा ता भीतरली च़ीज़ा पैंधै भी चिंता सा।
11	41	तुसरै मना आँध्रलै विचारै रै मुताबक गरीबा बै दान दैआ तैबै तुसाबै लागणा कि परमेश्वरा तुसै स्वीकार केरनै।
11	42	“ओ फरीसी लोको, तुसा पैंधै हाय सा! तुसै पदीनै, होर जीरा सब भांति रै शाग पोचा रा, मतलब आपणी होछ़ी-होछ़ी कमाई रा भी दसवाँ हिस्सा देआ सी, पर तुसै न्याय सैंघै व्यवहार केरना होर परमेश्वरै री झ़ुरी रै बारै न बिसरा सी। दसवाँ हिस्सा देणा सही सा पर ज़ो गैला एथा न बी ज़रूरी ऐसा कि तुसै तिन्हां गैला बै बी पूरी केरदै होर तिन्हां बै भी नैंई छ़ौड़दै।
11	43	ओ फरीसीयो, तुसाबै भयानक शिक्षा मिलणी। होर बजारा न नमस्कार, होर आराधनालय न खास-खास ज़ैगा होर धामा न बी खास-खास ज़ैगा तौपा सी।
11	44	हाय सा! तुसा पैंधै किबैकि तुसै तिन्हां पौथुइदी कब्रा सांही सी ज़ुणी पैंधै निशाण नी ऑथि। लोका तिन्हां पैंधै च़ला सी पर ते तिन्हां कब्रै रै बारै न नी ज़ाणदै होर छ़ोत लागा सा।”
11	45	तैबै एकी शास्त्रियै यीशु बै उतर धिना, “ओ गुरू जी, ऐण्ढी गैला केरिया तुसै आसरी बी निंदा केरदै लागै सी।”
11	46	यीशुऐ तिन्हां बै बोलू, “शास्त्री लोको, तुसाबै हाय! किबैकि तुसरै धर्मै री माँग ज़ो मुश्किल सा तैसा बै ऐतरा गरका बोझ़ा पा सी कि ते तेथा बै च़किआ च़ली नी सकदै पर तुसै तिन्हां बोझ़ा बै एक गुठियै लाईया भी नैंई छूँगदै।
11	47	तुसाबै भयानक शिक्षा मिलणी। किबैकि तुसै तिन्हां भविष्यवाणी केरनु आल़ै री तैंईंयैं कब्रा बणा सी, ज़ुणा तुसरै बुज़ुर्ग मारैदै ती।
11	48	ऐण्ढा केरिया तुसै रिहा सी कि तुसै आपणै बुज़ुर्गा रै कोमा न शामल सी किबैकि तिन्हैं ते मारै होर तुसै तिन्हरी तैंईंयैं कब्रा बणा सी।
11	49	परमेश्वरै आपणी बुद्धि सैंघै तुसरी तैंईंयैं ऐ बोलू सा, कि मूँ तिन्हां हागै भविष्यवाणी केरनु आल़ा होर प्रेरित भेज़णै। तिन्हां किछ़ ते मारनै होर कौसी पैंधै ज़ुल्म केरना।
11	50	दुनिया री शुरूआती दौरा न लेइया ज़ेतरै बी भविष्यवक्तै रै लोहू हुऐ सी, तिन्हरी तैंईंयैं ऐई जुगै रै लोका न लेखा लेइणा।
11	51	हाबिलै रै लोहू न लेइया जकर्याह रै खूना तैंईंयैं ज़ेतरै बी लोहू वेदी होर मन्दिरै रै बिच़ा न हुऐ सी, हांऊँ तुसा बै सच़ बोला सा, इन्हां सैभी री तैंईंयैं ऐई ज़ुगै रै लोका न लेखा लेणा सा।
11	52	हाय सा तुसा शास्त्री पैंधै किबैकि तुसै लोका परमेश्वरा बै ज़ाणनै न रोकै। तुसै न ता आपु तेई दुआरै हागै ज़ाँदै न तिन्हां मांहणु बै ज़ाणै देंदै।”
11	53	ज़ैबै यीशुऐ आपणी गैला पूरी केरी, ता शास्त्री होर फरीसी लोके तेईन झ़िकुऐ। तिन्हैं तेई बौगतै यीशु न बोहू सारै सवाल पुछ़ै।
11	54	ते यीशु रै मुँहै री गैला, तिन्हरै खिलाफ़ इस्तेमाल केरिया यीशु बै फसाणै री कोशिश केरदै लागैदै ती।
12	1	तैबै तौखै लोकै री ऐतरी भीड़ कठा हुई, कि लोका एकी होरी पैंधै पौड़दै लागै। यीशुऐ पैहलै आपणै च़ेले धिरै हेरू होर बोलू, “फरीसी लोकै रै कपटरूपी मलेड़े न साबधान रौहा
12	2	किछ़ बी गैला छुपीदी ती, एक रोज सैभी लोका ते गैला ज़ाणनी, होर ज़ो किछ़ छुपीदी सा एक रोज़ सैभ लोका ते पूरै प्याशै न हेरणा।
12	3	ज़ो गैला तुसै निहारै न केरी सी ते प्याशै न दैसिणी, होर ज़ो गैला तुसै बन्द दुआरा पिछ़ै केरी सी, ते उथड़ी ज़ैगा पैंधै खड़ै होईया दैसिणी, ताकि सारै लोका शुणलै।
12	4	“झ़ुरी सैंघियो, तिन्हां न मता डौरदै ज़ो देही बै ज़ख्म देआ सी। ते सिर्फ़ तुसरी देही बै नष्ट केरी सका सी होर तेथा न बाद किछ़ नी केरी सकदै।
12	5	पर हांऊँ तुसाबै बोला सा परमेश्वरा न डौरा, ज़ौस हागै लोका बै मारनै होर तिन्हां बै नरका न पाणै री शक्ति सा।
12	6	कि दुई ढैबुऐ न पौंज़ च़िड़ू नी बिकदै? तैबै बी परमेश्वर तिन्हां न एकी बै बी नी बिसरदा।
12	7	तुसरै च़ोह्ढ़ै रै बाल़ बी गिणुऐ दसी। तुसै मता डौरदै, किबैकि तुसै परमेश्वरै री तैंईंयैं तिन्हां च़िड़ू न ज़ादा कीमती सी।
12	8	“हांऊँ तुसाबै सच़ बोला सा ज़ुण बोहू मांहणु सामनै मुँभै मैना सा हांऊँ तुसाबै बोला सा परमेश्वरै रै स्वर्गदूता सामनै मुँबी ते मनणै।
12	9	पर ज़ो मांहणु रै सामनै ऐसा धौरती पैंधै मेरा नाँह केरा सी परमेश्वरै रै स्वर्गदूता सामनै मुँबी तिन्हरा नाँह केरना।
12	10	“अगर कोई मांहणु रै बेटै रै खिलाफ़ बोला सा ता तेइरै अपराध माफ केरिनै पर ज़ुणा पवित्र आत्मै री निन्दा केरलै, ता तिन्हरै अपराध कैधी बी माफ नी केरिनै।
12	11	“ज़ैबै तुसाबै लोक आराधनालय न शासक होर अधिकारी सामनै तुसा पैंधै मुकदमा च़लाणै री तैंईंयैं आंणलै ता चिन्ता हेरित् केरदै कि आसा आपणै बच़णै री तैंईंयैं कि ज़वाब देणा।
12	12	किबैकि ज़ैबै तुसै तौखै खड़ै होलै ता, तेई बौगतै पवित्र आत्मा तुसाबै दैसणा कि तुसा कि ज़वाब देणा।”
12	13	भीड़ै रै बिच़ा न एकी मांहणुऐ यीशु बै बोलू, “ओ गुरू जी, मेरै भाई बै बापू री ज़ायज़ाद मूँ सैंघै बोंडणै री तैंईंयैं बोला।”
12	14	यीशुऐ बोलू, “ओ मांहणु, कुणिऐ तुसरा न्यायी होर ज़ायज़ाद बौंडणु आल़ा चुनु सा?”
12	15	यीशुऐ भी लोका बै बोलू, “होशियार रौहा तेसा च़ीज़ा रा लालच मता केरदै ज़ो तुसा हागै नी ऑथि। हर किस्मै रै लोभ लालचा न आपु बै बच़ाइया डाहत्; किबैकि कौसी री ज़िन्दगी तेई हागै बोहू ज़ायज़ाद होंणै सैंघै नी बँणदी।”
12	16	यीशुऐ तिन्हां बै एक उदाहरण दसू, “एकी सेठ मांहणु री ज़मीना न बड़ी भारी फसल हुई।
12	17	तैबै सौ सेठ मांहणु विच़ार केरदा लागा कि ऐबै मूँ कि केरना किबैकि मूँ हागै ऐतरी ज़ैगा नी ऑथि कि हांऊँ आपणी फसला बै रखनू।
12	18	तेई सेठ मांहणुऐ आपणै मना न बोलू, मूँ ऐण्ढा केरना, मूँ आपणी सारी कोठड़ी चोड़नी होर एथा न बड़ी कोठड़ी बनाणी; होर मूँ आपणा सारा नाज़ होर ढबुयै तेथा न रखणै;
12	19	तैबै मूँ आपणै आपा बै बोलणा, ऐबै मूँ हागै बोहू किछ़ सा ज़ो बोहू बौर्षा ढौई होंणा; ऐबै मूँ चैना सैंघै खाँणा, पीणा, होर मोऊज़-मस्ती केरनी।”
12	20	“पर परमेश्वरै तेई सेठा बै बोलू, ‘ऐई मूर्खा! औज़ राती तौ मौरना, तैबै ज़ो किछ़ तैं कठा केरू सा, सौ कौसरा होंणा?’
12	21	“सौ मांहणु बी ऐण्ढा सा ज़ो आपणी तैंईंयैं धन-दौलत कठा केरा सा पर परमेश्वरै री नज़री न सौ सेठ नी ऑथि।”
12	22	तेथा न बाद यीशुऐ आपणै च़ेले धिराबै फिरिया बोलू “हांऊँ तुसाबै बोला सा आपणै प्राणै री तैंईंयैं फिक्र मता केरदै, कि आसा कि खाँणा, न आपणी देही री तैंईंयैं कि आसा कि लाणा।”
12	23	किबैकि प्राण रोटी न होर देह झिकड़ै न ज़ादा कीमती सा।
12	24	काऊड़ै पैंधै ध्यान देआत् ते न बाँहदै न काटदै होर न तिन्हां हागै कोई भण्डार घौर होंदा किबैकि परमेश्वर तिन्हां बै धाचा सा। तुसै ता परमेश्वरै री तैंईंयैं इन्हां च़ीड़ू-च़कारू न ज़ादा कीमती सी।
12	25	कि तुसै फिक्र केरिया आपणी उम्रा रा एक पल भी बढ़ाई सका सी?
12	26	ज़ैबै तुसै फिक्र केरिया सैभी न होछ़ा ज़ेही कोम नी केरी सकदै ता होरी गैलै री तैंईंयैं किबै फिक्रिया सी?
12	27	बौणा रै फूला पैंधै ध्यान केरा ते कैण्ढै बढ़ा सी। ते न मेहनत केरदै न आपणी तैंईंयैं झिकड़ै बुणदै। पर हांऊँ तुसाबै बोला सा सुलैमान राज़ै बी आपणै सारै राज़पाठा न तिन्हां न बढ़िया झिकड़ै नी लायै।
12	28	अगर परमेश्वर मैदानै रै गाह बै सज़ाई सका सा ज़ो औज़ ता सा पर काल तेसा औगी न फुकिणा, ओ थोड़ै बशाह केरनु आल़ै लोको तेई परमेश्वरा तुसाबै लाणै रै झिकड़ै किबै नी देणै।
12	29	शक मता केरदै होर ऐसा गैलै री फिक्र मता केरदै कि आसा कि खाँणा होर कि पीणा।
12	30	ज़ुणा परमेश्वरा बै नी ज़ाणदै ते लोका इन्हां च़ीज़ै रै बारै न सोच़दै रौहा सी पर तुसरा परमेश्वर बापू जाँणा सा कि तुसाबै इन्हां च़ीज़ै री ज़रूरत सा।
12	31	पर तेई रै राज्य री खोजा न रौहा, ता ऐ सारी च़ीज़ा बी तुसाबै मिलणी।
12	32	“हे होछ़ै छ़ुण्डा, मत डौरदा; किबैकि परमेश्वर बापू ज़ो स्वर्गा न सा सौ तौभै राज्य देणा चाहा सा।”
12	33	आपणी ज़ायज़ाद बैच़िया गरीबा बै दान केरात् होर आपणी तैंईंयैं ऐण्ढै बटुऐ बणात् ज़ो कैदी बी पराणैं नी होंदै। स्वर्गा न धन कठा केरा ता तुसरा धन तौखै बैच़ी रौंहणा। तेइबै न ता कोई च़ोर-च़ोरी सकदा होर न ता तेथा बै कीड़ा बगाड़ी सकदा।
12	34	किबैकि ज़ौखै तुसरा धन होला, तौखै तुसरा मन भी लागी रौहणा।
12	35	“परमेश्वरै रै कोमै री तैंईंयैं हमेशा दीयै पकेइया त्यार रौहात्।
12	36	तुसै तिन्हां नोकरा सांही बणा ज़ो ब्याह न ऐणु आल़ै मालका रा इंतज़ार केरदै लागैदै होआ सी, ताकि ज़ैबै सौ एज़िया दरवाज़ा खटखटाला ता ते उठिया दरवाज़ा खोललै।
12	37	ज़ुणी नोकरा बै मालक बिऊदा हेरा सा सौ धन्य सा। हांऊँ तुसाबै सच़ बोला सा तेई मालका त्यार होईया आपु नोकरै रै झिकड़ै लाणै होर ते नोकर रोटी खाँणै री तैंईंयैं बशाँणै।
12	38	सौ मालक औधा राती या दोथी हौंणै न पैहलै कैबै बी एला ता तेई तिन्हां नोकरा न खुश होंणा ज़ो बिऊदै होर त्यार रौहा सी।
12	39	पर तुसै एसा गैला पैंधै ध्यान दैआत् अगर घौरा रा मालक ज़ाणदा कि च़ोर कुणी बौगतै ऐणा ता सौ ज़ागदा रौहँदा होर आपणै घौरा न च़ोरी नी ती होंणै देंणी।
12	40	तुसै मेरै वापस ऐणै री तैंईंयैं त्यार हुऐ लोड़ी; किबैकि हांऊँ मांहणु रा बेटा स्वर्गा न तेई बौगतै ऐणै ज़ैबै तुसै मेरै ऐणै री आश बी नी रखदै।”
12	41	तैबै पतरसै बोलू, “प्रभु जी, ऐ उदाहरण सिर्फ़ आसरी तैंईंयैं सा कि सैभी री तैंईंयैं सा?”
12	42	प्रभुऐ बोलू, “सौ विश्वासयोग्य होर बुद्धिमान भण्डारी कुण सा, ज़ुणिरा मालक तेइबै नोकर चाकरा पैंधै अधिकारी ठहराला कि तिन्हां बै बौगता पैंधै खाँणै री च़ीज़ा दै।
12	43	धन्य सा सौ नोकर ज़ुणिबै तेइरा मालक ऐण्ढा केरदा हेरा सा।
12	44	हांऊँ तुसाबै भरोसा दिला सा कि मालका आपणै तिन्हां नोकरा बै आपणी सारी सँपति री निगरानी रा अधिकार देणा ।
12	45	अगर सौ नोकर सोच़ला कि मेरै मालका बोहू रोज़ा बाद वापस ऐणा, होर दुज़ै नोकरा बै कष्ट देआ सा, खाँणै होर शराब पीणैं न मस्त रौहा सा,
12	46	ता तेई नोकरा रा मालक ऐण्ढै बोक्तै एला ज़ुणी बौगता बै सौ नोकर ज़ाणदा बी नी। तैबै तेई मालका सज़ा देइया तिन्हां लोका सैंघै ज़ुणियै बफदारी सैंघै तिन्हरी सेवा नी केरी ते एकी ज़ैगा रैखणै।
12	47	“किबैकि तेइयै आपणी ज़िम्मैबारी शोभली ढैंघै नी निभाई होर तेइबै कड़ी सज़ा देणी।
12	48	पर तै नोकर ज़ुणा नी ज़ाँणदै कि ते गलत केरदै लागै सी तिन्हां बै थोड़ी सज़ा हौणी। किबैकि ज़ुणिबै बोहू धिना सा तिन्हां न बोहू मुँगिणा होर ज़ुणिबै बोहू ज़िम्मैबारी धिनी सा तिन्हां बै बोहू लेणा पौऊ।
12	49	“हांऊँ धौरती पैंधै औगी लाँदा आऊ सा होर च़ाहा सा कि ऐ ऐबरै लागी लोड़ी।
12	50	मुँभै ता हाज़ी बोहू दुःख सौहणा पौड़ना। हांऊँ बड़ा परेशान सा, ज़ाँ ढौई मेरा दुःख खत्म नी होला तैबै तक मूँ परेशान रौहणा।
12	51	तुसै कि समझ़ा सी हांऊँ धौरती पैंधै मेल करांदा आऊ सा? नैंई, हांऊँ तुसाबै बोला सा हांऊँ अलग करांदा आऊ सा।
12	52	किबैकि ऐबै न बाद अगर एकी घौरा न पौंज़ लोका सी तिन्हां बोंडिणा होर त्राई लोका ज़ो मूँ पैंधै बशाह नी केरदै तिन्हां मूँ पैंधै बशाह रखणू आल़ै दुई लोका रा बरोध होर केरना। होर अगर दुई लोका ज़ो मूँ पैंधै बशाह नी केरदै तिन्हां त्राई लोका रा बरोध केरना ज़ो मूँ पैंधै केरा सी।	WRONG ALIGNMENT
12	53	बापू बेटै न होर बेटै बापू सैंघै बरोध रखणा, आमा बेटी आपु न बरोध रखणा, शौशू नूशा आपु न एकी होरी सैंघै बरोध रखणा।”
12	54	यीशुऐ लोका बै बोलू, ज़ैबै तुसै पश्चिमा धिरै न बादला बै ऐन्दै हेरा सी ता तुसै फट केरदै बोला सी गाश ऐणा होर तैण्ढाऐ होआ सा।
12	55	होर ज़ैबै दक्षिणा धिरै न बागर च़ला सा तैबै तुसै बोला सी कि गर्मी होणू आई सा होर तैण्ढाऐ होआ सा।
12	56	हे कपटियो, तुसै धौरती होर आसमाना रै रूपा न भेद केरी सका सी, पर ऐई जुगा न परमेश्वर ज़ो केरदा लागा सा तेथै रै बारै न भेद केरना किबै नी ज़ाणदै?
12	57	“तुसै आपुऐ किबै नी फैसला केरदै कि सही कि सा?
12	58	आपणै मुद्दई सैंघै बौता न ज़ाँदी घेरै समौझता केरा। कोइँछ़ै ऐण्ढा नी लोड़ी हुआ कि न्याय केरनु आल़ा तौभै खिंच़िया नेला होर तौभै सपाई हागै देला होर सपाई तौभै कैदखानै न पालै।
12	59	हांऊँ तौभै बोला सा, ज़ाँ ढौई तू पाई-पाई नी चुकाला ताँ ढौई तौ तौखै न नी छ़ुटणा।”
13	1	तेई बौगतै किछ़ लोका तौखै आऐ, होर ते यीशु सैंघै तिन्हां गलीली ज़िलै रै लोकै रै बारै न चर्चा केरदै लागै ज़ौसरा लोहू राज़पाल पिलातुसै यरूश्लेम शैहरा मन्दिरा न बलि केरदी घेरै केरनै द्याऊ ती।
13	2	इन्हां गैला शुणिया यीशुऐ बोलू, “तुसै कि समझ़ा सी कि ऐ गलीली लोका होरा सैभ गलीली लोका न ज़ादा पापी ती तैबै ते मारै?
13	3	ऐण्ढा बिल्कुल बी नी ऑथि, अगर तुसै आपणै पापा न मन नी बदलदै ता तुसा सैभी बी ऐण्ढै मौरना।
13	4	तिन्हां ठारा मांहणु रै बारै न तुसै कि समझ़ा सी ज़ुणी पैंधै शीलोह रा गुम्मट औल़ू होर ते पौथुइया मूँऐ; तुसै कि सोच़ा सी कि ते यरूश्लेम शैहरा न रौहणु आल़ै होरी लोका न ज़ादा पापी ती?
13	5	हांऊँ तुसाबै बोला सा, ऐण्ढा नी ऑथि, अगर तुसै आपणै पापा बै नी छ़ौड़लै ता न तुसा बी ऐण्ढै मौरना।”
13	6	यीशुऐ तिन्हां बै एक उदाहरण दैसू, “एकी मांहणुऐ आपणै अँगूरै रै बगीच़ै न एक फेगड़ा रा बुटा लाऊ ती: बगीच़ै रा मालक तेई बुटै हागै हर बौर्ष फ़ौल़ तोपदा आऊ, ज़ैबै तेई मालका बै तेई बुटै न कोई फ़ौल़ नी मिलू ता सौ बड़ा नराश हुआ।”
13	7	“तैबै तेई मालकै आपणै बगीच़ै रै पौहरैदारा बै बोलू, ‘शुण हांऊँ त्राई साला न ऐई बुटै न फ़ौल़ तोपदा लागा सा, पर एक बी नी मिलदै।’ ऐई बुटै बगीच़ै री ज़ैगा बेकारा न रोकिया रखी सा ऐबै तू ऐई बुटै बै काट ताकि ऐ आगै बै ज़ैगा नी रोकला।”
13	8	तेइयै तेइबै जवाब धिना, “ओ मालका,” ऐईबै ऐसा बौर्ष होर रौहणै दै कि हांऊँ एथा रै च़ोहू पासै कोतिया खाद शोटनू।
13	9	आगै बै एथा न फ़ौल़ लागलै ता ठीक सा नैंई लागलै ता तुसै ऐई बुटै बै काटी सका सी।
13	10	यीशु बशाँ रै ध्याड़ै न आराधनालय न उपदेश देंदै लागैदै ती।
13	11	तौखै एक ऐण्ढी बेटड़ी ती ज़ो ठारा बौर्षा न बुरी आत्मा री बजहा न कुबड़ी हुई ती होर सौ कौसी बी ढैण्गै खड़ी नी ती होई सकदी।
13	12	यीशुऐ सौ बेटड़ी आपु हागै शाधी, होर तेसा बै बोलू, “ओ बेटड़ियै, हेर तू आपणी सारी बीमारी होर कमज़ोरी न आज़ाद हुई।”
13	13	तेथा न बाद यीशुऐ तेसा बेटड़ी पैंधै हौथ रखै होर सौ बेटड़ी एकदम सीधी हुई होर परमेश्वरै री स्तुति केरदी लागी।
13	14	एसा गैल हेरिया कि यीशुऐ ऐ बेटड़ी बशाँ रै ध्याड़ै न ठीक केरी, आराधनालय रा मुखिया झ़िकुआ होर लोका बै बोलदा लागा, “आसा हागै कोमा केरनै री तैंईंयैं हफ्ते न छ़ौह ध्याड़ै सी तिन्हां ध्याड़ै न एज़िया ठीक होई सका सी पर बशाँ रै ध्याड़ै न नी।”
13	15	प्रभु यीशुऐ ज़वाब धिना, “ओ कपटियो; तुसै बी ता बशाँ रै ध्याड़ै न कोम केरा सी कि तुसै बशाँ रै ध्याड़ै न आपणै बौल्द या गधै बै छ़ौड़िआ पाणी प्याणै बै नी नेंदै?
13	16	तैबै ऐ सही नी ऑथि कि ऐ बेटड़ी ज़ो अब्राहमै रै खानदानै री सा होर ठारा बौर्षा न शैतानै रै वशा न ती बशाँ रै ध्याड़ै न ठीक हुई?”
13	17	एसा गैल शुणिया यीशु रै सारै बरोधी शर्मिंदा हुऐ होर सारै लोकै री भीड़ यीशु रै नोखै कोम हेरिया खुशी मनाँदी लागी।
13	18	तेथा न बाद यीशुऐ तिन्हां न पुछ़ू, “परमेश्वरा रा राज्य कुणी सांही सा? होर हांऊँ एथै री बराबरी किज़ी सैंघै केरनु?
13	19	परमेश्वरा रा राज्य तेई राई रै दाणै सांही सा ज़ो कौसी मांहणुऐ नेइया आपणै छेता न बाहू होर सौ बड़ा होईया बूटा बैंणू होर ऐ ऐतरा बड़ा ती कि आसमाना रै च़िड़ूऐ तेथै री शांणी पैंधै कोल्ह बणाऊ।”
13	20	यीशुऐ भी बोलू, “परमेश्वरा रा राज्य कुणी सांही सा?
13	21	परमेश्वरा रा राज्य तेई मलेड़े सांही सा ज़ो एकी बेटड़ियै लगभग बीह किलो गेहूँ रै पिठै न मलाऊ होर सारा पिठा मलेड़ुआ।”
13	22	यीशु आपणै च़ेले सैंघै शहर-शहर होर ग्राँ–ग्राँ न उपदेश देन्दैआ यरूश्लेम शैहरा धिराबै ज़ाँदै लागैदै ती।
13	23	तैबै एकी मांहणुऐ यीशु न पुछ़ू “ओ गुरू जी, मुक्ति पाणु आल़ै कि थोड़ै सी?”
13	24	यीशुऐ तिन्हां बै बोलू, “सौंगड़ै दुआरै आगै जाणै री कोशिश केरा किबैकि हांऊँ तुसाबै बोला सा बोहू सी ज़ो तेई दुआरै आगै ज़ा सी।
13	25	एक रोज़ परमेश्वर ज़ो घौरकै मालका सांही सा तेई उठिया दुआर बन्द केरना होर तुसा बाहरै खड़ै होईया दुआर खड़काइया अर्ज़ केरनी, ‘ओ प्रभु जी आसरी तैंईंयैं दुआर खोलात्, तैबै तेई भीतरै न ज़वाब देणा तुसै कौखलै सी हांऊँ तुसाबै नी ज़ाणदा?’
13	26	तैबै तुसा बोलणा, आसै तुसा सैंघै खाऊ-पीऊ होर तुसै आसरै बज़ारा न उपदेश धिनै।
13	27	पर तेई तुसाबै बोलणा, हांऊँ तुसाबै नी ज़ाणदा कि तुसै कौखलै सी। ओ बुरै कोम केरनु आल़ै लोको तुसै मूँ हागै न दूर होआ।
13	28	ज़ैबै तुसै अब्राहम, इसहाक, याकूब, होर सैभी भविष्यवाणी केरनु आल़ा बै परमेश्वरै रै राज्य न बेठैंदै हेरलै होर आपु बै तौखै न बाहरै खोलुऐदै हेरलै ता तुसा तौखै रोंणा होर दौंद पिशदै होंणा।
13	29	होर पूर्व होर पश्चिम सारी दुनियै रै लोका हर ज़ैगा न कठा होईया परमेश्वरै रै राज्य री धामा न शामिल होंणा।
13	30	ऐ ज़ाणी लेआ, पर ज़ो ऐबरै आपणै आपा बै बड़ै बणा सी, काल रोज़ ते होछ़ै केरिनै, होर ज़ो होछ़ै सी ते काल रोज़ बड़ै केरिनै।”
13	31	तेई बौगतै किछ़ फरीसियै एज़िया यीशु बै बोलू, “तू औखै न ज़ा किबैकि हेरोदेस राज़ा तौभै मारना च़ाहा सा।”
13	32	यीशुऐ तिन्हां बै बोलू, “जाईया तेई मांहणु बै ज़ो गीदड़ी सांही च़लाक सा बोला, औज़ होर काल मूँ बीमार मांहणु बै ठीक केरदै रौहणा होर तिन्हरै बुरी आत्मा खोलदै रौहणा पर हांऊँ ज़ुणी कोमै री तैंईंयैं आऊ सा त्रीज़ै रोज़ मूँ सौ कोम पूरा केरना।
13	33	पर इन्हां रोज़ा न मेरा कोम केरदै रौहणा ज़रूरी सा किबैकि ऐण्ढा नैंई होई सकदा कि कोई भविष्यवाणी केरनु आल़ा यरूश्लेम शैहरा न बाहरै मारिला।
13	34	“ओ यरूश्लेम शैहरा रै लोको! ओ यरूश्लेम शैहरा रै लोको! तू ज़ो भविष्यवाणी केरनु आल़ा बै मारा सा होर तिन्हां बै पात्थरै लाइया मारा सा ज़ो तौ हागै भेज़िआ सी। केतरी बार मैं चाहू कि ज़ैण्ढै मुर्गी आपणै बच्च़ै बै आपणै पँखा हेठै सम्भाल़िया रखा सा, हांऊँ बी तेरै शोहरू बै कठा केरनु पर तैं नी चाहू।
13	35	हेरा, ऐबै तुसरा घौर तुसरी तैंईंयैं खाली छ़ौड़िआ सा होर हांऊँ तुसाबै बोला सा, ज़ैबै तैंईंयैं तुसै ऐण्ढा नी बोललै कि धन्य सा सौ ज़ो प्रभु रै अधिकारा न एज़ा सा तैबै तैंईंयैं तुसा हांऊँ कैदी भी नी हेरना।”
14	1	यीशु बशाँ रै ध्याड़ै न एकी फरीसियै रै मुखियै रै घौरा बै रोटी खाँदै नौठै होर ते लोका यीशु बै फसाणै री त्यारी न बेठैंदै ती।
14	2	तौखै यीशु रै सामनै एक ऐण्ढा मांहणु ती ज़ुणिरै हौथ ज़ोंघा म्हाऐ दै ती।
14	3	तेई हेरिया यीशुऐ शास्त्री होर फरीसी बै बोलू, “बशाँ रै ध्याड़ै न भला केरना सही सा कि नैंई?”
14	4	पर ते सारै च़ुपच़ाप बेठै। तैबै यीशुऐ सौ मांहणु आपणै हौथा सैंघै छ़ुँगिया ठीक केरू होर ज़ाणै धिना।
14	5	तैबै यीशुऐ तिन्हां बै बोलू, “तुसा मौंझ़ै ऐण्ढा कुण सा कि ज़ुणिरा बौल्द या गधा कुँऐ न पौड़ला होर सौ बशाँ रै ध्याड़ै न तेइबै छेकै बाहरै नी खोलला?”
14	6	ते इन्हां गैला रा किछ़ बी ज़वाब नी देई सकै।
14	7	यीशुऐ ज़ैबै हेरू कि पाहुँणै एज़िया बेशणै बै कैण्ढी खास ज़ैगा तोपा सी ता तिन्हां बै एक उदाहरण दैसू।
14	8	“ज़ैबै तुसाबै कोई ब्याह-शादी न शाधलै ता तुसै ज़ाइआ खास-खास ज़ैगा पैंधै हेरेइत् बेशदै। कोइँछ़ै ऐण्ढा नी लोड़ी हुआ कि तेई मांहणुऐ तुसा न बी बड़ै मांहणु बै छौंदा धिनादा होला।
14	9	ज़ुणियै तुसा दुही बै छौंदा धिना, सा तैबै तेई एज़िया तुसाबै बोलणा, इन्हरी तैंईंयैं ज़ैगा छ़ौड़ा। तैबै तुसा शर्मिंदै होईया निशटी ज़ैगा पैंधै बेशणा पौउ।
14	10	ज़ैबै तुसाबै कोई शाधलै ता तुसै ज़ाइआ निशटी ज़ैगा पैंधै बैशेइत्। तैबै ज़ुणियै तुसै शाधै सी तेई एज़िया तुसै खास ज़ैगा पैंधै बशाणै। तैबै ज़ो तुसा सैंघै बैशणु आल़ै सी तिन्हां सामनै तुसरा आदर होंणा।
14	11	किबैकि ज़ो कोई आपु बै बैड़ा बुझ़ा सा तेई होछ़ै गिणिना होर ज़ो आपु बै होछ़ा बुझ़ा सा तेई बैड़ै गिणिना।”
14	12	तेथा न बाद यीशुऐ आपु बै शाधणू आल़ै फरीसी बै बोलू, “ज़ैबै तू ध्याड़ी या राती कौसी बी बौगतै भोज रखला ता तू आपणै रिश्तैदार, आपणै भाई, सैंघी होर सेठ माण्हू बै हेरेइ शाधदा कोइँछ़ै ऐण्ढा नी लोड़ी हुआ कि ते बी तौभै शाधिया तेरा बदला चुकालै।
14	13	पर ज़ैबै तू भोज रखला ता तू ऐण्ढै माण्हू बै शाधेई ज़ो गरीब, टुण्डै, लँगड़ै होर कांणै होलै।
14	14	तैबै तौ धन्य होंणा, किबैकि तिन्हां हागै तौभै बदला देंणै री तैंईंयैं किछ़ नी होंणा, तैबै धर्मी मांहणु रै ज़िन्दा होंणै सैंघै परमेश्वरा तौभै एसा गैला रा ईनाम देंणा।”
14	15	यीशु सैंघै रोटी खाँणु आल़ै मौंझ़ै न एकी मांहणुऐ इन्हां गैला शुणिया यीशु बै बोलू, “धन्य सा सौ मांहणु ज़ुण परमेश्वरै रै राज्य री धामा न रोटी खाला।”
14	16	यीशुऐ तेई मांहणु बै बोलू, “एकी मांहणुऐ एक बड़ी धाम धिनी होर तेइयै बोहू लोका तेसा धामा बै शाधै।
14	17	ज़ैबै धाम त्यार हुई तैबै तेई मांहणुऐ आपणा नोकर छौंदै लाउदै लोका बै शाधदा भेज़ू कि एज़ा ऐबै धाम त्यार हुई सा।
14	18	पर ते सारै माफी मुँगदै लागै, पहिलै मांहणुऐ बोलू मैं एक छेत लेऊ सा मेरा तेई छेता भाल्दै जाँणा ज़रूरी सा, हांऊँ तौ हागै अर्ज़ केरा सा कि तू मुँभै माफ केर।”
14	19	तैबै दुज़ै मांहणुऐ बोलू मैं पौंज़ ज़ोड़ी बौल्द लेऐदै सी होर मूँ तिन्हां बै हेरदै जाँणा; हांऊँ तौ हागै अर्ज़ा केरा सा कि तू मुँभै माफ केर।
14	20	एकी होरी मांहणुऐ बोलू मैं ब्याह केरू सा हांऊँ नी एज़ी सकदा।
14	21	“तैबै तेई नोकरै एज़िया आपणै मालका बै ऐ सारी गैला दसी। तैबै तेई घौरै रै मालकै तेई नोकरा बै झ़िका सैंघै बोलू तू बज़ारै री गली-गली न ज़ाइआ लँगड़ै, टुण्डै, कांणै हो सैभी कंगाला बै औखै आंण।
14	22	“नोकरै एज़िया भी बोलू, ‘ओ मालका, ज़ैण्ढा तुसै बोलूदा ती, मैं तैण्ढाऐ केरू, पर हाज़ी बी ज़ैगा खाली सा।’
14	23	“तैबै तेई मालकै नोकरा बै बोलू, ‘तू सड़का न होर बौता न लोका बै ज़बरदस्ती कठा केरिया आंण ताकि मेरा घौर भौरिला।
14	24	किबैकि हांऊँ तुसाबै बोला सा, तिन्हां शाधै दै मांहणु मौंझ़ै न कोई बी मांहणु मेरी एसा धामा रा स्वाद नी लेई सकदा’।”
14	25	ज़ैबै यीशु सैंघै लोकै री बड़ी भीड़ औंढदी लागीदी ती, तैबै यीशुऐ पिछ़ै हेरिया बोलू,
14	26	“ज़ुण आमा-बापू बै मूँ न ज़ादा झ़ुरी डाह सा होर ज़ुण आपणै बेटै बेटी बै मूँ न ज़ादा झ़ुरी रखा सी, ते मांहणु मेरै च़ेले नी होई सकदै।
14	27	अगर कोई मेरा च़ेला बणना चाहा सा ता सौ आपणा सैभ किछ़ छ़ौड़ला होर आपणै दु:ख सौहणै री तैंईंयैं त्यार रौहला।
14	28	“तुसा मौंझ़ै ऐण्ढा मांहणु कुण सा ज़ो कि घौर बनाणै न पैहलै तेई घौरा रा खर्च़ा नी ज़ोड़ला कि हांऊँ एथा बै पूरा केरी सका सा कि नी?
14	29	कोइँछ़ै ऐण्ढा नी हुआ लोड़ी कि, तेइरै सारै ढैबुऐ मनियादी बै केल्ही खर्च़ होलै होर सैभै लोका तेइरा मज़ाक बणालै,
14	30	कि ‘ऐ मांहणु घौर बणादा ता लगा ती पर नी बणाई सकू।’
14	31	“ऐण्ढा राज़ा कुण सा, ज़ो कि लड़ाई केरनै न पहिलै बैशिया बिच़ार नी केरला कि ज़ुण राज़ा बीह हज़ार फोऊज़ी पाईआ मूँ सैंघै लड़नै री तैंईंयैं ऐन्दा लागा सा, कि हांऊँ दस हज़ार फोऊज़ी लाइया तेइरा मुकाबला केरी सका सा?
14	32	नैंई ता तेई राज़ै दूरा रौंहदेआ आपणै दूत भेज़णै होर तेई राज़ै सैंघै मेल-मिलाप केरना।
14	33	ज़ैबै तैंईंयैं तुसै आपणा सैभ किछ़ नी छ़ौड़लै तैबै तैंईंयैं तुसै मेरै च़ेले नी बणी सकदै।
14	34	“स्वादै री तैंईंयैं ता लूण शोभला सा, अगर तेई लुणा रा स्वाद बिगड़ला, ता सौ किज़ी च़ीज़ै लूणा केरिना।
14	35	सौ लूण माटै न खादी री तैंईंयैं भी कोम नी ऐन्दा होर लोका तेइबै बाहरै शेटा सी। ज़ो मेरी गैला शुणा सी तेथा बै ध्याना सैंघै शुणित्।”
15	1	सारै च़ुँगी लेणु आल़ै होर पापी मांहणु यीशु हागै तिन्हरी गैला शुणदै एज़ा केरा ती।
15	2	तैबै किछ़ फरीसी होर शास्त्री आपु न कुड़कुड़ाइया बोलदै लागै, “ऐ ता पापी मांहणु सैंघै मिला सा होर तिन्हां सैंघै बैशिया खा-पीया सा।”
15	3	तैबै यीशुऐ तिन्हां बै ऐ उदाहरण दैसु।
15	4	“तुसा मौंझ़ै कुण फुआल ऐण्ढा सा ज़ुणी हागै शौऊ भेड़ा सी होर तिन्हां मौंझ़ै न एक भेड़ राहइली, ता सौ तिन्हां नढ़ीनुऐ भेड़ा बै बौणा न छ़ौड़िआ तेसा राहुइदी भेड़ा बै तैबै तैंईंयैं नी तोपला ज़ैबै तैंईंयैं सौ तेइबै नी मिलदी।
15	5	होर ज़ैबै तेई फुआला बै सौ भेड़ मिला सा ता सौ फुआल ऐतरा खुश होईया तेसा भेड़ा बै आपणै कोन्हा पैंधै च़का सा।
15	6	होर घौरा एज़िया आपणै सैभी सैंघी होर पड़ेशी बै कठा केरिया बोला सा, ‘मूँ सैंघै खुशी मनात्, किबैकि मेरी एक भेड़ राहुईदी ती होर ऐबै सौ मुँभै मिली।’
15	7	हांऊँ तुसाबै बोला सा, ज़ैबै एक पापी मांहणु आपणै पाप छ़ौड़िआ मन बदलिया परमेश्वरा धिराबै एज़ा सा ता स्वर्गा न तेई पापी मांहणु री तैंईंयैं ऐतरी खुशी मनाईया सा ज़ेतरी कि नढ़ीनुऐ धर्मी मांहणु री तैंईंयैं नी मनाँइदी।
15	8	“तुसा मोंझ़ै कुण ऐण्ढी बेटड़ी सा ज़ौस हागै दस सिक्कै सी होर तेथा न एक सिक्का राहिला होर सौ बेटड़ी लाम्प पकेइया होर घौरा बै झाड़ी-बुहारिया तेई सिक्कै बै ताँ तैंईंयैं नी तोपली ज़ाँ तैंईंयैं कि सौ नी मिलला।
15	9	हेरा ज़ैबै तेसा बेटड़ी बै सौ सिक्का मिला सा, ता सौ आपणी सैंघणी होर पड़ेशी बै कठा केरिया बोला सा, ‘मूँ सैंघै खुशी मनात् किबैकि मेरा एक सिक्का राहुआदा ती होर ऐबै सौ मुँभै मिलू।’
15	10	हांऊँ तुसाबै बोला सा ठीक ऐण्ढै तैरहै पाप छ़ौड़िआ मन बदलनू आल़ै एकी पापी मांहणु री तैंईंयैं परमेश्वरै रै स्वर्गदूता सामनै खुशी मनाँइणी।”
15	11	तेथा न बाद यीशुऐ तिन्हां लोका बै एक होर उदाहरण दैसू, एकी मांहणु रै दुई बेटै ती।
15	12	तिन्हां मोंझै न होछ़ै बेटै आपणै बापू बै बोलू, ओ बापू ज़ी, ज़ायज़ादा न ज़ो मेरा हिस्सा बैणा सा तेई तुसै मुँभै दैआत्। तैबै तेई बापूऐ आपणै दुही बेटै बै आपणी ज़ायज़ाद बोंडिया धिनी।
15	13	किछ़ रोज़ा बाद होछ़ै बेटै आपणी सारी ज़ायज़ाद बैच़ी होर घौर छ़ौड़िआ सारै ढैबुऐ कठा केरिया दूर देशा बै नौठा। तौखै तेइयै आपणै सारै ढैबुऐ मौऊज़ मस्ती होर बुरै-बुरै कोमा न खर्च़ केरै।
15	14	ज़ैबै तेइरै सारै ढैबुऐ खत्म हुऐ ता तेई देशा न रूड़ पौई होर सौ भूखै मौरदा लागा।
15	15	तैबै सौ शोहरू तेई देशै रै एकी सेठा हागै कोम मुँगदा नौठा होर तेई सेठै सौ शोहरू आपणै छेता बै सूँगर च़ारदा भेज़ू।
15	16	किबैकि तेइबै बोहू भूख लागी ती होर सौ चाहा ती कि ज़ुणा फ़ौल़ी बै सौ सूँगरा बै खाँणै बै देआ ती तिन्हां खाईया आपणा पेट भौरला होर तेइबै कोई किछ़ नी ती देंदा।
15	17	ज़ैबै सौ शोहरू आपणी होशी न आऊ, तैबै सौ सोच़दा लागा कि मेरै बापु रै घौरा न केतरै मज़दूर सी ज़ुणिबै कि ज़रूरती न ज़ादा खाँणै बै मिला सा होर हांऊँ औखै भूखै मौरदा लागा सा,
15	18	ऐबै मूँ उठिया आपणै बापू रै घौरा बै जाँणा होर तिन्हां बै बोलणा, बापू ज़ी मैं परमेश्वर होर तुसरै खिलाफ़ पाप केरू सा।
15	19	ऐबै हांऊँ तुसरा बेटा बोलणै रै लायक नी रौहू। मुँभै तुसै आपणै घौरा न नोकरा सांही रखा।
15	20	तैबै सौ उठिया, आपणै बापू रै घौरा बै च़लू। हाज़ी सौ आपणै घौरा न थोड़ी दूर ती, कि तेइरै बापुऐ सौ हेरू होर बापू बै तेई पैंधै दया आई, तैबै सौ बापू ठोर मारिया आपणै बेटै रै गौल़ै मिलू होर तेइबै माँकी धिनी।
15	21	तैबै तेई बेटै बापू बै बोलू, ओ बापू ज़ी, ऐबै हांऊँ तुसरा बेटा बोलणै रै लायक नी रौहू किबैकि मैं परमेश्वर होर तुसरै खिलाफ़ पाप केरू सा।
15	22	पर तेई बापुऐ आपणै नोकरा बै बोलू, शोभलै न शोभलै झिकड़ै आंणा होर ऐईरै लाआत्। ऐईरी हौथा न खानदानी मुँदड़ी होर ज़ोंघा न शोभलै बूट लाआत्
15	23	होर धाचुएदै सैभी न शोभलै मोटै ज़ेही बौकरै बै आंणा होर काटा ताकि आसै सैभ मिलिया खालै होर खुशी मनालै।
15	24	किबैकि मेरा ऐ बेटा मुँआ ती होर ऐबै ज़िन्दा हुआ सा। ऐ राहुआदा ती पर ऐबै मिलू सा। तैबै ते सबै खुशी मनाँदै लागै।
15	25	“एथा मौंझ़ै तेइरा बड़ा बेटा छेता न ती। ज़ैबै सौ घौरा बै आऊ ता तेइयै घौरा हागै पुजिआ बड़ी गिता-बाता शुणी।
15	26	तैबै बड़ै बेटै एकी नोकरा न पुछ़ू, ऐ कि होंदा लागा सा?
15	27	नोकरै एज़िया बोलू, ‘तुसरा भाई सही-सलामत घौरा बै वापस आऊ सा, होर बापूऐ तेइरै ऐणै री खुशी न बड़ी धाम त्यार कराई सा, होर आसै सैभ खुशी मनाँदै लागैदै सी।’
15	28	एसा गैल शुणिया बड़ा भाई झ़िकुआ होर सौ भीतरा बै नी नौठा। तैबै तेइरै बापुऐ सौ बाहरै एज़िया समझ़ाऊ होर आँध्रै ऐणै री तैंईंयैं अर्ज़ा केरी।
15	29	तेइयै आपणै बापू बै ज़वाब धिना, ‘हेरा; हांऊँ ऐतरी बौर्षा न तुसरी सेवा केरदा लागा सा, होर तुसरी हरेक हुक्मा बै मनदा लागादा सा पर तैबै बी तुसै मेरी तैंईंयैं एक गौभू तैंईंयैं नी धिना कि हांऊँ आपणै सैंघी सैंघै खुशी मनाँदा।
15	30	पर ज़ैबै तुसरा ऐ होछ़ा बेटा आपणी सारी धन-दौलता बै बुरै-बुरै कोमा न खत्म केरिया आऊ ता तुसै ऐईरी तैंईंयैं सैभी न शोभला मोटा ताज़ा बौकरा काटू होर लोका न धाम ख्याई।’
15	31	तैबै बापुऐ तेइबै बोलू, ओ मेरै प्यारे, बेटैआ तु ता हमेशा मूँ सैंघै रौहा सा होर ज़ो किछ़ मेरा सा सौ सैभ किछ़ तेराऐ ता सा।
15	32	पर आसा ऐई रोज़ा न खुशी मनाणी किबैकि तेरा ऐ भाई ज़ो मूँआदा ती ऐबै ज़िन्दा हुआ सा; होर ज़ुण कि राहुआदा ती ऐबै मिलूदा सा।”
16	1	यीशु आपणै च़ेले बै एक कहाणी दैसा सी, “एकी सेठा हागै एक मुन्शी ती, होर लोकै सेठा सामनै तेई मुन्शी पैंधै दोष लाऊ कि तुसरा मुन्शी तुसरै ढैबुऐ बै आपणी मर्जीऐ खर्च़ केरदा लागा सा।
16	2	तैबै तेई सेठै आपणा मुन्शी शाधु होर तेइबै बोलू, ‘हांऊँ तेरै बारै न ऐ कि लागा सा शुणदा? तू आपणै मुन्शी होंणै रा हिसाब दै किबैकि तू आगै बै मुन्शी नी रौही सकदा।’
16	3	“तैबै सौ मुन्शी सोच़दा लागा, ‘ऐबै हांऊँ कि केरनु? किबैकि मेरै मालका हांऊँ मुन्शी रै कोमा न खोलणा लाऊ सा होर मूँ न ऐतरी ताकत नी ऑथि कि हांऊँ खाच़ कोती सकनू। होर भीख मुँगणै न ता मुँभै शर्म लागा सा।
16	4	ओहो! मूँ हागै एक तरकीब सा अगर तेथै रै मुताबक हांऊँ कोम केरनु ता मेरै बोहू सारै सैंघी होंणै। औखै न खोलणै न बाद तिन्हां मेरी मज़त केरनी।’
16	5	“तैबै तेई मुन्शीऐ आपणै मालकै रै कर्ज़दार एक-एक केरिया शाधै। मुन्शीऐ पैहलै कर्ज़दारा न पुछ़ू, तौ पैंधै मेरै मालका रा केतरा ऋण सा?
16	6	कर्ज़दारै उतर धिना, लगभग शौऊ मूंण जैतूना रा तेल, तैबै मुन्शीऐ तेइबै बोलू, तू बैशिया आपणै खातै न पज़ाह मूंण लिख।
16	7	तैबै मुन्शीऐ दुज़ै कर्ज़दारा न पुछ़ू, ‘तौ पैंधै केतरा ऋण सा?’ तेई कर्ज़दारै बोलू, मूँ पैंधै एक शौऊ मूंण गेहूँ रा ऋण सा। तैबै मुन्शीऐ तेइबै बोलू, ‘तू आपणै खातै न औशी मूंण लिख।’
16	8	“तैबै मालकै तेई लूच़ै मुन्शी री बड़ी सराहणा केरी, किबैकि तेइयै बड़ी च़लाकी सैंघै कोम केरू। किबैकि एसा दुनियै रै लोका आपणै बौगतै रै लोका मोंझ़ै आपणै रीति वर्ताबा न धर्मी लोका न ज़ादा च़लाक सी।
16	9	तैबै यीशुऐ बोलू, हांऊँ तुसाबै बोला सा, दुनिया रै धन दौलता न आपणी तैंईंयैं सैंघी बणात्; ताकि ज़ैबै सौ धनदौलत खत्म होली, तैबै तिन्हां हमेशा रै घौरा न तुसरा स्वागत केरना।
16	10	“ज़ुण थोड़ै ज़ेही न बशाह रै काबिल सा सौ बोहू न बी बशाह रै काबिल सा होर ज़ुणी पैंधै थोड़ै ज़ेही न बी बशाह नी केरी सकदै तेई पैंधै बोहू न बी बशाह केरना मुश्किल सा।
16	11	अगर तुसै दुनियावी धन-दौलता न विश्वासयोग्य नी ऑथि ता तुसाबै सच़ा धन कुणी देणा।
16	12	अगर तुसै दुज़ै री धन-दौलता न बशाह केरनै लायक नी रौंहदै ता ज़ो धन-दौलत तुसरी आपणी सा सौ तुसाबै कुणी देणी?
16	13	“कोई भी नोकर एकी बौगत दुई मालकै री सेवा नी केरी सकदा किबैकि ऐण्ढा केरनै सैंघै तेई एकी सैंघै ता झ़ुरी रखा सा होर एकी सैंघै मिलिया रौहला पर दुज़ै बै घटिया समझ़ला तुसै परमेश्वर होर धन दुई री सेवा नैंई केरी सकदै।”
16	14	फरीसी लोका ज़ो धन-दौलतै रै लालची ती ते यीशु री शिक्षा शुणिया तिन्हरा मज़ाक उड़ांदै लागै।
16	15	यीशुऐ तिन्हां बै बोलू, “तुसै ता मांहणु रै सामनै आपणै-आपु बै धर्मी समझ़ा सी पर परमेश्वर तुसरै मना बै जाँणा सा। ऐ दुनिया ज़ुणी गैला रा आदर केरा सा सौ परमेश्वरै री नज़री न घृणित सा।
16	16	“यूहन्ना बपतिस्मा देणु आल़ै रै बौगता तक लोका बै मूसै रै बिधान होर भविष्यवाणी बै मनणा ती, पर ऐबै परमेश्वरै रै राज्य रा खुशी रा समाद होंदा लागा सा होर सैभे लोका बै ऐई राज्य बै पाणै री तैंईंयैं अर्ज़ा केरदै लागै सी।
16	17	एथा रा मतलब ऐ नी ऑथि कि बिधाना रा कोई मतलब नी रौहू। मूसै रा बिधान ता आसमान होर धौरती न बी बोहू पक्की सा।
16	18	“ज़ैण्ढा कि कोई बी मांहणु अगर आपणी लाड़ी बै छ़ौड़िआ होर कौसी होरी बेटड़ी सैंघै ब्याह केरा सा, ता सौ पाप केरा सा, होर ज़ुण तलाक देउईदी बेटड़ी सैंघै ब्याह केरा सा, सौ बी पाप केरा सा।
16	19	“यीशुऐ एक होर उदाहरण दसू, एक सेठ मांहणु ती। सौ बैंजनी होर मैंहगै-मैंहगै झिकड़ै ला ती होर हर रोज़ सुख चैन होर ठाटा न रौहा ती।
16	20	लाज़र नाँ रा एक गरीब मांहणु ज़ो कि ज़ख्मा सैंघै भौरूआन्दा ती तेइबै कोई तेई सेठ मांहणु री डेही पैंधै छ़ौड़ा ती।
16	21	लाज़र तेई सेठ मांहणु रै दुआरा हागै बैशा ती। तौखै सौ सेठ मांहणुऐ शेटू दै ज़ुठै बै खा ती होर कुतै एज़िया तेइरै ज़ख्मा बै लैमका ती।
16	22	“किछ़ रोज़ा बाद सौ गरीब मांहणु मुँआ होर स्वर्गदूतै तेइरी आत्मा नेइया स्वर्गा न अब्राहमै रै फाह्ड़ै न पजाई। तैबै किछ़ रोज़ा बाद सौ सेठ मांहणु बी मुँआ होर सौ पौथू, तेइरी आत्मा नरका न पौई।
16	23	नरका न तड़फदी घेरै तेइयै ऊझै हेरु, होर दूरा न अब्राहमै रै फाह्ड़ै न बेठादा लाज़र हेरू।
16	24	तैबै तेइयै हाक्क पाईआ बोलू, ‘ओ बापू अब्राहम, मूँ पैंधै दया केरिया लाज़रा बै भेज़ ताकि ऐ आपणी गुठी पाणी न शौगिया मेरी ज़ीभा बै ठण्डा केरला, किबैकि हांऊँ औखै औगी न तड़फदा लागा सा।’
16	25	“पर अब्राहमै बोलू, ओ मेरै बेटै याद रख, तैं आपणी ज़िन्दगी न सारी शोभली च़ीज़ा पाई सी ज़ैबैकि लाज़रै बुरी च़ीज़ा, होर ऐबै ऐ औखै मज़ै न सा होर तू तौखै दुःख झेलदा लागा सा।
16	26	‘एतराऐ नी ऑथि, तेरै होर आसरै बिच़ा न एक बड़ी खाई सा। तौखै न कोई औराबै नी एज़ी सकदा होर न कोई औखै न पौरै बै जाई सकदा।’
16	27	“तैबै तेई सेठ मांहणुऐ बोलू, ‘ता ओ बापू, हांऊँ तौ हागै अर्ज़ा केरा सा, कि लाज़रा बै मेरै घौरा भेज़,
16	28	किबैकि मेरै पौंज़ भाई सी; हांऊँ च़ाहा सा कि लाज़र तिन्हां हागै ज़ाइआ तिन्हां बै ऐई नरकै रै बारै न समझ़ाला ताकि मौरनै न बाद ते ऐई नरका बै नी लोड़ी आऐ।’
16	29	“पर अब्राहमै बोलू, तिन्हां हागै मूसा होर भविष्यवाणी केरनु आल़ै रा बिधान सा, तिन्हां बै तिन्हरी शुणनै दै।
16	30	“तैबै सेठै बोलू, ‘नैंई बापू, अब्राहमा, अगर कोई मूँऐंदै न तिन्हां हागै ज़ाला ता तिन्हां परमेश्वरा धिराबै फिरना।’
16	31	“अब्राहमै तेइबै बोलू, अगर ते मूसा होर भविष्यवाणी केरनु आल़ा री नी शुणदै ता कोई मूँऐंदै मांहणु न ज़िन्दै होईया तिन्हां हागै ज़ाला ता तिन्हां तेइरी बी नी शुणनी।”
17	1	एक रोज़ यीशुऐ आपणै च़ेले बै बोलू, “होई नी सकदा कि ठोकर नैंई लोड़ी लागी, पर हाय सा तेई मांहणु पैंधै ज़ुणी बजहा मुश्किला एज़ा सी!
17	2	अगर कोई न तुसै पाप करवा सी, ज़ुण मूँ पैंधै बशाह केरा सी ता परमेश्वरा तुसाबै सख्त सज़ा देणी, भलै सौ मांहणु होछ़ै शोहरू सांही होला, तेइरी तैंईंयैं ऐ भला सा कि एक बड़ा पौट तेई रै गौल़ा न बोनिआ, सौ समुन्द्र न शेटू लोड़ी।
17	3	होशियार रौहा; “अगर तेरा कोई भाई अपराध केरा सा ता तेइबै डांटा, होर अगर सौ पापा बै मना सा ता तू तेइबै माफ केर।
17	4	अगर तेरा भाई सौत बार तेरै खिलाफ़ पाप केरा सा होर सौत बार एज़िया माफी मुँगा सा ता तू तेइबै माफ केर।”
17	5	प्रेरितै यीशु बै बोलू, “प्रभु जी आसरै बशाह बै बढ़ात्।”
17	6	यीशुऐ तिन्हां बै बोलू, “राई रा बेज़ा बोहू होछ़ा होआ सा, पर ऐई ज़ैगा न ते बड़े बूटै सांही होआ सी। ऐण्ढी तैरहा, अगर तुसै परमेश्वरा न ज़ो बशाह सैंघै ज़ो किछ़ भी मूँगलै तेइबै सौ केरी सका सा ज़ैण्ढा कि अगर तुसै शहतूतै रै बूटै बै बोलदै कि तू ज़लाड़ै सैंघै उखड़िया समुन्द्रा बै जा, ता तेई तुसरी शुणनी ती।
17	7	“तुसा मौंझ़ै ऐण्ढा नोकर कुण सा, ज़ो कि छेता न हौल़ लाइया, होर भेड़ा बै च़ारिया एला ता तेइरा मालक बोलला, ‘कि एज़ होर रोटी खाँदा बेश’?
17	8	कि तेई मालका ऐण्ढा बोलणा कि पैहलै मेरी तैंईंयैं रोटी बणा होर ज़ाँ ढौई हांऊँ खाँणु पिनू नी ताँ ढौई तू मेरी सेवा केर तैबै न बाद तू भी खाई पीई।
17	9	आपणा सारा कोम कराणै न बाद भी तैई मालका आपणै नोकरा रा एहसान नी मनणा।
17	10	ऐण्ढै तैरहै, ज़ैबै तुसै सैभ किछ़ केरू ज़ो परमेश्वरै केरनै बै बोलू, ता तुसाबै ऐ बोलणा चेहिऐ कि आसै सिर्फ़ परमेश्वरै रै दास सी होर आसै तेइबै धन्यवाद केरनै रै काबिल नैंई ऑथि। आसै सिर्फ़ सौ कोम केरु सा ज़ो तेइयै आसाबै केरनै बै बोलू”
17	11	यीशु होर तेइरै च़ेले सामरिया होर गलीलै रै बिच़ियै आगै यरूश्लेम शैहरा बै जाँदै लागैदै ती।
17	12	कौसी ग्राँ बै ज़ाँदी घेरै यीशु बै दस कोढ़ी मिलै।
17	13	तिन्हैं कोढ़ियै दूर खड़ै होईया ज़ोरा सैंघै बोलू, “ओ यीशु! ओ गुरू जी! आसा पैंधै दया केरात्।”
17	14	यीशुऐ तिन्हां बै हेरिया बोलू, “ज़ाआत्, होर ज़ाईया आपणै आपा बै पुरोहिता बै रिहात्” होर जाँदै-ज़ाँदै ते ठीक हुऐ।
17	15	तिन्हां मौंझ़ै ज़ैबै एकियै हेरू कि हांऊँ ठीक हुआ ता सौ परमेश्वरै री जय-जयकार केरदैआ यीशु हागै वापस आऊ।
17	16	सौ एज़िया यीशु री ज़ोंघा पैंधै पौड़िया यीशु रा धन्यवाद केरदा लागा; होर सौ सामरी ती।
17	17	तेई हेरिया यीशुऐ बोलू, “कि मैं दसै रै दस कोढ़ी ठीक नी केरै तैबै होरा ते नोऊ कौखै नौठै।”
17	18	ज़ो यहूदी नी ऑथि ऐई परदेशी छ़ौड़िआ कोई होर नी निकता ज़ो परमेश्वरा रा धन्यवाद केरदा?
17	19	तेथा न बाद यीशुऐ तेई मांहणु बै बोलू, “खड़ा उठ; होर ज़ा किबैकि तैं परमेश्वरा पैंधै बशाह केरू तैबै तू ठीक हुआ।”
17	20	एक बार फरीसियै यीशु न पुछ़ू, कि परमेश्वरा रा राज्य कैबै ऐणा? यीशुऐ तेइबै बोलू, “परमेश्वरा रा राज्य प्रगट रूपा न नी ऐन्दा कि तुसै तेइबै हेरी सकलै।
17	21	लोका नी बोलणा, हेरा, परमेश्वरा रा राज्य औखै सा कि तौखै सा किबैकि हेरा परमेश्वरा रा राज्य तुसा मौंझ़ै सा।”
17	22	तैबै यीशुऐ आपणै च़ेले बै बोलू, “तिन्हां ध्याड़ै ऐणा, ज़ैबै तुसै हांऊँ मांहणु रै बेटै रै ध्याड़ै न एकी ध्याड़ै बै हेरणा च़ाहलै पर सौ ध्याड़ा तुसाबै हेरणा नी मिलणा।
17	23	पर लोका तुसाबै बोलणा, कि ‘हेरा, मसीहा औखै सा!’ कि तौखै सा! पर तुसै तिन्हां पिछ़ै हेरेइत् जाँदै।
17	24	किबैकि ज़ैंण्ढै बिज़ली आसमानै री एकी कुणै न लेइया आसमानै रै दुज़ै कुणै तैंईंयैं च़मकणा होर लोका हर ज़ैगा हेरणा, तैण्ढाऐ मांहणु रै बेटै रा मतलब मेरै ऐणै रै बौगता सैभी लोका मुँभै हर ज़ैगा हेरणा।
17	25	पर पैहलै ऐ जरूरी सा कि मांहणु रै बेटै बोहू दु:ख सौहणा, होर ऐई ज़ुगै रै लोका तेइबै होच्छा बुझ़लै।”
17	26	“मांहणु रै बेटै रा ध्याड़ा भी ऐण्ढा होंणा, ज़ैण्ढा कि आसरै बुज़ुर्ग नूहै रै ध्याड़ै न हुआ ती।
17	27	ज़ुणी ध्याड़ै तैंईंयैं नूह आपणै ज़हाजा न नी बेठा, तैई ध्याड़ै तैंईंयैं लोका खा-पीया ती, होर तिन्हां न ब्याह-शादी होआ ती। तैबै सारी धौरती न पाणी भौरूआ होर सैभै लोका खत्म हुऐ।”
17	28	“औज़की दुनिया न बी ऐण्ढाऐ होंणा, ज़ैण्ढा कि आसरा बुज़ुर्ग लूत, ज़ो सदोम शैहरा न रौहा ती, तेइरै बौगता न हुआ, लोका खाँदै-पींदै, लेण-देण केरदै, बुटै लाँदै होर घौरा बणाँदै लागै ती।
17	29	पर ज़ुणी रोज़ै लूत सदोम शैहरा न निकता तेही ध्याड़ै न स्वर्गा न औग होर गन्धक बरसू होर सैभ लोका ज़ो शैहरा नी ती खत्म हुए।”
17	30	हांऊँ मांहणु रै बेटै रै ऐणै रै ध्याड़ै न भी ऐण्ढाऐ होंणा।
17	31	“तेई ध्याड़ै न ज़ुण छ़ापरा पैंधै होला, होर तेइरा समान भीतरै होला ता सौ आपणै समान नेंदा नी उतरला, होर ज़ुण छेता न सा सौ वापस नी एला।
17	32	लूतै री लाड़ी सैंघै ज़ो हुआ तेइबै याद रखा किबैकि तेसै परमेश्वरा री हुक्म नेइ मनिया नाश होंदै लागैदै शहरा धिरै बै पिछ़ै मुड़िया हेरू होर लूणा रा थोम्बा बणी।
17	33	ज़ुण आपणै प्राणा बै बच़ाणा च़ाहा सा ता तेई सौ गँवाणा होर ज़ुण आपणी ज़ानी बै गँवाणा च़ाहा सा ता तेई सौ बच़ाणी।
17	34	हांऊँ तुसाबै बोला सा, तेसा रातियै दूई मांहणु एकी साथरै न होंणा, तिन्हां मौंझ़ै न एकी मांहणु नेइणा, होर दूजा‌ छ़ौड़ी देणा।
17	35	अगर दुई बेटड़ी कठै चक्की पीशदी होली, ता एक नेइणी होर दुज़ी छ़ौड़ी देईणी।”
17	36	दुई मांहणु छेता न होलै ता, एक नेणा होर दुज़ा छेता न ऐ रौहणा।
17	37	तैबै प्रभु यीशु रै च़ेले पुछ़ू, “ओ प्रभु, ऐ सैभ कौखै होंणा?” तैबै प्रभु यीशुऐ तिन्हां बै ज़वाब धिना, “ज़ौखै लाश होली, तौखै इलणी-काऊड़ै बी कठा होंणै।” एथा सैंघै पता चला सा कि औखै कोइँछ़ै लाश पौईदी सा तैण्ढै इन्हां चिन्ह-चमत्कारा न ऐ पता च़लणा कि परमैश्वरै रै राज्य रा बौगत नैड़ आऊदा सा।
18	1	एक रोज़ यीशुऐ आपणै च़ेले बै एक उदाहरण दैसू, ताकि ते लगातार प्रार्थना केरदै रौहलै होर नराश नी होलै।
18	2	यीशुऐ बोलू, “कौसी शैहरा न एक न्यायी रौहा ती। सौ कौसी मांहणु री परवाह नी ती केरदा होर सौ परमेश्वरा न बी नीती डौरदा।
18	3	तैई शैहरा न एक विधवा बी रौहा ती होर सौ तेई फैसला केरनु आल़ै हागै एज़िया बोला ती, मेरै फैसला केरिया मेरै बैइरी न मुँभै बच़ात्।
18	4	बोहू रोज़ा ढौई सौ फैसलै केरनु आल़ा हिलै-भानै केरदा रौहू, पर एक रोज़ तेइयै सोच़ु कि हांऊँ न ता परमेश्वरा न डौरदा होर न लोकै री परवाह केरदा,
18	5	पर ऐ विधवा मुँभै घड़ी-घड़ियै एज़िया तंग केरा सा, मूँ ऐबै पता लाइया एसरा फैसला केरना ताकि ऐ आगै बै मुँभै तंग नी केरली।”
18	6	तैबै प्रभु यीशुऐ बोलू, “शुणा, ऐ अधर्मी न्यायी कि बोला सा?
18	7	आखिरकार तेइयै बी एक सही फैसला लेऊ। ज़ो रात ध्याड़ परमेश्वरा हागै अर्ज़ा केरा सी कि परमेश्वरा तिन्हरा सही फैसला नी केरना? कि परमेश्वरा तिन्हरै बारै न देरी केरनी?
18	8	हांऊँ तुसाबै बोला सा, परमेश्वरा तुरन्त तिन्हरा फैसला केरना। तैबै बी हांऊँ मांहणु रा बेटा ज़ैबै एला ता कि तेई धौरती पैंधै बशाह पाणा?”
18	9	तैबै यीशुऐ किछ़ लोका बै ऐ उदाहरण दैसू ज़ो आपणै आपा बै बड़ा धर्मी होर दुज़ै बै तुच्छ समझ़ा ती।
18	10	“एक बार मन्दिरा बै दूई मांहणु प्रार्थना केरदै नौठै। एक च़ुँगी लेणु आल़ा होर दुजा फरीसी लोक ती।
18	11	सौ फरीसी लोक दूर खड़ै होईया ऐण्ढी प्रार्थना केरदा लागा, ‘ओ परमेश्वर, हांऊँ तेरा धन्यवाद केरा सा, कि हांऊँ होरी सांही नी ऑथि, न हांऊँ कौसी बै धोखा देंदा, न हांऊँ व्यभिचारी ऑथि होर न हांऊँ ऐई च़ुँगी लेणू आऐ सांही ऑथि।
18	12	हांऊँ हप्तै न दुई बारी ब्रत रखा सा होर आपणी सारी कमाई रा दसवाँ हिस्सा दान देआ सा।’
18	13	“पर च़ुँगी लेणु आल़ा सौ मांहणु दूर खड़ै होईया, टुँबड़ी मुँडी केरिया होर स्वर्गा धिरै हेरिया होर छाती पिटी-पिटिया होर दु:खी मनै ऐण्ढी प्रार्थना केरदा लागा, हे परमेश्वर, हांऊँ ता पापी मांहणु सा मूँ पैंधै दया केर।”
18	14	तैबै यीशुऐ बोलू, “हांऊँ तुसाबै बोला सा, सौ च़ुँगी लेणु आल़ा परमेश्वरै री नज़री न धर्मी ठैहरू, पर सौ यहूदी फरीसी परमेश्वरै री नज़री न पापी ठैहरू, किबैकि सौ आपणै-आपा बै धर्मी समझ़ा ती। किबैकि ज़ुण आपणै-आपा बै बड़ा बुझ़ा सा, तेई होछ़ै गिणिना होर ज़ुण आपु बै होछ़ा बुझ़ा सा तेई परमेश्वरै री नज़री न बड़ै गिणिना।”
18	15	किछ़ लोका आमा-बापू आपणै शोहरू पाईआ यीशु हागै आऐ ताकि यीशु शोहरू पैंधै हौथ रखिया तिन्हां बै आर्शीवाद देलै पर च़ेले तिन्हां बै झ़िड़का ती।
18	16	पर यीशुऐ शोहरू आपु हागै शाधै होर बोलू, “शोहरू बै मूँ हागै ऐणै दैआ इन्हां बै मता रोकदै किबैकि परमेश्वरा रा राज्य ऐण्ढै लोका रा सा ज़ो शोहरू सांही सी।
18	17	यीशुऐ बोलू, हांऊँ तुसाबै सच़ बोला सा, कि ज़ो कोई परमेश्वरा रै राज्य बै शोहरू सांही नैंई अपनाला, ता तुसै स्वर्गा बै नैंई जाई सकदै।”
18	18	कौसी धर्मी नेतै यीशु न पुछ़ू, “ओ शोभलै गुरू जी, हांऊँ हमेशा री ज़िन्दगी री तैंईंयैं कि केरनु?”
18	19	यीशुऐ तेइबै बोलू, तू मुँभै शोभला किबै बोला सा, कोई शोभला नैंई ऑथि, ऐकै सा, परमेश्वरा रै अलावा कोई शोभला नी ऑथि।
18	20	यीशुऐ तेइबै भी बोलू, “तू हुक्मा बै ता जाँणा सा, व्यभिच़ार नी केरना, कौसी रा लोहू नी केरना, च़ोरी नी केरनी, कौसी रै खिलाफ़ झ़ूठी गुआही नी देणी, होर आपणै आमा-बापू रा आदर केरना।”
18	21	तेइयै बोलू, “इन्हां गैला बै ता ज़ैबै हांऊँ शोहरू ती तैबै न ओरु मैनदा लागा सा।”
18	22	यीशुऐ बोलू, “हाज़ी बी तौ न एकी गैलै री कमी सा। ज़ो किछ़ तेरा सा तेइबै बैचिया गरीबा न बौंड, होर तौभै स्वर्गा न धन मिलणा, होर एज़िया मूँ पिछ़ै औंढ।”
18	23	सौ धर्मी नेता इन्हां गैला शुणियाँ दुःखी हुआ किबैकि तेई हागै बड़ी भारी ज़ायज़ाद ती होर सौ बड़ा सेठ ती।
18	24	तेई सेठा बै दु:खी हेरिया प्रभु यीशुऐ बोलू, “ज़ुणी मांहणु हागै बोहू धन-दौलत् सा तेइरा परमेश्वरै रै राज्य बै जाँणा केतरा मुश्किल सा!
18	25	हांऊँ तुसाबै बोला सा, कि ज़ैण्ढा एक ऊँटा रा सिऊँणियै फ़ेटै निकल़णा ऐतरा मुश्किल सा, तेथा न भी ज़ादा एक सेठ मांहणु रै स्वर्ग राज्य बै जाँणा मुश्किल सा।”
18	26	लोकै ज़ैबै ऐ गैला शूणी ता बोलदै लागै, तैबै कुण मुक्ति पाई सका सा?
18	27	यीशुऐ बोलू, “ज़ुणा कोम मांहणु री तैंईंयैं मुश्किल सी ते कोम परमेश्वरै री तैंईंयैं होई सका सा।”
18	28	तैबै यीशु रै च़ेले पतरसै बोलू, “हेरा, प्रभु जी आसै ता आपणा घौर-बार होर सैब किछ़ छ़ौड़िआ तुसा पिछ़ै च़लदै लागैदै सी।”
18	29	यीशुऐ तिन्हां बै बोलू, “तैं सही बोलू पर हांऊँ तुसाबै सच़ बोला सा ऐण्ढा कोई नी ऑथि ज़ुणियै आपणै घौर-बार, लाड़ी, बाल-बच्चै, भाई-बन्धु होर आमा-बापु परमेश्वरै रै राज्य री तैंईंयैं छ़ौड़ै दै होलै।”
18	30	अगर कोई ऐण्ढा केरा सा ता सौ एसा ज़िन्दगी न कई गुणा ज़ादा आशीष पाआ सा होर ऐणु आल़ै बौगता न तिन्हां बै हमेशा री ज़िन्दगी मिलणी।
18	31	यीशुऐ आपणै बारा च़ेले आपु सैंघै नेऐ होर तिन्हां बै बोलू, “हेरा आसै यरूश्लेम शैहरा बै च़ौलै सी होर ज़ेतरी गैला मांहणु रै बेटै रै बारै न भविष्यवक्तै लिखी सी ते सैभ तौखै पुरी होंणी।
18	32	किबैकि सौ होरी ज़ाति रै हौथा न दैईणा। तौखै तिन्हां तेइरा मज़ाक उड़ाणा, तेइरी बेइज़ती केरनी होर तेई पैंधै थूकणा।
18	33	होर तेइबै कोड़ै मारणै, होर सौ मकाणा, पर तेई त्रीज़ै ध्याड़ी भी ज़िन्दै होंणा।”
18	34	पर यीशु ज़ो गैला तिन्हां बै दैसदै लागै ती तिन्हैं च़ेले ते नी समझ़ी होर ऐ सारी गैला तिन्हां न छुपी रौही।
18	35	ज़ैबै यीशु होर तिन्हरै च़ेले यरीहो नाँ री ज़ैगा न पुजै, ता तौखै एक कांणा भिखारी सड़का रै कनारै बेठा ती होर सौ भीख मुँगदा लागा दा ती।
18	36	लोकै रै हल्लै शुणिया तेई भिखारियै लोका न पुछ़ू, “औखै ऐ कि लागा सा होंदा?”
18	37	तिन्हैं लोकै तेई भिखारी बै दैसू, कि इसै धिरै यीशु नासरी ज़ाँदै लागै सी।
18	38	तैबै सौ भिखारी ज़ोरा सैंघै हक्का पाईआ बोलदा लागा, “ओ यीशु, दाऊदै रै बेटैआ मूँ पैंधै दया केर!”
18	39	ज़ुणा लोका आगै-आगै औंढदै लागै ती ते तेई भिखारी बै झ़िड़का देंदै लागै पर सौ होर बी ज़ोरा सैंघै चिल्लाँदा लागा, “ओ यीशु राज़ा दाऊदै री औलाद मूँ पैंधै दया केर!”
18	40	ज़ैबै यीशुऐ तैई भिखारी री हाक्क शूणी ता ते रूकै होर आपणै च़ेले बै बोलू ऐई मांहणु बै मूँ सामनै आंणा, ज़ैबै तिन्हैं च़ेले सौ भिखारी यीशु सामनै नेऊ ता यीशुऐ सौ भिखारी पुछ़ू,
18	41	तू कि चाहा सा, कि “हांऊँ तेरी तैंईंयैं कि केरनु?” तैबै तैई भिखारीयै बोलू, “ओ प्रभु, हांऊँ हेरना चाहा सा।”
18	42	तैबै यीशुऐ तेई भिखारी बै बोलू, ठीक सा, “तू हेरी सका सा” किबैकि तेरै बशाहै तू ठीक केरू।
18	43	तैबै सौ भिखारी एकदम ठीक हुआ होर सौ हेरदा लागा, होर परमेश्वरै री जयजयकार केरदै-केरदै यीशु पिछ़ै च़लदा लागा। ज़ेतरै बी लोकै ऐ च़मत्कार हेरू ते सब परमेश्वरै री जय-जयकार केरदै लागै।
19	1	यीशु यरीहो नगरा हागै ज़ाँदै लागै ती।
19	2	तौखै जक्कई नाँ रा एक मांहणु ती। सौ च़ुँगी लेणु आऐ रा मुखिया ती होर सौ बोहू सेठ ती।
19	3	सौ यीशु बै हेरना चाहा ती पर बोहू भीड़ होंणै री बजहा न सौ यीशु बै नी ती हेरी सकदा, किबैकि सौ कदा न होच्छा ती।
19	4	तैबै सौ ठोर मारिया आगै-आगै नौठा होर बौतै रै कनारै गूलरै रै बुटै न च़ढ़ू, किबैकि यीशु बी तेसा बौतै आगै ज़ाणू आल़ै ती।
19	5	ज़ैबै यीशु बुटै हागै पुजै, ता झाँऊ हेरिया बोलू, “ओ जक्कई छ़ेकै उतरिआ भ्याँऊ एज़; किबैकि औज़ मेरा तेरै घौरा न रौहणा ज़रूरी सा।”
19	6	जक्कई झ़ट-पट भ्याँऊ आऊ होर खुशी सैंघै तेइयै प्रभु यीशु आपणै घौरा बै नेऐ।
19	7	लोका बै ऐ गैल शोभली नी लागी होर ते आपु न कुड़कुड़ांदै लागै, कि “यीशु ता एक पापी मांहणु रै घौरा न पाहुँणै बैंणीया नौठै।”
19	8	पर जक्कई रोटी खाँदी घेरै खड़ा हुआ होर यीशु बै बोलू, “ओ प्रभु, हेर, मूँ आपणी सारी ज़ायज़ादा रा औधा हिस्सा गरीबा बै देणा, अगर मैं कोई ठैगूदा होला ता तेइबै मूँ च़ार गुणा वापस देणा।”
19	9	यीशुऐ तेइबै बोलू, “औज़ ऐई घौरा रै लोका री तैंईंयैं उद्धार आऊ सा, किबैकि ऐ मांहणु बी अब्राहमा रा खानदान सा।”
19	10	हांऊँ मांहणु रा बेटा राहुऐदै मांहणु बै तोपदा होर तिन्हरा उद्धार केरनै री तैंईंयैं आऊदा सा।
19	11	लोकै री भीड़ यीशु री इन्हां गैला बै शुणदी लागी ती, तैबै यीशुऐ तिन्हां बै एक उदाहरण दैसू किबैकि ते यरूश्लेम शैहरा पुजणु आल़ै ती, होर ऐण्ढा बुझा ती, कि परमैश्वरा रा राज्य ऐणु आल़ा सा।
19	12	यीशुऐ बोलू, “एक सेठ मांहणु दूर दैशा बै नौठा। ताकि सौ राज़पाठ पाईआ वापस एला।
19	13	ज़ाणै न पहिलै तेई सेठै आपणै नोकरा मौंझ़ै न दस नोकर शाधै होर तिन्हां बै दस सुनै री मुहरें धिनी (त्राई म्हीनै री ध्याड़ी) होर तिन्हां बै बोलू, ‘ज़ाँ तैंईंयैं हांऊँ नी एनु ताँ तैंईंयैं तुसै एथै लाइया लेण-देण केरदै रौहित्।’
19	14	तेई शैहरै रै लोका तेई सैंघै बैर केरा ती होर तेई पिछ़ै किछ़ चुनुऐंदै लोका सन्देश लेइया भेज़ै कि आसै नी च़ाँहदै कि ऐ सेठ मांहणु आसा पैंधै राज़ केरला
19	15	“ज़ैबै सौ सेठ मांहणु राज़-पाठ लेइया वापस आऊ तैबै तेइयै आपणै ते दस नोकर शाधै ज़ुणिबै तेइयै सुनै रै दस सिक्कै धिनैदै ती, किबैकि सौ ज़ाणना च़ाहा ती कि तिन्हां सुनै रै सिक्कै सैंघै तिन्हैं होर केतरै कमौऐ।
19	16	पैहलै नोकरै एज़िया बोलू, ‘ओ मालक, हेर, मैं तेई एक सिक्कै न दस होर सिक्कै कमौऐ सी।’
19	17	तेई सेठ मांहणुऐ तेई नोकरा बै बोलू, ‘ओ शोभले दास, तू भरोसै केरनै लायक सा, किबैकि तू थोड़ै ज़ेही न भरोसै काबिल बणी रौहू।’ हांऊँ तौभै दस ग्राँ रा प्रधान बणा सा।”
19	18	तैबै दुज़ै नोकरै एज़िया बोलू, ओ मालक, मैं तिन्हां सिक्कै न पौंज़ होर सिक्कै कमौऐ सी।
19	19	तेइयै तेइबै बोलू, शाबाश! हांऊँ तौभै पौंज़ ग्राँ रा प्रधान बणा सा।
19	20	पर त्रीज़ै नोकरै एज़िया बोलू, ओ मालक, हेर, मैं तुसरा सौ सुनै रा सिक्का रमाला न बोनिआ सभाईया रैखू सा।
19	21	किबैकि हांऊँ तुसा न डौरा ती। तू बड़ा कठोर मांहणु सा। ज़ौखै नी बाँहदै तौखै न तुसै काटा सी होर ज़ौखै तुसै नी रखदै तौखै न तुसै च़का सी।
19	22	तैबै तेई सेठ मांहणुऐ तेई नोकरा बै बोलू, ऐई दुष्ट नोकरा, ज़ैबै तौभै पता ती कि हांऊँ कठोर मांहणु सा, ज़ौखै हांऊँ नी बाँहदा, तौखै न काटा सा;
19	23	तैबै तैं मेरा सुनै रा सिक्का व्यापारी बै ब्याज़ा पैंधै किबै नी धिना ताकि मुँभै वापस एज़िया ब्याज़ ता मिलदा?
19	24	तैबै तेई सेठ मांहणु होरा तिन्हां नोकरा बै बोलू, ऐई नोकरा न तेई सुनै रै सिक्कै बै वापस लेआत्, होर ज़ुणी हागै सैभी न ज़ादा दस सुनै रै सिक्कै सी तेइबै देआत्।
19	25	होरा तिन्हैं नोकरै बोलू, ओ मालक, तेई हागै ता दस सुनै रै सिक्कै सी।
19	26	तेई सेठै बोलू, “हांऊँ तुसाबै बोला सा ज़ुणी हागै सा तेइबै होर मिलणा होर ज़ुणी हागै नी ऑथि ज़ो किछ़ तेई हागै सा तेईन सौ भी वापस मुँगिणा।
19	27	मेरै तिन्हां बैरी बै ज़ुणा नी च़ाँहदै ती कि हांऊँ राज़ा बैणदा, तिन्हां बै सामनै आंणिआ मारात्।”
19	28	इन्हां गैला केरिया यीशु यरूश्लेम शैहरा धिराबै नौठै होर ते आपणै च़ेले न आगै-आगै औंढदै लागै ती।
19	29	ज़ैबै ते जैतून नाँ रै ढौगा पैंधै बैतफगै होर बैतनिय्याह ग्राँ न पुजै, ता यीशुऐ आपणै दुई च़ेले भेज़ै,
19	30	यीशुऐ तिन्हां च़ेले बै बोलू, “पारलै ऐई ग्राँ बै ज़ाआत् तौखै तुसाबै एक गधी रा बच्च़ा बौनूआन्दा मिलणा, ज़ुणी पैंधै हाज़ी तैंईंयैं कोई भी नी बेठादा, तुसै तेइबै खोलिया औखै आंणा।
19	31	अगर तुसा न कोई पुछ़ला कि तुसै ऐ किबै लाऊ सा खौलणा ता ऐण्ढा बोलेईत कि प्रभु बै ऐईरी जरूरत सा।”
19	32	ज़ैबै तै च़ेले तौखै नौठै ता तिन्हां बै सौ गधी रा बच्च़ा ज़ैण्ढा यीशुऐ बोलू ती तैण्ढाऐ बौनुँदा मिलू।
19	33	ज़ैबै तै च़ेले तेई गधी रै बच्च़ै बै खोलदै लागै ती ता तैसा गधी रै मालकै तिन्हां बै बोलू, “तुसै ऐई बच्च़ै बै किबै खोलदै लागै सी?”
19	34	तैबै तिन्हैं च़ेले ज़वाब धिना, कि “प्रभु बै ऐईरी जरूरत सा।”
19	35	तिन्हैं च़ेले सौ गधी रा बच्च़ा खोलिया प्रभु यीशु हागै आंणु। तिन्हैं आपणै झिकड़ै खोलिया गधी रै बच्च़ै पैंधै रखै होर प्रभु यीशु तेथा पैंधै बशाऐ।
19	36	ज़ैबै यीशु ज़ादैं लागै ती ता ते लोका आपणै झिकड़ै बौता न बछाँदै ज़ा ती।
19	37	ज़ैबै यीशु जैतून ढौगै भ्याँऊ पुजै ता च़ेले री सारी मण्डली ज़ुणियै यीशु रै चमत्कार भाल़ै ती ज़ोरा सैंघै परमेश्वरै री जय-जयकार केरदी लागी,
19	38	“धन्य सा सौ राज़ा ज़ो प्रभु रै नाँ न एज़ा सा! स्वर्गा न शान्ति होर स्वर्गा न रौहणु आऐ परमेश्वरै री महिमा हो!”
19	39	भिड़ा न खड़ै किछ़ फरीसियै लोका यीशु बै बोलू, “ओ गुरू जी, आपणै च़ेले बै च़ुप बेशणै बै बोला।”
19	40	यीशुऐ बोलू, “अगर ऐ च़ुप बेशलै ता बौतै रै इन्हां पात्थरा ज़ोरा सैंघै बोलणा।”
19	41	ज़ैबै यीशुऐ नेड़ पुजिआ यरूश्लेम शैहरा धिराबै हेरू ता ते रोंदै लागै।
19	42	होर बोलदै लागै, “मेरी बड़ी इच्छा ती कि तू औज़ ज़ाणदा कि तौभै शान्ति कौस न मिलणी पर तैं ऐ गैल नी समझ़ी, ऐबै देर हुई सा होर शान्ति री ऐ गैला तौ नाँ छुपी सी।
19	43	ते ध्याड़ै ऐणु आल़ै सी ज़ैबै तेरै बैरी तेरी तैंईंयैं हर तरफा न बाड़ा खड़ा केरना, तिन्हां तू घेरना होर हर पासै न तौ पैंधै दबाव पाणा।
19	44	तिन्हां तू होर तौ सैंघै तेरै बाल-बच्च़ै सैभ खत्म केरनै, एक पात्थर दुज़ै पात्थरा पैंधै नी रौहणा। तिन्हां तेरा पूरी तैरहा विनाश केरना किबैकि तैं सौ मौका नैंई पछ़ियाणु ज़ैबै परमेश्वर तौभै बचाँदा आऊ ती।”
19	45	तैबै यीशु मन्दिरा बै नौठै होर ज़ुणा लोका तौखै बेच़णू आल़ै ती तिन्हां बै मन्दिरा न बाहरै खोलदा लागा।
19	46	यीशुऐ तिन्हां बै बोलू, “पवित्र शास्त्रा न ऐ लिखु सा; ‘मेरा मन्दिर प्रार्थना रा घौर होंणा,’ पर तुसै ता ऐ डाकू रा अड्डा बणाऊ सा।
19	47	यीशु हर रोज़ मन्दिरा न उपदेश देंदै लागै।” मुख्यपुरोहिता होर शास्त्री, होर कई अगुवै तिन्हां बै खत्म केरनै री तरकीब सोच़दै लागै।
19	48	पर तिन्हां बै ऐण्ढा केरनै रा मौका नी मिलू किबैकि यीशु ज़ो बोला ती, लोका तिन्हरी हर गैला बै बड़ै ध्यानै सैंघै शुणा ती।
20	1	यीशु एक रोज़ मन्दिरा न परमेश्वरै रै बारै खुशी रा समाद दसदै लागै ती, ता मुख्यपुरोहिते, शास्त्री होर स्याणै यहूदी तिन्हां हागै आऐ।
20	2	ते यीशु न पुछदै लागै, “तू आसाबै एसा गैल दस, कि तू इन्हां कोम कुणी हका सैंघै केरा सा, ऐ सैभ किछ़ केरनै रा हक तौभै कुणिऐ धिना?”
20	3	यीशुऐ तिन्हां बै ज़वाब धिना, “हांऊँ बी तुसा न एक स्वाल पुछा सा पैहलै मुँभै तैई स्वाला रा ज़वाब दसा,
20	4	यूहन्ना बै बपतिस्मा देणै रा हक स्वर्गा न मिलू ती कि मांहणु न?”
20	5	यीशु री ऐ गैल शुणिया ते आपु न सोच-विचार केरदै लागै, “अगर आसै बोला सी कि परमेश्वरा न मिलू तै ऐई आसा ऐ बोलणा कि तुसै तेइरा विश्वास किबै नी केरदै?
20	6	होर अगर आसै बोलू, कि मांहणु री धिरै न, ता लोका आसा पैंधै पात्थरै बाहणी किबैकि ते यूहन्ना बै सच़िऐ भविष्यवाणी केरनु आल़ा मना ती।”
20	7	तैबै तिन्हैं यीशु बै ज़वाब धिना, “आसै नी ज़ाणदै, कि सौ कुणी धिरै न सा।”
20	8	यीशुऐ बी तिन्हां बै बोलू, “ज़ाआत् हांऊँ बी तुसाबै नी दसदा कि हांऊँ इन्हां कोमा कुणी हका सैंघै केरा सा।”
20	9	तैबै यीशु लोका बै एक कथा दैसदै लागै, “एकी मांहणुऐ अँगूरा रा बगीच़ा लाऊ, होर किसाना बै ठेके पैंधै देइया प्रदेशा बै नौठा।
20	10	ज़ैबै अँगूरा बै कठा केरनै रा बौगत आऊ ता किसानै आपणा एक नोकर तिन्हां अँगूरा रा हिस्सा मुँगणै री तैंईंयैं भेज़ू पर तिन्हैं सौ नोकर मारी पिटिया खाली हौथ वापस भेज़ू।
20	11	तैबै तेई मांहणुऐ आपणा दुजा नोकर भेज़ू पर तिन्हैं सौ बी मारी पिटिया खाली हौथ वापस भेज़ू।
20	12	किछ़ रोज़ा बाद तेई मांहणुऐ आपणा एक होर नोकर भेज़ू कि सौ ज़ाइआ मालका रा हिस्सा आंणला पर तिन्हैं सौ बी घायल केरिया वापस भेज़ू।
20	13	तैबै सौ अँगूरा रै बगीच़ै रा मालक सोच़दा लागा कि ऐबै हांऊँ कि केरनु? मूँ ऐबै आपणा प्यारा बेटा भेज़णा, शायद ते ऐईरी आदर केरलै।
20	14	पर ते ठेकैदार तेई रै बेटै बै हेरिया ऐण्ढा बोलदै लागै, ‘हेरा ऐ ता ऐई बगीच़ै रा वारिस सा; एज़ा आसा ऐ मारना होर आसा वारिस होंणा।’
20	15	तैबै तिन्हैं सौ मालका रा शोहरू शगीटिया तैई अँगूरा रै बगीच़ै न बाहरै नेऊ होर मकाऊ। यीशुऐ बोलू, तुसै कि सोच़ा सी, ऐबै तेई बगीच़ै रै मालका तिन्हां सैंघै कि केरना?
20	16	ऐबै तेई मालका ऐणा होर ते ठेकैदार मकाणै होर ठेका छ़ुड़ाइया होरी बै देणा।” तैबै शुणनु आऐ लोकै बोलू, “ओ परमेश्वरा ऐण्ढा कैदी नी लोड़ी हुआ।”
20	17	यीशुऐ तिन्हां धिराबै हेरिया बोलू, “पवित्र शास्त्रा न ऐ कि लिखू सा: कि ‘ज़ुणी पात्थरा बै राज़मिस्त्रिऐ नक्कमा बोलू ती, सौहै पात्थर ऐबै कुणै रा पात्थर बैणू।’ i
20	18	ज़ुण कोई ऐई पात्थरा पैंधै पौड़ला तेई रै टुकड़ै-टुकड़ै होंणै होर ज़ुणी पैंधै ऐ पात्थर औल़ला तेई पिठै सांही पिशिणा।”
20	19	मुख्यपुरोहिता होर शास्त्रियै ज़ैबै ऐ उदाहरण शुणू ता ते यीशु बै ढौकणा चाहा ती, किबैकि तिन्हां बै पता लागा कि ज़ो गैला प्रभु यीशु केरदै लागै सी ते तिन्हरै बारै न सी पर ते लोका न डौरा ती; होर तेइबै छ़ौड़िआ नौठै।
20	20	तैबै ते यीशु बै ढौकणै रा मौका तोपदै लागै, होर तिन्हैं आपणै जासूस यीशु हागै भेज़ै, ताकि ते यीशु बै तेइरी गैला न फ़सालै होर तेइरी शिकायत रोमी सरकारै रै शासका हागै केरलै ताकि सौ प्रभु यीशु बै ढौकिया जेला न पाला।
20	21	तिन्हैं यीशु बै बोलू, “ओ गुरू, आसै जाँणा सी कि तुसै ठीक-ठीक बोला सी, होर सिखा सी होर कौसी री तरफदारी नी केरदै। परमेश्वर रै बारै न सच़ी शिक्षा देआ सा।
20	22	आसाबै दैसा कि महाराज़ै बै कर देणा सही सा कि नी?”
20	23	यीशुऐ तिन्हरी च़लाकी ज़ाणी होर तिन्हां न एक च़ाँदी रा एक सिक्का मुँगू,
20	24	होर पूछू “एथा पैंधै कौसरा नाँ होर फोटू सा?” तिन्हें बोलू, “महाराज़ै रा।”
20	25	तेइयै तिन्हां बै बोलू, “ज़ो महाराज़ै रा सा, सौ महाराज़ै बै देआ होर ज़ो परमेश्वरा रा सा, सौ परमेश्वरा बै दैआत्।”
20	26	ते लोका रै सामनै तेसा गैला बै ढौकी नी सकै, बल्कि ते तेइरै जवाब शुणिया हैरान हुऐ होर चुप रौहै।
20	27	तैबै किछ़ सदूकी ज़ो बोला सी, कि मूँऐंदै रा ज़िन्दै होंणा नी ऑथि, तौखै एज़िया पुछदै लागै।
20	28	“ओ गुरू जी, मूसै आसाबै ऐ विधि दसी, सा कि अगर कोई मांहणु मौरला होर तेइरी लाड़ी ज़िंदी सा पर तेइरी कोई लुआद नी होली ता तेइरा भाई तेसा विधवा सैंघै ब्याह केरिया तेसा सैंघै लुआद पैदा केरला होर पहला बच्च़ा तेइरै भाई रा वारिस होंणा।
20	29	ऐण्ढै सौत भाई ती। सैभी न बैड़ै भाई रा ब्याह हुआ होर बगैर लुआदी रै मुँआ।
20	30	तैबै तेइरै होछ़ै भाइयै तेसा विधवा सैंघै ब्याह केरू होर सौ भी बगैर लुआदी रै मुँआ।
20	31	एकी न बाद एक, एकी न बाद एक ऐण्ढै तैरहै तिन्हैं सौत भाइयै तेसा विधवा सैंघै ब्याह केरू पर ते सैभै बगैर लुआदी रै मूँऐ।	WRONG ALIGNMENT
20	32	किछ़ बौगता बाद सौ विधवा भी मूँई।
20	33	ऐबै आसाबै एसा गैल दसा कि ज़ैबै ते सारै भी ज़िन्दै होलै ता सौ कौसरी लाड़ी होली? ज़िन्दै होंणै पैंधै सौ तिन्हां मौंझ़ै आसाबै दैसा कि सौ बेटड़ी कौसरी लाड़ी होंणी, किबैकि तिन्हैं सौतै भाइयै सौ आपणी लाड़ी रखी ती?”	WRONG ALIGNMENT
20	34	तैबै यीशुऐ तिन्हां बै बोलू, “ब्याह शादी ता ऐसा धौरती पैंधलै मांहणु री तैंईंयैं सा।
20	35	पर तेई बौगतै ज़ो मूँऐंदै न ज़िन्दै होलै तिन्हां न कोई शादी-ब्याह नी होंणा होर न कोई तौखै ब्याह न देईणा।
20	36	न तिन्हां मौरना किबैकि तिन्हां स्वर्गदूता सांही होंणा। दोबारा ज़िन्दै होंणै सैंघै ते परमेश्वरै रै बेटै सी।
20	37	मूँऐंदै रै ज़िन्दै होंणै री गैला मूसै रै बिधाना न लिखी सा तेइयै बोलू, ‘प्रभु अब्राहमा रा, इसहाकै रा होर याकूबा रा परमेश्वर सा’
20	38	परमेश्वर मूँऐंदै रा नी पर ज़िन्दै मांहणु रा परमेश्वर सा। परमेश्वरा सामनै सैभ मांहणु ज़िन्दै सी।”
20	39	किछ़ यहूदी शास्त्रियै बोलू, “गुरू जी तुसै सही बोलू।”
20	40	तैथा न बाद कोई बी मांहणुऐ प्रभु यीशु न स्वाल पुछ़णै री हिम्मत नी केरी।
20	41	यीशुऐ तिन्हां न पुछ़ू, “मसीह बै दाऊदा रा बेटा किबै बोला सी?
20	42	किबैकि भजन संहिता री कताबा न दाऊदै आपु बोलू, ‘प्रभुऐ मेरै प्रभु बै बोलू, मेरी दैहिणी धिरै बेश,
20	43	ज़ैबै तेंई हांऊँ तेरै दुश्मना बै तेरी ज़ौघा हेठै नी केरनु।’ i
20	44	अगर दाऊद मसीहा बै प्रभु बोला सा; ता मसीह दाऊदै री औलाद कैण्ढै होई सका सा?”
20	45	ज़ैबै लोका इन्हां गैला बै शुणदै लागै ती तैबै यीशुऐ आपणै च़ेले बै बोलू,
20	46	“इन्हां शास्त्री लौका न साबधान रौहा, ज़ुण लोमे झिकड़ै लाईया घुमा सी। होर बजारा न नमस्कार, होर आराधनालय न खास-खास ज़ैगा होर धामा न भी खास-खास ज़ैगा तौपा सी।
20	47	ते बड़ी बैशर्मी सैंघै विधवै रै घौरा बै लूटा सी होर रिहाणै री तैंईंयैं बड़ी लोमी-लोमी प्रार्थना केरा सी। एसा बजहा न तिन्हां बै ज़ादा सज़ा मिलणी।”
21	1	फिरी तेइयै औछ़ी फेरिया सेठ मांहणु बै आपणा-आपणा दान भण्डारा न भौरदै हेरै।
21	2	तेई बौगतै तौखै एक कंगाल विधवा आई होर तेसै ताँबै रै दूई सिक्कै दान धिनै।
21	3	तैबै यीशुऐ बोलू, “हांऊँ तुसाबै सच़ बोला सा कि एसा गरीब विधवा रा होछ़ा ज़ेहि दान सेठा रै बड़ै दाना न भी ज़ादा कीमती सा।
21	4	किबैकि इन्हैं सैभियै आपणी बोहू कमाई न दान धिना पर एसै विधवै आपणी गरीबी न भी आपणी सारी कमाई धिनी।”
21	5	ज़ैबै किछ़ लोका मन्दिरै रै बारै न गैला केरदै लागैदै ती कि ऐ मन्दिर कैण्ढै शोभलै-शोभलै पात्थर होर दान केरूईदी चिज़ा सैंघै सज़ाऊदा सा तैबै यीशुऐ बोलू,
21	6	“ते ध्याड़ै ऐणु आल़ै सी, ज़ैबै सैभ च़ीज़ा खत्म होंणी होर ऐई मन्दिरा रा एक बी पात्थर दुज़ै पात्थरा पैंधै नी रौहणा।”
21	7	च़ेले यीशु न पुछ़ू, “ओ प्रभु जी, इन्हां सैभी गैला कैबै होंणा? होर तेई बौगतै री कि नशाणी होंणी?”
21	8	यीशुऐ तिन्हां बै बोलू, “होशियार रौहात् किबैकि बोहू लोका मेरै नाँ न ऐणा, होर बोलणा कि हांऊँ मसीह सा, सैंघै ऐ बी बोलणा कि बौगत आऊ सा। पर तुसै तिन्हरी गैला पैंधै बशाह हेरीत् केरदै।
21	9	तुसै लड़ाई-झ़गड़ै री अफवाहै रै बारै न शुणलै ता तुसै घबराँदै हेरीत् किबैकि इन्हां गैला रा होंणा ज़रूरी सा पर तेई बौगतै एकदम दुनिया खत्म नी होंणी।”
21	10	यीशुऐ बोलू, “देशा-देशा न होर ज़ाति-ज़ाति न लड़ाई होंणी।
21	11	ज़ैगा-ज़ैगा ज़ौज़री होंणी, होर रूड़ पौड़नी होर कई किस्मै री बीमारी फैल़णी, स्वर्गा न डराणु आऐ चिन्ह चमत्कार होंणै।
21	12	पर इन्हां सैभी गैला न पैहलै तिन्हां मेरै नाँ री बजहा सैंघै तुसै ढौकणै होर तुसा पैंधै ज़ुल्म केरनै होर आराधनालय रै हवालै केरनै, तुसै ढौकिया जेला न पांणै होर राज्यपाला होर राज़ै सामनै खड़ै केरनै।
21	13	तैबै तुसाबै मेरै बारै न गुआही देणै रा मौका मिलणा।
21	14	ज़ो दोष ते तुसा पैंधै लालै तिन्हां दोषा न बच़णै री तैंईंयैं तुसै पैहलै न फ़िक्र हेरित् केरदै।
21	15	किबैकि मूँ तुसाबै ऐण्ढी बुद्धि होर समझ़ देणी कि कोई बी बरोधी तुसरी गैला बै नी काटी सकदा।
21	16	तुसरै आमा-बापू, भाई-बैहण, रिश्तैदार होर तुसरै सैंघी तुसै ढौकणै द्याणै होर तुसा मोंझ़ै न किछ़ मकाणै।
21	17	मेरी बजहा न बोहू लोका तुसा सैंघै बैर रखणा।
21	18	पर ते तुसरा किछ़ नी बिगाड़ी सकदै।
21	19	इन्हां सैभी गैला बै तुसै धीरजा सैंघै सौहिया तुसै आपणै प्राणा बै बच़ाई सका सी।”
21	20	“ज़ैबै तुसै यरूश्लेम शैहरा बै फोऊज़ियै लाइया घिरूदा हेरलै ता समझ़ेईत कि ऐईरा नाश नेड़ सा।
21	21	अगर तुसै तेई बौगता यहूदिया प्रदेशा न रौहंदै लागै सी, ता ढौगा बै भैगा, होर ज़ो तुसै यरूश्लेम शैहरा न सी तौखै न भैगेईत् होर ज़ो तुसै ग्राँ न बाहरै सी ग्राँ आँध्रै हेरीत् ऐन्दै।
21	22	किबैकि ते बदला लेणै रै ऐण्ढै ध्याड़ै सी, ज़ुणी बौगतै धर्म शास्त्रा न लिखुईदी सारी गैला पूरी होंणी।
21	23	तिन्हां ध्याड़ै न ज़ो बेटड़ी सुज़दी होली होर ज़ुणिरै शोहरू दूधा पीणू आल़ै होलै, तिन्हां पैंधै बोहू दु:ख ऐणु आल़ा सा किबैकि ते ढौगा बै नी भैगी सकदी। एसा धौरती पैंधै होर यहूदी लोका पैंधै बड़ी मुसीबत ऐणु आई सा होर इन्हां लोका पैंधै परमेश्वरै री झ़िक होंणी।
21	24	ते बड़ी बैरहमी सैंघै तलवारियै लाइया मारिनै होर यरूश्लेम शैहरा न दुज़ै कई देशै रै लोका ज़ीतणा होर सौ ताँ तैंईंयैं गुलामी न रखणा ज़ाँ तैंईंयैं होरी ज़ाति रा बौगत पूरा नी होला।
21	25	“सर्गा न नोखै-नोखै चिन्ह चमत्कार होंणै। ज़ोथ, सूरज़ होर चाँद होर तारै न कई किस्मै रै चिन्ह चमत्कार हेरिनै होर धौरती पैंधलै सैभी देशै रै लोका पैंधै मुसीबता ऐणी होर तिन्हां समुद्रै री छ़ेड़ी न डौरना।
21	26	दुनिया न ऐणु आई सैभी विपता हेरिया लोका आपणी हिम्मत हारनी किबैकि तेई बौगतै आसमानै री सारी शक्ति हिलाइणी।
21	27	तैबै लोका न मांहणु रा बेटा बड़ी शक्ति होर महिमा सैंघै बादाला न ऐन्दै हेरिना।
21	28	ज़ैबै ऐ सारी गैला होंदी लागली ता तुसै सीधै खड़ै होईया सर्गा धिराबै हेरीत्, किबैकि तेई बौगतै तुसरा छुटकारा नेड़ सा।”
21	29	यीशुऐ तिन्हां बै एक उदाहरण दसू, “फेगड़ा रै बूटै बै होर दुज़ै इन्हां बुटै बै हेरा।
21	30	ज़ैबै तिन्हरै नोंऊँऐं पौचा निकल़ा सी तैबै ता तुसै जाँणा सी कि गर्मी रै ध्याड़ै नेड़ सी।
21	31	ऐण्ढी तैरहा ज़ैबै तुसै इन्हां गैला बै होंदै हेरलै ता तुसै बुझीत् कि परमेश्वरा रा राज्य नेड़ सा।
21	32	हांऊँ तुसाबै सच़ बोला सा ज़ैबै तैंईंयैं ऐ सारी गैला पुरी नी होली तैबै तैंईंयैं ऐई ज़ुगा रा अंत नी होंणा।
21	33	आसमान होर धौरती नाश होंणै, पर मेरी गैला कैधी भी नाश नी होंणी।
21	34	“आपणा ध्यान रखा, तुसरा ध्यान दुनियै रै खाँणै पिणै होर ज़िन्दगी री मौज़ मस्ति न नी लोड़ी भटकु, होर ज़िन्दगी री चिन्ता न पौड़िया सुस्त नैंई लोड़ी हुऐ कि सौ ध्याड़ा तुसा पैंधै च़ानक फाँसी रै फन्दै सांही ऐला।
21	35	ज़ेतरै भी एसा धौरती पैंधै सी तिन्हां पैंधै तेई ध्याड़ै ज़रूरी ऐणा।
21	36	हमेशा ज़ागदै होर प्रार्थना केरदै रौहा। अगर होई सका सा ता आपणै आपु बै ऐतरा मज़बूत बणात् कि तुसै इन्हां डराणु आई गैला न बची सकलै होर मांहणु रै बेटै सामनै खड़ै होंणै लायक बणी सकलै।”
21	37	यीशु ध्याड़ी ता मन्दिरा न उपदेश देआ ती पर सौंझ़ा जैतून ढौगा पैंधै प्रार्थना केरदै जा ती।
21	38	हर रोज दोथी-दोथी बोहू सारै लोका प्रभु यीशु री गैला शुणनै री तैंईंयैं मन्दिरा न कठा होआ ती।
22	1	यहूदी रा अखमीरी रोटी रा त्यौहार ज़ुणिबै फसह बोला सी सौ नेड़ ती।
22	2	तेई बौगतै मुख्यपुरोहिता होर शास्त्रियै यीशु बै ढौकणै होर मारनै री सलाह केरदै लागैदै ती पर ते लोका न डौरा ती।
22	3	तैबै यहूदा इस्करियोती ज़ो कि यीशु रा एक च़ेला ती तेई आँध्रै न शैतानी विच़ार ज़ागै।
22	4	यहूदा इस्करियोती मुख्यपुरोहिते होर पौहरैदारै रै प्रधाना सैंघै मिलु होर बोलू हांऊँ तुसाबै दसा कि तुसै यीशु बै कैण्ढै ढौकी सका सी।
22	5	यहूदै री मज़ती पाईआ ते बोहू खुश हुऐ होर तेइबै ईनाम देणै रा वायदा केरू।
22	6	यहूदै तिन्हरी गैल मैनी होर सौ मौकै तोपदा लागा कि कैबै भीड़ै रै लोका कम होलै होर प्रभु यीशु बै ढौकणै द्याला।
22	7	तैबै अखमीरी रोटी री साज़ै रा ध्याड़ा आऊ, होर तेई ध्याड़ै न एकी छ़ेलू री बलि जरूरी देणी पौड़ा ती।
22	8	यीशुऐ पतरस होर यूहन्ना बै बोलू, “आगै जाईया आसरी तैंईंयैं फसह री रोटी खाँणै री तैंईंयैं त्यारी केरा कि आसै सैंघै बैशिया भोज खालै।”
22	9	च़ेले यीशु न पुछ़ू, “तुसै आसाबै तेसा ज़ैगा दैसात् ज़ौखै आसै भोज त्यार केरी सका सी।”
22	10	यीशुऐ च़ेले बै बोलू, “हेरा, ज़ैबै तुसै यरूश्लेम शैहरा न पुजलै, ता तौखै तुसाबै पाणी रै भाण्डै लेइया एक मांहणु मिलणा। ज़ुणी घौरा बै सौ ज़ाला तुसै बी तेई पिछ़ै तेही घौरा बै ज़ाईत्,
22	11	होर तौखै तेई घौरा रै मालका न पुछीत्, ‘गुरू जी ऐ तुसाबै बोलू सा; कि पाहुँणै रा कमरा कुण सा, ज़ौखै हांऊँ आपणै च़ेले सैंघै फसह रै साज़ै रा भोज़ केरनु?’
22	12	तैबै तेई तुसाबै सज़ा-सज़ाऊदा होर त्यार केरूदा कमरा रिहाणा। तौखै तुसै फसह रा भोज त्यार केरेइत्।”
22	13	तैबै च़ेले तेई शैहरा धिराबै नौठै, होर ज़ैण्ढा प्रभु यीशुऐ बोलू ती, तिन्हां बै सैभ किछ़ तैण्ढा मिलू, तैबै तिन्हैं फसह रा भोज त्यार केरू।
22	14	“ज़ैबै ठीक बौगत आऊ, तैबै प्रभु यीशु आपणै बारा प्रेरिता सैंघै एकी मेज़ा पैंधै फसह रा भोज केरदै बेठै।
22	15	होर यीशुऐ तिन्हां बै बोलू, कि मेरी बड़ी इच्छा ती कि दुःख सौहणै होर मौरनै न पैहलै हांऊँ तुसा सैंघै फसह रा ऐ भोज केरनु।
22	16	किबैकि हांऊँ तुसाबै बोला सा कि ज़ाँ तैंईंयैं परमेश्वरै रै राज्य न फसह रै त्यौहारा रा मकसद पूरा नी होला, ताँ तैंईंयैं मूँ ऐ भोज कैधी नी खाँणा।”
22	17	तैबै यीशुऐ अँगूरै रै रस्सा रा कटोरा च़कू होर परमेश्वरा बै धन्यवाद देइया च़ेले बै धिना होर बोलू, “ऐई कटोरै बै आपु न बोंडा।
22	18	हांऊँ तुसाबै सच़ बोला सा, ज़ाँ तैंईंयैं परमेश्वरा रा राज्य नी ऐला ताँ तैंईंयैं मूँ कैधी बी ऐ अँगूरै रा रस्स नी पीणा।”
22	19	तैबै यीशुऐ रोटी लेई होर परमेश्वरा रा धन्यवाद देइया रोटी चोड़ी होर च़ेले बै देंदी घेरै बोलू, “ऐ मेरी देह सा ज़ो तुसरी तैंईंयैं देणी लाई सा, मेरी यादी न ऐण्ढा केरदै रोईत्।”
22	20	तैबै यीशुऐ अँगूरै रै रसा रा कटोरा हौथा न च़कू होर बोलू, “ऐ कटोरा मेरै लोहू बहाणै रै नऊँई वायदा री निशाणी सा, ज़ुण तुसरी तैंईंयैं बहाईणा।
22	21	पर हेरा, मुँभै धोखा दैणु आल़ा बी मूँ सैंघै फसह रा भोज केरदा लागा सा।
22	22	मांहणु रै बेटै रा मौरना ता परमेश्वरै री योजना न पक्का सा, पर हाय सा तेई मांहणु पैंधै ज़ौसरी बजहा न मांहणु रै बेटै ढौकिणा।”
22	23	एसा गैला बै शुणिया च़ेले आपु न स्वाल पुछदै लागै, “आसा मौंझ़ै ऐण्ढा कुण होई सका सा?”
22	24	च़ेले आपु न ऐसा गैला पिछ़ै बैहस केरदै लागै कि आसा मौंझ़ै बड़ा कुण सा।
22	25	पर यीशुऐ च़ेले बै बोलू, “एसा दुनियै रै राज़ा होर बड़ै-बड़ै यहूदी नेता लोका पैंधै आपणा अधिकार रखा सी होर बोला सी कि आसै तुसरै सैंघी होर तुसाबै बचाणु आल़ै सी।
22	26	पर तुसै ऐण्ढै नी ऑथि तुसा मौंझ़ै ज़ुण सैभी न बड़ा सा सौ सैभी न होछ़ा बणला होर ज़ुण प्रधान सा सौ सेवका सांही बणला।
22	27	किबैकि बड़ा कुण सा, सौ ज़ुण खाँदा लागा सा या ज़ुण बौण्डदा लागादा सा? बड़ा सौ सा ज़ुण खाँदा लागादा सा पर हांऊँ तुसा मौंझ़ै सेवका सांही सा।
22	28	“तुसै मेरी हर दुःख तकलीपा न मेरा साथ धिना।
22	29	हांऊँ बी तुसाबै एक राज्य देआ सा ज़ैण्ढा कि मेरै बापू परमेश्वरै मुँभै धिना सा।
22	30	कि तुसै मूँ सैंघै तेई राज्य न मेरी मेज़ा पैंधै खा-पिया होर तुसा सिंहासना पैंधै बैशिया इस्राइली रै बारा गोत्रा रै लोका रा न्याय केरना।”
22	31	यीशुऐ शमौन-पतरसा बै बोलू, “शमौन, ओ शमौन, हेर शैतानै तुसा सैभी बै गेहूँ सांही आँगी केरनै री ती तैंईंयैं परमेश्वरा न हुक्म पाऊ सा।
22	32	यीशुऐ बोलू, ओ पतरस, मैं तेरी तैंईंयैं प्रार्थना केरी सा कि तेरा बशाह खत्म नी लोड़ी हुआ होर ज़ैबै तु वापस एला ता आपणै सैंघी भाई बै मज़बूत केरी।”
22	33	पर पतरसै बोलू, “ओ प्रभु जी, हांऊँ तुसा सैंघै ज़ेल ज़ाणै होर तुसा सैंघै मौरनै री तैंईंयैं त्यार सा।”
22	34	यीशुऐ तेइबै बोलू, “पतरस, हांऊँ तौभै बोला सा, कि ज़ैबै तैंईंयैं तू त्रा बार मेरा नाँह नी केरला कि हांऊँ तौभै नी ज़ाणदा, तैबै तैंईंयैं मुर्गै बांग नी देंणी।”
22	35	तैबै यीशुऐ च़ेले न पुछ़ू, “ज़ैबै मैं तुसै बगैर बटुऐ, बैगा बगैर होर बगैर ज़ूतै भेज़ै, कि तैबै तुसाबै कौसी च़ीज़ै री कमी हुई?” तिन्हैं बोलू, “आसाबै कौसी च़ीज़ै री कमी नी हुई।”
22	36	तैबै यीशुऐ बोलू, “पर ऐबै आपु सैंघै झोल़ा होर बटुऐ रैखा। होर अगर कोई हागै तलवार नी ऑथि ता सौ आपणै झिकड़ै बेच़िया आपणी तैंईंयैं तलवार लेला।
22	37	हांऊँ तुसाबै बोला सा, ज़ो पवित्र शास्त्रा न लिखू सा, कि सौ अपराधी सैंघै गिणुआ तेइरा, मूँ न पूरा होंणा ज़रूरी सा। भविष्यवक्तै मेरै बारै न ज़ो लिखुदा सा ते सब गैला सच़िऐ पूरी होणु आई सी।”
22	38	च़ेले बोलू, “ओ प्रभु जी, हेरा, औखै दुई तलवारी सी।” प्रभु यीशुऐ तिन्हां बै बोलू, “बोहू सी।”
22	39	यीशु तेई कमरै न बाहरै निकतै होर पैहलै सांही जैतून नाँ रै ढौगा पैंधै नौठै। तिन्हरै च़ेले बी तिन्हां पिछ़ै नौठै।
22	40	तौखै पुजिआ यीशुऐ च़ेले बै बोलू, “प्रार्थना केरदै रौहा, कि तुसै परीक्षा न नी पौऐ लोड़ी।”
22	41	ते च़ेले न थोड़ी दूर नौठै, होर घुटनै टेकिआ प्रार्थना केरदै लागै।
22	42	“हे स्वर्गै रै बापु, अगर तुसै च़ाहा सी ता ऐई प्यालै बै मूँ न दूर केरात्, तैबै भी मेरी नी पर तुसरी इच्छा पुरी लोड़ी हुई।”
22	43	तैबै स्वर्गा न परमेश्वरा रा एक स्वर्गदूत प्रगट हुआ, होर तेइयै यीशु बै शक्ति धिनी।
22	44	यीशु बड़ै व्याकुल होईया प्रार्थना केरदै लागै। तिन्हरी आत्मै री बैदना ऐतरी बैढ़ी कि तिन्हरा पसीना धौरती पैंधै लोहू बैंणिया च़ुड़दा लागा।
22	45	तैबै ते प्रार्थना न उठै होर आपणै च़ेले हागै आऐ तिन्हैं आपणै च़ेले सुतैदै हेरै किबैकि ते थकै दै होर उदास ती।
22	46	यीशुऐ तिन्हां बै बोलू, “तुसै किबै सोंदै लागैदै सी? उठा होर प्रार्थना केरा, कोइँछ़ै ऐण्ढा नी लोड़ी हुआ कि तुसै परीक्षा न पौड़लै।”
22	47	ज़ैबै बौलदै लागै ती, तैबै लोकै री एक बड़ी भीड़ तौखै पुज़ी। तिन्हां बारा च़ेले न एक ज़ुणिरा न यहूदा इस्करियोती ती, सौ भीड़ा न आगै-आगै औंढदा लागा ती। यहूदा प्रभु बै माँकी दैणै री तैंईंयैं तिन्हां भेटी आऊ, ज़ो तेई सैंघै तिन्हां लोका बै इशारा केरदा लागा ती कि ऐई यीशु सा।
22	48	तैबै यीशुऐ तेइबै बोलू, “ओ यहूदा तू कि एक माँकी लेइया मांहणु रै बेटै ढौकणै द्या सा?”
22	49	ज़ैबै तेइरै सैंघियै हेरू कि किछ़ होंदा लागा सा ता तिन्हैं बोलू, “हे प्रभु जी कि आसा इन्हां सैंघै लड़ाई केरनी? आसै आपणी तलवारी सैंघै आंणी सी।”
22	50	तैबै तिन्हां मौंझ़ै न एकियै आपणी तलवार महापुरोहित रै नोकरा पैंधै च़लाई होर तेइरा दैंहीणा कोन काटू।
22	51	पर प्रभु यीशुऐ बोलू, “बस केरा ऐबै” प्रभुऐ तेई मांहणु रा कोन छुँगु होर तेइरा कोन ठीक हुआ।
22	52	तैबै यीशुऐ मन्दिरै रै मुख्यपुरोहिता धर्मगुरू होर स्याणै ज़ुण प्रभु यीशु बै ढौकदै आऐ ती बोलू, “तुसाबै हांऊँ कि कोई डाकू लागा सा, ज़ो तुसै मुँभै तलवारी होर डँडै पाईआ ढौकदै आऐ सी?
22	53	तुसै हांऊँ मन्दिरा न किबै नी ढौकु, तौखै ता हांऊँ रोज़ एज़ा ती होर तुसै भी तौखै होआ ती! पर ऐ बौगत तुसरा सा, बल्कि निहारै रै राज्य रा बौगत सा।”
22	54	तैबै तिन्हैं यीशु ढौकिऐ महापुरोहिता हागै बै नेऐ, पतरस दूर-दूर तिन्हां पिछ़ै औंढदा लागा ती।
22	55	होर ते पौहरैदार खौल़ा न औग पकेईया च़ारै पासै बेठै होर पतरस भी तिन्हां मौंझ़ै बेठा।
22	56	ऐकी दासीऐ औगी रै प्याशै न पतरसा बै हेरिया बोलू, “ऐ मांहणु भी ता यीशु सैंघै ती।”
22	57	पतरसै तेसा बेटड़ी बै बोलू, “हांऊँ ता प्रभु यीशु बै पछ़ियाणदा बी नी ऑथि।”
22	58	थोड़ी देरी बाद कोई होरी मांहणुऐ पतरसा बै हेरिया बोलू, “तु बी ता प्रभु यीशु सैंघै ती!”
22	59	थोड़ी देर बाद होरी मांहणुऐ बोलू, “तु बी पक्का यीशु सैंघै ती, किबैकि तू बी गलीला रा रौहणु आल़ा सा।”
22	60	पर पतरसै बोलू, “ओ मांहणुआ, हांऊँ नी ज़ाणदा कि तू कुणी रै बारै न बोलदा लागा सा।” पतरसै ऐण्ढा बोलूऐ ती कि मुर्गै बाँग धिनी।
22	61	तैबै यीशुऐ मुड़िया पतरसा धिरै हेरू, होर पतरसा बै याद आई कि यीशुऐ बोलू ती, कि “औज़ दोथी मुर्गै रै बाँग देणै न पैहलै, तौ त्रा बार मेरा नाँह केरना कि तू मुँभै नी ज़ाणदा।”
22	62	तैबै पतरस बाहरै नौठा होर ज़ोरै-ज़ोरै रोंदा लागा।
22	63	ज़ुणी मांहणुऐ यीशु ढौकै ती ते तिन्हरा ठठा केरदै लागै होर तिन्हां बै मारदै लागै।
22	64	तिन्हैं यीशु री औछ़ी पांधै पट्टी बोनी होर ते मारदै लागै होर तिन्हां न पुछ़ू, “भविष्यवाणी केरनु आल़ै ऐबै दस कि तेरै कुणिऐ बाही।”
22	65	तिन्हैं बोहू सारी होर भी निन्दा री गैला तिन्हरै बारै न बोली।
22	66	ज़ैबै ध्याड़ा आऊ तैबै यहूदी लोकै रै सभै स्याणै होर मुख्यपुरोहिता होर शास्त्री कठा हुऐ, होर यीशु सभा रै सामनै आंणै।
22	67	ते यीशु बै बोलदै लागै, “अगर तू मसीह सा, ता आसाबै बोल!” पर तिन्हैं उतर धिना, “अगर हांऊँ तुसाबै दैसनु ता तुसा बशाह नी केरना।
22	68	होर अगर हांऊँ तुसा न पुछनू, ता तुसरै ज़वाब नी देईणा।
22	69	पर ऐबै न बाद मांहणु रै बेटै सर्वशक्तिमान परमेश्वरा रै दैहिणी धिरै बैशिया रौहणा।”
22	70	एसा गैला पैंधै तिन्हैं बोलू, “तू कि आपणै आपा बै परमेश्वरा रा बेटा बोला सा?” यीशुऐ बोलू, “हाँ हांऊँ सा।”
22	71	तैबै तिन्हैं बोलू, “ऐबै आसाबै गुआही दैणु आल़ै री कि जरूरत सा, किबैकि आसै आपु ऐईरै मुँहा न शुणू।”
23	1	तैबै सभा रै सारै लोका खड़ै हुऐ होर यीशु पिलातुस राज़पाल हागै नेऊ।
23	2	ते लोक यीशु पैंधै दोष लादैं लागै, कि “ऐ मांहणु आसरै लोका बै बैहकाँदा लागा सा, होर रोमी सरकारा बै कर नी देणै री गैला केरा सा होर आपणै आपा बै मसीह होर राज़ा बोला सा।”
23	3	तैबै पिलातुस राज़पाल यीशु न पुछ़ू, “तू कि आपणै आपा बै यहूदी रा राज़ा बोला सा?” यीशुऐ बोलू, “तुसै आपै ता बोलदै लागै सी।”
23	4	एसा गैला पैंधै पिलातुसै मुख्यपुरोहिते होर राज़ै भीड़ा न खड़ै लोका बै बोलू, “हांऊँ ऐई मांहणु न कोई भी दोष नी हेरदा।”
23	5	राज़ै री गैल शुणिया लोका बोलदै लागै, “कि गलील ज़िला न लेईया सारै यहूदिया प्रदेशा तैंईंयैं ज़ौखै बी ऐ मांहणु ज़ा सा तौखै ऐ लोका बै भड़काणै री शिक्षा देआ सा।”
23	6	लोकै री गैला शुणिया पिलातुस राज़पाल पुछ़ू, “कि ऐ मांहणु गलीली सा?”
23	7	ज़ैबै लोकै बोलू, ऐण्ढा शुणीऐ पिलातुस राज़पाल यीशु हेरोदेस राज़ै हागै भेज़ू किबैकि ऐ इलाका हेरोदेस राज़ै हागै ती ज़ुण तदीकाल यरूश्लेम शैहरा न रौहा ती।
23	8	यीशु बै हेरिया हेरोदेस राज़ा बोहू खुश हुआ किबैकि हेरोदेसै यीशु रै बारै न शुणु ती होर तेइरै चमत्कारा बै हेरनै री आशा रखा ती।
23	9	हेरोदेस राज़ा यीशु न बोहू सारी गैला पुछ़दा रौहू पर यीशुऐ राज़ै बै कोई ज़वाब नी धिना।
23	10	तैबै तेई बौगतै शास्त्रियै होर मुख्यपुरोहिते खड़ै होईया यीशु पैंधै दोष लांदै लागै।
23	11	तैबै हेरोदेस राज़ा आपणै सपाई सैंघै मिलिया यीशु रा मज़ाक उड़ांदै लागा होर यीशु बड़ै च़ोगै लाइया वापस पिलातुस राज़पाल हागै भेज़ै।
23	12	हेरोदेस राज़ा होर पिलातुस आपु न एकी दुज़ै रै दुश्मन ती तिन्हां ध्याड़ै न ते एकी-दुज़ै रै सैंघी बणै।
23	13	तैबै पिलातुसै, मुख्यपुरोहिते, यहूदी नेता होर सारै लोका शाधै,
23	14	“पिलातुस राज़पाल तिन्हां सैभी बै बोलू, तुसै ऐई मांहणु बै लोका बै भड़काणु आल़ा बोला सी, पर मैं तुसा सामनै ऐईरी शोभली तैरहै जाँच केरी, होर मैं ऐईन ऐण्ढा कोई दोष नी हेरू।
23	15	हेरोदेसै राज़ै भी ऐई मांहणु न कोई दोष नी हेरू तैबै ता तेइयै ऐ मांहणु आसा हागै भेज़ू, किबैकि ऐई मांहणुऐ ऐण्ढा किछ़ बी नी केरू कि ऐईबै मौउती री सज़ा मिलली।
23	16	मूँ ऐ कोड़ै लाइया मारिया छ़ौड़ी देणा।”
23	17	हर साल फसह रै त्यौहारा ध्याड़ी न पिलातुस राज़पाल बै एक कैदी छ़ौड़ना पौड़ा ती।
23	18	तैबै सैभी लोकै मिलिया ज़ोरा सैंघै बोलू, “ऐई मांहणु बै मार, होर आसरी तैंईंयैं बरअब्बा बै छौड़।”
23	19	बरअब्बा लड़ाई-झ़गड़ै होर लोहू केरनै रै इल्ज़ामा न कैद ती।
23	20	पिलातुस राज़ा यीशु बै छौड़ न चाहा ती, होर तेइयै लोका भी समझाऐ।
23	21	पर लेरा मारिया बोलदै लागे, कि “ऐई मांहणु बै क्रूसा पैंधै च़ढ़ा!”
23	22	तैबै पिलातुस राज़पाल त्रीजी घेरै तिन्हां बै बोलू, “ऐई मांहणु कि जुल्म केरू सा, कि ऐईबै मौऊत री सज़ा मिलली, मूँ ऐ कोड़ै मारिया छ़ौड़ी देणा।”
23	23	पर लोका होर भी लेरा मारिया बोलदै लागे कि ऐई मांहणु बै क्रूस दैआ, ऐईबै क्रूसा पैंधै च़ढ़ा।
23	24	पिलातुस राज़पाल आदेश धिना कि ज़ैण्ढा ऐ लोक बोला सी, तैण्ढाऐ ऐई मांहणु सैंघै केरा।
23	25	पिलातुस राज़पाल तिन्हरी इच्छै रै मुताबक बरअब्बा नाँ रा सौ डाकू छ़ौड़ू, होर यीशु तिन्हरै हवालै केरै।
23	26	ज़ैबै ते यीशु बै नेंदै लागै ती, ता तिन्हैं शमौन नाँ रा एक कुरेनी मांहणु ज़ुण ग्राँ न ऐन्दा लागा ती ढौकु होर तैई पैंधै क्रूस लादिया यीशु पिछ़ै औंढणै बै बोलू।
23	27	लोकै री बड़ी भीड़ तिन्हां पिछ़ै औंढदी लागी ती, ज़ुणीन बोहू सारी बेटड़ी यीशु री तैंईंयैं रौंदी लागी ती होर दु:ख केरदी लागी ती।
23	28	यीशुऐ तिन्हां धिराबै बै हेरिया बोलू, “ओ यरूश्लेम शैहरा री बेटिओ, मेरी तैंईंयैं मता रोंदी; आपणै तैंईंयैं होर आपणै बच्चे री तैंईंयैं रोआ।
23	29	किबैकि ऐण्ढै ध्याड़ै ऐन्दै लागै सी, ज़ैबै लोका बोलणा, ‘धन्य सी ते ज़ुणा बांढै सी, होर ते कोख ज़ुणियै बच्चै नी जौणै, होर ते माँई ज़ुणियै दुध नी प्याऊ।’
23	30	तैई बौगतै ‘लोका ढौगा बै बोलणा, आसा पैंधै औल़, होर धारा बै बोलणा कि आसाबै खौट।’
23	31	“ज़ैबै लोका होरै बूटै सैंघै ऐण्ढा केरा सी ता सोच़ा तिन्हां शूकै बूटै सैंघै कि नी केरना।”
23	32	यीशु सैंघै दुई होर मांहणु सपाईए नेणै लाऐदै ती किबैकि ते डाकू ती होर तिन्हां बै बी मौऊत री सज़ा हुई ती।
23	33	ज़ैबै तै खोपड़ी नाँ री ज़ैगा पैंधै पुजै ता तिन्हैं ते दुऐ डाकू यीशु सैंघै एक दैहिणी धिरै होर दुजा बांऊँई धिरै क्रूसा पैंधै च़ढ़ाऐ।
23	34	तैबै यीशुऐ बोलू, “ओ बापू जी, इन्हां लोका बै माफ केर, किबैकि ऐ नी जाणदै कि एकी केरदै लागैदै सी?” होर तिन्हैं चिट्ठी पाईआ तेइरै झिकड़ै बोंडै।
23	35	लोका खड़ै-खड़ै हेरदै लागै ती, होर तौखै खड़ै यहूदी नेतै यीशु रा मज़ाक उड़ांदै लागै होर बोलदै लागै, “ऐईयै होरा ता बच़ाऐ अगर ऐ परमेश्वरै भेज़ूदा मसीह सा होर परमेश्वरा रा चुनुआदा सा ता आपणै आपा बै भी बच़ाला।”
23	36	सिपाहियै बी तिन्हरा ठठा केरू होर पीणै री तैंईंयैं कड़वा अँगूरा रा रस धिना।
23	37	“अगर तू यहूदी रा राज़ा सा ता आपणै आपा बै बच़ा।”
23	38	तिन्हैं यीशु रै क्रूसा पैंधै एक पौटी टाँगी, ज़ुणी पैंधै ऐ लिखु ती, “ऐ यहूदी रा राज़ा सा।”
23	39	ज़ो डाकू यीशु सैंघै क्रूसा पैंधै लटकाऐ दै ती, तिन्हां न एकियै यीशु री निन्दा केरिया बोलू, “कि तू मसीह नी ऑथि? तू आपणै आपु बै होर आसाबै बच़ा!”
23	40	एथा पैंधै दुज़ै तेई डाकुऐ पैहलै तेई डाकू बै बोलू, कि तू परमेश्वरा न नी डौरदा? तु बी ता एसा सज़ा पाँदा लागा सा।
23	41	आसाबै ता आपणै अपराधै री सही सज़ा मिलदी लागी सा पर ऐई मांहणुऐ ता कोई बी अपराध नी केरूदा ऑथि।
23	42	तैबै तेई डाकुऐ बोलू, “ओ यीशु ज़ैबै तुसै राज़ा सांही आपणै राज्य न एलै ता तैबै मुँभै बी याद केरेइत्।”
23	43	यीशुऐ तेइबै बोलू, “हांऊँ तौभै सच़ बोला सा तौ औज़ मूँ सैंघै स्वर्ग लोका न हौंणा।”
23	44	तेई ध्याड़ै न बारा बाज़ै न लेइया त्रा बाज़ै तैंईंयैं सारै देशा न निहारै हुआ,
23	45	सूरज़ा रा च़मकणा बन्द हुआ होर मन्दिरै रा पर्दा बीच़ा न च़िरूआ दुई टुकड़ै हुऐ।
23	46	यीशुऐ ज़ोरा सैंघै बोलू, “ओ बापु ज़ी, हांऊँ आपणी आत्मा तुसरै हौथा न देआ सा।” होर ऐ बोलिया आपणै प्राण छ़ौड़ै।
23	47	सूबैदारै ऐ सैभ किछ़ हेरिया परमेश्वरै री प्रशंसा केरी होर बोलू, “सच़िऐ ऐ मांहणु धर्मी ती।”
23	48	ज़ो लोका क्रूसा री सज़ा हेरनै री तैंईंयैं कठा हुऐ ती ते ऐ हेरिया छाती पीटदै-पीटदै आपणै घौरा बै वापस नौठै।
23	49	ते सैभ ज़ो यीशु बै जाँणा ती, होर ज़ो बेटड़ी गलील ज़िला न तेई सैंघै आई ती दूर खड़ै होईया ऐ सैभ हेरदी लागी ती।
23	50	तौखै यूसुफ नाँ रा एक मर्द ती सौ यहूदी महासभा रा एक सदस्य ती। सौ एक शोभला होर धर्मी मर्द ती।
23	51	सौ धर्मगुरू होर राज़ै रै ऐई फैसलै न खुश नी ती ऑथि। सौ यहूदिया रै एकी शहर अरिमतियाह ग्राँ रा रौहणु आल़ा ती। सौ परमेश्वरै रै राज्य री गैला केरदा रौहा ती।
23	52	तेइयै पिलातुसा राज़ै हागै ज़ाइआ यीशु री लाश मुँगी।
23	53	तेइयै लाश क्रूसा पैंधै न उतारी होर च़ादरी न सौ लपेटी। होर सौ कब्रा न रैखी, ज़ो पात्थरा न कोती दी ती। तेसा कब्रा न पैहलै कोई निती रखू दा ती।
23	54	सौ शुक्रवारा रा ध्याड़ा ती होर बशाँ रा ध्याड़ा शुरू हौणु आल़ा ती।
23	55	ज़ैबै यीशु री लाश नेईणी लाई ती, तैबै तिन्हैं बेटड़ियै ज़ो गलीला न आई ती पिछ़ै-पिछ़ै ज़ाइआ सौ कब्र हेरी होर ऐ बी हेरू कि लाश कैण्ढै तैरहै रैखी ती।
23	56	ते आपणै घौरा बै नौठी होर यीशु री लाशा पैंधै लाणै री तैंईंयैं कीमती खुशबूदार तेल त्यार केरू होर बशाँ रै ध्याड़ै ता हुक्मा रै मुताबक तिन्हैं कोई कोम नी केरू।
24	1	हफ्तै रै पैहलै ध्याड़ै दोथी-दोतियै ते बेटड़ी ज़ुणियै शोभली बासा आई च़ीज़ा त्यार केरी ती ते तिन्हां च़ीज़ा लेइया कब्रा हागै आई।
24	2	तिन्हैं हेरू कि ज़ुणी पात्थरा सैंघै कब्रा रा द्वार बन्द केरू ती सौ एकी धिराबै लुढ़कुदा ती।
24	3	होर आँध्रै जाईया, तिन्हां बै यीशु री लाश नी मिली।
24	4	ते सोच़दी लागी कि यीशु री लाशा बै कि हुआ होला? तैबै तौखै एकदम च़मकदै झिकड़ै आल़ै दुई मर्द खड़ै हुऐ।
24	5	ते बेटड़ी डौरी, होर ज़मीना धिरै टुँबड़ी मुँडी केरिया खड़ी रौही। तिन्हैं तिन्हां बेटड़ी बै बोलू, “तुसै ज़िन्दै बै मूँऐंदै न किबै तोपदी लागीदी सी?
24	6	ते औखै नी ऑथि ते ज़िन्दै हुऐदै सी। याद केरा ज़ैबै ते गलीला न ती, तिन्हैं तुसाबै कि बोलू ती।”
24	7	ऐ जरूरी सा, कि हांऊँ मांहणु रा बेटा पापी रै हौथै ढौकिणा, होर तिन्हां सौ क्रूसा पैंधै च़ढाणा, पर तेई त्रीज़ै ध्याड़ी मूँऐंदै न ज़िन्दै होंणा।
24	8	तैबै तिन्हां बै ते सैभ गैला याद आई,
24	9	तैबै ते कब्रा न हागै न वापस आई होर तिन्हैं ऐ सैभ गैला ग्यारा च़ेले बै, होर सैभी बै दसी।
24	10	ज़ुणी बेटड़ियै प्रेरिता बै ऐ गैला दसी, ते मरियम मगदलीनी, योअन्ना, याकूबै री आमा मरियम होर तिन्हां सैंघै होरा बेटड़ी भी ती।
24	11	पर च़ेले बै तिन्हरी गैला बेकार कथा सांही लागी। तिन्हैं तिन्हरी गैला रा बशाह नी केरू।
24	12	पर ऐ गैला शुणिया पतरस खड़ा हुआ होर ठोर देइया कब्रा पैंधै पुज़ू होर टुँबड़ै होईया तौखै झिकड़ै केल्ही हेरै होर ज़ो हुआ ती हैरान होईया आपणै घौरा बै नौठा।
24	13	तेई ध्याड़ै यीशु रै दुई च़ेले इम्माऊस नाँ रै ग्राँ बै जाँदै लागै ती, ज़ो यरूश्लेम शैहरा न सौत मीलै री दुरी पैंधै ती।
24	14	ते इन्हां सब गैला बै ज़ो हुईदी ती गैल बात केरदै-केरदै ज़ाँदै लागै ती।
24	15	ज़ैबै ते आपु न गैल बात होर पुछ-ताछ केरदै लागै ती तैबै यीशु तौखै प्रगट हुऐ होर तिन्हां सैंघै औंढदै लागै।
24	16	पर परमेश्वरै ज़ो यीशु बै मैना ती तिन्हरी औछ़ी ऐण्ढी बँद केरी कि ते यीशु बै नी पछ़ियाणी सकै।
24	17	यीशुऐ तिन्हां बै बोलू, “मुँभै लागा सा कि तुसै कोई गूढ़ी गप्पा रा विच़ार केरदै लागैदै सी, ते उदास होईया च़ुपच़ाप खड़ै रौहै।”
24	18	तिन्हां न कलियुपास नाँ रै मांहणुऐ बोलू, “शायद तुसै पैहलै मांहणु सी ज़ुणिबै यरूश्लेम शैहरा री ऐसा घटनै रै बारै न पता नी ऑथि।”
24	19	यीशुऐ तिन्हां बै बोलू, “कुणा गैला?” तैबै तिन्हैं बोलू, “ऐ गैला यीशु नासरी रै बारै न सी। ज़ो परमेश्वर होर सैभ मांहणु री नज़री न होर कोमा होर वचना न सामर्थी भविष्यवाणी केरनु आल़ा ती।
24	20	होर मुख्यपुरोहिते होर आसरै अधिकारियै यीशु पकड़वाऊ, कि तेई पैंधै मौऊती रा हुक्म धिनु लोड़ी, हो सौ क्रूसा पैंधै च़ढ़ाऊ।
24	21	आसाबै आश ती, कि ते मसीहा सी होर इस्राइली बै रोमियो न आज़ाद करांदै आऐ सी, इन्हां गैला बै बितिया औज़ त्रा ध्याड़ै हुऐ।
24	22	औज़ दोथी आसरी मण्डली री किछ़ बेटड़ी ज़ैबै कब्रा हागै पुजी ता तिन्हैं एक नोखी गैल हेरी, ज़ुण तिन्हैं एज़िया आसाबै दसी।
24	23	तिन्हैं बेटड़ियै बोलू कि यीशु री लाश कब्रा न नी ऑथि, होर तिन्हैं स्वर्गदुत भाल़ै, तिन्हैं स्वर्गदूतै बेटड़ी बै बोलू यीशु ज़िन्दै हुऐदै सी।
24	24	तैबै आसरै कई सैंघी ठोर देइया कब्रा हागै नौठै, होर ज़ैण्ढा तिन्हैं बेटड़ियै बोलू ती, तैण्ढाऐ तिन्हैं हेरू।”
24	25	तैबै यीशुऐ तिन्हां दुई च़ेले बै बोलू, “तुसै केतरै मूर्ख मांहणु सी, ज़ुणा गैला भविष्यवाणी केरनु आल़ै लिखी सी तिन्हां पैंधै बशाह केरना तुसाबै केतरा मुश्किल हुआ!
24	26	तुसै नी पौढ़ू कि मसीह रा दु:ख सौहणा होर आपणी महीमा न स्वर्गा बै जाँणा जरूरी ती।”
24	27	तैबै यीशुऐ मूसा न लेईया सारै भविष्यवाणी केरनु आल़ै न शुरू केरिया होर आपणै बारै न ज़ो पवित्र शास्त्रा न लिखु ती समझाऊ।
24	28	ज़ैबै ते तेई ग्राँ न पुजै ज़ौखै तिन्हां जाँणा ती, पर यीशुऐ तिन्हां सैंघै ऐण्ढा व्यवाहर केरू ज़ैण्ढै कि तिन्हां आगै जाँणा ती।
24	29	पर तिन्हैं यीशु बै बोलू, कि “औज़ औखै रौहा किबैकि ध्याड़ा ओउड़ू सा होर सौंझ़ हुई सा।” तैबै यीशु तिन्हां सैंघै भितरै नौठै।
24	30	ज़ैबै ते रोटी खाँदी बेठै ता यीशुऐ रोटी हौथा न लेईया परमेश्वरा रा धन्यवाद केरू होर रोटी चोड़िया तिन्हां बै धिनी।
24	31	तैबै च़ानक तिन्हरी औछ़ी खुली होर तिन्हैं यीशु पछ़ियाणै, पर ते तिन्हरी नज़री न राहुऐ।
24	32	तैबै ते आपु न बोलदै लागै, “ज़ैबै यीशु आसाबै बौता न पवित्र शास्त्रा री गैला समझाँदै लागै ती, तैबै आसरै मना न उतेजना पैदा किबै नी हुई?”
24	33	तैबै ते तुरन्त उठिया वापस यरूश्लेम शैहरा बै च़ौलै होर तौखै तिन्हां बै ग्यारा च़ेले होर तिन्हरै सैंघी कठै मिलै।
24	34	ते बोलदै लागै, “यीशु सच़िऐ ज़िन्दै हुऐदै सी होर शमौन पतरसा बै हेरूऐ।”
24	35	तैबै तिन्हैं बौता न ज़ो किछ़ तिन्हां सैंघै हुआ ती ते सैभ गैला च़ेले बै दसी, होर बोलू कि ज़ैबै तिन्हैं रोटी च़ोड़ी ता कैण्ढै तिन्हैं यीशु पछ़ियाणै।
24	36	ते इन्हां गैला बै केरदै लागै ती, कि यीशु तिन्हां मौंझ़ै एज़िया खड़ै हुऐ, होर तिन्हां बै बोलू, “तुसाबै शान्ति मिलै।”
24	37	ते घबराऐ होर डौरै तिन्हैं बुझू ऐ ता कोई भूत सा।
24	38	तैबै यीशुऐ तिन्हां बै बोलू, “तुसै किबै घबरा सी होर तुसरै मना न शक किबै नी ऑथि।
24	39	मेरै हौथा-ज़ोंघा बै हेरा हांऊँ कोई भूत नी ऑथि, मुँभै छ़ुँगिया हेरा किबैकि भूतै रै हाड-मांस नी होंदा, ज़ैण्ढा तुसै मूँ न हेरा सी।”
24	40	ऐ बोलिया यीशुऐ आपणै हौथ-ज़ोंघा रिहाऐ।
24	41	च़ेले बोहू ज़ादा खुश ती होर हैरान ती तिन्हां बै बशाह नी ती होंदा लागा कि प्रभु यीशु ज़िन्दै हुऐ सी, तैबै प्रभु यीशुऐ तिन्हां बै बोलू, “तुसा हागै खाँणै बै किछ़ सा?”
24	42	तिन्हैं प्रभु यीशु बै भुनूईंदी मैच्छ़ी रा एक टुकड़ा धिना।
24	43	यीशुऐ सौ मैच्छ़ी रा टुकड़ा च़ेले सामनै खाऊ, ज़ैबै सौ हेरदै लागै ती।
24	44	यीशुऐ बोलू, “ज़ैबै हांऊँ तुसा सैंघै ती तैबै मैं तुसाबै बोलू ती, कि मूसा होर भविष्यवाणी केरनु आल़ा मूसै रै बिधाना न ता भजन संहिता न ज़ो किछ़ मेरै बारै न लिखू सा ते सारी गैला सच़ी हौंणी।”
24	45	तैबै प्रभु यीशुऐ पवित्र शास्त्र समझणै री तैंईंयैं तिन्हरी मज़त केरी।
24	46	होर तिन्हां सैंघै बोलू, “ऐ गैला बोहू पैहलै पवित्र शास्त्रा न लिखीदी सा कि मसीह दु:ख सौहणा, होर त्रीज़ै ध्याड़ी मूँऐंदै न ज़िन्दै होंणा।
24	47	यरूश्लेम शैहरा न शुरू केरिया सारी ज़ाति न मन बदला होर पापै री माफी रा प्रचार, तेही रै नाँ न केरिना।
24	48	तुसै इन्हां सैभी गैला रै गुआह सी।
24	49	ऐबै ज़ुण प्रतिज्ञा परमेश्वरै मुँभै धिना सा सौ मूँ तुसा सैंघै पूरा केरना कि ज़ैबै तैंईंयैं स्वर्गा न शक्ति तुसा पैंधै नी उतरली ताँ तैंईंयैं तुसै यरूश्लेम शैहरा छ़ौड़िआ बाहरै मतेइत् ज़ाँदै।”
24	50	तैबै प्रभु यीशुऐ ते बैतनिय्याह ग्राँ न बाहरै नेऐ। होर आपणै हौथ च़किया तिन्हां सैभी बै आशीष धिनी।
24	51	तिन्हां बै आशीष देंदै-देंदै प्रभु यीशु तिन्हां न अलग हुऐ, होर स्वर्गा बै च़कुआ ।
24	52	च़ेले प्रभु यीशु री आराधना न केरिया यरूश्लेम शैहरा बै बापस आऐ।
24	53	ते लगातार परमेश्वरै री जय-जयकार केरदै रौहै होर आपणा सारा बौगत मन्दिरा न गुज़ारदै लागै।
