1	1	शुरुआती न वचन ती, होर वचन परमेश्वरा सैंघै ती, होर वचन परमेश्वर ती।
1	2	ऐ शुरुआती न परमेश्वरा सैंघै ती।
1	3	सारी सृष्टि तेई रै ज़रियै पैदा हुई, होर ज़ो किछ़ पैदा हुआ सा, तिन्हां न कोई भी चीज तेइरै बगैर पैदा नैंई हुई।
1	4	तेइन ज़िन्दगी ती होर सौ ज़िन्दगी मांहणु रा प्याशा ती।
1	5	प्याशा निहारै न च़मका सा; होर निहारै सौ ग्रहण नी केरू ऑथि।
1	6	एक मांहणु परमेश्वरै री धिरै न एज़िया खड़ा हुआ, ज़ुणिरा नाँ यूहन्ना ती।
1	7	सौ मांहणु बै प्याशै री गुआही देणै री तैंईंयैं आऊ ती, ताकि सैभ मांहणु तेइरा सन्देश शुणिया बशाह आंणलै।
1	8	यूहन्ना आपु ता प्याशा नी ऑथि, तैबै भी सौ लोका बै तेई प्याशै री गुआही देणै री तैंईंयैं आऊ ती।
1	9	सच़ा प्याशा ज़ो हर एक मांहणु बै प्याशा केरा सा, दुनिया न ऐणु आल़ा ती।
1	10	सौ दुनिया न ती होर, दुनिया तेई रै ज़रियै पैदा हुई, होर दुनिया रै लोकै सौ नैंई पछ़ियाणु, कि सौ कुण ती।
1	11	सौ आपणै लोका (यहूदी) मौंझ़ै बै आऊ होर तिन्हैं आपणै लोकै सौ नैंई अपनाऊ।
1	12	पर ज़ेतरै सौ अपनाऊ, होर बशाह केरू, तेइयै तिन्हां बै परमेश्वरै री औलाद होंणै रा अधिकार धिना, मतलब तिन्हां बै ज़ुण तेइरै नाँ पैंधै बशाह डाहा सी।
1	13	ते न ता लोहू सैंघै, न शरीरा री इच्छा सैंघै, न मांहणु री इच्छा सैंघै, पर परमेश्वरा न पैदा हुऐ सी।
1	14	होर बचनै एक मांहणु रा रूप लेऊ होर अनुग्रह होर सच़ाई न पूरै होईया आसरै बिच़ा न रौहै, होर आसै तिन्हरी ऐण्ढी महिमा हेरी, ज़ैण्ढी बापू रै एकलौते बेटै री महिमा।
1	15	यूहन्नै यीशु रै बारै न गुआही धिनी, होर जौरे सैंघै बोलू, “ऐ सौऐ सा, ज़ुणिरै बारै न मैं दसु ती, ज़ो मूँ न बाद ऐन्दा लागा सा, सौ मूँ न बड़ा सा किबैकि सौ मूँ न पैहलै ती।”
1	16	किबैकि तिन्हरा ज़ो अनुग्रह सा आसै सैभियै पाऊ सा मतलब आशीषा पैंधै आशीष।
1	17	किबैकि बिधान ता मूसै रै ज़रियै धिनु सा, पर अनुग्रह होर सच़ाई यीशु मसीह रै ज़रियै पूजी।
1	18	परमेश्वर कोइयै कैधी भी नैंई हेरू, एकलौता बेटा ज़ो सच़िऐ परमेश्वर सा, होर तेइरै सैभी न नेड़ सा, तेइयै आसाबै रिहाऊ कि परमेश्वर कैण्ढा सा ।
1	19	यूहन्ना री गुआही ऐ सा, कि ज़ैबै यहूदी नेतै यरूश्लेम शैहरा न पुरोहित होर लेवी तिन्हां न ऐ पुछ़णै री तैंईंयैं भेज़ै, “तू कुण सा?”
1	20	तैबै तिन्हैं ऐ मनू कि होर नाँह नैंई केरू, पर मनू कि, “हांऊँ मसीह नी ऑथि।”
1	21	तैबै तिन्हैं यूहन्ना न पुछ़ु, “तैबै तू कुण सा? कि तू एलिय्याह सा?” तेइयै बोलू, “हांऊँ नी ऑथि।” “ता कि तू सौ भविष्यवाणी केरनु आल़ा सा?” तेइयै ज़वाब धिना, “नैंई।”
1	22	तैबै तिन्हैं यूहन्ना न पुछ़ु, “तैबै तू कुण सा? तैबै आसै आपणै भेजणु आल़ै ज़वाब देई सकलै, कि तू आपणै बारै न कि बोला सा?”
1	23	यूहन्नै बोलू, “ज़ैण्ढा यशायाह भविष्यवाणी केरनु आल़ै बोलू ती, ‘सुनसान ज़ैगा न एक मांहणु री हाक्क शुणदी लागी सा कि, प्रभु रा स्वागत केरनै री तैंईंयैं आपणै आपा बै त्यार केरा।’ ”
1	24	ते किछ़ फरीसियै रै धिरै न भेज़ेंदै ती।
1	25	तिन्हैं यूहन्ना न ऐ सवाल पुछ़ु, “तू न ता मसीह ऑथि, होर न एलिय्याह, होर न सौ भविष्यवाणी केरनु आल़ा, ता तैबै बपतिस्मा किबै देआ सा?”
1	26	यूहन्नै तिन्हां बै ज़वाब धिना, “हांऊँ ता पाणी लाईया बपतिस्मा देआ सा पर तुसरै बीचा न एक मांहणु खड़ा सा, ज़ुणिबै तुसै नैंई जाणदै।
1	27	मतलब मूँ न बाद ऐणु आल़ा सा, जौसरै बूटै रै तस्मै हांऊँ खोलणै रै लायक नैंई ऑथि।”
1	28	ऐ गैला यरदन नौई न पारै बैतनिय्याह नगरा न हुई, ज़ौखै यूहन्ना लोका बै बपतिस्मा देआ ती।
1	29	दुज़ै रोज़ यूहन्नै प्रभु यीशु आपु धिरै ऐन्दा हेरिया बोलू, “हेरा ऐ परमेश्वरा रा गौभू (मेम्णु) सा, ज़ो दुनिया रा पाप च़किया नेया सा।
1	30	ऐ सौऐ सा ज़ुणिरै बारै न मैं बोलू ती; एक मांहणु मूँ न पिछ़ै ऐणा सा, ज़ो मूँ न भी बड़ा सा, किबैकि सौ मूँ न पेहलै ती।
1	31	हांऊँ ता तिन्हां बै नैंई ती पछ़ियाणदा, कि सौ मसीहा ती, पर तैबै हांऊँ पाणी न बपतिस्मा देंदेआ आऊ, कि सौ इस्राइला पैंधै जाहिर होला।”
1	32	होर यूहन्नै ऐ गुआही धिनी, “मैं आत्मा कबूतरै रै रूपा स्वर्गा न उतरदा हेरू सा, होर सौ तेई पैंधै बेठा।
1	33	हांऊँ ता तिन्हां बै पच्छियांणदा नी ती, कि सौ मसीहा ती, पर ज़ुणियै हांऊँ पाणी सैंघै बपतिस्मा देणै री तैंईंयैं भेज़ू सा, तिन्हैं मुँभै बोलू, ‘ज़ुणी पैंधै तू आत्मा बै उतरदा होर बैशदा हेरला, तेइयै पवित्र आत्मा लाईया बपतिस्मा देणा सा।’
1	34	होर मैं हेरू होर सच़ बोला सा, कि ऐही परमेश्वरा रा बेटा सा।”
1	35	दुज़ै रोज भिरी यूहन्ना होर तिन्हरै च़ेले न दुई मांहणु खड़ै हुऐ ती,
1	36	यूहन्नै प्रभु यीशु पैंधै ज़ो ज़ाँदै लागे ती, हेरू होर बोलू, “हेरा ऐ परमेश्वरा रा गौभू सा।”
1	37	तैबै ते दूऐ च़ेले यूहन्नै री ऐ शूणीऐ प्रभु रै पिछ़ै औंढदै लागे।
1	38	प्रभु यीशु पिछ़ै मुड़िया ते पिछ़ै ऐन्दै हेरे होर तिन्हां बै बोलू, “तुसै कुणी बै बोलदै लागेन्दे सी?” तिन्हैं प्रभु यीशु बै बोलू, “ओ गुरू जी, तुसै कौखै रौहा सी?”
1	39	प्रभु यीशुऐ तिन्हां बै बोलू, 9 “च़ला, ता हेरा।” तैबै तिन्हैं जाईया प्रभु री रौहणै री ज़ैगा हेरी, होर तेई रोज़ प्रभु यीशु सैंघै रौहै ऐ सैभ किछ़ लगभग च़ार बाज़ै मौंझ़ै हुआ ती।
1	40	तिन्हां दुई न, पिछ़ै यूहन्ना री गैला शूणीया प्रभु यीशु रै पिछ़ै च़लै ती। एक शमौन पतरसा रा भाई अन्द्रियास ती।
1	41	तेइयै पैहलै आपणै सैंघै भाई शमौना बै मिलिया बोलू, आसाबै प्रभु मतलब मसीह मिलू।
1	42	अन्द्रियासै शमौन यीशु हागै बै आंणु, यीशुऐ तेई पैंधै हेरिया बोलू, “तू यूहन्ना रा बेटा शमौन सा, पतरस सा, मतलब पतरस बोलीणा सा।”
1	43	दुज़ै रोज प्रभु यीशुऐ गलील ज़िला बै जाँणा सोच्चु, प्रभु यीशु फिलिप्पुस सैंघै मिलू होर बोलू, “मूँ पिछ़ै न एज़ा।”
1	44	फिलिप्पुस, अन्द्रियास होर पतरसा रै बैतसैदा शैहरा रै रौहणु आल़ै ती।
1	45	फिलिप्पुस नतनऐल सैंघै मिलू होर तेइबै “ज़ुणिरी चर्चा मूसै रै बिधान न होर भविष्यवाणी केरनु आल़ै केरी ती, सौ आसाबै मिलू सा, सौ यूसुफा रा बेटा यीशु नासरी सा।”
1	46	नतनऐले तेइबै बोलू, “कि कोई शोभली चीज़ नासरता न मिली सका सा?” फिलिप्पुसै तेइबै बोलू, “चौलिया हेरा।”
1	47	यीशुऐ नतनऐल आपु धिरै बै ऐन्दा हेरू तेइरै बारै न बोलू, “हेरा, ऐ पक्का इस्राइली सा, ऐईन कोई भी बैर नी ऑथि।”
1	48	नतनऐल यीशु बै बोलू, “तुसै मुँभै कैण्ढै जाँणा सी?” प्रभु यीशुऐ तेइबै बोलू, “एथा न पैहलै कि फिलिप्पुस तौभै शाधदा ज़ैबै तू फेगड़े रै बुटै हेठै बेठा ती, तैबै मैं तू हेरू ती।”
1	49	नतनऐले प्रभु यीशु बै बोलू, “हे गुरू, तुसै परमेश्वरा रै बेटै सी; तू इस्राइला रा महान राज़ा सा।”
1	50	यीशुऐ तेइबै ज़वाब धिना, “मैं तौभै बोलू ती, कि मैं तू फेगड़े रै बुटै हेठै हेरू ती तू कि तैबै बशाह केरा सा? तो ता ऊँई न भी बड़ै-बड़ै कोम हेरणै।”
1	51	तैबै प्रभु यीशुऐ तेइबै बोलू, “ हांऊँ तुसाबै सच़-सच़ बोला सा तुसा स्वर्गा बै खुला, होर परमेश्वरा रै स्वर्गदूता बै हांऊँ मांहणु रै बेटै सैंघै ओसदै होर ऊझै ज़ाँदै हेरणा।”
2	1	फिरी त्रीज़ै रोज गलीलै रै काना शैहरा न कोई रा ब्याह ती, होर प्रभु यीशु री आमा भी तौखै ती।
2	2	प्रभु यीशु होर तिन्हरै च़ेले भी तेई ब्याह न शाधै ती।
2	3	ज़ैबै अँगूरा रा रस घटु ता, प्रभु यीशु री आमै तिन्हां बै बोलू, “तिन्हां हागै अँगूरा रा रस नैंई रौहु।”
2	4	प्रभु यीशुऐ तेसा बै बोलू, “आमा हाज़ी मेरा बौगत नैंई आऊ! तुसाबै मुँभै ऐ नी बोलणा चेहिऐ कि केरना?”
2	5	पर तेइरी आमै नोकरा बै बोलू, “ज़ो किछ़ सौ तुसाबै बोलला सौऐ केरीत्।”
2	6	तौखै यहूदियै रै च़ोखै केरनै रै रिवाज़ा रै दुआरा पात्थरा रै छौ घड़ै डाये ती, ज़ुणीन दुई-दुई, त्रा-त्रा मूंण औपड़ा ती।
2	7	यीशुऐ तिन्हां बै बोलू, “घड़ै न पाणी भौरा।” तैबै तिन्हैं फूल-फूल भौरै।
2	8	तैबै प्रभु यीशुऐ नोकरा बै बोलू, “ऐबै ऐई पाणी न थोड़ा पाणी खोलिया भोजे रै भण्डारी हागै बै नेया।” होर तिन्हैं सौ नैऊ।
2	9	ज़ैबै भोजे रै भण्डारीऐ सौ पाणी स्वादु, ज़ुण अँगूरा रा रस बणुदा ती होर तेइबै पता नी ती ऑथि कि सौ कौखै न आऊ, पर ज़ुणा पाणी खोलणु आऐ मांहणु ती तिन्हां वै पता ती कि सौ कौखै न आऊ, तैबै भोजा रै भण्डारीऐ लाड़ा शाधिया च़ेले न तेइबै बोलू,
2	10	“सैभ मांहणु पैहलै शोभला अँगूरा रा रस्स देआ सी होर ज़ैबै लोका पिया मताए होआ सी तैबै ते माड़ा अँगूरा रा रस देआ सी; पर तैं ता शोभला अँगूरा रा रस ऐबै तैंई रखु ती!”
2	11	प्रभु यीशुऐ गलीलै ज़िलै रै काना नगरा न आपणा ऐ पैहला चमत्कार केरू होर आपणी महिमा प्रकट केरी होर तेई रै च़ेले तेई पैंधै बशाह केरू कि सौहै मसीहा सा।
2	12	तेथा न बाद प्रभु यीशु होर तेइरी आमा, भाई होर तेइरै च़ेले कफरनहूम शैहरा बै नौठै होर किछ़ रोज तौखै रौहै!
2	13	यहूदी रै फसला रै त्यौहारा रा बौगत नेड़े ती, होर प्रभु यीशु यरूश्लेम शैहरा बै नौठै!
2	14	प्रभु यीशुऐ मन्दिरा न बौल्द, भेड़ होर कबूतरा रै बेच़णू आल़ै होर ढैबुऐ रा लेन-देण केरनु आल़ै बैशु हौन्दे हेरे।
2	15	तैबै प्रभु यीशुऐ रौशी रा कोड़ा बणाईया, लोका समेत सैभ भेड़ा होर बौल्द मन्दिरा न बाहरै खोलै, होर ढैबुऐ रा लेन-देण केरनु आल़ै रै ढैबुऐ खलारिया शेटे होर मेज़ पलटाये।
2	16	होर कबूतर बेच़णू आऐ बै बोलू, “इन्हां बै औखै न नेआ। मेरै बापू रै मन्दिरा बै लेन-देण केरनु आऐ रा घौर मता बणा।”
2	17	तैबै प्रभु यीशु रै च़ेले बै याद आऊ कि पवित्र शास्त्रा न लिखुदा सा, “तेरै मन्दिरा री तैंईंयैं मेरा प्यार मेरै आँध्रै औगी सांही भौक्का सा।”
2	18	ऐसा गैला पैंधै यहूदी नेतै यीशु बै बोलू, “तुसै ज़ुण ऐ कोम केरा सी ता आसाबै कुण ज़ेही नशाण रिहा सी?”
2	19	यीशुऐ तिन्हां बै ज़वाब धिना, “ऐई मन्दिरा बै ढाआत, होर मूँ ऐ मन्दिर त्रीजै ध्याड़ै न खड़ा केरना।”
2	20	यहूदी नेतै बोलू, “ऐई मन्दिरा बै बनाणै न छेताली बौर्ष लागेंदे सी, होर तुसा कि ऐ त्रा रोजा न खड़ा केरना?”
2	21	पर यीशुऐ आपणै शरीरा रै मन्दिरा रै बारै न बोलू ती!
2	22	पर ज़ैबै प्रभु यीशु मूँऐंदै न ज़िन्दै हुऐ तैबै तिन्हां रै च़ेले बै याद आई कि यीशुऐ ऐण्ढा बोलू ती; होर तिन्हैं पवित्र शास्त्र ता तेई वचना पैंधै ज़ुण यीशुऐ बोले ती बशाह केरू!
2	23	ज़ैबै प्रभु यीशु फसह रै त्यौहारा न, यरूश्लेम शैहरा न ती ता, बोहू लोके तिन्हरै चमत्कार हेरिया तिन्हां पैंधै बशाह केरू!
2	24	पर यीशुऐ आपणै आपा बै तिन्हां रै बशाह पैंधै नैंई रखु, किबैकि ते तिन्हां सैभी बै जाँणा ती,
2	25	होर यीशु बै जरूरत नैंई ती कि मांहणु रै बारै न कोई गुआही दै, किबैकि सौ आपुऐ जाँणा ती कि मांहणु रै मना न कि सा?
3	1	एक यहूदी धार्मिक नेता फरीसियै मौंझ़ै न निकुदेमुस नाँ रा एक मांहणु ती, ज़ो एक नेता नेतै मौंझ़ै न एक नेता ती।
3	2	तेइयै राती बै यीशु हागै एज़िया मसीह यीशु बै बोलू, “ओ गुरू, आसै जाँणा सी कि तुसै परमेश्वरै री धिरै न गुरू होईया आऐ सी, किबैकि कोई इन्हां चमत्कारा बै ज़ो तुसै रिहा सी, अगर परमेश्वर तेई सैंघै नी होला ता नी रिहाई सकदा।”
3	3	मसीह यीशुऐ तेइबै बोलू, “हांऊँ तौभै सच़-सच़ बोला सा, ज़ो कोई नौंऊँईं धिरै न नी जन्मला ता परमेश्वरा रा राज्य नैंई हेरी सकदा।”
3	4	निकुदेमुसऐ तेइबै बोलू, “मांहणु ज़ैबै खापरा होआ सा, ता कैण्ढै जन्म लेई सका सा? कि सौ आपणी आमा रै फाह्ड़ै न जाईया जन्म लेई सका सा? कि सौ आपणी आमा रै पेटा न जाईया दुज़ी घेरै जन्म लेई सका सा?”
3	5	मसीह यीशुऐ ज़वाब धिना, “हांऊँ तौ हागै सच़–सच़ बोला सा ज़ैबै तैंईंयैं कोई मांहणु पाणी होर आत्मा न नी जन्मला ता सौ परमेश्वर रै राज्य न नैंई जाई सकदा।
3	6	किबैकि ज़ो शरीरा न जन्मा सा, सौ शरीर सा; होर ज़ो आत्मा न जन्मा सा, सौ आत्मा सा।
3	7	हैरान मत हो, कि मैं तौभै बोलू, ‘तेरा नौंऊँईं धिरै न जन्म लेणा जरूरी सा।’
3	8	बागर ज़ौखै चाहा सा तौखै जा सा होर तू तेसरी छेड़ शुणा सा, पर नी जाणदा कि सौ कौखै न एज़ा सा होर कौखै बै जा सा? ज़ो कोई पवित्र आत्मा न जन्मा सा सौ ऐण्ढा सा।”
3	9	निकुदेमुसऐ मसीह यीशु बै ज़वाब धिना, “ऐ गैला कैण्ढै होई सका सा?”
3	10	ऐ शुणिया मसीह यीशुऐ तेइबै जवाब धिना, “तू इस्राइली रा गुरू होईया भी कि इन्हां गैला बै नी जाणदा?”
3	11	हांऊँ तुसाबै सच़-सच़ बोला सा कि आसै ज़ो जाँणा सी सौ बोला सी, होर ज़ो आसै हेरू सा तेथा री गुआही देआ सी। होर तुसै आसरी गुआही पैंधै बशाह नैंई केरदै?
3	12	ज़ैबै मैं तुसा सैंघैं धौरती री गैला केरी, होर तुसै बशाह नी केरदै, अगर हांऊँ तुसा सैंघै स्वर्गै री गैला केरनु ता फिरी कैण्ढा बशाह केरना?
3	13	कोई बी स्वर्गा पैंधै नैंई नौठा, सिर्फ़ सौहै ज़ुण स्वर्गा न उतरु मतलब हांऊँ मांहणु रा बेटा ज़ुण स्वर्गा न सा।
3	14	होर ज़ुणी रीति न मूसै बौणा न कीड़ै (साँपा) बै उथड़ै पैंधै च़ढ़ाऊ, तैण्ढी रीति सैंघै जरूरी सा कि हांऊँ मांहणु रा बेटा भी उथड़ै पैंधै चड़ाईणा।
3	15	किबैकि ज़ुण कोई मूँ पैंधै बशाह केरला तेई हमेशा री ज़िन्दगी पाणी।
3	16	“किबैकि परमेश्वरै दुनिया रै लोका सैंघै ऐण्ढी झ़ुरी रखी कि तेइयै आपणा इकलौता बेटा धिना ताकि ज़ो कोई तेई पैंधै बशाह केरला तेई नाश नैंई होंणा पर हमेशा री ज़िन्दगी पाणी।
3	17	परमेश्वरै आपणा बेटा एक दुनिया न तैबै नैंई भेज़ू, किबैकि दुनिया पैंधै सज़ा रा हुक्कम देला पर तैबै कि दुनिया तेई रै ज़रियै मुक्ति पाऐ।
3	18	ज़ुण कोई यीशु पैंधै बशाह केरा सा, तेई पैंधै सज़ा रा हुक्कम नैंई होन्दा, पर ज़ो कोई तेई पैंधै बशाह नेंई केरदा, सौ दोषी बणा सा, तैबै कि तेइयै परमेश्वरै रै इकलौते बेटै रै नाँ पैंधै बशाह नैंई केरू।
3	19	होर सज़ा री हुक्कमे रा मतलव ऐसा कि प्याशा दुनिया न आऊ सा, होर मांहणुऐ निहारै बै प्याशे न ज़ादा खरा बुझू किबैकि तिन्हां रै कोम बुरै सी।
3	20	किबैकि ज़ो कोई बुरा केरा सा सौ प्याशे सैंघै वैर डाह सा, होर प्याशे रै नेड़े नेंई ऐन्दा, ऐण्ढा नी हुआ लोड़ी कि तेई रै कोमा पैंधै दोष लागला।
3	21	पर ज़ुण सच़ा पैंधै चला सा, सौ प्याशे रै नेड़े एज़ा सा, किबैकि तेई रै कोम सामनै होंणै कि ऐ परमेश्वरा रै धिरै न हुऐदें सी।”
3	22	तैबै इन्हां गैला न बाद प्रभु यीशु होर तिन्हां रै च़ेले यहूदिया देशा न आऐ; होर प्रभु यीशु तौखै तिन्हां सैंघै रौहिया बपतिस्मा देंदै लागे।
3	23	यूहन्ना भी शालेम नगर रै नेड़े ऐनोन ग्राँ न बपतिस्मा देआ ती, किबैकि तौखै बोहू पाणी ती, होर लोका तौखै एज़िया बपतिस्मा लेआ ती
3	24	किबैकि यूहन्ना तेई बोक्ते जेला न बंद नैंई केरू ती।
3	25	तौखै यूहन्ना रै च़ेले री यहूदी लोका सैंघै च़ोखै केरनै रै बारै न बैंहस हुई।
3	26	होर तिन्हैं यूहन्ना हागै एज़िया बोलू, “ओ गुरू, ज़ुण मांहणु यरदन नौई रै पौरलै धिरै तौ सैंघै ती, होर ज़ुणिरी तुसै गुआही धिनी सा; हेर सौ बपतिस्मा देआ सा, सैभ तेई आगै एज़ा सा।”
3	27	यूहन्नै ज़वाब धिना, “ज़ाँ तैंईंयैं मांहणु बै स्वर्गा न नी धिना, ताँ तैंईंयैं तेइबै किछ़ नैंई मीलणा।
3	28	तुसै ता आपु मेरै गुआह सी, कि मैं बोलू, ‘हांऊँ मसीह नैंई,’ पर तेईन पहले भेजुन्दा सा।
3	29	ज़ुणिरी लाड़ी सा, सौहै लाड़ा सा, पर लाड़ै रा सैंघी ज़ुण खड़ा होईया तेइरी शुणा सा, लाड़ै री गैला शुणीऐ बोहू खुश होआ सी: ऐबै मेरी ऐ खुशी पूरी हुई सा।
3	30	जरूरी ऐसा कि सौ बढ़ला होर हांऊँ घटनू।”
3	31	“ज़ुण स्वर्गा न एज़ा सा सौ सैभी न बड़ा सा, ज़ो दुनिया न एज़ा सा सौ दुनिया रा सा, होर ज़ो स्वर्गा न एज़ा सा, सौ सैभी न ऊझै सा।
3	32	ज़ो किछ़ तैईऐ हेरू, होर शुणू सा, तेसा गैला री गुआही देआ सा, पर बोहू कम लोका तेई पैंधै बशाह केरा सी।
3	33	पर ज़ुणियै तेइरी गैला मनी तेइयै ऐसा गैला पैंधै मोहर लाई कि परमेश्वर सच़ा सा।
3	34	किबैकि ज़ो परमेश्वरै भेजुन्दा ती, सौ परमेशरे री गैला बोला सा, किबैकि पवित्र आत्मा बै नापी नापिया नी देंदा।
3	35	बापू परमेश्वर बेटै सैंघै झ़ुरी डाहा सा, होर तेइयै सैभ च़ीज़ा तेइरै हौथा न धिना सा।
3	36	ज़ो परमेश्वरा रै बेटै पैंधै बशाह केरा सा, हमेशा री ज़िन्दगी तेइरी सा; पर ज़ो बेटै री नी मनदा, तेइयै ज़िन्दगी भी नैंई हेरणी, पर परमेश्वरा री सज़ा तेई पैंधै रौहा सा।”
4	1	फिरी ज़ैबै प्रभु बै पता लागा, कि फरीसियै शुणु सा कि यीशुऐ यूहन्ना न बोहू च़ेले बणा सा होर तिन्हां बै बपतिस्मा देआ सा।
4	2	अगर यीशु आपु नैंई पर प्रभु यीशु रै च़ेले बपतिस्मा देआ ती।
4	3	तैबै यीशु आपणै च़ेले सैंघै यहूदिया देशा बै छ़ौड़िआ फिरी गलीला ज़िला बै वापस आऐ,
4	4	होर यीशु बै सामरिया इलाकै न होईया जाँणा जरूरी ती।
4	5	तैबै यीशु सुखार नगर सामरिया इलाकै तैंईंयैं आऊ, ज़ो तेसा ज़मीना रै नेड़ ती, ज़ुण याकूबै आपणै बेटै यूसुफा बै धिनी ती।
4	6	होर याकूबा रा कुँआ भी तौखै ती, ज़ो तेइयै कोतू ती, यीशु बौता रा थकू होन्दा तेई कुँऐ हागै ऐण्ढै बेठा, ऐ गैल लगभग धयाडी हुई।
4	7	ऐतरै न एक सामरी बेटड़ी पाणी भौरदी आई। प्रभु यीशुऐ तेसा बै बोलू, “मुँभै पाणी पिया।”
4	8	किबैकि प्रभु यीशु रै च़ेले ता नगरा बै रोटी लेंदे नौठै ती।
4	9	तेसै सामरी बेटड़ियै यीशु बै बोलू, “तुसै यहूदी होईया मूँ सामरी बेटड़ी न पाणी किबै मौंगा सी?” (किबैकि यहूदी सामरी सैंघै कैण्ढै भी तैरहै रा मेल ज़ोल नैंई डांहदे।)
4	10	यीशुऐ ज़वाब धिना, “अगर तू परमेश्वरै रै वरदाना बै जाँणा सा, होर ऐ भी जाँणा सा कि सौ कुण सा ज़ुण तौभै बोलदा लागा सा, मुँभै पाणी पीया, ऐ तू तेईन मौंग होर तेई तौभै ज़िन्दगी रा ज़िन्दा पाणी देणा, ज़ो ज़िन्दगी देआ सा।”
4	11	बेटड़ी ऐ यीशु बै बोलू, “ओ प्रभु, तुसा हागै पाणी भौरनै री तैंईंयैं किछ़ भी नी ऑथि, होर कुँआ डूग्घा सा; तैबै भी सौ ज़िन्दगी रा पाणी तुसा हागै कौखै न आऊ?
4	12	कि तुसै आसरै बुज़ुर्ग याकूबा न बडे सी, ज़ुणियै आसाबै ऐ कुँआ धिना सौ; होर आपु आपणै बाल बच्चे, होर आपणै गोरु समेत एथा न पिऊ?”
4	13	यीशुऐ तेसा बै ज़वाब धिना, “ज़ो कोई ऐई पाणी बै पिला तेई होरी घेरै शोखिणा सा।
4	14	पर ज़ो कोई तेई पाणी बै पिला ज़ो मूँ तिन्हां बै देणा, तेई फिरी होरी घेरै हमेशे रै ज़िन्दगी तैंईंयैं नी शोखिणा सा, बल्कि ज़े पाणी मूँ तेइबै देणा, तेइयै तौईंन एक जाईरू बनाणा सा, होर तेई हमेशा रै ज़िन्दगी तैंईंयैं निकल़दै रोहणा सा।”
4	15	बेटड़ियै प्रभु यीशु बै बोलू, “ओ प्रभु, तेई पाणी मुँभै दै ताकि हांऊँ शोखि नी बणनु होर न पाणी भौरनै री तैंईंयैं ऐतरी दूर ऐनु।”
4	16	मसीह यीशुऐ तेसा बै बोलू, “जा, आपणै लाड़ै बै औखै शाधा।”
4	17	बेटड़ियै ज़वाब धिना, “हांऊँ बिना लाड़ै री सा।” मसीह यीशुऐ तेसा बै बोलू, “तू सच़ बोला सा, हांऊँ बिना लाड़ै री सा।”
4	18	किबैकि तैं पौंज़ लाड़ै पूरै केरै सी, होर ज़ुणी हागै तू ऐबै सा सौ भी तेरा लाड़ा नी ऑथि; ऐ तैं सच़ै बोलू।
4	19	बेटड़ियै मसीह यीशु बै बोलू, “ओ गुरू, मुँभै लागा सा कि तुसै भविष्यवाणी केरनु आल़ै सी।
4	20	आसरै बुज़ुर्गै ऐई ढौगा पैंधै परमेश्वरा री आराधना नैंई केरनी, होर तुसै बोला सी कि ऐ ज़ैगा ज़ौखै आराधना न केरनी जरूरी सा बोला सी सौ ज़ैगा यरूश्लेम शैहरा न सा।”
4	21	यीशुऐ तेसा बै बोलू, “ऐ बेटड़ियै, मेरी गैला रा बशाह केर कि तेई बोक्त ऐणा सा कि तुसा न ता ऐई ढौगा पैंधै बापू री आराधना केरनी न ता यरूश्लेम शैहरा न।
4	22	तुसै सामरी लोक ज़ुणिबै नी जाणदै, तेइरी आराधना केरा सी; होर आसै यहूदी ज़ुणिबै जाँणा सी, तेइरी महिमा केरा सी, किबैकि उद्धार यहूदी मौंझ़ै न सा।
4	23	पर तेई बौगत ऐणा सा, ज़ुण ऐबै भी सा, ज़ुणीन सच़ै भक्त बापू री आराधना आत्मा होर सच़ाई सैंघै केरनी, किबैकि बापू आपणी तैंईंयैं ऐण्ढै सच़ै भक्ता बै तोपा सा।
4	24	परमेश्वर आत्मा सा, होर जरूरी सा कि तेइरी आराधना केरनु आल़ै आत्मा होर सच़ाई सैंघै तेइरी आराधना केरलै।”
4	25	बेटड़ियै प्रभु यीशु बै बोलू, “हांऊँ जाँणा सा कि मसीह ज़ुण प्रभु ज़ाणिया सा, ऐणु आल़ा सा, ज़ैबै सौ ऐला, ता आसाबै सारी गैला दसणी।”
4	26	प्रभु यीशुऐ तेसा बै बोलू, “हांऊँ तोबै बोलदा लागादा सा, हांऊँ सौऐ सा।”
4	27	ऐतरै न यीशु रै च़ेले आऐ, होर बड़े हेरान हौन्दे लागे कि यीशु बेटड़ी सैंघै गैला केरदै लागेदें सी; तैबै भी कोइयै नी पुछ़ु, “कि तुसै कि चाहा सी?” होर “किज़ी री तैंईंयैं तेसा सैंघै ढुणिदै लागै सी?”
4	28	तैबै सौ बेटड़ी आपणा गड़ोलू छ़ौड़िआ ग्राँ बै नौठी, होर लोका बै बोलदी लागी,
4	29	“एज़ा एकी मांहणु बै हेरा, ज़ुणियै सैभ किछ़ ज़ो मैं केरू मुँभै दसु सा: कोइँछ़ै ऐ ता मसीह नी ऑथि?”
4	30	तैबै ते ग्राँ न निकल्लिया यीशु बै हेरदे ऐन्दै लागै।
4	31	ऐसा मौंझ़ै तेइरै च़ेले प्रभु यीशु बै ऐ विनती केरी, “ओ गुरू, किछ़ ता खा।”
4	32	पर यीशुऐ तिन्हां बै बोलू, “मूँ आगै खाँणै री तैंईंयैं ऐण्ढा खाँणा सा, ज़ुणिबै तुसै नी जाणदै।”
4	33	तैबै च़ेले आपु न बोलू, “कि कोइयै इन्हरी तैंईंयैं किछ़ खाँणै बै आंणु सा?”
4	34	यीशुऐ तिन्हां बै बोलू, “मेरा खाँणा,” परमेश्वरा री इच्छा बै मनणा सा, ज़ुणियै हांऊँ भेज़ू सा, होर सौ कोम पूरा केरनै री तैंईंयैं ज़ो तेइयै मुँभै धिनुदा सा।
4	35	कि तुसै नी बोलदै, लुणने री तैंईंयैं हाज़ी च़ार मीहने सी? हेरा हांऊँ तुसाबै बोला सा, आपणी औछ़ी फेरिया छेता पैंधै हेरा कि तेआ काटणै री तैंईंयैं पोकेंदे सी।
4	36	काटणू आल़ा ध्याड़ी पा सा होर हमेशा री ज़िन्दगी री तैंईंयैं फ़ौल़ कठा केरा सा; किबैकि वाहणु आल़ा होर काटणू आल़ा दुहे मिलिया खुशी मनालै।
4	37	किबैकि औखै ऐ पड़ाउण खरी बैशा सा: “वाहणु आल़ा होर सा होर काटणू आल़ा कोई होर सा।
4	38	मैं तुसाबै सौ छेत काटणै री तैंईंयैं भेज़ै, ज़ुणीन तुसै खेऊ नी केरू होरिये खेऊ केरू होर तुसै तिन्हरै खेऊ रै फ़ौल़ा न भागी हुऐ।”
4	39	तेई नगरा रै बोहू सारै सामरी लोकै तेसा बेटड़ी रै बोलणै न यीशु पैंधै बशाह केरू; किबैकि तेसै ऐ गुआही धिनी ती, यीशुऐ सैभ किछ़ ज़ो मैं केरू ती, मुँभै दसु।
4	40	तैबै ज़ैबै ऐ सामरी प्रभु यीशु आगै बै आऐ, ता प्रभु यीशु हागै अर्ज़ा केरदै लागे, कि आसरै औखै रौहा। तैबै प्रभु यीशु दुई रोज तौखै रौहै।
4	41	तेई रै सन्देशा री बजहा सैंघै बोहू लोकै बशाह केरू।
4	42	होर तेसा बेटड़ी बै बोलू, “ऐबै आसै सिर्फ़ तेरै बोलणै पैंधै बशाह नैंई केरदै; किबैकि आसै आपुऐ शूणु, होर जाँणा सी कि ऐ मांहणु सच़िऐ दुनिया रा मुक्तिदाता सा।”
4	43	तिन्हां दुई रोजा न बाद प्रभु यीशु तौखै न गलील ज़िलै बै नौठै।
4	44	किबैकि प्रभु यीशुऐ आपुऐ गुआही धिनी कि भविष्यवाणी केरनु आल़ै री आपणै देशा न इज्ज़त नी होन्दी।
4	45	ज़ैबै प्रभु यीशु गलीला न आऊ, ता गलीला रै लोका खुशी सैंघै प्रभु न मिले; किबैकि ज़ेतरै कोम प्रभु यीशुऐ जाचा ध्याड़ी यरूश्लेम शैहरा मौंझ़ै केरै ती, तिन्हैं सौ सारै भाल़ै ती, किबैकि ते आपुऐ भी जाचा बै नौठै दै ती।
4	46	तैबै प्रभु यीशु भी गलीला रै काना ग्राँ न आऊ, ज़ौखै तिन्हैं पाणी रा अँगूरा रा रस बणाऊ ती। तौखै एक राज़ा रा नोकर ती ज़ुणिरा शोहरू कफरनहूम शैहरा न बीमार ती।
4	47	तेइयै ऐ शुणिया कि प्रभु यीशु यहूदिया रै गलीला न आऊदा सा, प्रभु यीशु हागै नौठा होर तिन्हां आगै अर्ज़ा केरदा लागा कि मूँ सैंघै एज़िया मेरा शोहरू बै ठीक केरा किबैकि सौ मौरनु आल़ा ती।
4	48	यीशुऐ तेइबै बोलू, “तुसै मेरै सन्देशा पैंधै तैबै बशाह केरना ज़ाँ तैंईंयैं तुसै कोई नशाणी होर चमत्कारा कोम नी हेरले।”
4	49	राज़ा रै नोकरै प्रभु यीशु बै बोलू, “ओ प्रभु मेरै शोहरू रै मौरने न पैहलै चौला।”
4	50	यीशुऐ तेइबै बोलू, “जा, तेरा शोहरू ज़िन्दा सा।” तेई मांहणुऐ प्रभु यीशु री गैला पैंधै बशाह केरू, होर नौठा।
4	51	सौ हाज़ी बोता न ती, कि तेइरै नोकर तेई हागै आऐ होर बोलदै लागे, “तेरा शोहरू ज़िन्दा सा।”
4	52	तेइयै तिन्हां न पुछु, “कुणी बौगता न सौ ठीक होन्दा लागा?” ती तिन्हैं तेइबै बोलू, “हिज़ लगभग धयाडी एक बज़ै तेइरा जौर उतरु।”
4	53	तैबै बापुए जाणु कि ऐ तेई बोगता न हुआ, ज़ुणी बौगता न यीशुऐ तेइबै बोलू, “तेरा शोहरू ज़िन्दा सा,” तैबै तेइयै होर तेइरै सारै घौरा आल़ै बशाह केरू।
4	54	ऐ दुज़ा चमत्कारा रा कोम ती ज़ो यीशुऐ यहूदियै देशा वापस एज़िया गलील ज़िलै बै नौठा।
5	1	इन्हां गैला न बाद यहूदिया री एक त्यौहार हुआ, होर यीशु यरूश्लेम शैहरा बै नौठै।
5	2	यरूश्लेम शैहरा न भेड़ फाटका आगै एक पाणी रा सौर (कुण्ड) ती ज़ो इब्रानी भाषा न बैतहसदा बोलिया सा, तेइरै पौंज़ कुफरी ती।
5	3	तिन्हां न बोहू बीमार, कांणै, लँगड़ै होर शुकै शरीरा आल़ै (पाणी हिलणै री आशा न) पौड़ीया रौहा ती
5	4	(पर सही बौगता न परमेशवरा रै स्वर्गदूत कुण्डा बै ओसा ती होर पाणी बै हिला ती, पाणी बै हिलांदैआ ज़े कोई पैहलै ओसा ती, सौ ठीक होआ ती, चाहे तेइरी कोई भी बीमारी होली।)
5	5	तौखै एक मांहणु ती, ज़ो अठती बौर्षा न बीमारी न ती।
5	6	यीशुऐ सौ पौड़ु होन्दा हेरू होर ऐ ज़ाणिया कि सौ बोहू रोजा न ऐसा दशा न पौड़ु सा, प्रभुऐ पुछु, “कि तू ठीक होंणा चाहा सा?”
5	7	तेई बीमारै यीशु बै बोलू, “ओ मालका, मूँ हागै कोई मांहणु नी ऑथि कि ज़ैबै पाणी बै तलाआ सी, ता मुँभै कुण्डा न उतारलै, पर मेरै पुजदै-पुजदै दुज़ा मूँ न पैहलै उतरा सा।”
5	8	यीशुऐ तेइबै बोलू, “उठ, आपणा माँज़ा च़क होर औंढ फिर।”
5	9	सौ मांहणु तैबै ठीक हुआ होर आपणा माँज़ै च़किया औंढदा लागा।
5	10	सौ बशाँ रा ध्याड़ा ती। तैबै यहूदी, यीशु न ज़ो ठीक हुआ ती, बोलदै लागे, “औज़ ता बशाँ केरनै रा ध्याड़ा सा, तेरा माँज़ा च़कणा ठीक नी ऑथि।”
5	11	तेइयै तिन्हां बै ज़वाब धिना, “ज़ुणियै हांऊँ ठीक केरू, तेइयै मुँभै बोलू, ‘आपणा माँज़ा च़क, होर हौंड-फिर’।”
5	12	तिन्हैं तेइबै पुछ़ू, “सौ कुण मांहणु सा, ज़ुणियै तौभै बोलू, ‘आपणा माँज़ा च़क, होर हौण्ड-फिर’।”
5	13	पर ज़ुण मांहणु ठीक हुआ ती, सौ भी नी ती जाणदा कि सौ कुणिऐ ठीक केरू, किबैकि तेसा ज़ैगा न बोहू लोकै री भीड़ा री बजहा सैंघै यीशु तौखै न नौठै।
5	14	इन्हां गैला न बाद सौ यीशु बै मन्दिरा रै ब्राम्दै न मिलू, यीशुऐ तेइबै बोलू, “हेर, तू ठीक हुआ सा; दुजिए पाप मत केरदा, ऐण्ढा नी हुआ लोड़ी कि तौ पैंधै कोई महा-क्लेश पोड़ला।”
5	15	तेई मांहणुऐ यहूदी नेतै बै दसु कि ज़ुणियै हांऊँ ठीक केरू सौ यीशु सा।
5	16	ऐसा बजहा सैंघै यहूदी नेतै यीशु बै तंग केरदै लागे, किबैकि प्रभु यीशु ऐण्ढै कोम बशाँ रै ध्याड़ै न केरा ती।
5	17	पर यीशुऐ तिन्हां बै ज़वाब धिना “मेरा बापू परमेश्वर हाज़ी तैंईंयैं कोम केरा सा, होर हांऊँ आपुऐ भी कोम केरा सा।”
5	18	ऐसा बजहा सैंघै यहूदी नेता यीशु बै मकाणै री होर कोशिश केरदै लागे, किबैकि सौ न सिर्फ़ बशाँ रै ध्याड़ै रा कनून चौड़ा ती, पर परमेश्वरा बै आपणा बापू बोलीऐ आपु बै परमेश्वरा रै बराबर बोला ती।
5	19	तैबै यीशुऐ तिन्हां बै बोलू, हांऊँ तुसाबै सच़-सच़ बोला सा, बेटा आपुऐ किछ़ नैंई केरी सकदा, सिर्फ़ सौहै ज़े बापू बै केरदैआ हेरा सा किबैकि ज़ो-ज़ो कोम सौ केरा सा तिन्हां बै बेटा भी केरा सा।
5	20	किबैकि बापू शोहरू न झ़ुरी रखा सा होर ज़ो-ज़ो कोम सौ आपु केरा सा, सौ सैभ तेइबै रिहा सा; होर तेई ऊँई न भी बडे कोम तेइबै रिहाणै, ताकि तुसै हैरान हुऐ लोड़ी।
5	21	किबैकि ज़ैण्ढा बापू मूँऐंदै बै च़किया ज़िंदा केरा सा, तैण्ढै शोहरू भी ज़ुणिबै चाहा सा ज़िंदा केरा सा।
5	22	बापू कोई रा न्याय नी केरदा, पर न्याय केरनै रा सारा कोम शोहरू बै धिनादा सा।
5	23	कि सैभ लोका ज़ैण्ढै बापू रा आदर केरा सी तैण्ढै शोहरू रा भी आदर केरलै। ज़ुण शोहरू रा आदर नी केरदा, सौ बापू रा भी ज़ुणियै सौ भेज़ूदा सा आदर नैंई केरदा।
5	24	हांऊँ तुसाबै सच़-सच़ बोला सा, ज़ुण मेरी गैला शूणीऐ मेरै भेजणु आल़ै पैंधै बशाह केरा सा, हमेशा री ज़िन्दगी तेइरी सा, तेई पैंधै सज़ा रा हुक्म नैंई होंदा पर सौ मौऊती न पार होईया हमेशा री ज़िन्दगी बै पा सा।
5	25	हांऊँ तुसाबै सच़-सच़ बोला सा तेई बौगता ऐणा, होर ऐबै सा, ज़ुणीन मूँएंदै भी परमेश्वरा रै बेटै री आवाज़ हमेशा री तैंईंयैं शूणीऐ ज़िन्दै होंणा।
5	26	किबैकि ज़ैण्ढा बापू आपणै आपा न ज़िन्दगी रखा सा तैण्ढै शोहरू बै भी परमेश्वरै ऐ अधिकार धिनादा सा कि आपु न ज़िन्दगी डाऐ।
5	27	बल्कि तेइबै न्याय केरनै रा भी अधिकार धिनादा सा किबैकि सौ मांहणु रा शोहरू सा।
5	28	ऐसा गैला न हैरान मता हौन्दे, किबैकि सौ बोक्त एज़ा सा, ज़ेतरै कब्रा न सी, तिन्हां तेइरा वचन शूणीऐ बाहरै निकलणा।
5	29	ज़ुणियै भलै कोम केरेदै सी तिन्हां जिणै री तैंईंयैं भी ज़िन्दा होंणा होर ज़ुणियै बुरै कोम केरै सी तिन्हां नरकै री सज़ा पाणै री तैंईंयैं ज़िन्दा होंणा।
5	30	हांऊँ आपणै आपा न किछ़ नी केरी सकदा; ज़ैण्ढा शूणा सा, तैण्ढा न्याय केरा सा, होर मेरा न्याय सच़ा सा; किबैकि हांऊँ आपणी इच्छा नैंई बल्कि आपणै भेजणु आल़ै बापू री इच्छा चाहा सा।
5	31	अगर हांऊँ आपु आपणी गुआही देनु; ता मेरी गुआही सच़ी नैंई होंणा।
5	32	एक होर सा ज़ुण मेरी गुआही देआ सा सौ सच़ी सा होर हांऊँ जाँणा सा मेरी ज़ुण गुआही देआ सा कि सौ सच़ी सा।
5	33	तुसै बपतिस्मा देणु आल़ै यूहन्ना बै दूता न पुछ़णै धियाऊ होर तेइयै सच़ाई री गुआही धिनी सा।
5	34	पर हांऊँ आपणै बारै न मांहणु री गुआही नैंई च़ाँहदा; तैबै भी हांऊँ ऐ गैला केरा सा कि तुसाबै मुक्ति प्राप्त हुई लोड़ी।
5	35	यूहना ज़ुण भौकदा होर च़मकणु आल़ा दिऊआ ती; ज़ुणिरै प्याशै न तुसाबै थोड़ी देरा री तेइयै मस्त होंणा बांका लागा।
5	36	पर मूँ हागै ज़ुण गुआही सा सौ यूहन्ना री गुआही न बड़ी सा; किबैकि ज़ुण कोम मुँभै बापूऐ पूरा केरनै वे धिनादा सा मतलब ज़ुण कोम हांऊँ केरा सा, सौऐ मेरै गुआह सी, कि बापूऐ हांऊँ भेज़ूदा सा।
5	37	होर बापू ज़ुणियै हांऊँ भेज़ूदा सा, तेइयै मेरी गुआही धिनी; तुसै न कैधी तेइरी आवाज़ शूणी, न तेइरा रूप भाल़ुदा सा।
5	38	होर तेइरी शिक्षा बै मना न मजबूत नैंई रखदै, किबैकि ज़ुणिबै परमेश्वरै भेजुन्दा सा तुसै तेइरा बशाह नैंई केरदै।
5	39	तुसै पवित्र शास्त्रा न तोपा सी किबैकि बुझा सी कि हमेशा री ज़िन्दगी तुंईन मिला सा, होर ऐ सौऐ सा ज़ुण मेरी गुआही देआ सा।
5	40	तैबै भी तुसै हमेशा री ज़िन्दगी जिणै री तैंईंयैं मूँ हागै ऐणा नैंई च़ाँहदै।
5	41	“हांऊँ मांहणु न आदर नैंई च़ाँहदा।
5	42	पर हांऊँ तुसाबै जाँणा सा, कि तुसा आँध्रै परमेश्वर री झ़ुरी नी ऑथि।
5	43	हांऊँ आपणै बापू रै अधिकारा न आऊ सा, होर तुसै मुँभै नैंई अपनांदै; पर अगर कोई होर आपणै अधिकारा न एज़ा सा ता सौ तुसा मनणा।
5	44	तुसै ज़ुण ऐकी-दुज़ै न आदर चाहा सी होर सौ आदर ज़ुण परमेश्वरा धिरै न सा, तेई नैंई च़ाँहदै, ता तुसै कुणी तरीकै न बशाह केरी सका सी?
5	45	“ऐण्ढा मता सोच़दे, कि मूँ आपणै बापू सामनै तुसा पैंधै दोष लाणा; तुसा पैंधै दोष लाणु आल़ा ता मूसा ज़ुणी पैंधै तुसै आश रैखी सा।
5	46	किबैकि अगर तुसै मूसा पैंधै बशाह केरदै, ता तुसा मूँ पैंधै भी बशाह केरना ती, किबैकि मूसै मेरै बारै न लिखून्दा ती।
5	47	पर अगर तुसै मूसै री बिधाना री गैला पैंधै बशाह नी केरदै ता मेरी गैला पैंधै बशाह कैण्ढै होंणा?”
6	1	इन्हां गैला न बाद प्रभु यीशु गलीलै री मतलब तिबिरियास री झ़ीला रै पारै नौठै।
6	2	होर बोहू लोका यीशु रै पिछ़ै ती, किबैकि ज़ो चमत्कारा कोम यीशु बीमारा पैंधै रिहा ती, ते तिन्हां बै हेरा ती।
6	3	तैबै यीशु उथड़ी धारा पैंधै च़ढ़िया आपणै च़ेले सैंघै तौखै बेठै।
6	4	यहूदियै री फसह री साजा नेड़ ती ज़ो कि साला न एकी बार एज़ा सा।
6	5	ज़ैबै यीशुऐ आपणी औछ़ी फेरिया बोहू बड़ी भीड़ आपु नेड़ ऐन्दै हेरै, फिलिप्पुसा बै बोलू, “आसै इन्हरै खाँणै री तैंईंयैं कौखै न रोटी आंणनी?”
6	6	तेइयै सौ तेइबै परखणै री तैंईंयैं बोलू किबैकि सौ आपु जाँणा ती कि सौ कि केरला?
6	7	फिलिप्पुसै यीशु बै ज़वाब धिना, “दुई शौऊ रोजै़ री ध्याड़ी री रोटी भी तिन्हां बै पूरी नैंई होंणी कि सैभी बै थोड़ी-थोड़ी मिलली।”
6	8	तेइरै च़ेले मौंझ़ै शमौन पतरसा रै भाई अन्द्रियासै प्रभु यीशु बै बोलू,
6	9	“औखै एक शोहरू सा ज़ुणी आगै जौऊ री पौंज़ रोटी होर पकाइदी दुई मैच्छ़ी सा मगर ऐतरै मांहणु बै सौ कि सा?”
6	10	यीशुऐ बोलू, “लोका बै बशात्।” तौखै बोहू गाह ती तैबै लोका जिन्हा मौंझ़ै मर्दे री गिणती लगभग पौंज़ झ़ार ती खाँणै री तैंईंयैं बेठै।
6	11	तैबै यीशुऐ रोटी लेई, होर धन्यवाद केरिया बैशणु आल़ै बै बौंडी होर तैण्ढी मैच्छ़ी भी, जेत्री तिन्हैं लोड़ी ती बौंडी।
6	12	ज़ैबै लोका रोटी खाईया रोज़ै ता यीशुऐ आपणै च़ेले सैंघै बोलू, “बच़ीदी रोटी कठै केरा होर किछ़ शौटे नैंई लोड़ी।”
6	13	तैबै तिन्हैं सौ टुकड़ै कठै केरै, होर जौऊ री पौंज़ रोटी रै टुकड़ै सैंघै ज़ुण खाँणै आल़ै न बचुन्दा ती बारा टोकरी भौरी।
6	14	ज़ैबै ज़ुण चमत्कारा रै कोम प्रभु यीशुऐ रिहाऐ तैबै तिन्हां हेरिया लोका बोलदै लागे, “सौ भविष्यवाणी केरनु आल़ा ज़ुण दुनिया न ऐणु आल़ा ती पक्का ऐसा।”
6	15	यीशुऐ ज़ाणिया कि ते मुँभै राज़ा बनाणै री तैंईंयैं ढौकणा चाहा सी तैबै जौता पैंधै केल्हा नौठा।
6	16	ज़ैबै सौंझ़ हुई ता प्रभु यीशु रै च़ेले नौई पारै नौठै।
6	17	होर किश्ती पैंधै बशाइया झ़ीला पारै कफरनहूम शहरा बै ज़ाँदै लागे। तेई बौगतै निहारा हुआ ती, होर प्रभु यीशु हाज़ी तैंईंयैं तिन्हां आगै नैंई आऐ ती।
6	18	बागर बियाने री बजहा सैंघै किश्ती हिलदी लागी।
6	19	ज़ैबै ते हिल्दै हिल्दैआ त्राई च़ार मील आगै निकतै, ता तिन्हैं यीशु झ़ीला पान्दै औंढदा होर किश्ती रै नेड़ ऐन्दा हेरू होर ते डौरै।
6	20	पर प्रभु यीशुऐ तिन्हां वै बोलू, “हांऊँ सा डौरै मौता।”
6	21	तैबै ते प्रभु यीशु बै किश्ती पैंधै च़ढ़ाइया लेणै री तैंईंयैं त्यार हुऐ होर छ़ेकै सौ किश्ती तेसा ज़ैगा पैंधै पूजी ज़ौखै ते ज़ाँदै लागे ती।
6	22	दुज़ै रोज लोकै रै भीड़ै, ज़ो समुन्द्रा पारै खड़ी ती, ऐ हेरू, कि औखै एकी बै छ़ौड़िआ होर कोई दुज़ी किश्ती नी ऑथि, होर यीशु आपणै च़ेले सैंघै तेसा किश्ती पैंधै नैंई ती चढ़ै, पर यीशु रै च़ेले केल्है नौठै ती।
6	23	तैबै बाकि किश्ती तिबिरियासै रै तेसा ज़ैगा रै नेड़ आई, ज़ौखै तिन्हैं यीशु रै धन्यवाद केरनै न बाद रोटी खाई ती।
6	24	तैबै ज़ैबै तिन्हैं मांहणुऐ हेरू, औखै न ता यीशु सा होर न तिन्हरै च़ेले, तैबै ते बी किश्ती पैंधै च़ढ़िया यीशु बै तोपदै कफरनहूम शैहरा बै नौठै।
6	25	झ़ीला पारै ज़ैबै ते प्रभु यीशु सैंघै मिले ता बोलू, “ओ गुरू, तुसै औखै कैबै?”
6	26	यीशुऐ तिन्हां बै बोलू, “हांऊँ तुसाबै सच़-सच़ बोला सा, तुसै मुँभै तैबै नी तोपदै कि तुसै चमत्कारा रै कोम हेरे पर तैबै कि तुसै रोटी खाईया रोज़ै।
6	27	नाश होंणै रै खाँणै री तैंईंयैं खेऊ मता केरदै पर तेई खाँणै री तैंईंयैं ज़ो हमेशा री ज़िन्दगी ठहराई सा, ज़ुणियै हांऊँ मांहणु रै बेटै तुसाबै देणा, किबैकि बापू मतलब परमेश्वरै तेई पैंधै मोहर लाई सा।”
6	28	तिन्हैं प्रभु यीशु बै बोलू, “परमेश्वरा रा कोम केरनै री तैंईंयैं आसा कि केरना?”
6	29	यीशुऐ तिन्हां बै ज़वाब धिना, “परमेश्वरा रा कोम ऐ सा कि तुसै तेई पैंधै बशाह केरा ज़ुण तिन्हैं भेज़ू सा।”
6	30	तैबै तिन्हैं यीशु बै बोलू, “फिरी तैबै तुसै कुण ज़ेही नशाण रिहा सी कि तिन्हां हेरिया आसै तेरा बशाह केरना? तुसै कुण जेई कोम रिहा सी?
6	31	आसरै बुज़ुर्गै बौणा न मन्ना खाऊ, ज़ैण्ढा पवित्र शास्त्रा न लिखू सा, ‘परमेश्वरै तिन्हां बै खाँणै री तैंईंयैं स्वर्गा न रोटी धिनी’।”
6	32	यीशुऐ तिन्हां बै बोलू, “हांऊँ तुसाबै सच़-सच़ बोला सा कि मूसा ऐ तुसाबै सौ रोटी नेंई धिनी, पर मेरा बापू तुसाबै सच़ी रोटी स्वर्गा न देआ सा।
6	33	किबैकि परमेश्वरै री रोटी सौऐ सा ज़ो स्वर्गा न उतरिआ दुनिया रै लोका बै ज़िन्दगी देआ सा।”
6	34	तैबै तिन्हैं प्रभु यीशु बै बोलू, “ओ प्रभु, ऐ रोटी आसाबै रोजै देआ केरा।”
6	35	यीशुऐ तिन्हां बै बोलू, “ज़िन्दगी री रोटी हांऊँ सा ज़ो मूँ हागै बै एज़ा सा सौ कैधी भी भूखा नी रौंहदा, होर ज़ो मूँ पैंधै बशाह केरा सा सौ कैधी भी शोखा नी रौंहदा ।
6	36	पर मैं तुसाबै बोलू ती, कि तुसै हांऊँ हेरू, तैबै भी बशाह नैंई केरदै।
6	37	ज़ो किछ़ बापू मुँभै देआ सा, सौ सैभ किछ़ मूँ हागै ऐणा सा, होर ज़ो कोई मूँ हागै एला सौ मूँ कैधी भी नी खोलणा।
6	38	किबैकि हांऊँ आपणी मर्जी नैंई पर मेरै भेजणु आल़ै बापू री इच्छा पूरी केरनै री तैंईंयैं स्वर्गा न उतरु सा।
6	39	होर मेरै भेजणु आल़ै री, मर्जी ऐ सा कि ज़ो किछ़ तिन्हैं मुँभै धिनु सा, तेथा न हांऊँ किछ़ भी नैंई खोनु, पर तेइबै हांऊँ आखरी रोजा न होरी घेरै ज़िन्दा केरनु।
6	40	किबैकि मेरै बापू री ऐ इच्छा सा कि ज़े कोई बेटै बै हेरला होर तेई पैंधै बशाह केरला, तेई हमेशा री ज़िन्दगी पाणी सा, मूँ सौ आखरी रोजा न होरी घेरै जियाणा (ज़िन्दा केरना) सा।”
6	41	तैबै यहूदी यीशु बै कुड़कुड़ांदै लागै, किबैकि यीशुऐ बोलू ती कि “ज़े रोटी स्वर्गा न आईदी, सौ हांऊँ सा।”
6	42	होर तिन्हैं बोलू, “कि ऐ यूसुफ रा बेटा यीशु नी ज़ुणिरै आमा बापू बै आसै जाँणा सी? तैबै सौ कैण्ढै बोला सा कि हांऊँ स्वर्गा न उतरु सा?”
6	43	यीशुऐ तिन्हां बै ज़वाब धिना, “आपु न कुड़कुड़ांदै।
6	44	कोई मूँ हागै तैबै तैंईंयैं नी एज़ी सकदा, ज़ैबै तैंईंयैं कि बापू परमेश्वर मूँ हागै नी भेज़ला, होर मूँ सौ आखरी रोज होरी घेरै जियाणा (ज़िन्दा केरना) सा।
6	45	एक भविष्यवाणी केरनु आल़ै पवित्र शास्त्रा न लिखू सा, ‘तिन्हां सारै परमेश्वरै री धिरै न सिखाऊंदे होंणा।’ ज़ुणियै बापू न शुणु होर सिखु सा, सौ मूँ हागै एज़ा सा।
6	46	ऐ नी ऑथि कि कोइयै बापू हेरू सा पर ज़ो परमेश्वरै री धिरै न सा सिर्फ़ तिन्हैं बापू हेरू सा।
6	47	हांऊँ तुसाबै सच़-सच़ बोला सा कि ज़ो कोई बशाह केरा सा, हमेशा रा ज़िन्दगी तेइरा सा।
6	48	ज़िन्दगी री रोटी हांऊँ सा।
6	49	तुसरै बुज़ुर्गै बौणा न मन्ना खाऊ होर मूँऐ।
6	50	ऐ सौ रोटी सा ज़ो स्वर्गा न ओसा फिरी मांहणु तेथा न खालै होर नी मौरदै।
6	51	ज़िन्दगी री रोटी ज़ो स्वर्गा न उतरा सा, सौ हांऊँ सा अगर कोई ऐसा रोटी न खाला ता तेई हमेशा री तैंईंयैं ज़िन्दै रोहणा सा, होर ज़ो रोटी मूँ दुनिया रै ज़िन्दगी री तैंईंयैं देणी सा सौ मेरा मांस सा।”
6	52	ऐसा गैला पैंधै यहूदी लोका ऐण्ढा बोलिया आपु न झौटीदै लागै, “ऐ मांहणु कैण्ढै आसाबै आपणा मांस खाँणै बै देई सका सा?”
6	53	यीशुऐ तिन्हां बै बोलू, “हांऊँ तुसाबै सच़-सच़ बोला सा कि ज़ैबै तैंईंयैं तुसै हांऊँ मांहणु रै बेटै रा मांस नी खालै होर तेइरा लोहू नी पीलै, ता तुसा न हमेशा री ज़िन्दगी नी ऑथि।
6	54	ज़ुण मेरा मांस खा होर मेरा लोहू पीया सी हमेशा री ज़िन्दगी तेइरी सा, होर मूँ सौ आखरी रौजा न होरी घेरै जिन्दा केरना सा।
6	55	किबैकि मेरा मांस सच़ी न खाँणै री चीज़ सा, होर मेरा लोहू सच़ी न पीणै री चीज़ सा।
6	56	ज़े मेरा मांस खा सा होर मेरा लोहू पीया सा सौ मूँ न सदा बणिया रौहा सा, होर हांऊँ तेईन।
6	57	ज़ैण्ढा ज़िन्दै बापुए हांऊँ भेज़ू सा, होर हांऊँ बापू री बजहा सैंघै ज़िन्दा सा, तैण्ढाऐ सौ भी ज़ो मुँभै खाला तेई मेरी बजहा न ज़िन्दै रौहणा सा।
6	58	ज़ो रोटी स्वर्गा न उतरी सा, सौ रोटी मन्ना सांही नी ऑथि पर ज़ो बुज़ुर्गै खाई होर मूँऐ, ज़ुण कोई ऐ रोटी खाला तेई मेरी बजहा ज़िन्दै रौहणा सा।”
6	59	ऐ गैला यीशुऐ कफरनहूम नगरा रै एकी आराधनालय न उपदेश देंदी घेरै बोली ती।
6	60	यीशु सैंघै च़लणु आल़ै च़ेले मौंझ़ै न बोहूऐ ऐ शुणिया बोलू, “ऐ बड़ी मुश्किल गैल सा, ऐसा गैला बै कुण शुणी सका सा?”
6	61	यीशुऐ आपणै मना न ऐ ज़ाणिया कि च़ेले आपु न ऐसा गैला पैंधै कुड़कुड़ा सी, यीशुऐ पुछ़ु, “कि ऐ गैला तुसाबै मूँ पैंधै बशाह केरनै न रोका सा?
6	62	अगर तुसै हांऊँ मांहणु रै बेटै बै ज़ौखै हांऊँ पैहलै ती, तौखै स्वर्ग ज़ाँदै हेरणा, तैबै कि होंणा?
6	63	परमेश्वरा री आत्मा ता ज़िन्दगी देणु आई सा, मांहणु री शक्ति न किछ़ लाभ नी ऑथि। ज़ो गैला मैं तुसाबै बोली सी सौ आत्मा धिरै न एज़ा सा, होर ज़िन्दगी देणु आल़ी सा।
6	64	पर तुसा न किछ़ ऐण्ढै भी सी ज़ो बशाह नी केरदै।” किबैकि यीशु पैहलै जाँणा ती कि ज़ो बशाह नैंई केरदै, ते कुण सी; होर कुणी हांऊँ ढोकणा सा।
6	65	यीशुऐ बोलू, “तैबै मैं तुसाबै बोलू ती कि ज़ाँ तैंईंयैं कोई बै बापू मूँ हागै नी भेज़ला ताँ तैंईंयैं सौ मूँ हागै बै नी एज़ी सकदा।”
6	66	एथा बजहा न यीशु सैंघै च़लणु आल़ै कई लोका वापिस (पिछ़ै) फिरै होर तेथा न बाद तिन्हां सैंघै नी औंढै।
6	67	तैबै यीशुऐ तिन्हां बारा च़ेले बै बोलू, “कि तुसै भी जाँणा चाहा सी?”
6	68	शमौन पतरसै ज़वाब धिना, “ओ गुरू, आसा कुणी आगै बै जाँणा? हमेशा री ज़िन्दगी री गैला ता तौ हागै सी;
6	69	होर आसै तौ पैंधै बशाह केरू, होर जाणु सा, कि परमेश्वरा रै पवित्र मांहणु तुसै सी।”
6	70	यीशुऐ तिन्हां बै ज़वाब धिना, “मैं तुसै बारा च़ेले चुनै सी, पर तुसा न एक मांहणु शैताना रै वशा न सा।”
6	71	ऐ यीशुऐ शमौन इस्करियोती रै बेटै यहूदा रै बारै न बोलू ती, किबैकि सौऐ ज़ो बारा न एक ती, ज़ो यीशु बै ढौकणु आल़ा ती।
7	1	इन्हां गैला न बाद यीशु गलील ज़िलै न फिरदै रौहै; होर सौ यहूदिया देशा न जाँणा नी ती च़ाँहदै। किबैकि तौखै यहूदी नेता यीशु बै मारनै रा तरकीब सोच़दै लागे ती, तैबै यीशु यहूदिया देशा न जाँणा नी ती च़ाँहदै।
7	2	होर यहूदी लोकै रै तोम्बू रा त्यौहार नेड़े ती।
7	3	तैबै यीशु रै भाइयै तिन्हां बै बोलू, “औखै मता रुका, यहूदिया देशा रै त्यौहारा बै जा, कि ज़ो चमत्कारा रै कोम तू केरा सा तिन्हां बै तेरै च़ेले भी तौखै हेरलै।
7	4	किबैकि ऐण्ढा कोई नी ऑथि ज़े मशहूर होंणा चाहा सा, होर गोजुईया कोम केरला। अगर तू ऐ कोम केरा सा, ता आपणै आपा बै दुनिया रै लोका बै रिहा।”
7	5	किबैकि यीशु रै भाई भी तिन्हां पैंधै बशाह नी ती केरदै।
7	6	तैबै यीशुऐ तिन्हां बै बोलू, “मेरा जाणै रा सही बौगत हाज़ी तैंईंयैं नैंई आऊ, पर तुसै ता कैधी भी जाई सका सी ।
7	7	ऐ दुनिया रै लोका तुसा सैंघै बैर नैंई केरी सकदै, पर सौ मूँ सैंघै बैर डाआ सा किबैकि हांऊँ तिन्हां बै दसा सा तै बुरै कोम केरा सी।
7	8	तुसै त्यौहारा न ज़ाआत्; मूँ ऐबै त्यौहारा बै नी जाँणा, किबैकि हाज़ी तैंईंयैं मेरै जाणै रा सही बौगत नी हुआ।”
7	9	यीशुऐ तिन्हां बै ऐ गैला बोलिया गलील ज़िला न रौहै।
7	10	पर ज़ैबै तेइरै भाई त्यौहारा न नौठै ता यीशु भी, सामने नैंई पर गोजुईया नौठै।
7	11	यहूदी नेता त्यौहारा न यीशु बै ऐ बोलिया तोपदै लागे, “सौ कौखै सा?”
7	12	होर मांहणु मौंझ़ै यीशु रै बारै न शुड्क बोहू गैला हुई, किछ़ बोलदै लागे, “सौ खरा मांहणु सा।” होर किछ़ बोलदै लागे, “नैंई सौ ता मांहणु बै भरमा सा।”
7	13	तैबै भी यहूदी नेतै री डौरे रै मारै कोई मांहणु यीशु रै बारै न शोभली गैला खुलिया नैंई ती बोलदै।
7	14	त्यौहारा रै रोज़ा मौंझ़ै नौठा; ता यीशु मन्दिरा रै ब्राम्दै न जाईया वचन शूणान्दै लागे।
7	15	तैबै यहूदी नेतै हैरान होईया बोलू, “ऐईबै बिना पौढ़िआ ऐ पवित्र शास्त्रा री ज्ञान बिद्या कौखै न आई?”
7	16	तैबै यीशुऐ तिन्हां बै ज़वाब धिना, “मेरा उपदेश नैंई, पर मेरै भेजणु आल़ै री सा।
7	17	अगर कोई तेइरी इच्छा पैंधै च़लणा चाहला, ता सौ ऐई उपदेशा रै बारै न जाणला कि ऐ परमेश्वरा री तरफा न सा या हांऊँ आपु धिरै न बोला सा।
7	18	ज़ो आपु धिरै न किछ़ बोला सा, सौ आपणी सराउथी केरा सा; पर ज़ो आपणै भेजणु आल़ै री सराउथी केरा सा सौ मांहणु सच़ा सा, होर तेईन कोई पाप नी ऑथि।
7	19	मूसै तुसाबै बिधान धिनु सा, तैबै बी तुसा न कोई बी तेई बिधाना पैंधै नैंई च़लदै। बल्कि तुसै मुँभै मारणा चाहा सी।”
7	20	लोकै ज़वाब धिना, “तौ न कोई बुरी आत्मा सा! कुण तुसाबै मारणा चाहा सी?”
7	21	यीशुऐ तिन्हां बै बोलू, “मैं एक कोम केरू, होर तुसै सारै हैरान होआ सी।
7	22	तैबै मूसै बै खतना केरनै री हुक्म धिनी सा (ऐ न कि सौ मूसा री धिरै न सा, पर ऐ हुक्म पिछ़ै न आऊ सा), होर तुसै बशाँ रै ध्याड़ै मांहणु रा खतना केरा सी।
7	23	ज़ैबै बशाँ रै ध्याड़ै न मांहणु रा खतना केरा सी, तैबै मूसै रै बिधाना रा हुक्म खत्म नी होली, ता तुसै मूँ पैंधै किबै तैबै मिश केरा सी कि मैं बशाँ रै ध्याड़ै एक मांहणु खरी तैरहै ठीक केरू?
7	24	मुँह हेरी न्याय मता केरा, पर ठीक–ठीक न्याय केरा।”
7	25	तैबै किछ़ यरूश्लेम शैहरा न रौहणु आल़ै लोका बोल्दै लागै, “कि ऐ सौऐ नी ऑथि ज़ुणिबै मारणै री कोशिश केरनी लाई सा?
7	26	पर हेरा, सौ ता सैभी रै सामने गैला केरदा लागा सा होर कोई अधिकारी तेइबै किछ़ निसी रै बोली कि तिन्हें सच़-सच़ जाणु सा कि ऐही मसीह सा?
7	27	ऐ मसीह कैण्ढै होई सका सा? किबैकि आसै जाँणा सी कि सौ कौखला सा, पर मसीह ज़ैबै एला ता कोई नी जाणना कि सौ कौखला सा।”
7	28	तैबै यीशु मन्दिरा रै ब्राम्दै न उपदेश देंदी घेरै ज़ोरै सैंघै बोलू, “तुसै मुँभै जाँणा सी कि हांऊँ कौखला सा? हांऊँ आपुऐ नैंई आऊ, पर मेरा भेजणु आल़ा सच़ा सा, तेइबै तुसै नी जाणदै।
7	29	पर हांऊँ तेइबै जाँणा सा किबैकि हांऊँ तेइरी धिरै न सा होर तेइयै हांऊँ भेजु सा।”
7	30	यहूदी नेता यीशु बै ढौकणा चाहा ती, पर कोई यीशु बै ढौकि नी सके किबैकि तेइरै मौरनै रा बौगत हाज़ी नी ती आऊ ऑथि
7	31	तैबै भी भिड़ा न बोहू मांहणुऐ यीशु पैंधै बशाह केरू, होर बोल्दै लागे, “मसीह ज़ैबै एला, ता कि ऐईन भी चमत्कारा रै कोम रिहाणै ज़ो ऐईयै रिहाऐ?”
7	32	फरीसियै लोका यीशु रै बारै न ऐ गैला चु़पचाप केरदै शुणै, होर मुख्यपुरोहिते होर फरीसियै यीशु बै ढौकणै री तैंईंयैं सपाई भेज़ै।
7	33	तैबै यीशुऐ बोलू, “हांऊँ थोड़ी देरी तैंईंयैं तुसा सैंघै सा फिरी आपणै भेजणु आल़ै हागै बै वापस जाँणा।
7	34	तुसा हांऊँ तोपणा, पर नी पाणा, होर ज़ौखै हांऊँ सा, तौखै तुसै नी एज़ी सकदै।”
7	35	यहूदी नेतै आपु न एकी दूज़ै सैंघै ढूणिदै लागे, “ऐई कौखै जाँणा कि आसा वै नैंई मिलणा? कि सौ तिन्हां यहूदी लोका हागै बै जाला ज़ो यूनानी शैहरा न लग-लग होईया रौहा सी, होर तिन्हां बै बी सिखाणा चाहा सा?
7	36	एथा रा कि मतलब सा ज़ो गैला तेइयै बोली, कि तुसा हांऊँ तोपणा पर नी पाणा, होर ज़ौखै हांऊँ सा, तौखै तुसै नी एज़ी सकदै?”
7	37	त्यौहारा रा आखरी रोज ज़ो खास रोज़ होआ ती। तेई रोज़ यीशु खड़ा हुआ होर जौरे सैंघै बोलू, “अगर कोई शौखा सा ता मूँ हागै एज़िया पिया।
7	38	ज़ो मूँ पैंधै बशाह केरला, ज़ैण्ढा पवित्र शास्त्रा न लिखुंदा सा, तेई रै दिला न ज़िन्दगी देणु आल़ी पाणी री नोई बौहन्दी रौहणा।”
7	39	यीशुऐ ऐ गैला पवित्र आत्मा रै बारै न बोलू ती, ज़ो तेई पैंधै बशाह केरनु आल़ै पाणु आल़ै ती। किबैकि आत्मा हाज़ी तैंईंयैं कोई पैंधै नी उतरी ती, किबैकि यीशु हाज़ी तैंईंयैं आपणी महिमा तैंईंयैं नी पूज़ै ती।
7	40	तैबै भिड़ा न कोई-कोइयै ऐ गैला शुणिया बोलू, “सच़िऐ ऐ मांहणु सौ भविष्यवाणी केरनु आल़ा सा।” ज़ुणिरै ऐणै रा आसै इंतज़ार केरदै लागै सी।
7	41	होरी लोकै बोलू, “ऐ ता मसीह सा।” पर कोइयै बोलू, “मसीह कि गलील ज़िलै न ऐणा?”
7	42	कि पबित्र शास्त्रा न लिखुन्दा सा, कि मसीह दाऊदै रै खानदाना न होर बैतलैहम नगरा ग्राँ न ऐणा, ज़ौखै दाऊद रौहा ती?
7	43	इन्हां गैला री बजहा सैंघै लोका मौंझ़ै लड़ाई पौई।
7	44	तिन्हां न किछ़ यीशु बै ढौकणा चाहा ती, पर कोइयै तिन्हां बै हौथ नी लाऊ।
7	45	तैबै सपाई मुख्यपुरोहिते होर फरीसी आगै बै बापस आऐ तिन्हैं सपाई बै बोलू “तुसै सौ किबै नी ढौकु?”
7	46	सपाईए ज़वाब धिना, “कोई मांहणुऐ कैधी ऐण्ढी नौखी गैला नी केरी।”
7	47	फरीसियै तिन्हां बै ज़वाब धिना, “कि तुसै भी भरमाउन्दै सी।
7	48	कि यहूदी मुखिया होर फरीसी अधिकारी मौंझ़ै न कोई ऐ तेई पैंधै बशाह केरू सा?
7	49	पर ऐ लोका ज़ो मूसै रा बिधान नी जाणदै, सौहै यीशु पैंधै बशाह केरा सी। परमेश्वरा रा श्राप इन्हां लोका पैंधै सा।”
7	50	निकुदेमुसऐ, ज़ो पैहलै तेई हागै आऊ ती होर ज़ो फरीसी मौंझ़ै एक ती, तेइयै बोलू,
7	51	“कि आसरा यहूदी बिधान कोई मांहणु बै, ज़ाँ तैंईंयैं पैहलै तेइरी शुणीयां जाणी नी लेंन्दे कि सौ कि केरा सा, सज़ा देआ सा?”
7	52	तिन्हैं तेइबै ज़वाब धिनु, “कि तू भी गलील ज़िलै रा सा? पवित्र शास्त्रा न जाइया तोप होर तैबै तौभै लागणा कि गलील ज़िलै न कोई भविष्यवाणी केरनु आल़ा प्रकट नैंई होंणा।”
7	53	तैबै सैभ कोई आपणै-आपणै घौरा बै नौठै।
8	1	पर यीशु होर तेइरै च़ेले जैतूनै री उथड़ी ज़ैगा पैंधै नौठै।
8	2	आगलै रोज़ दोथी ज़ैबै यीशु वापस मन्दिरा न आऐ, बोहू सारै मांहणु यीशु हागै आऐ होर यीशु बैशिया तिन्हां बै उपदेश शूणादै लागै।
8	3	तैबै शास्त्री होर फरीसियै लोकै एक बेटड़ी आंणी ज़ो बूरै कोमा न ढौकी ती। होर तैसा बै बिच़ा न खड़ी केरिया यीशु बै बोलू,
8	4	“ओ गुरू, ऐ बेटड़ी आसै होरी मर्दा सैंघै बुरै कोम केरदी ढौकी सा।
8	5	मूसै रै बिधाना न मूसै आसाबै हुक्म धिना सा कि ऐण्ढी बेटड़ी बै पात्थरै लाईया बाहणी; तैबै तुसै ऐसा बेटड़ी रै बारै न कि बोला सी?”
8	6	तिन्हैं यीशु बै परखणै री तैंईंयैं ऐ गैल बोली ती ताकि तेसा पैंधै दोष लागणै री तैंईंयैं कोई गलती पालै, पर यीशु टुँबड़ै होईया गुठी लाईया ज़मीना पैंधै लिखदै लागै।
8	7	ज़ैबै ते तिन्हां न पुच्छदे रौहै, ता यीशुऐ सीधा होईया ऐ ज़वाब धिना, “तुसा मौन्झा न ज़ुण पापी नी होला, सौहै पैहलै पात्थर मारला।”
8	8	होर फिरी टुँबड़ै होईया ज़मीना पैंधै गुठी लाइया लिखदै लागै।
8	9	पर तैआ ऐ शुणिया बड़ै न लेइया होछ़ै तैंईंयैं एक-एक केरिया निकतै, किबैकि तै जाँणा ती कि तै पापी सी, तैबै यीशु तौखै केल्है रौहै, होर बेटड़ी बिच़ा न खड़ी रौही।
8	10	यीशुऐ खड़ै होईया तेसा बै बोलू, “ओ बेटड़ियै, सैभ कौखै बै नौठै? कि कोइयै तौ पैंधै सज़ै री हुक्म नी धिना।”
8	11	तेसै बेटड़ी बोलू, “ओ गुरू, कोइयै नैंई धिनी” यीशुऐ बोलू, “हांऊँ भी तौ पैंधै सज़ा रा हुक्म नी देंदा, जा होर दुजिये पाप हेरी केरदी।”
8	12	यीशुऐ लोका बै बोलू, “दुनिया रा प्याशा हांऊँ सा, ज़ुण मूँ पिछ़ै औंढा सा सौ निहारै न नी होन्दा, पर तेई ज़िन्दगी देणु आल़ा प्याशा पाणा।”
8	13	फरीसियै यीशु बै बोलू, “तू आपणी गुआही आपु देआ सा, तेरी गुआही सच़ी नैंई ऑथि।”
8	14	यीशुऐ तिन्हां बै ज़वाब धिना, “चाऐ हांऊँ आपणी गुआही आपुऐ देआ सा, तैबै भी मेरी गुआही सच़ी सा। किबैकि हांऊँ जाँणा सा कि हांऊँ कौखै न आऊ सा होर कौखै बै जा सा? पर तुसै नी जाणदै कि हांऊँ कौखै न एज़ा सा होर कौखै बै जा सा?
8	15	मुँह हेरी न्याय मता केरा, पर ठीक–ठीक न्याय केरा।
8	16	होर अगर हांऊँ न्याय केरनु भी, ता मेरा न्याय सच़ा सा किबैकि हांऊँ केल्हा नैंई होर ज़ुणियै हांऊँ भेजुन्दा सा।
8	17	तुसा रै मूसै रै बिधाना न भी लिखू सा कि दुई मांहणु री गुआही मिलिया सच़ी होआ सा;
8	18	एक ता हांऊँ आपुऐ आपणी गुआही देआ सा, होर बापू परमेश्वर बी मेरी गुआही देआ सा ज़ुणियै हांऊँ भेज़ू सा।”
8	19	तिन्हैं यीशु न पुछ़ु, “तेरा बापू कौखै सा?” यीशुऐ उतर धिना, “न तुसै मुँभै जाणदै ता न मेरै बापू बै अगर तुसै जाणदै ता मेरै बापू बै भी जाणदै।”
8	20	ऐ गैला यीशुऐ मन्दिरा रै ब्राम्दै न उपदेश देंदी घेरै भण्डार घौरा न बोली, होर कोइयै यीशु नैंई ढौकू, किबैकि तिन्हरा दुःख सौहिया मौरनै रा सही बौगत हाज़ी तैंईंयैं नी ती आऊ ऑथि।
8	21	यीशुऐ तिन्हां बै भी बोलू, “हांऊँ जा, सा, होर तुसा हांऊँ तोपणा होर आपणै पापा न मौरणा; ज़ौखै हांऊँ जा सा, तौखै तुसै नी एज़ी सकदै।”
8	22	तुंई पैंधै यहूदी नेतै बोलू, “कोइँछ़ै सौ आपु बै ता नैंई मारला, ज़ौखै हांऊँ जा सा तौखै तुसै नी एज़ी सकदै।”
8	23	यीशुऐ तिन्हां बै बोलू, “तुसै एसा धौरती रै सी, पर हांऊँ स्वर्गा न आऊ सा। तुसै दुनिया रै सी, हांऊँ दुनिया रा नी ऑथि।
8	24	तैबै मैं तुसाबै बोलू ती, कि तुसै आपणै पापा न मौरणा, किबैकि अगर तुसै बशाह नी केरदै कि हांऊँ सौहै सा ता आपणै पापा न मौरणा।”
8	25	यहूदी नेतै यीशु बै पुछ़ू, “तू कुण सा?” यीशुऐ तिन्हां बै बोलू, सौहै ज़ो शुरू न तुसाबै बोलदा लागा सा।
8	26	“तुसरै बारै न मुँभै बोहू किछ़ बोलणा सा, होर न्याय केरना सा, फिरी बी मेरा भेजणु आल़ा सच़ा सा, होर ज़ो मैं तिन्हां न शुणु सा सौहै दुनिया रै लोका बै बोला सा।”
8	27	तिन्हैं ऐ नी बुझू यीशु तिन्हां सैंघै बापू परमेश्वरा रै बारै न बोला सा।
8	28	तैबै यीशुऐ बोलू, “ज़ैबै तुसै हांऊँ मांहणु रै बेटै बै उथड़ै पैंधै चढ़ालै, ता तुसा जाणना सा कि हांऊँ सौऐ सा, हांऊँ आपणै आपा न किछ़ नी केरदा, पर ज़ैण्ढै मेरै बापुए मुँभै सिखाऊंदा सा, तैण्ढै हांऊँ ऐ गैला बोला सा।
8	29	मुँभै भेजणु आल़ा मूँ सैंघै सा, तिन्हैं हांऊँ केल्है नी छ़ौड़ु, किबैकि हांऊँ हमेशा सौऐ केरा सा ज़ुणीन मेरा भेजणु आल़ा खुश होआ सा।”
8	30	ज़ैण्ढै यीशु ऐ गैला बोलदै लागै ती कि कई मांहणुऐ यीशु पैंधै बशाह केरू।
8	31	तैबै यीशुऐ ज़ुणियै पैंधै बशाह केरू ती, तिन्हां यहूदी बै बोलू, “अगर तुसै मेरै बचना रै मुताबक चललै, ता सच़ीऐ तुसै मेरै च़ेले बैणना।
8	32	तुसा सच़ जाण न, होर सच़ा तुसाबै आज़ादी देणी।”
8	33	तिन्हैं यीशु बै बोलू, “आसै ता अब्राहमै रै खानदाना रै सी, होर कैधी भी कोई रै दास नी हुऐ तैबै तू कैण्ढै बोला सा कि तुसै आज़ाद होंणा सा?”
8	34	यीशुऐ तिन्हां बै बोलू, “हांऊँ तुसाबै सच़-सच़ बोला सा कि ज़ो कोई पाप केरा सा सौऐ पापा रा गुलाम सा।
8	35	नोकर हमेशा घौरा नी रौंहदै; बेटा हमेशा रौहा सा।
8	36	तैबै अगर बेटा तुसाबै आज़ाद केरला, ता सच़ा न तुसा आज़ाद होंणा सा।
8	37	हांऊँ जाँणा सा कि तुसै अब्राहमा रै खानदाना रै सी, तैबै भी मेरा वचन तुसरै दिला न ज़ैगा नी पाँदा, तैबै तुसै मुँभै मारणा चाहा सी।
8	38	हांऊँ सौहै बोला सा, ज़ैबै हांऊँ आपणै बापू हागै ती, ज़ो गैला मैं हेरी ती, होर तुसै भी सौ ऐ केरा सी ज़ो तुसै आपणै बापू न शुणु सा।”
8	39	तिन्हैं यीशु बै ज़वाब धिना, “आसरा बापू ता अब्राहम सा।” यीशुऐ तिन्हां बै बोलू, “अगर तुसै अब्राहमै री औलाद होंदै, तैबै अब्राहमै रै बराबरा कोम केरदै,
8	40	पर ऐबै तुसै मुँभै मारणा चाहा सी, मैं तुसाबै सच़ा वचन दसु ज़ो मैं परमेश्वरा न शुणु ती। ऐण्ढा ता अब्राहमै नी केरू ती।
8	41	तुसै आपणै बापू रै बराबर कोम केरा सी।” तिन्हैं यीशु बै बोलू, “आसै व्यभिचारा न पैदा नैंई हुऐ सी, आसरा ऐकै बापू सा मतलब परमेश्वर।”
8	42	यीशुऐ तिन्हां बै बोलू, “अगर परमेश्वर तुसरा बापू होन्दा ता तुसा मूँ सैंघै झ़ुरी डाहणी ती; किबैकि हांऊँ परमेश्वरै री धिरै न आऊ सा। हांऊँ आपु धिरै न नी आऊ सा, पर तिन्हैं हांऊँ भेज़ू सा।
8	43	तुसै मेरी गैला किबै नैंई बूझदै? किबैकि तुसै मेरै गैला शुणी नैंई सकदै।
8	44	तुसै आपणै बापू शैताना री धिरै न सी, होर आपणै बापू री लालसा बै पूरा केरना चाहा सी। सौ ता पैहलै न ओरै खूनी सा होर सच़ा पैंधै नी टिकू, किबैकि सच़ तेईन नैंई ऑथि। ज़ैबै सौ झूठ बोला सा, ता आपणै आदता सैंघै बोला सा, किबैकि सौ झूठा सा, मतलब झूठा रा बापू सा।
8	45	हांऊँ सच़ बोला सा, तैबै तुसै मूँ पैंधै बशाह नी केरदै।
8	46	तुसा मौंझ़ै कुण मुँभै पापी ठहरा सा? अगर हांऊँ सच़ बोला सा, ता तुसै मेरा बशाह किबै नी केरदै?
8	47	ज़ो कोई परमेश्वरा रा होआ सा, सौ परमेश्वरै री गैला शुणा सा; होर तुसै तैबै नी शुणदै कि तुसै परमेश्वरै री धिरै न नैंई ऑथि।”
8	48	ऐ शुणिया यहूदी नेतै यीशु बै बोलू, “आसै ठीक बोला सी कि तू सामरी शैहरा रा सा, होर तौ न बुरी आत्मा सा?”
8	49	यीशुऐ ज़वाब धिना, “मूँ न बुरी आत्मा नैंई ऑथि, पर हांऊँ आपणै बापू रा आदर केरा सा।
8	50	पर हांऊँ आपणी सराउथी नैंई च़ाँहदा, हाँ पर एक सा ज़ो मेरी सराउथी चाहा सा, होर सौहै न्याय केरा सा।
8	51	हांऊँ तुसाबै सच़-सच़ बोला सा अगर कोई मांहणु मेरै वचना पैंधै चला सा, ता तेइबै हमेशे री तैंईंयैं मौऊत भी नैंई हेरणी।”
8	52	यहूदियै नेतै यीशु बै बोलू, “ऐबै आसै जाणु कि तौ न बुरी आत्मा सा, अब्राहम मौरूदा सा, होर भविष्यवाणी केरनु आल़ै भी मौरे सी, होर तू बोला सा, ज़ुण मेरै वचना पैंधै च़लला ता तेई कैधी नी मौरना।
8	53	आसरा बापू अब्राहम ता मौरू सा कि तू तेईन भी बड़ा सा? होर भविष्यवाणी केरनु आल़ै भी मौरै सी तू आपणै आपा बै कि बुझा सा?”
8	54	यीशुऐ ज़वाब धिना, “अगर हांऊँ आपणी सराउथी आपुऐ केरनु ता, मेरी किछ़ सराउथी नी ऑथि, पर ज़ो मेरी सराउथी केरनु आल़ै मेरा बापू सा। ज़ौसबै तुसै बोला सी कि सौ तुसरा परमेश्वर सा।
8	55	तुसै ता सौ जाणु नी। पर हांऊँ तेइबै जाँणा सा, अगर हांऊँ बोलनू कि हांऊँ तेइबै नी जाणदा ता मुँबी तुसा सांही झ़ूठै बणना, हांऊँ तेइबै जाँणा सा होर तेई रै बचना पैंधै चला सा।
8	56	तुसरा बुज़ुर्ग अब्राहम मुँभै हेरणै री आशा न बोहू खुश ती, तेइयै हेरू होर खुशी मनाई।”
8	57	यहूदी नेतै यीशु बै बोलू, “हाज़ी तैंईंयैं तू पजाह बौर्षा रा नैंई तैबै भी तैं अब्राहम हेरू सा?”
8	58	यीशुऐ तिन्हां बै बोलू, “हांऊँ तुसाबै सच़-सच़ बोला सा, कि अब्राहम न पैहलै पैदा हुआ हांऊँ ती।”
8	59	तैबै तिन्हैं यीशु बै मारणै री तैंईंयैं पात्थर च़कै, पर यीशु तिन्हरी नज़री न गोजुईया मन्दिरा न निकतै।
9	1	ज़ाँदी घेरै यीशुऐ एक मांहणु हेरू ज़ो पैदाईशी न कांणा ती।
9	2	यीशु रै च़ेले यीशु न पुछ़ु, “ओ गुरू जी, कुणिऐ पाप केरू ती कि ऐ कांणा पैदा हुआ, ऐई मांहणुऐ या ऐईरै आमा बापू?”
9	3	यीशुऐ ज़वाब धिना, “न ता ऐईयै पाप केरू सा, न ता ऐईरै आमा बापुए, पर ऐ तैबै हुआ सा कि परमेश्वरा री शक्ति ऐई पैंधै प्रकट होंणी ती।
9	4	ज़ुणियै हांऊँ भेज़ू सा, आसाबै तेई रै कोम ध्याड़ी-ध्याड़ी न केरनै जरूरी सी, सौ रात ऐणु आई सा, ज़ुणीन कोई कोम नी केरी सकदा।
9	5	ज़ैबै तैंईंयैं हांऊँ दुनिया न सा, तैबै तैंईंयैं दुनिया रा प्यशा सा।”
9	6	ऐ बोलिया यीशुऐ धौरती पैंधै थुकू, होर सौ माटा थूका लाईया शौगु होर सौ माटा तेई कांणै री औछ़ी पैंधै मौल़ू।
9	7	तेइबै बोलू, “जा, शीलोह रै कुण्डा न आपणा मुँह धो।”(शिलोह रा मतलब सा भेज़ू होन्दा सा)। तेइयै जाईया धोऊ होर हेरदा हुआ बापस आऊ।
9	8	तैबै तेइरै पड़ेशी होर ज़ुणी लोकै पैहलै भीख मौंगदा हेरू ती, तै लोका एकी दुज़ै बै बोलदै लागे, “कि ऐ ता सौ नी ऑथि, ज़ो बैशिया भीख मौंगा केरा ती?”
9	9	किछ़ लोके बोलू, “सौऐ सा,” दुज़ै बोलू, “नैंई, पर तेइरै बराबर सा” तैईऐ ऐ बोलू, “हांऊँ सौऐ सा।”
9	10	तैबै ते तेईन पुछ़दै लागै, “तू कैण्ढै हेरदा लागा?”
9	11	तेइयै ज़वाब धिना, “यीशु नाँ रा एक मांहणुऐ माटा शोगिया लेऊ होर मेरी औछ़ी पैंधै मौल़िया मुँभै बोलू, शीलोहा रै कुण्डा न जाईया आपणा मुँह धो। तैबै हांऊँ कुण्डा बै नौठा होर आपणी औछ़ी धोई होर फिरी हेरदा लागा।”
9	12	तिन्हैं तेईन पुछ़ु, “सौ मांहणु कौखै सा?” तेइयै बोलू “हांऊँ नैंई जाणदा।”
9	13-14	ज़ुणी ध्याड़ै यीशुऐ माटे शोगिया तेई मांहणु री औछ़ी ठीक केरी, सौ बशाँ रा ध्याड़ा ती। तैबै लोका तेइबै ज़ो पेहलै कांणा ती फरीसी लोका हागै बै नेऊ।
9	15	तैबै फरीसी लोका भी तेईन पुछ़दै लागै कि तेइरी औछ़ कैण्ढी ठीक हुई। तेइयै तिन्हां बै बोलू, “तेइयै मेरी औछ़ी पैंधै माटा लाऊ, फिरी मैं औछ़ी धोई होर ऐबै हांऊँ हेरदा लागा सा।”
9	16	ऐसा गैला पैंधै किछ़ फरीसी लोका बोलदै लागै, “ऐ मांहणु परमेश्वरा री धिरै न नैंई, किबैकि ऐ बशाँ रा ध्याड़ा नैंई मनदा।” दुज़ै बोलू, “पापी मांहणु ऐण्ढै चमत्कार कैण्ढै रिहाई सका सा?” तैबै तिन्हां न दरार पौड़ी।
9	17	तिन्हैं तेई कांणै बै भी बोलू, “तेइयै तेरी औछ़ी ठीक केरी सा। तू तेई रै बारै न कि बोला सा?” तेइयै बोलू, “सौ भविष्यवाणी केरनु आल़ा सा?”
9	18	पर यहूदी नेता बै बशाह नी हुआ कि सौ कांणा ती, होर ऐबै हेरा सा, ज़ाँ तैंईंयैं तेइरै आमा बापु, ज़ुणिरी औछ़ी ठीक केरी ती, शाधा
9	19	तिन्हां न पुछ़ु, “कि ऐ तुसरा बेटा सा, ज़ुणिबै तुसै बोला सी कि ऐ जन्मा न कांणा ती? फिरी ऐबै ऐ कैण्ढा हेरा सा?”
9	20	तेई रै आमा बापूऐ बोलू, “आसै ता जाँणा सी कि ऐ आसरा बेटा सा, होर जन्मा न कांणा ती? ऐबै ऐ कैण्ढा हेरा सा?”
9	21	पर आसै ऐ नैंई जाणदै कि कुणिऐ ऐईरी औछ़ी खोली। सौ आपुऐ सियाणा सा, तेईन पुछ़ा, सौ आपणै बारै न आपुऐ दसला।
9	22	ऐ गैला तेई रै आमा बापुए तैबै बोली, किबैकि ते यहूदी नेता न डौरा ती, किबैकि यहूदी नेता एकजुटा रै हुऐ ती, कि अगर कोई बोलला कि सौ मसीह सा ता आराधनालय न खोलिणा सा।
9	23	ऐई बजहा न तेई रै आमा बापूऐ बोलू, “सौ सियाणा सा, तेईन पुछ़ा।”
9	24	तैबै यहूदी नेतै सौ मांहणु दुज़ी घेरै शाधिया तेइबै बोलू, “सच़ बोलिया परमेश्वरै री महिमा केर, आसै ता जाँणा सी कि सौ मांहणु पापी सा।”
9	25	तेइयै बोलू, “हांऊँ नी जाणदा कि सौ पापी सा कि नैंई; हांऊँ ता एक गैल जाँणा सा, कि हांऊँ कांणा ती होर ऐबै हेरा सा।”
9	26	तिन्हैं तेइबै बोलू, “तेइयै तौ सैंघै कि केरू? होर कैण्ढी धिरै तेरी औछ़ी ठीक केरी?”
9	27	तेइयै तिन्हां बै बोलू, “मैं ता तुसाबै दसु ती, होर तुसै नैंई शूणु, ऐबै दुज़ी घेरै किबै शूणना चाहा सी? कि तुसै भी तेई रै च़ेले बणना चाहा सी?”
9	28	तैबै ते तेइबै बुरा भला बोलदै लागै, “तू तेइरा च़ेला सा, आसै ता मूसा रै च़ेले सी।
9	29	आसै जाँणा सी कि परमेश्वरै मूसा सैंघै गैला केरी पर ऐईबै नैंई जाणदै कि ऐ कौखला सा।”
9	30	तेइयै तिन्हां बै ज़वाब धिना, “ऐ ता नौखी गैला सा कि तुसै नैंई जाणदै कि सौ कौखला सा, तैबै भी तेइयै मेरी औछ़ी खोली धिनी।
9	31	आसै जाँणा सी कि परमेश्वर पापी री नैंई शुणदा पर अगर कोई परमेशवरा रा भक्त सा होर तेइरी इच्छा पैंधै चला सा, ता सौ तेइरी शुणा सा।
9	32	दुनिया रै शुरूआती न ऐ कैधी शुणणै न नैंई आऊ, कि कोइयै भी जन्मा न ऐ कांणै री औछ़ी खोली सा।”
9	33	“सिर्फ़ परमेश्वरा ऐ एक मांहणु ऐण्ढा केरी सका सा।”
9	34	तिन्हैं तेइबै बोलू, “तू ता पूरा पापा न जन्मुदा सा, तू आसाबै किबै सिखा सा? होर तिन्हैं सौ बाहरै खोलू।”
9	35	यीशुऐ शुणु कि, तिन्हैं सौ आराधनालय न बाहरै खोलू सा, होर ज़ैबै तेई सैंघै यीशु मिलै ता बोलू, “कि तू परमेश्वरा रै बेटै पैंधै बशाह केरा सा?”
9	36	तेइयै जवाब धिना, “ओ गुरू, मुँभै दैस कि परमेश्वरा रा बेटा कुण सा कि हांऊँ तेई पैंधै बशाह केरनु?”
9	37	यीशुऐ तेइबै बोलू, “हांऊँ परमेश्वरा रा बेटा सा, तुसै पैहलै न ओरु हांऊँ हेरू सा, होर ज़ुण तौ सैंघै ढूणिदा लागा सौ हांऊँ सा।”
9	38	तेइयै बोलू, “ओ गुरू जी, हांऊँ तौ पैंधै बशाह केरा सा।” होर तेइयै प्रणाम केरू।
9	39	तैबै यीशुऐ बोलू, “हांऊँ एसा दुनिया रा न्याय केरनै री तैंईंयैं आऊ सा, ताकि ज़ो नैंई हेरदै ते हेरले, होर ज़ो हेरा सी ते कांणै होलै।”
9	40	ज़ो फरीसी लोका तेई सैंघै ती, तिन्हैं ऐ गैला शुणिया तेइबै बोलू, “कि तुसै बोला सी आसै भी कांणै सी?”
9	41	यीशुऐ तिन्हां बै बोलू, “अगर तुसै कांणै होंदै ता पापी नैंई होंदै, पर ऐबै बोला सी कि आसै हेरा सी तैबै तुसाबै माफी नैंई देइिण।”
10	1	“हांऊँ तुसाबै सच़-सच़ बोला सा, कि ज़ो कोई दुआरा न भेड़ै रै खुड़ा बै नी ज़ान्दा, पर कोई होरी रस्तै जा सा, सौ च़ोर होर डाकू सा।
10	2	पर ज़ो कोई दुआरा आँध्रै बै जा सा सौ भेड़ा रा फुआल सा।
10	3	तेइरी तैंईंयैं दुआरा रै पौहरैदार दुआर खोला सी, होर भेड़ा तेइरी छेड़ शूणा सी, होर सौ आपणी भेड़ा बै नाँ लेईया शाधा सा, होर बाहरै बै नेआ सा।
10	4	ज़ैबै सौ आपणी सारी भेड़ा बै बाहरै खोला सा, ता भेड़ै रै आगै-आगै औंढा सा, होर भेड़ा तेई रै पिछ़ै-पिछ़ै औंढा सी, किबैकि ते तेइरी छेड़ा बै पछ़ियाणा सी।
10	5	पर तै पाखलै रै पिछ़ै नैंई जान्दी पर तेईन दूर भगा सी, किबैकि ते पाखलै री छेड़ नी पछ़ियाणदी।”
10	6	यीशुऐ तिन्हां बै ऐ उदाहरण दसु, पर तिन्हैं नी बुझू कि ऐ कि गैला सी ज़ो सौ आसाबै बोलदा लागा सा।
10	7	तैबै यीशुऐ तिन्हां बै बोलू, हांऊँ तुसाबै सच़-सच़ बोला सा, भेड़ा रा दुआर हांऊँ सा।
10	8	ज़ेतरै मूँ न पैहलै आऐ ती; ते सारै च़ोर होर डाकू ती, पर मेरी भेड़ै तिन्हरी नैंई शुणी।
10	9	दुआर हांऊँ सा, अगर कोई मूँ न होईया एज़ा सा, परमेश्वरा तेई मुक्ति पाणी, होर ज़ो आँध्रै बाहरै औंढदा-फिरदा रोहला होर तेई च़ारा पाणा।
10	10	च़ोर कोई होर कोमै री तैंईंयैं नी ऐन्दा पर च़ोरी केरनै री तैंईंयैं होर मारणै री तैंईंयैं एज़ा सा। हांऊँ तैबै आऊ कि ते ज़िन्दगी पालै होर पूरी तैरहा ज़ी सकलै।
10	11	हांऊँ शोभलै फुआला सांही सा, शोभला फुआल आपणी भेड़ै री तैंईंयैं आपणी जान भी देआ सा।
10	12	नोकर ज़ो न ता फुआल ऑथि होर न भेड़ा रा मालक ऑथि, सौ भेड़ियै बै ऐन्दा हेरा सा होर भेड़ा बै छ़ौड़िआ भगा सा, किबैकि सौ तिन्हरा फुआल नी ऑथि। होर भेड़िया तिन्हां भेड़ा बै ढौका सा होर लग-लग केरा सा।
10	13	सौ तैबै भगा सा किबैकि सौ नोकर सा, होर तेइबै भेड़ै री फ़िक्र नैंई ऑथि।
10	14	“शोभला फुआल हांऊँ सा, ज़ैण्ढा बापू मुँभै जाँणा सा, तैण्ढा हांऊँ भी बापू बै जाँणा सा।
10	15	ऐण्ढी तैरहै हांऊँ आपणी भेड़ा बै जाँणा सा, होर मेरी भेड़ा मुँभै जाँणा सी, होर हांऊँ भेड़ा री तैंईंयैं आपणी जान देआ सा।
10	16	मेरी होर भी भेड़ा सी ज़ो ऐई खुड़ा न नैंई ऑथि मुँभै तिन्हां बै भी शाधणा जरूरी सा। तिन्हैं मेरी हाक्का शुणनी, तैबै एकै छ़ुण्ड होर एकै फुआल होंणा।
10	17	बापू मूँ सैंघै तैबै झ़ुरी डाहा सा, किबैकि हांऊँ आपणी जान देआ सा ताकि हांऊँ फिरी ज़िन्दा रौहणु।
10	18	कोई मेरी ज़िन्दगी बै मूँ न नैंई छुड़ांदा, पर हांऊँ तेइबै आपुऐ देआ सा। मुँभै जान देणै रा भी हक्क सा होर लेणै रा भी हक्क सा ऐ हुक्म मुँभै मेरै बापू न मिलु सा।”
10	19	इन्हां गैला री बजहा न यहूदियै न भी दरार पौड़ी।
10	20	तिन्हां न बोहूऐ बोलदै लागे “तेईन बुरी आत्मा सा, होर सौ पागल सा तेइरी किबै शूणा सा?”
10	21	होरी मांहणुए बोलू, “ऐ गैला ऐण्ढै मांहणु री नैंई ज़ुणीन बुरी आत्मा सा। एक बुरी आत्मा कैधी बी कांणै री औछ़ी खोली नैंई सकदी।”
10	22	यरूश्लेम शैहरा न प्रतिष्ठा केरनै रा त्यौहार मनांदै लागै ती, होर हिऊँदा रा मौसम ती,
10	23	यीशु मन्दिरा न सुलैमाने री चाऊड़ी न फिरदै लागै ती
10	24	तैबै यहूदियै लोकै यीशु घेरू होर पुछ़ु, “तू आसरै मना बै कैबै तैंईंयैं शका न डाहला? अगर तू मसीह सा ता आसाबै साफ़ दस।”
10	25	यीशुऐ तिन्हां बै जवाब धिना, “मैं तुसाबै दसु सा पर तुसै बशाह केरदै नी। ज़ुणा कोम हांऊँ आपणै बापू रै अधिकारा न केरा सा, सौऐ मेरै गुआह सी।
10	26	पर तुसै तैबै बशाह नी केरदै किबैकि मेरी भेड़ा मौंझ़ै न नेंई ऑथि।
10	27	मेरी भेड़ा मेरी आवाज़ा बै पछ़ियाणा सी, हांऊँ तिन्हां बै जाँणा सा, होर ते मेरै पिछ़ै-पिछ़ै औंढा सी।
10	28	होर हांऊँ तिन्हां बै हमेशा री ज़िन्दगी देआ सा। तिन्हां कैधी भी नाश नैंई होंणा, होर कोई तिन्हां बै मेरै हौथा न छड़ाई नी सकदा।
10	29	मेरा बापू ज़ुणियै ते मुँभै धिनी सा, सैभी न बड़ा सा होर कोई तिन्हां बै बापू रै हौथा न छड़ाई नी सकदा।
10	30	हांऊँ होर बापू ऐकै सी।”
10	31	फिरी यहूदी लोकै यीशु पैंधै पात्थरै लाईया बाहणै री तैंईंयैं भी पात्थर च़ेकै।
10	32	एथा पैंधै पभु यीशुऐ तिन्हां बै बोलू, “मैं तुसाबै आपणै आपु री धिरै न बोहू शौभलै कोम रिहाऐ सी, तिन्हां न कुणी ज़ेही कोमै री तैंईंयैं तुसै मूँ पैंधै पात्थरै लाईया बाहा सी?”
10	33	यहूदी नेतै यीशु बै बोलू, “शौभलै कोमै री तैंईंयैं आसै तौभै नी मारदै, पर परमेश्वरा री निन्दा रै बजहा, होर तैबै कि तू मांहणु होईया आपणै आपा बै परमेश्वर बोला सा।”
10	34	यीशुऐ तिन्हां बै ज़वाब धिना, “किबै तुसरै बिधाना न नैंई लिखू सा, ‘मैं बोलू, तुसै ईश्वर सी’?
10	35	अगर तेइयै तिन्हां बै ईश्वर बोलू, ज़ुणी हागै परमेश्वरा रा वचन पुजू सा (होर पवित्र शास्त्र री गैला बदली नैंई जाई सकदी)
10	36	तुसै मुँभै किबै बोला सी, कि तुसै परमेश्वरा री निन्दा केरा सी, ज़ैबै हांऊँ बोला सा कि, ‘हांऊँ परमेश्वरा रा बेटा सा।’ ज़ुणिबै बापूऐ आँगी केरिया दुनिया न भेज़ू सा।
10	37	अगर हांऊँ आपणै बापू रा कोम नैंई केरनु ता मेरा बशाह मता केरदै।
10	38	पर अगर हांऊँ केरा सा, ता चाहे मेरा बशाह मता केरा पर तिन्हां कोमा रा ता बशाह केरा, तैबै तुसै जाणलै होर समझ़लै कि बापू मूँ न सा, होर हांऊँ बापू न सा?”
10	39	तैबै तिन्हैं फिरी यीशु बै ढौकणै री कोशिश केरी, पर सौ तिन्हां रै हौथा न नैंई आऊ।
10	40	“तैबै यीशु यरदनै नौई रै पारै तेसा ज़ैगा पैंधै नौठै ज़ौखै यूहन्ना पैहलै बपतिस्मा देआ केरा ती, होर तौखै रौहै।”
10	41	बोहू मांहणु यीशु हागै बै एज़िया बोलदै लागे, “यूहन्नै ता कोई भी नौखी नशाणी नैंई रिहाई, पर ज़ो किछ़ यूहन्नै इन्हां रै बारै न बोलू ती, सौ सैभ किछ़ सच़ ती।”
10	42	होर तौखै बोहू मांहणुऐ यीशु पैंधै बशाह केरू।
11	1	तिन्हां ध्याड़ै न मरियम होर तेसरी बैहण मार्था रा भाई लाज़र बीमार ती ज़ो बैतनिय्याह ग्राँ रा रौहणु आल़ा ती।
11	2	ऐ सौहै मरियम ती ज़ुणियै बादा न कीमती खुशबूदार तेल मौल़िया, यीशु रै ज़ौघा न आपणै चौड़े लाईया टुशु ती, तेसा रा भाई लाज़र बीमार ती।
11	3	तैबै तेसरी बैहणिये तिन्हां बै समाद भेज़ू, “ओ प्रभु हेर, ज़ुणी सैंघै तू झ़ुरी डाहा सा, सौ बीमार सा।”
11	4	ऐ शूणीया प्रभु यीशुऐ बोलू, “ऐ बीमारी री मौऊत नैंई पर परमेश्वर रै बेटै महिमा री तैंईंयैं सा, ता तेई रै ज़रियै परमेश्वरै रै बेटै री महिमा होली।”
11	5	यीशु, मार्था होर तेसरी बैहण होर भाई लाज़रा सैंघै झ़ुरी डाहा ती।
11	6	तैबै भी ज़ैबै यीशुऐ शूणु कि लाज़र बीमार सा, ता ज़ुणी ज़ैगा पैंधै सौ ती, तौखै दुई रोज़ होर रुके।
11	7	दुई रोज़ा बाद यीशुऐ च़ेले बै बोलू “एज़ा, आसा होरी घेरै यहूदिया ज़िलै बै जाँणा(किबैकि लाज़र रा ग्राँ बैतनिय्याह रै यहूदी ज़िलै न ती)।”
11	8	च़ेले यीशु बै बोलू, “ओ गुरू, ऐबै ता यहूदी लोका तुसा पैंधै पात्थरै लाईया ‍‌‌‌बाँहणा चाहा ती, होर कि तुसै फिरी तौखै बै जाँणा सा?”
11	9	यीशुऐ ज़वाब धिना, “कि ध्याड़ी रै बाराह घँटै नी होंदै?” अगर कोई ध्याड़ी च़ला सा ता ठोकर नैंई खाँदा, किबैकि सौ सूर्य रा प्याशा हेरा सा।
11	10	पर अगर कोई राती बै च़ला सा, ता सौ ठोकर खा सा, किबैकि तेई बौगत प्याशा नैंई होंदा।
11	11	यीशुऐ ऐ गैला बोली होर तेथा न बाद तिन्हां बै बोल्दै लागै, “आसरा सैंघी लाज़र सुता सा, हांऊँ तेइबै जगाणै री तैंईंयैं च़लू सा।”
11	12	तैबै च़ेले यीशु बै बोलू, “ओ गुरू, अगर सौ मूआँ सा, ता तेई बच़णा।”
11	13	यीशुऐ ता तेइरी मौउती रै बारै न बोलू ती, पर तिन्हैं समझू कि तिन्हैं निंजा न सोणै रै बारै न बोलू।
11	14	तैबै यीशुऐ तिन्हां बै साफ-साफ बोलू, “लाज़र मुँआ सा;
11	15	होर तुसरी तैंईंयैं तुसरी खरा हुआ कि हांऊँ तौखै नी ती, ताकि तुसै बशाह केरी सकलै। पर ऐबै एज़ा, आसा तेई आगै बै जाँणा।”
11	16	तैबै थौमा ज़ो तेइबै दिदमुस बोलिया ती, आपणै सैंघी च़ेले बै बोलू, “एज़ा, आसा भी इन्हां सैंघै मौरणै री तैंईंयैं जाँणा।”
11	17	यीशु होर तेइरै च़ेले बैतनिय्याह ग्राँ न पूज़ै तौखै यीशु बै पता लागा कि लाज़रा री लाशा बै कब्रा न डाईया च़ार रोज़ हुऐ ती।
11	18	बैतनिय्याह ग्राँ यरूश्लेम शैहरा रै नेड़ कोई लगभग त्रा किलोमीटरा री दूरी पैंधै ती।
11	19	बोहूऐ यहूदी मार्था होर मरियम रै नेड़ तेसरै भाई री मौऊती पैंधै शान्ति देणै री तैंईंयैं आऐ ती।
11	20	ज़ैबै मार्थे यीशु रै ऐणै री खबर शूणी ता तिन्हां सैंघै मिलणै री तैंईंयैं नौठी, पर मरियम घौरा बैशिया रौही।
11	21	मार्थे यीशु बै बोलू, “ओ प्रभु अगर तुसै औखै हौन्दे ता, मेरै भाई कैधी नी ती मौरणा।
11	22	पर ऐबै हांऊँ भी जाँणा सा कि ज़ो किछ़ तुसै परमेश्वरा न मौंगलै, परमेश्वर तुसाबै देणा।”
11	23	यीशुऐ तेसा बै बोलू, “तेरा भाई जी उठणा सा।”
11	24	मार्थे तेइबै बोलू, “हांऊँ जाँणा सा कि आखरी रोज़ा न होरी घेरै जीणै री तैंईंयैं रै बौगता न मेरा भाई ज़ी उठणा।”
11	25	यीशुऐ तिन्हां बै बोलू, “हांऊँ सौ सा ज़ो मूँऐंदै बै ज़िन्दा केरा सा, ज़ो कोई मूँ पैंधै बशाह केरा सा अगर सौ मौरला भी ता तैबै भी तेई ज़िन्दै होंणा।
11	26	होर ज़ो कोई ज़िन्दा सा, मूँ पैंधै बशाह केरा सा, तेई कैधी बी नैंई मौरणा। कि तू ऐई गैला पैंधै बशाह केरा सा?”
11	27	तेसै बोलू, “हाँ, हे प्रभु, हांऊँ बशाह केरा सा कि परमेश्वरा रा बेटा मसीह ज़ो दुनिया न ऐणु आल़ा ती, सौ तुसै सी।”
11	28	ऐ बोलिया सौ नौठी, होर आपणी बैहण मरियम शधाई होर चु़पचाप बोलू, “गुरू, औखै सी होर तुसाबै शाधदा लागु सा।”
11	29	ऐ शुणदै सौ फट उठी होर यीशु आगै बै नौठी।
11	30	यीशु हाज़ी ग्राँ रै बाहरै ती, ज़ौखै तेइबै मार्था मिली ती।
11	31	तैबै ज़ो यहूदी तेसा सैंघै घौरा न ती, होर तेसा बै बशाह देन्दै लागै ती ऐ हेरिया कि मरियम फट उठिया बाहरै बै नौठी सा। तिन्हैं ऐ समझू कि सौ कब्र हागै बै रौणै री तैंईंयैं चौली सा। तैबै ते बी तेसरै पिछ़ै न नौठै।
11	32	ज़ैबै मरियम तौखै पूजी ज़ौखै प्रभु ती ता तिन्हां बै हेरिया यीशु रै ज़ोंघा पैंधै पौड़ी, होर बोलू, “ओ गुरू, अगर तुसै औखै होंदै ता मेरा भाई नी ती मौरणा।”
11	33	ज़ैबै यीशु होर तिन्हां सैंघै यहूदियै लोक ज़ो तिन्हां सैंघै आऐ ती रोंदै हेरे ता यीशु आत्मा न होर भी बोहू दुःखी हुऐ, होर उदास हुऐ।
11	34	होर बोलू, तुसै तेइरी लाश कौखै रखी सा? तिन्हैं यीशु बै बोलू, “ओ गुरू, च़लिया हेरी लेआ।”
11	35	यीशु रूणै।
11	36	तैबै यहूदी लोका बोल्दै लागै, “हेरा सौ लाज़रा सैंघै केतरी झ़ुरी डाहा सा।”
11	37	पर तिन्हां मौंझ़ै किछ़ बोल्दै लागै, “ऐई मांहणुऐ कांणै री औछ़ी ठीक केरी। कि ऐ लाज़रा बै मौरनै न नैंई बच़ाई सका ती?”
11	38	यीशु आपणी आत्मा न बोहू दुःखी होईया कब्रा पैंधै नौठै। सौ एक गुफा ती, होर एक पात्थर तुंई पैंधै रखु ती।
11	39	यीशुऐ बोलू, “पात्थरा बै फेटे केरा।” तेई लाज़रै री बैहण मार्था यीशु बै बोल्दी लागी, “ओ गुरू, ऐथा न ता ऐबै गंदी बास एज़ा सा, किबैकि तेइबै मोरिया च़ार रोज हुऐ सी।”
11	40	यीशुऐ तेसा बै बोलू, “कि मैं तुसाबै नी ती बोलू कि अगर तू बशाह केरली, ता परमेश्वरै री महिमा हेरणी।”
11	41	तैबै तिन्हैं सौ पात्थर फ़ेटै केरू। यीशुऐ स्वर्गा धिरै हेरिया बोलू, “ओ बापू हांऊँ तेरा धन्यवाद केरा सा, कि तुसै मेरी प्रार्थना शुणी सी।
11	42	हांऊँ जाँणा ती, कि तुसै हमेशा मेरी शुणा सी पर ज़ो भीड़ ओरै–पौरै खड़ी सी तिन्हरी बजहा सैंघै मैं ऐ ज़ोरा न बोलू, ज़ुणी सैंघै कि बशाह केरलै कि तुसै हांऊँ भेज़ू सा।”
11	43	ऐ बोलिया यीशुऐ, बड़ी ज़ोरा सैंघै बोलू, “ओ लाज़र, बाहरै एज़।”
11	44	ज़े मूँआ ती, सौ कफना सैंघै हौथ ज़ौघा बौनु हौन्दा बाहरै निकतु, होर तेइरा मूँ टौलै सैंघै पलेटू होन्दा ती, यीशु तिन्हां बै बोलू, “ऐईबै खोला होर जाँणै देआ।”
11	45	तैबै ज़ो यहूदी लोका मरियम सैंघै आऐ ती, होर यीशु रा कोम हेरू ती, तिन्हां न बोहूऐ बशाह केरू।
11	46	पर तिन्हां न कोइयै फरीसी हागै जाईया यीशु रै कोमा रा समाचार धिना।
11	47	इन्हां गैला न मुख्यपुरोहिते होर फरीसियै लोकै बड़ी सभा शाधी होर बोलू, “आसै कि केरा सी? ऐ मांहणु ता बोहू नशाण रिहा सा।
11	48	अगर आसै तेइबै ऐण्ढै छ़ौड़ी देले, ता सैभी तेई पैंधै बशाह आंणना सा, होर रोमी देशा रै लोका एज़िया आसरी मन्दिर होर देश, दुई पैंधै आपणा अधिकार केरना सा।”
11	49	तैबै तिन्हां न कैफा नाँ रै एकी मांहणुऐ ज़ो तेई बौर्षा रा महापुरोहित ती। तिन्हां बै बोलू, “तुसै ता किछ़ भी नी जाणदै,
11	50	होर ऐ नैंई समझदै कि तुसरी तैंईंयैं ऐ खरा सा, कि आसरै मांहणु री तैंईंयैं एक मांहणु मौरला, होर पूरै देशा रै लोक मौरलै।”
11	51	ऐ गैला तेइयै आपु धिरै न नैंई बोली, (यीशु आपणै मौरनै रै बारै न कई बार बोला ती।) पर तेसा बोर्षा रा महापुरोहित होईया तेइयै भविष्यवाणी केरी। कि यीशु इस्राइली लोका री तैंईंयैं मौरणा;
11	52	होर न सिर्फ़ तिन्हां री तैंईंयैं, पर तिन्हां री तैंईंयैं बी कि परमेश्वरै रै सैभ औलादा बै एक केरी देला।
11	53	तैबै तेई रोजा न लेइया यहूदी नेता यीशु बै मारणै री तरकीब बणान्दे लागै।
11	54	तैबै यीशु तेई बौगता न होर यहूदी लोका मौंझ़ै सैभी रै सामने नैंई घूँमदा ती। पर तौखै न बौणा रै नेड़ देशा न इफ्राइम नाँ रै एक नगरा बै नौठै, होर आपणै च़ेले सैंघै तौखै रौंहदै लागै।
11	55	यहूदियै री फसह रा त्यौहार नेड़ ती, होर बोहू लोका फसह रै पैहलै रोजा न यरूश्लेम शैहरा बै नौठै कि आपणै आपा बै रुआज़ा रै मुताबक च़ोखै केरी सकलै।
11	56	तैबै ते यीशु बै तोपदै लागै, होर मन्दिरा न खड़ै होईया आपु न बोलदै लागे, “तुसै कि सोच़ा सी? कि तेई त्यौहारा न नैंई ऐणा।”
11	57	प्रधानै होर मुख्यपुरोहिते होर फरीसियै ऐ हुक्म धिना ती कि अगर कोई ऐ जाणलै कि यीशु कौखै सा ता दसलै, फिरी तेइबै ढोकलै।
12	1	यीशु फसह रै त्यौहारा रै छौ रोज पैहलै बैतनिय्याह ग्राँ आऊ ज़ौखै लाज़र ती। ज़ो यीशुऐ मौरू हौन्दे न ज़िन्दा केरू ती।
12	2	तौखै तिन्हैं यीशु री तैंईंयैं रोटी त्यार केरी ती, होर मार्था सेवा केरदी लागी ती, होर लाज़र तिन्हां न एक ती ज़ो यीशु सैंघै रोटी खाँणै री तैंईंयैं बेठा ती।
12	3	तैबै मरियम जटामांसी रा लगभग औधा सेर बोहू कीमती खुशबूदार तेल लेइया यीशु रै ज़ौघा पैंधै मौल़ी। होर च़ोहढ़ै लाइया ज़ौघा साफ केरी होर तेसा खुशबूदार तेला सैंघै पूरा घौर भौरूआ।
12	4	पर तेइरै च़ेले न यहूदा इस्करियोती नाँ रा एक च़ेला ज़ो यीशु ज़ुणियै ढौकणै धियाऊ ती, बोलदा लागा
12	5	“ऐ खुशबूदार तेल लगभग त्राई शौऊ रोजै़ री ध्याड़ी न बैचिया कंगाला बै किबै नैंई धिनी?”
12	6	तेइयै ऐ गैल तैबै नैंई बोली कि तेइबै गरीबै री फ़िकर ती, पर तैबै कई सौ च़ोर ती, होर तेई हागै ढैबुऐ री थैली रौहा ती होर तेथा न ज़ो किछ़ भौरा ती, सौ तेसा थैली न खोला ती।
12	7	यीशुऐ बोलू, “ऐईबै रौहणै देआ ऐईबै मेरै पौथणै रै रोजा री तैंईंयैं रौहणै देआ।
12	8	किबैकि गरीब ज़ो तुसा सैंघै सदा रौहणा सा, पर मूँ तुसा सैंघै सदा नैंई रौहणा।”
12	9	यहूदी लोका बै पता लागा कि यीशु यरूश्लेम शैहरा रै बैतनिय्याह ग्राँ न सा। तैबै लोका री बड़ी भीड़ै जाणु कि सौ तौखै सा, ता ते न तैबै कि यीशु री बजहा सैंघै आऐ पर तैबै भी कि लाज़रा बै हेरलै, ज़ुण प्रभु यीशुऐ मौरू हौन्दे न ज़िन्दा केरू ती।
12	10	तैबै मुख्यपुरोहिते; लाज़रा बै मारणै री तैंईंयैं तरकीब बणाई।
12	11	किबैकि तेइरी बजहा न बोहू यहूदी लोका नौठै होर यीशु पैंधै बशाह केरू।
12	12	दुज़ै रोज बोहू मांहणु ज़ो त्यौहारा न आऐ, ऐ शूणीया कि यीशु यरूश्लेम शैहरा न ऐन्दै लागै सी,
12	13	तैबै तिन्हैं खजूरै री शाणी आंणी होर यीशु सैंघै मिलणै री तैंईंयैं निकतै, होर जौरे सैंघै बोल्दै लागै, “प्रभु री स्तुति हो!” “धन्य इस्राइला रा राज़ा, ज़ो प्रभु रै नाँ न एज़ा सा।”
12	14	ज़ैबै यीशु यरूश्लेम शैहरा बै ऐन्दै लागै ती ता तेइबै गधै रा बच्च़ा मिलू, ता तेई पैंधै बेठू, ज़ैण्ढा लिखुन्दा ती,
12	15	ऐ तै हुआ कि ज़ैण्ढा कि पवित्र शास्त्रा न लिखू सा कि, “ओ सिय्योना री बेटी मत डौर; हेर, तेरा राज़ा गधै रै शोहरू पैंधै च़ढ़िया ऐन्दा लागा सा।”
12	16	यीशु रै च़ेले ऐ गैला पेहलै नैंई बुझी ती, पर ज़ैबै यीशु री महिमा सामनै हेरी ता तिन्हां बै याद आई कि ज़ो गैला यीशु सैंघै हुई, सौ गैला ठीक-ठीक यीशु रै बारै न लिखी ती। होर मांहणुऐ तेई सैंघै तैण्ढी रीति रा बरताव केरू ती।
12	17	तैबै मांहणु री भिड़ा न तिन्हैं मांहणुऐ गुआही धिनी, ज़ो तेई बौगता न तौखै ती ज़ैबै प्रभु यीशुऐ लाज़रा बै कब्रा न शाधिया मूँऐंदै न ज़िन्दा केरू ती।
12	18	ऐई बजहा न लोका यीशु सैंघै मिलणै बै आऐ ती, किबैकि तिन्हैं शुणु ती कि यीशुऐ चमत्कारा रै कोम रिहाऐ सी,
12	19	तैबै फरीसियै आपु न बोलू, “सोच़ा ऐ कि तुसा रै बोलै किछ़ नी होंदा। हेरा, दुनिया तेइरै पिछ़ै च़ला सी।”
12	20	ज़ो लोका तेस त्यौहारा न आराधना न केरनै री तैंईंयैं आऐ ती तिन्हां न किछ़ होरी ज़ाति ती।
12	21	तिन्हैं गलीलै ज़िलै रै बैतसैदा शैहरा रै रौहणु आल़ै फिलिप्पुसा आगै एज़िया अर्ज़ा केरी, “गुरू जी, आसै यीशु सैंघै मीलणा चाहा सी।”
12	22	फिलिप्पुसै एज़िया अन्द्रियासा बै बोलू, तैबै अन्द्रियास होर फिलिप्पुस ऐ जाईया यीशु बै बोलू।
12	23	तैबै यीशु तिन्हां बै बोलू, “सौ सही बौगत आऊ सा, कि हांऊँ मांहणु रै बेटै री महिमा होली।
12	24	हांऊँ तुसाबै सच़-सच़ बोला सा कि ज़ाँ तैंईंयैं गेहूँ रा दाणा धौरती न पौड़ीया मौरदा नैंई सौ केल्हाऐ रौहा सा, पर ज़ैबै मौरा सा ता बोहू फ़ौल़ आंणा सा। (होर मूँ सैंघै बी ऐण्ढा होंणा)
12	25	ज़ो आपणै प्राणा सैंघै झ़ुरी डाआ सी, सौ तेइबै खोआ सा, होर ज़ो ऐई दुनिया न आपणै प्राणा सैंघै झ़ुरी नैंई डाहन्दा, तेई हमेशा री ज़िन्दगी री तैंईंयैं तेसरी फाजत केरनी सा।
12	26	अगर कोई मेरी सेवा केरला, तेई मेरा च़ेला बणना, होर ज़ौखै हांऊँ सा, तौखै मेरी सेवा केरनु आल़ा बी होंणा, अगर कोई मेरी सेवा केरला, ता बापू तेइरा आदर केरना।
12	27	“ऐबै मेरा ज़ीऊ उदास सा, तैबै ऐबै मूँ कि बोलणा? हे बापू, मुँभै एस दु:खै री घड़ी न बच़ा? पर हांऊँ एसा बजहा सैंघै ऐसा दुनिया न आऊ सा।
12	28	ओ बापू आपणै नाँ री महिमा केर।” तैबै स्वर्गा न आवाज़ आई, “मैं तेइरी महिमा केरीदी सा, होर भी केरनी।”
12	29	तैबै ज़ो लोका खड़ै होईया शुणदै लागै ती तिन्हैं बोलू कि बादल गरजू। होरिये बोलू, “कोई स्वर्गदूतै तेइबै बोलू।”
12	30	इन्हां गैला न यीशुऐ बोलू, “ऐ आवाज़ मेरी तैंईंयैं नैंई, पर तुसरी तैंईंयैं आई सा।
12	31	ऐबै परमेश्वरै दुनिया रा न्याय केरना, ऐबै ऐई दुनिया रा मुख्य शैतान खोलणा;
12	32	होर ज़ैबै हांऊँ धौरती पैंधै न उथड़ै पैंधै च़ढ़ाई जाँणा, ता सारै मूँ आपु हागै बै आंणनै।”
12	33	ऐ बोलीया यीशुऐ प्रकट केरू, कि तिन्हां कैण्ढी मौऊती मौरणा।
12	34	इन्हां गैला पैंधै लोकै तिन्हां बै बोलू, “आसै ऐ गैला बिधाना न पौढ़ी सा, कि मसीह सदा री तैंईंयैं रौहणा, ऐबै तू कि बोला सा कि मांहणु रा बेटा उथड़ै पैंधै च़ढ़ाई जाँणा जरूरी सा? ऐ मांहणु रा बेटा कुण सा?”
12	35	यीशुऐ तिन्हां बै बोलू, “प्याशा ऐबै थोड़ी देरे री तैंईंयैं तुसरै बीचा न सा। ज़ैबै तैंईंयैं प्याशा तुसा सैंघै सा तैबै तैंईंयैं प्याशै पैंधै बशाह केरा, ताकि तुसै प्याशै री औलाद बणा।” ज़ो निहारै न चला सा, कि सौ नैंई जाणदा कि कौखै बै जा सा।
12	36	ज़ाँ तैंईंयैं प्याशा तुसा सैंघै सा, प्याशै पैंधै बशाह केरा ताकि तुसै प्याशै रै औलाद बणलै। ऐ गैला बोलिया यीशु नौठा होर तिन्हां न गोजुईया रौहु। ।
12	37	प्रभु यीशुऐ तिन्हरै सामने नशाण रिहाऐ, तैबै भी तिन्हैं बशाह नैंई केरू।
12	38	फिरी यशायाह भविष्यवक्ता रा वचन पूरा होला ज़ो बोलूदा ती, “ओ प्रभु आसरी गैला पैंधै कुणिऐ बशाह केरू सा? होर प्रभु री महान शक्ति कुणी पैंधै प्रगट हुई।
12	39	तेई बजहा न बशाह भी केरी सकदै, किबैकि यशायाहे ऐ भी बोलू सा।
12	40	तेइयै तिन्हरी औछ़ी कांणी, होर तिन्हरा मन पक्का केरू सा कोइँछ़ै ऐण्ढा नैंई लोड़ी कि तै औछ़ी न हेरलै मना लाइया समझ़लै, होर फिरलै, होर मूँ तै ठीक केरनै।”
12	41	यशायाह ऐ गैला तैबै बोली कि तेइयै तिन्हरी महिमा हेरी, होर तेइयै तिन्हरै बारै न गैला केरी।
12	42	तैबै भी कोई खास अधिकारियै न बोहू यीशु पैंधै बशाह केरू, पर फरीसियै री बजहा न सामने नी ती मनदै, कोइँछ़ै ऐण्ढा नैंई लोड़ी हुआ कि तै तिन्हां बै डौर ती कि तै यहूदी आराधनालय नी खोललै।
12	43	किबैकि मांहणु री धिरै न महिमा तिन्हां बै परमेश्वरै री धिरै न महिमा बोहू खरी लागा ती।
12	44	यीशुऐ ज़ोरै सैंघै बोलू, ज़ो मूँ पैंधै बशाह केरा सा, सौ मूँ पैंधै नैंई पर मेरै भेजणु आल़ै पैंधै बशाह केरा सा।
12	45	होर ज़ो मुँभै हेरा सौ मेरै भेजणु आल़ै बै हेरा सा।
12	46	हांऊँ दुनिया न प्याशा होईया आऊ सा किबैकि ज़ो कोई मूँ पैंधै बशाह केरलै तेई निहारै न नैंई रौहणा।
12	47	“अगर कोई मेरी गैला बै नैंई शूणदै, ता हांऊँ तेइबै दोषी नैंई मनदा किबैकि हांऊँ दुनिया रै लोका बै दोषी बनाणै री तैंईंयैं नैंई पर दुनिया रै लोका रा उद्धार केरनै री तैंईंयैं आऊ सा।
12	48	ज़ो मुँभै घटिया जाँणा सा होर मेरी गैला बै ग्रहण नैंई केरदा तेइबै दोषी बनाणु आल़ा ता ऐकै सा, पर ज़ो वचन मैं बोलू ती, तेइयै सौ पिछ़लै ध्याड़ै न सौ दोषी ठराणा होर ऐई वचना आखरी रोज़ा तेइरा न्याय केरना।
12	49	किबैकि मैं आपु धिरै न गैला नैंई केरी; पर बापू ज़ुणियै हांऊँ भेज़ू सा तिन्हैं मुँभै हुक्म धिना सा कि, कि दैसणा होर कि बोलणा?
12	50	होर हांऊँ जाँणा सा कि तिन्हरा हुक्म हमेशा री ज़िन्दगी देआ सा। तैबै हांऊँ ज़ो किछ़ बोला सा, सौ ज़ैण्ढा बापूऐ मूँ हागै बोलू सा तैण्ढाऐ बोला सा।”
13	1	फसह रै त्यौहारा न पैहलै, ज़ैबै यीशुऐ जाणु कि मेरा सही बौगत आऊ सा, कि दुनियां बै छ़ौड़िया बापू हागै वापस जाँणा, ता आपणै लोका ज़ो दुनियां न सी ज़ैण्ढी झ़ुरी सौ डाआ ती, आखरी रै रोजा न तैण्ढी झ़ुरी डाआन्दा रौहु।
13	2	ज़ैबै यीशु होर तेइरै च़ेले राती रोटी खाँदै लागै ती। शैतानै पैहलै न ओरु यीशु बै धोखा देणैं री तैंईंयैं शमौना रै बेटै यहूदा इस्करियोती रै मना न ऐ भौरू ती।
13	3	यीशुऐ ऐ जाँणा ती कि बापुए सैभ किछ़ तेइरै हौथा न धिना सा, होर ऐ कि परमेश्वर हागै न आऐ सी, होर परमेश्वरा हागै बै जाँदै लागै सी।
13	4	रोटी खाँणै न उठिया आपणै बाहरलै टौलै खोलै, होर गाच़ी लाईया आपणा च़ेका बौनु।
13	5	तैबै भाँडै न पाणी भौरिया च़ेले री ज़ोंघा धोणै री तैंईंयैं होर ज़ो गाच़ी चेकै न बौनी होन्दी ती, तेई लाईया तिन्हरी ज़ोंघा टूशदा लागा।
13	6	ज़ैबै यीशु शमौन पतरसा हागै पुजू, ता पतरसै यीशु बै बोलू, “ओ प्रभु, कि तुसै मेरी ज़ोंघा धोआ सी?”
13	7	यीशुऐ तेइबै ज़वाब धिना, “ज़ो हांऊँ केरा सा, तू तेइबै ऐबै नी जाणदा, पर एथा न बाद समझणा सा।”
13	8	पतरसै यीशु बै बोलू, “तुसा मेरी ज़ोंघा कैधी भी नी धोणी सा।” ऐ शुणिया यीशुऐ तेइबै बोलू, “अगर हांऊँ तौभै नैंई धोनू ता तेरा मेरा कोई रिश्ता नैंई।”
13	9	शमौन पतरसै यीशु बै बोलू, “ओ प्रभु, ता मेरी ज़ोंघा केल्ही नैंई, पर हौथ होर मुँडी भी धोइया दै।”
13	10	यीशुऐ तेइबै बोलू, “ज़ुण नहांऊँदा सा तेइबै ज़ोंघै रै सिवाए होर किछ़ धोणै री जरूरी नैंई ऑथि, पर सौ बिलकुल च़ोखा सा, पर सैभी रै सैभ नैंई।”
13	11	यीशु ता आपणै ढौकणै धियाणु आल़ै बै जाँणा ती तैबै तेइबै बोलू, “तुसै सारै रै सारै च़ोखै नैंई ऑथि।”
13	12	ज़ैबै यीशुऐ तिन्हरी ज़ोंघा धोई, होर आपणै टौलै लाईया फिरी बेशु, ता तिन्हां बै बोल्दा लागा, कि तुसै कि समझू कि मैं तुसा सैंघै कि केरू?
13	13	तुसै मुँभै गुरू, होर प्रभु, बोला सी, होर ठीकै बोला सी, किबैकि हांऊँ सौहै सा।
13	14	अगर मैं प्रभु होईया होर गुरू होईया तुसरी ज़ोंघा धोई, ता तुसाबै बी एकी होरी री ज़ोंघा धोणी चेहिऐ।
13	15	किबैकि मैं तुसाबै नमूना रिहाऊ सा, कि ज़ैण्ढा मैं तुसा सैंघै केरू सा, तुसै भी तैण्ढा केरा।
13	16	किबैकि हांऊँ तुसाबै सच़-सच़ बोला सा नोकर आपणै मालका न बड़ा नैंई ऑथि, होर न भेज़ू होन्दा प्रेरित आपणै भेजणु आल़ै न।
13	17	तुसै ऐ गैला जाँणा सी होर अगर तिन्हां पैंधै चललै ता धन्य सी।
13	18	हांऊँ तुसा सैभी रै बारै न नैंई बोली सकदा, ज़ुणा मैं चुनै सी, तिन्हां बै हांऊँ जाँणा सा, पर ऐ तैबै सा, कि पवित्र शास्त्रा रा ऐ बचन पूरा होला, ज़ुणियै मेरै सैंघी होईया मूँ सैंघै रोटी खाई सा, तेइयै मुँभै धोखा धिना।
13	19	“ऐबै हांऊँ तेई रै होंणै न पैहलै जताईया देआ सा ज़ैबै ऐ होला ता तैबै तुसा बशाह केरना सा, कि हांऊँ सौहै सा।
13	20	हांऊँ तुसाबै सच़-सच़ दसा सा, सौ मुँभै ग्रहण केरा सा, होर ज़ो मुँभै ग्रहण केरा सा, सौ मेरै भेज़णु आल़ै बै ग्रहण केरा सा।”
13	21	ऐ गैला बोलिया यीशु आत्मा न उदास होईया होर ऐ गुआही धिनी, “हांऊँ तुसाबै सच़–सच़ बोला सा कि तुसा मौंझ़ै न एकी हांऊँ ढौकणै द्याणा सा।”
13	22	च़ेले शक्का न, कि यीशु कुणी रै बारै न बोल्दा लागा सा, तै एकी होरी बै हेरदै लागै।
13	23	यीशु रै च़ेले मौंझ़ै न एक यूहन्ना ज़ुणी सैंघै यीशु झ़ुरी डाहा ती, सौ यीशु री छाती धिरै बै टुँबड़ै होईया बेठा ती।
13	24	शमौन पतरसै तेई धिरै भाल़िया पुछ़ु, “दसा ता, सौ कुणी रै बारै न बोलदा लागा सा?”
13	25	तैबै तेइयै तैण्ढी तैरहा यीशु री छाती धिरै झुकिया यीशु न पुछ़ु, “ओ प्रभु, सौ कुण सा?”
13	26	यीशुऐ ज़वाब धिना, “ज़ुणिबै ऐ रोटी रा टुकड़ा च़ोकिया देला सौहै सा।” होर यीशुऐ टुकड़ा च़ोकिया शमौन इस्करियोती रै बेटै यहूदा बै धिना।
13	27	रोटी रा टुकड़ा लेन्देआ शैतान तेई रै आँध्रै तुरू। तैबै यीशुऐ तेइबै बोलू, “ज़ो तू केरा सा, छेकै केर।”
13	28	पर बेशू होंदै न कोइयै नी ज़ाणू कि यीशुऐ ऐ गैल किबै बोली।
13	29	यहूदा आगै थैली रौहा ती, तैबै कोई कोइयै बुझू कि यीशु तिन्हां बै बोल्दा लागा सा कि ज़ो किछ़ आसै जाचा बै लोड़ी तेई लेईया आंण नैंई ता ऐ कि किछ़ गरीबा बै दै।
13	30	यहूदा रोटी खाँणै न बाद छेकै बाहरै बै नौठा, होर ऐ राती रा बौगत ती।
13	31	ज़ैबै यहूदा बाहरै नौठा ता यीशुऐ बोलू, ऐबै हांऊँ मांहणु रै बेटै री महिमा हुई सा, होर परमेश्वरै री महिमा तेथा न हुई।
13	32	अगर तेथा न परमेश्वरै री महिमा हुई सा, ता परमेशवर भी आपु न तेइरी महिमा केरनी होर, छेकै केरनी।
13	33	ओ शोहरूओ, हांऊँ होर थोड़ी देर तुसा सैंघै सा, फिरी तुसा हांऊँ तोपणा सा, होर ज़ैण्ढा मैं यहूदी नेतै बै बोलू ती, ज़ौखै हांऊँ जा सा, तौखै तुसै नैंई एज़ी सकदै, तैण्ढाऐ हांऊँ ऐबै तुसा हागै बी बोला सा।
13	34	“हांऊँ तुसाबै एक नोंऊँआं हुक्म देआ सा कि एकी दुज़ै न झ़ुरी डाआ, ज़ैण्ढी मैं तुसा सैंघै झ़ुरी डाई सा तैण्ढीऐ तुसै भी एकी होरी सैंघै झ़ुरी डाआ।
13	35	अगर आपु न झ़ुरी डाहलै ता, ऐथा न सैभी ज़ाणना सा कि तुसै मेरै च़ेले सी।”
13	36	शमौन पतरसै यीशु बै बोलू, “ओ प्रभु तुसै कौखै बै च़लै सी?” प्रभु यीशुऐ ज़वाब धिना “ज़ौखै हांऊँ जा सा तौखै तुसै ऐबै मेरै पिछ़ै नैंई एज़ी सकदै, पर ऐथा न बाद मेरै पिछ़ै ऐणा।”
13	37	पतरसै तेइबै बोलू, “ओ प्रभु, ऐबै हांऊँ तेरै पिछ़ै किबै नैंई एज़ी सकदा? मूँ ता तेरी तैंईंयैं आपणी जान भी देणी।”
13	38	यीशुऐ ज़वाब धिना, “कि तौ मेरी तैंईंयैं आपणी जान देणी? हांऊँ तौभै सच़-सच़ बोलदा लागा सा कि ज़ाँ तैंईंयैं मुर्गा नैंई बाशणा ताँ तैंईंयैं तू त्राई घेरै मेरा नाँह नैंई केरना।”
14	1	“तुसरा मन उदास नी होला, तुसै परमेश्वरा पैंधै बशाह रखा सी होर मूँ पैंधै बी बशाह रखा।
14	2	मेरै बापू रै घौरा न रौहणै री तैंईंयैं बोहू ज़ैगा सा, अगर नी होंदै ता मूँ तुसाबै बोलणा ती, किबैकि मूँ तुसरी तैंईंयैं ज़ैगा त्यार केरनै री तैंईंयैं जाँणा सा।
14	3	होर अगर हांऊँ जाईया तुसरी तैंईंयैं ज़ैगा त्यार केरनु, ता तैबै एज़िया तुसा आपणै तौखै बै नेणै, कि ज़ौखै मूँ रौहणा, तौखै तुसा भी रौहणा।
14	4	“ज़ौखै हांऊँ जा सा तुसै तौखली बौत जाँणा सी।”
14	5	थौमे यीशु बै बोलू, “ओ प्रभु, आसै नैंई जाणदै कि तू कौखै बै जा सा, ता बौत कैण्ढै ज़ाणनी?”
14	6	यीशुऐ तेइबै बोलू, “बौत होर सच़ाई होर ज़िन्दगी हांऊँ सा, बिना मेरै ज़रियै कोई बापू हागै बै नैंई जाई सकदा।
14	7	अगर तुसै हांऊँ जाणु होन्दा ता मेरै बापू भी जाण न ती, होर ऐबै जाँणा सी होर हेरू भी सा।”
14	8	फिलिप्पुसै यीशु बै बोलू, “ओ प्रभु, बापू बै आसा न रिहा सौहै आसरी तैंईंयैं रज़ सा।”
14	9	यीशुऐ तिन्हां बै बोलू, “ओ फिलिप्पुस, हांऊँ ऐतरै रोजा न तुसा सैंघै रौहु सा होर कि तू मुँभै नी जाणदा? ज़ुणियै हांऊँ हेरू सा तेइयै बापू भी हेरू सा?
14	10	कि तू बशाह नी केरदा कि हांऊँ बापू न सा होर बापू मूँ न सा? ऐ गैला ज़ो हांऊँ तुसाबै बोला सा आपणी धिरै न नैंई बोलदा लागा, पर बापू मूँ न रौहिया आपणै कोम केरा सा।
14	11	मेरा बशाह केरा कि हांऊँ बापू न सा होर बापू मूँ न सा, नैंई ता मेरै चमत्कारै रै कोमै री बजहा न मेरा बशाह केरा।
14	12	“हांऊँ तौभै सच़-सच़ बोला सा ज़ो मूँ पैंधै बशाह रखा सा ऐ कोम ज़ो हांऊँ केरा सा तेई भी केरना, पर ऐथा न भी बड़े कोम केरनै किबैकि हांऊँ बापू आगै बै जा सा।
14	13	ज़ो किछ़ तुसै मेरै अधिकारा न मौंगलै, सौहै मूँ केरना कि बेटै री बजहा न बापू री महिमा होली।
14	14	अगर तुसै मूँ न मेरै नाँ न किछ़ मौंगलै, ता मूँ सौ केरना।
14	15	“अगर तुसै मूँ सैंघै झ़ुरी डाहलै ता, मेरा हुक्म बी मनणा।
14	16	मूँ बापू हागै अर्ज़ा केरनी, होर तेई तुसाबै एक सैंघी भेज़णा कि सौ तुसा सैंघै सदा री तैंईंयैं रौहला।
14	17	मतलब सच़ाई री आत्मा, ज़ुणिबै दुनिया ग्रहण नैंई केरदा, किबैकि सौ तेइबै नैंई हेरदै, होर न तेइबै जाणदै, तुसै तेइबै जाँणा सी, किबैकि सौ तुसा सैंघै रौहा सा, होर तेई तुसा न होंणा सा।
14	18	“मूँ तुसै अनाथ नी छ़ौड़णै, मूँ तुसा आगै बै ऐणा सा।
14	19	होर थोड़ीऐ देर रौही सा कि फिरी दुनियां हांऊँ नी हेरणा, पर तुसा हांऊँ हेरणा किबैकि हांऊँ ज़िन्दा सा, तुसा भी ज़िन्दै रौहणा।
14	20	तेई रोज़ ज़ैबै मूँ वापस ऐणा, ता तुसा जाणना कि हांऊँ आपणै बापू न सा, होर तुसै मूँ न होर हांऊँ तुसा न।
14	21	ज़ुणी हागै मेरा हुक्म सा होर सौ तिन्हां बै मना सा सौ मूँ सैंघै झ़ुरी डाआणी सा होर आपणै आपा बै मूँ तेई पैंधै हेरिणा सा।”
14	22	सौ यहूदा ज़ो इस्करियोती नी ती ऑथि, तेइयै बोलू, “ओ प्रभु, कि हुआ तुसै आपणै आपा बै आसा पैंधै रिहाणा चाहा सी होर दुनिया रै लोका पैंधै नैंई?”
14	23	यीशुऐ तेइबै ज़वाब धिना, “अगर कोई मूँ सैंघै झ़ुरी डाआला ता तेई मेरै वचना मनणै, होर मेरै बापू तेई सैंघै झ़ुरी डाआणी, होर आसा तेई हागै बै ऐणा होर तेई सैंघै रौहै केरना सा।
14	24	ज़ो मूँ सैंघै झ़ुरी नी डाआन्दा, सौ मेरै वचना बै नी मनदा, होर ज़ो वचन तुसै शुणा सी सौ मेरा नैंई पर मेरै बापू रा सा, ज़ुणियै हांऊँ भेज़ू सा।
14	25	“ऐ गैला मैं तुसा सैंघै रौहन्दी घेरै तुसाबै बोली।
14	26	पर मज़त केरनु आल़ा मतलब पवित्र आत्मा ज़ो बापू मेरै नाँ न भेजणा, तेई तुसाबै सारी गैला सिखाणी, होर ज़ो किछ़ हांऊँ तुसाबै बोला सा, तेई तुसाबै याद दिलाणा सा।”
14	27	हांऊँ तुसाबै शान्ति देआ सा, ज़ो शान्ति मूँ हागै सा। ऐ शान्ति सौ नी ऑथि ज़ो तुसाबै दुनिया रै लोका देआ सा। तुसरा मन उदास नी हुआ लोड़ी होर न डौरू लोड़ी।
14	28	तुसै शुणु सा, कि मैं तुसाबै बोलू सा, हांऊँ जा सा, होर तुसा आगै फिरी ऐणा अगर तुसै मूँ सैंघै झ़ुरी रखा सी, ता ऐसा गैला न खुश होआ सी, कि हांऊँ बापू हागै जा सा किबैकि बापू मूँ न बड़ा सा।
14	29	होर ऐ सैभ गैला होंणै न पैहलै तुसाबै बोलू सा कि ज़ैबै सौ होला ता, तैबै तुसा मूँ पैंधै बशाह केरना सा।
14	30	मूँ ऐबै तुसा सैंघै होर बोहू गैला नैंई केरनी, किबैकि दुनियां न राज़ केरनु आल़ा शैतान ऐणु आल़ा सा। मूँ पैंधै तेइरा कोई हक नैंई।
14	31	पर ऐ तैबै होआ सा कि दुनियां जाणली कि हांऊँ बापू सैंघै झ़ुरी डाआ सा होर बापुए मुँभै हुक्म धिना सा हांऊँ तैण्ढाऐ केरा सा। उठा, औखै न जाँणा।
15	1	सच़ी अँगूरै री लूड़ हांऊँ सा; मेरा बापू किसान सा।
15	2	ज़ो डाल़ी मूँ न सा, होर नैंई फ़ौल्दी, तेसा बै सौ काटा सा होर ज़ो फौल़ा सा, तेइबै सौ छाँटा सा ताकि होर फौल़ै।
15	3	तुसै ता तेई बचने री बजहा न ज़ो मैं तुसाबै बोलू सा, च़ोखै होआ।
15	4	तुसै मूँ न बणीया रौहा, होर मूँ तुसा न ज़ैण्ढै शांणी मतलब अँगूरै री लूड़ी न बणीया नैंई रौहली ता आपणै आपा न नैंई फ़ौल़ी सकदी, तैण्ढै तुसै भी अगर मूँ न बणीया नी रौहलै ता नैंई फ़ौल़ी सकलै।
15	5	हांऊँ अँगूरा री लूड़ी सा तुसै डाई सी ज़ो मूँ न बणीया रोआ सा हांऊँ तेईन सौ बोहू फ़ोल़ा सा, किबैकि मूँ न अलग होईया तुसै किछ़ भी नी केरी सकदै।
15	6	अगर कोई मूँ न बणीया नी रौहन्दा ता सौ शांणी सांही काटिया शेटणा सा, होर शुका सा होर मांहणु तिन्हां बै कठा केरिया औगी न शेटा सी, होर ते फुकिया सी।
15	7	अगर तुसै मूँ न बणीया रौहलै होर मेरा बचन तुसा न बणीया रौहला ता ज़ो चाहे मौंगा, होर तेई तुसरी तैंईंयैं होंणा सा।
15	8	मेरै बापू री महिमा ऊँई लाइया होआ सा कि तुसै बोहू फ़ौल़ आंणा, तैबै तुसै मेरै च़ेले ठहरिणा सा।
15	9	ज़ैण्ढी बापूऐ मूँ सैंघै झ़ुरी डाई, तैण्ढीऐ मैं तुसा सैंघै झ़ुरी डाई मेरी झ़ुरी न बणीया रोहा।
15	10	अगर तुसै मेरी हुक्म बै मनलै, ता मेरी झ़ुरी न बणीया रौहलै, ज़ैण्ढी कि मैं आपणै बापू री हुक्म मनी सा, होर तेइरी झ़ुरी न बणीया रौहा सा।
15	11	मैं ऐ गैला तुसाबै तैबै बोली, कि मेरी खुशी तुसा न बणीया रौहली, होर तुसरी खुशी पूरी होली।
15	12	मेरा हुक्म ऐ सा कि, ज़ैण्ढी झ़ुरी मैं तुसा सैंघै डाई तैण्ढीऐ तुसै भी एकी दुज़ै सैंघै झ़ुरी डाआ।
15	13	ऊँई न बड़ी झ़ुरी कोईरी नी ऑथि कि आपणै सैंघी री तैंईंयैं आपणी जान देला।
15	14	ज़ो हुक्म हांऊँ तुसाबै देआ सा, अगर तेसा बै मनलै ता तुसै मेरै सैंघी सी।
15	15	ऐबै न बाद मूँ तुसाबै आपणा दास नी बोलणा, किबैकि नोकर नी जाणदा कि तेइरा मालक कि केरा सा, पर मैं तुसाबै आपणा सैंघी बोलू सा, किबैकि मैं ज़ो गैला आपणै बापू न शूणी ते सारी तुसाबै दसी सी।
15	16	तुसै हांऊँ नी चुनु सा, पर मैं तुसै चुनै सी होर तुसै ठहराऐन्दे सी ताकि तुसै जाईया फ़ौल़ आंणलै होर तुसरा फ़ौल़ बणीया रौहला, कि तुसै मेरै अधिकारा न ज़ो किछ़ मौंगलै, सौ तुसाबै देला।
15	17	इन्हां गैला रा हुक्म हांऊँ तुसाबै तैबै देआ सा कि तुसै एकी दुज़ै सैंघै झ़ुरी डाआ।
15	18	“अगर दुनिया रै लोका तुसा सैंघै बैर डाआ सी, ता तुसै जाँणा सी कि तेइयै तुसा न पेहलै, मूँ सैंघै भी बैर रखु।
15	19	अगर तुसै दुनिया रै लोका हौन्दे, ता दुनिया रै लोका तुसा सैंघै झ़ुरी डाआणी, पर ऐई बजहा न तुसै दुनिया रै लोका मौंझ़ै नैंई पर मैं तुसै दुनिया रै लोका मौंझ़ै न चुनै सी, तैबै ता दुनिया रै लोक तुसा सैंघै बैर डाआ सी।
15	20	ज़ो गैला मैं तुसाबै दसी ती, ‘नोकर आपणै मालका न बड़ा नैंई होन्दा,’ तेथा बै याद डाआ अगर तिन्हैं हांऊँ सताऊ, ता तुसै भी सताणे, अगर तिन्हैं मेरी गैला मनी ता तुसरी भी मनणी।
15	21	लोका ऐ सारी गैला तुसा सैंघै केरनी, किबैकि तुसै मेरै च़ेले सी, किबैकि ते परमेश्वरा बै नी ज़ाणदै ज़ुणियै हांऊँ भेज़ू सा।
15	22	अगर हांऊँ नैंई ऐन्दा होर तिन्हां सैंघै गैला नैंई केरदा, ता ते पापी नैंई बणदै पर ऐबै तिन्हां बै तिन्हां रै पापा री तैंईंयैं कोई बहाना नैंई ऑथि।
15	23	ज़ो मूँ सैंघै बै डाआ सा, सौ मेरै बापू सैंघै भी बैर डाआ सा।
15	24	अगर हांऊँ तिन्हां मौंझ़ै तैण्ढा चमत्कारा रा कोम नैंई केरदा, ज़ो होर कोइयै नैंई केरै ता तिन्हां पापी नैंई बणना ती, पर ऐबै ता तिन्हैं हांऊँ होर मेरा बापू दुऐ हेरे सी होर दुई सैंघै बैर डाआ सी।
15	25	ऐ तैबै हुआ कि सौ वचन पूरा हुआ ज़ो तिन्हैं रै बिधाना न लिखू सा, ‘तिन्हैं मूँ सैंघै बिना मतलबै रा बैर रखु।’
15	26	“पर ज़ैबै ऐ मज़द केरनु आल़ा ऐला, ज़ो मूँ तुसा हागै बै बापू री धिरै न भेजणा, मतलब सच़ाई री आत्मा ज़ो बापू री धिरै न निकल़ा सा, ता सौ मेरी गुआही देला।
15	27	होर तुसै भी मेरै गुआह सी किबैकि तुसै शुरू न मूँ सैंघै रोहै सी।
16	1	“ऐ गैला मैं तुसाबै तैबै बोली कि ताकि तुसै विश्वास नी खोलै।
16	2	तिन्हां तुसै यहूदी आराधनालय न खोलणै सी। पर ऐ बौगत एज़ा सा, कि ज़ो कोई तुसाबै मारलै तेई समझणा कि हांऊँ परमेश्वर री सेवा केरदा लागा सा।
16	3	होर तै तिन्हां कोमा बै तैबै केरा सी कि न ता बापू ज़ाणदा होर न ता हांऊँ ।
16	4	पर ऐ गैला मैं तैबै तुसाबै बोली, कि ज़ैबै इन्हरा बौगत एला ता तुसाबै याद ऐणा। कि मैं शुरू न ओरु तुसाबै ऐ गैला नैंई दसी किबैकि हांऊँ तुसा सैंघै ती।
16	5	“पर ऐबै हांऊँ आपणै भेजणु आल़ै हागै बै ज़ा सा होर तुसा न कोई मुँभै नी पुछदै, ‘तू कौखै बै जा सा?’
16	6	मैं ज़ो ऐ गैला तुसाबै बोली सा, ऐई बजहा न तुसरा दिल दुःखी सा।
16	7	तैबै भी हांऊँ तुसाबै सच़ बोला सा, कि मेरा जाँणा तुसरी तैंईंयैं खरा सा, किबैकि हांऊँ नी जाला ता तेई मज़द केरनु आल़ै तुसा हागै बै नी ऐणा। पर अगर हांऊँ जाला ता, सौ मज़द केरनु आल़ै तुसा आगै बै भेजणु।
16	8	तेई एज़िया पापा री सच़ाई होर परमेश्वरा रै धर्म होर न्याय रै बारै न ऐई दुनियां रै लोका बै रिहाणा।
16	9	पापै रै बारै न कि ते मूँ पैंधै बशाह नी केरदै।
16	10	होर धर्मै रै बारै न किबैकि हांऊँ बापू हागै बै जा सा, होर तुसै मुँभै फिरी नैंई हेरणा।
16	11	न्याय रै बारै न किबैकि परमेश्वरै पैहलै न ऐई दुनियां रै अधिकारी मतलब शैताना रा न्याय केरू सा।
16	12	“मूँ तुसाबै होर भी बोहू गैला बोलणा चाहा सा, पर ऐबै तुसै तिन्हां गैला बै नैंई समझ़दै।
16	13	पर ज़ैबै सौ मतलब सच़ाई री आत्मा एली, ता तुसाबै सारी सच़ाई री बौत दसणी, किबैकि तेइयै आपु धिरै न नैंई बोलणा होर ज़े किछ़ शुणा सा सौऐ बोलणा होर ऐणु आल़ी गैला तुसाबै दसणी।
16	14	तेई मेरी महिमा केरनी, किबैकि तेई मेरी गैला शुणिया तुसाबै दसणी।
16	15	ज़ो किछ़ बापू रा सा, सौ सैभ मेरा सा, तैबै मैं बोलू कि मेरी गैला न शूणीया तुसाबै दसला।
16	16	“थोड़ी देरा न तुसा हांऊँ नी हेरणा; होर फिरी थोड़ी देरा न हांऊँ हेरणा।”
16	17	तैबै यीशु रै च़ेले आपु न बोलदै लागै, “ऐ कि सा ज़ो सौ आसाबै बोल्दा लागा सा, थोड़ी देरा न तुसा हांऊँ नैंई हेरणा, होर फिरी थोड़ी देरा न हांऊँ हेरणा? होर ऐ तैबै कि हांऊँ बापू हागै बै जा सा?”
16	18	तैबै तिन्हैं बोलू, “ऐ, ‘थोड़ी देर ज़ो सौ बोला सा कि गैल सा?’ आसै नैंई जाणदै कि ऐ कि बोल्दा लागा सा।”
16	19	यीशुऐ ज़ाणिया कि ऐ इन्हां गैला रै बारै न मुँभै पुछ़णा चाहा सी, तिन्हां बै बोलू, “कि तुसै आपु न मेरी इन्हां गैला रै बारै न पूछ़ताछ़ केरदै लागे सी, थोड़ी देरा न तुसा हांऊँ नैंई हेरणा, होर भिरी थोड़ी देरा न हांऊँ हेरणा?”
16	20	हांऊँ तुसाबै सच़-सच़ बोला सा; कि मेरै मौरनै न बाद तुसा रोणां होर लेरा मारै केरनी सा, पर दुनिया रै लोका खुशी मनाणी, तुसाबै दुःख होंणा सा, पर तुसरा दुःख सुखा न बदलीणा सा, ज़ैबै मूँ ज़िन्दा वापस ऐणा।
16	21	सुज़णै रै बौगता न बेटड़ी बै दुःख हुआ सा, किबैकि तेसरा दुःखा रा बौगत पुजिआ आऊ सा, पर ज़ैबै सौ शोहरू बै जन्म देआ सा ता आपणी ऐसा खुशी सैंघै कि दुनिया न एक मांहणुऐ जन्म लेऊ, तेई दुःखा बै होरी घेरै याद नैंई केरदी।
16	22	तैण्ढी धिरै तुसाबै ऐबै दुःख होंणा, पर मूँ तुसा सैंघै होरी घेरै मिलणा होर तूसरा मन खुशी सैंघै भौरीणा सा, होर तुसरी खुशी कोई भी तुसा न नैंई छीनणी सा
16	23	तेई रोज तुसा मूँ न किछ़ नैंई पुछ़णा। हांऊँ तुसाबै सच़-सच़ बोला सा अगर बापू न तुसै मेरै अधिकारा न किछ़ मौंगलै, ता तेई तुसा देणा।
16	24	ऐबै तैंईंयैं तुसै मेरै अधिकारा न किछ़ भी नैंई मौंगु, मुँगलै ता पाणा, तैबै तुसरी खुशी पूरी होंणी सा।
16	25	“मैं ऐ गैला तुसाबै उदाहरण न दसी सी, पर तेई बौगत ऐणा सा कि मूँ तुसाबै होरी घेरै उदाहरणा न नैंई बोलणा, पर खुलिया तुसाबै बापू रै बारै न दैसणा।
16	26	तेई बौगता न तुसा मेरै अधिकारा न मौंगणा, होर हांऊँ तुसाबै ऐ नैंई बोल्दा कि मूँ तुसरी तैंईंयैं बापू हागै प्रार्थना केरनी सा।
16	27	किबैकि बापू परमेश्वर ता आपुऐ तुसा सैंघै झ़ुरी डाआ सा, किबैकि, तुसै मूँ सैंघै झ़ुरी डाई सा ऐ कि भी कि बशाह केरू सा कि बापू री धिरै न सा।
16	28	हांऊँ बापू रै धिरै न दुनिया न आऊ सा, मुँबी दुनिया बै छ़ौड़िया जाँणा सा।”
16	29	यीशु रै च़ेले बोलू, “हेर, ऐबै ता तुसै साफ़ बोला सी, होर कोई उदाहरण नैंई बोल्दा।
16	30	ऐबै आसै जाँणा सी कि तुसै सैभ किछ़ जाँणा सी होर ऐ जरूरी भी नैंई ऑथि कि कोई तुसा न किछ़ पुछ़लै, ऐथा न आसै बशाह केरा सी कि तुसै परमेश्वरै री धिरै न आऐ सी।”
16	31	ऐ शुणिया यीशुऐ तिन्हां बै बोलू, “कि तुसै ऐबै बशाह केरा सी?”
16	32	हेरा, सौ बौगत एज़ा सा, पर ऐ सा कि तुसा सैभ अलग होईया आपणी-आपणी बौत लेणी, होर हांऊँ केल्हाऐ छ़ौड़णा सा, तैबै भी हांऊँ केल्हाऐ नैंई किबैकि बापू मूँ सैंघै सा।
16	33	“मैं ऐ गैला तुसाबै तैबै बोली कि तुसाबै मेरी बजहा न शान्ति मिलली। ऐसा दुनिया न तुसाबै दुःख होआ सा, पर मजबूत बणीया रौहा, मैं ता दुनिया रा अधिकारी मतलब शैतान न ज़ीत पाई सा।”
17	1	यीशुऐ ऐ सारी गैला आपणै च़ेले बै बोली, होर स्वर्गा धिरै भाल़िया बोलू, “ओ बापू, सौ बौगत पूजी आऊ सा आपणै बेटै री महिमा केर, ताकि बेटा भी तेरी महिमा केरला।
17	2	किबैकि तुसै तिन्हां सैभी लोका पैंधै अधिकारा धिना, कि ज़ुणा तै तेइबै धिनै सी तिन्हां सैभी लोका बै सौ हमेशा री ज़िन्दगी देला।
17	3	होर हमेशा री ज़िन्दगी ऐसा कि तै तौभै ज़ो ऐकै सच़ा परमेश्वरा सा होर, यीशु मसीह बै, ज़ो तुसै भेज़ू सा, जाणलै।
17	4	ज़ो कोम तुसै मुँभै केरनै बै धिनै ती तेइबै पूरा केरिया मैं धौरती पैंधै तुसरी महिमा केरी सा।
17	5	ऐबै ओ बापू, ज़ो महिमा मेरी तुसा सैंघै दुनिया बनाणै न पेहलै ती, तुसै तेसा महिमा न आपु सैंघै मेरी महिमा केरा।
17	6	“मैं तुसै तिन्हां मांहणु पैंधै रिहाऐ सी, ज़ुणा तुसै दुनिया न मुँभै धिनै सी, होर तिन्हैं तेरै वचन मने ती।
17	7	किबैकि ज़ो वचन तुसै मुँभै धिनै सी, मैं तै वचन तिन्हां हागै पज़ेरे सी, होर तिन्हैं तै ग्रहण (अपनाए) केरै, होर सच़-सच़ जाणु सा। कि हांऊँ तुसरी धिरै न आऊ सा, होर बशाह केरू सा कि तुसै हांऊँ भेज़ू सा।
17	8	किबैकि ज़ो वचन तुसै मुँभै पज़ेरु सा, सौ मैं तिन्हां हागै पजेरु। होर तिन्हैं सौ ग्रहण केरु होर सच़-सच़ जाणु सा कि हांऊँ तौ धिरै न आऊ सा होर तिन्हैं ऐ बशाह केरू कि तुसै हांऊँ भेज़ू सा।
17	9	हांऊँ दुनिया रै लोका री तैंईंयैं प्रार्थना नैंई केरदा, पर तिन्हरी तैंईंयैं ज़ुणा तुसै मुँभै धिनै सी, किबैकि तै तेरै सी,
17	10	होर ज़ो किछ़ मेरा सा सौ सैभ तेरा सा, होर ज़ो तेरा सा सौ मेरा सा, होर इन्हां न मेरी महिमा प्रगट हुई सा।
17	11	मूँ ऐबै दुनिया न नैंई रौहणा, पर इन्हां दुनिया न रौहणा, होर हांऊँ तौ हागै एज़ा सा। ओ पवित्र बापू, आपणै तेई अधिकारा न ज़ो तुसै मुँभै धिनु सा, तिन्हरी रक्षा केर, ताकि ते बी आसा सांही एक हो।
17	12	ज़ैबै हांऊँ तिन्हां सैंघै ती, ता मैं तेरै तेई अधिकारा न, ज़ो तुसै मुँभै धिनी सा। मैं तिन्हरी रक्षा केरी, होर नाश होंणु आल़ै रै बेटै बै छ़ौड़िआ तिन्हां न कोई नाश नैंई हुआ, तैबै कि ज़ो पवित्र शास्त्रा न बोलू सा सौ, पूरा होला।
17	13	“ऐबै मूँ तुसा हागै बै ऐणा सा, होर ऐ गैला दुनियां बै बोलणी सी, कि ते मेरी खुशी आपु न पूरी केरी सकलै।
17	14	मैं तुसरा वचन तिन्हां तैंईंयैं पजाऊ सा, होर दुनिया रै लोका सैंघै बैर डाऊ, किबैकि ज़ैण्ढा हांऊँ दुनिया रा नी ऑथि, तैण्ढै ते भी दुनिया रै नी ऑथि।
17	15	हांऊँ ऐ प्रार्थना नी केरा सा कि तू तिन्हां बै दुनियां न च़क, पर ऐ कि तू तिन्हां बै तेई शैताना न ज़ो कि दुष्ट सी, बचाईया डाआ।
17	16	ज़ैण्ढै हांऊँ दुनियां रा नी ऑथि, तैण्ढै तै भी दुनियां रै नी ऑथि।
17	17	सच़ाई रै ज़रियै तिन्हां बै पवित्र केर, तेरा वचन सच़ सा
17	18	ज़ैण्ढै तुसै हांऊँ दुनियां न भेज़ू सा, तैण्ढै मैं भी ते दुनियां न भेज़ै सी,
17	19	होर तिन्हरी तैंईंयैं हांऊँ आपणै आपा बै च़ोखा केरा सा, तैबै ते भी सच़ै रै ज़रियै च़ोखै होलै।
17	20	“हांऊँ सिर्फ़ च़ेले री तैंईंयैं केल्ही प्रार्थना नी केरदा, पर तिन्हरी तैंईंयैं भी ज़ो इन्हरै वचनै रै ज़रियै मूँ पैंधै बशाह केरलै।
17	21	कि ते सारै एक होलै, ज़ैण्ढै तुसै ओ बापू, मूँ न सी होर हांऊँ तुसा न, तैण्ढै ते भी आसा न होलै, ज़ुणीन दुनियां रै लोक बशाह केरलै कि तुसै हांऊँ भेज़ू सा।
17	22	सौ महिमा ज़ो तुसै मुँभै धिनी सा मैं तिन्हां बै धिनी सा, तैण्ढै ते भी एक होलै ज़ैण्ढै कि आसै एक सी,
17	23	हांऊँ तिन्हां न होर तुसै मूँ न कि ते सिद्ध होईया एक होलै होर दुनियां जाणली कि तुसै हांऊँ भेज़ू सा, ज़ैण्ढी तुसै मूँ सैंघै झ़ुरी ढाई सा तैण्ढीऐ झ़ुरी तिन्हां सैंघै ढाई।
17	24	“ओ बापू, हांऊँ चाहा सी कि ज़ुणा तुसै मुँभै धिनै सी, ज़ौखै हांऊँ सा तौखै ते भी मेरै सैंघै होलै, कि ते मेरी तेस महिमा बै हेरलै कि ज़ो तुसै मुँभै धिनी सा, किबैकि तुसै दुनिया बणाणै न पैहलै मूँ सैंघै झ़ुरी ढाई ती।
17	25	“ओ धर्मै रै बापू दुनिया हांऊँ नी जाणु, पर मैं तुसै जाणै, होर इन्हैं च़ेले भी जाणु कि तुसै हांऊँ भेज़ू सा।
17	26	मैं तेरा नाँ तिन्हां बै दैसु होर दसदै रौहणा कि ज़ो झ़ुरी तुसाबै मूँ सैंघै ती सौ तिन्हां न रौहली, होर हांऊँ तिन्हां न बणिया रौहणु।”
18	1	यीशु प्रार्थना खत्म केरनै न बाद, आपणै च़ेले सैंघै किद्नोन नालै रै पारै नौठै। तौखै एक बगीच़ा ती, ज़ुणीन यीशु होर तिन्हरै च़ेले नौठै।
18	2	यीशु रा ढौकणै धियाणु आल़ा यहूदा भी तेसा ज़ैगा बै जाँणा ती, किबैकि प्रभु यीशु आपणै च़ेले सैंघै तौखै बै जाया केरा ती।
18	3	तैबै यहूदा, सपाई रा एक दला बै होर मुख्यपुरोहिता होर फरीसियै री धिरै न सपाई आंणिआ, दिऐ होर मशाल होर हथियार आंणिआ तौखै पुजै।
18	4	तैबै यीशु, तिन्हां सैभी गैला बै ज़ो तेई पैंधै ऐणु आई ती ज़ाणिया निकता, होर तिन्हां बै बोलू, “तुसै कुणी बै तोपदै लागे सी?”
18	5	तिन्हैं यीशु बै बोलू, “यीशु नासरी बै।” यीशुऐ तिन्हां बै बोलू, “हांऊँ सा।” यीशु रा ढौकणै धियाणु आल़ा यहूदा भी तिन्हां सैंघै खड़ा ती।
18	6	तेई रै ऐ बोलणे पैंधै, “हांऊँ सा”, तै पिछ़ै हटिया धौरती पैंधै झौड़े।
18	7	तैबै यीशुऐ भी तिन्हां न पुछ़ू, “तुसै कुणी बै तोपदै लागै सी।” तिन्हैं बोलू, “यीशु नासरी बै।”
18	8	यीशुऐ तिन्हां बै बोलू, “मैं ता तुसाबै बोलू ती, कि हांऊँ सा, अगर मुँभै तोपा सी ता इन्हां दुज़ै लोका बै जाणै देआ।”
18	9	ऐ तैबै हुआ, कि सौ वचन पूरा होला ज़ो यीशुऐ बोलू ती, “ज़ो तुसै मुँभै धिनै ती, तिन्हां न मैं एक भी नी खोऊ।”
18	10	तैबै शमौन पतरसै तलवार ज़ो तेई आगै ती, खींच़ी होर महापुरोहिता रै दासा पैंधै चलाईया तेइरा देहणा कोन काटिया शेटू। तेई दासा रा नाँ मलखुस ती।
18	11	तैबै यीशुऐ पतरसा बै बोलू, “आपणी तलवार म्याना न डाआ। ज़ो दुःखा सौहणै बै बापूऐ मुँभै धिना सा, कि हांऊँ तेइबै नी सौहणु?”
18	12	तैबै सपाई होर सूबैदार होर यहूदियै रै सैनिकै प्रभु यीशु ढौकिया बौनु,
18	13	होर पैहलै प्रभु यीशु हन्ना हागै बै नेऊ किबैकि तेस बोर्षा रा महापुरोहित कैफा रा शौऊरा ती।
18	14	ऐ सौऐ कैफा ती ज़ुणियै यहूदियै बै सलाह धिनी ती कि आसरी तैंईंयैं एक मांहणु रा मौरणा खरा सा।
18	15	शमौन पतरस होर एक होर च़ेला भी प्रभु यीशु रै पिछ़ै न हुऐ। ऐ च़ेला महापुरोहिता रा जाणु पछ़ियाणु ती, तैबै सौ प्रभु यीशु सैंघै महापुरोहित रै आँध्रै बै नौठा,
18	16	पर पतरस दुआरा पैंधै खड़ा रौहू। तैबै सौ दुज़ा च़ेला ज़ो महापुरोहिता रा पछ़ियाणु होन्दा ती बाहरै निकता, होर दरुआज़ै री पौहरैदारनी बै बोलिया पतरस आँध्रै बै आंणु।
18	17	सौ दासी ज़ो पौहरी ती, पतरसा बै बोलू, “कोइँछ़ै तू भी ऐई मांहणु रै च़ेले न ऑथि?” तेइयै बोलू, “हांऊँ नी ऑथि।”
18	18	दास होर सपाई ठण्डै री बजहा न कोयलै भकेईया खड़ै औग छिपदै लागै ती, होर पतरस भी तिन्हां सैंघै खड़ा औगी छिपदा लागा ती।
18	19	तैबै महापुरोहित प्रभु यीशु न तिन्हरै च़ेले रै बारै न होर उपदेशै रै बारै न पुच्छदै लागै।
18	20	यीशुऐ तिन्हां बै ज़वाब धिना, “मैं सैभी रै सामनै खुलिया गैला केरी, मैं आराधनालय न होर मन्दिरा न, ज़ौखै सैभ यहूदी कठै हुऐ ती सदा उपदेश देआ ती होर गुजुईया किछ़ भी नी बोलू।
18	21	तू मूँ न किबै पुछ़दा लागा सा? शूणनू आल़ै न पुछ़ कि मैं तिन्हां बै कि बोलू, हेर ते जाँणा सी कि मैं तिन्हां बै कि-कि बोलू?”
18	22	ज़ैबै यीशुऐ बोलू, ता मन्दिरा रै पौहरैदारा न एकियै ज़ो यीशु हागै खड़ा ती, यीशु बै चंडा मारिया बोलू, “कि तू महापुरोहिता बै ऐण्ढी तैरहै ज़वाब देआ सा?”
18	23	यीशुऐ ज़वाब धिना, “अगर मैं बुरा बोलू, ता तेस बुराई बै मुँभै दैस, पर अगर खरा बोलू ता मुँभै किबै मारदा लागा सा?”
18	24	हन्ने यीशु ज़ो बौनु हौन्दा कैफा महापुरोहित हागै बै भेज़ू।
18	25	शमौन पतरस खड़ा होईया औगी छिपदा लागा ती। तैबै तिन्हैं तेइबै बोलू, “कोइँछ़ै तू भी ता तेई रै च़ेले न ता नैंई ऑथि?” तेइयै नाँ केरिया बोलू “हांऊँ नैंई ऑथि।”
18	26	महापुरोहित रै नोकरै न एकियै ज़ो तेई रै टबरा न ती, ज़ुणिरा कोन पतरसै काटू ती, बोलू, “कि मैं तू यीशु सैंघै बगीच़ै न नैंई ती हेरूदा ती?”
18	27	पतरसै फिरी नाँ केरू होर फट मुर्गै बाँग धिनी।
18	28	तैबै तिन्हैं यीशु कैफा रै सामने गड़ा बै नेये, होर दोथी रा बौगत ती, पर तै आपु गढ़ा आँध्रै बै नैंई नौठै, किबैकि ते छ़ोत नैंई लोड़ी लागी पर फसहै रै त्यौहार खाई सकलै।
18	29	तैबै पिलातुस तिन्हां आगै बै बाहरै निकतु होर बोलू, “तुसै ऐई मांहणु पैंधै कुणी गैला रा दोष लागै सी लांदै?”
18	30	तिन्हैं तेइबै बोलू, “अगर ऐ बूरै कोम केरनु आल़ा नैंई होन्दा ता आसा ऐ तेरै हौथा न नैंई ती देणा।”
18	31	पिलातुसै तिन्हां बै बोलू, “तुसै ऐईबै नेइआ आपणै बिधाना रै ज़रियै ऐईरा न्याय केरा।” यहूदी नेतै तेई राज़ै बै बोलू, “आसाबै अधिकार नैंई ऑथि कि कोईरी जान लेई सकलै।”
18	32	ऐ तैबै हुआ कि यीशु री सौ गैला ज़ो यीशु इशारा केरदी घेरै बोलू ती कि तेइरी मौऊत कैण्ढी होंणा।
18	33	तैबै पिलातुस भी गढ़ा आँध्रै बै नौठा, होर यीशु शाधिया तेईन पुछ़ु, “कि यहूदियै रा राज़ा सा?”
18	34	यीशुऐ बोलू, “कि तू ऐ गैल आपु धिरै न बोल्दा लागा सा कि होरिये मेरै बारै न तुसाबै ऐ बोलू?”
18	35	पिलातुसै ज़वाब धिना, “तू जाँणा सा कि हांऊँ यहूदी नैंई? तेरी ज़ाति होर मुख्यपुरोहिते तू मेरै हौथा न धिना सा। तैं कि केरू सा?”
18	36	यीशुऐ बोलू, “मेरा राज्य ऐसा दुनिया रा नैंई, अगर मेरा राज्य ऐसा दुनिया रा होन्दा ता, मेरै च़ेले झौटीदै, कि मूँ यहूदी नेतै रै हौथा न नी ती जाँणा, पर मेरा राज्य औखला नैंई ऑथि।”
18	37	पिलातुसै तेइबै बोलू, “तैबै कि तू राज़ा सा?” यीशुऐ तेइबै बोलू, “तुसै बोलू कि हांऊँ राज़ा सा। मैं तैबै जन्म लेऊ सा होर तैबै दुनिया न आऊ सा कि सच़ै री गुआही देनु। ज़ो कोई सच़ाई सैंघै झ़ुरी रैखा सा, सौ मेरी हाक्क शूणा सा।”
18	38	पिलातुसै यीशु बै बोलू, “सच़ कि सा?” ऐ बोलिया सौ भी यहूदी नेता हागै बै नौठा होर तिन्हां बै बोलू, “हांऊँ ता तेईन किछ़ भी बुरी गैल नैंई पांदा।
18	39	“पर तुसरी ऐ रीति सा कि मूँ फसह री त्यौहारा न तुसरी तैंईंयैं एक कैदी मांहणु छ़ौड़णु तैबै तुसै कि चाहा सी, कि हांऊँ तुसा री तैंईंयैं यहूदी रै राज़ा बै छ़ौड़णु?”
18	40	तैबै तिन्हैं ज़ोरै सैंघै बोलू, “ऐईबै नी पर आसरी तैंईंयैं बरअब्बा बै छ़ौड़ा।” होर बरअब्बा एक डाकू ती।
19	1	ऊँई पैंधै पिलातुसै यीशु बै कोड़ै लाणै धियाऐ।
19	2	सिपाईयै कौन्डै रा मुकट बणाईया यीशु री मुँडी न लाऊ, होर बैंजनी टौला लाऊ,
19	3	होर यीशु हागै एज़ी एज़िया बोल्दै लागै, “हे यहूदियै रै राज़ा, नमस्कार!” होर प्रभु बै थप्पड़ भी मारै।
19	4	तैबै पिलातुसै भी बाहरै निकल़िया लोका बै बोलू, “हेरा, हांऊँ तेइबै तुसा हागै फिरी आंणा सा, कि तुसै जाणलै कि हांऊँ ऐईन किछ़ भी दोष नैंई पान्दा।”
19	5	तैबै यीशु कौन्डै रा मुकुट होर बैंजनी रंगा रा टौला लाऊ होन्दा बाहरै आंणु, होर पीलातुसै तेइबै बोलू, “हेरा, ऐई मर्दा बै।”
19	6	ज़ैबै मुख्यपुरोहिते होर पौहरैदारै सौ हेरू ता लेरा पाईआ बोलू, “ऐईबै क्रूसा पैंधै चढ़ा क्रूसा पैंधै!” पिलातुसै तिन्हां बै बोलू, “तुसै ऐईबै नेइया क्रूसा पैंधै च़ढ़ा, किबैकि हांऊँ ऐईन किछ़ भी दोष नैंई पांदा।”
19	7	यहूदी नेतै तेइबै बोलू, “आसरा बी कनून सा होर तेस कनूनै रै मुताबक ऐ मारणै रै बराबर सा, किबैकि ऐईयै आपु बै परमेश्वरा रा बेटा बोलू सा”
19	8	ज़ैबै पिलातुसै ऐ गैला शूणी ता सौ होर बी बोहू डौरू।
19	9	होर फिरी गढ़ा आँध्रै बै नौठु, होर यीशु बै बोलू, “तू कौखला सा?” पर यीशुऐ तेइबै किछ़ भी ज़वाब नैंई धिना।
19	10	तैबै पिलातुसै यीशु बै बोलू, “मुँभै किबै नैंई दसदा? कि तू नैंई जाणदा, कि तौभै छ़ौड़नै रा अधिकार मुँभै सा, होर तौभै क्रूसा पैंधै च़ढ़ाणै रा अधिकार भी मुँभै सा।”
19	11	यीशुऐ बोलू, “अगर तौभै परमेश्वरा री तरफा न नैंई धिनु होन्दा, ता तेरा मूँ पैंधै किछ़ भी अधिकार नैंई ती होंणा, तैबै ज़ुणियै हांऊँ तेरै हौथा न धिना सा तेइरा पाप तौ न ज़ादा सा।”
19	12	तैबै पिलातुसै यीशु छ़ौड़ी देणा चाहू, पर यहूदियै ज़ोरै-ज़ोरै सैंघै बोलू, “अगर तू ऐईबै छ़ौड़ी देला, ता तू महाराज़ै रा सैंघी नी ऑथि, ज़ो कोई आपणै आपा बै राज़ा बणा सा सौ महाराज़ै रा बरोध केरा सा।”
19	13	ऐ गैला शूणीया पिलातुसै यीशु बाहरै आंणु होर तेस ज़ैगा न एक चबूतरा ती ज़ो इब्रानी न गब्बता बोलिया ती होर तौखै न्याय री ज़ैगा पैंधै बेठा।
19	14	ऐ फसह री त्यारी रा रोज ती, होर ऐ लगभग धयाडी ती। तैबै तेइयै यहूदियै बै बोलू, “हेरा तुसरा राज़ा।”
19	15	पर ते लेरा पाईआ, “नेया! नेया! ऐईबै क्रूसा पैंधै च़ढ़ा!” पिलातुसै तिन्हां बै बोलू, “कि मूँ तुसरा राज़ा क्रूसा पैंधै च़ढ़ाणा?” मुख्यपुरोहिते बोलू, “महाराज़ै बै छ़ौड़िआ आसरा होर कोई राज़ा नी ऑथि।”
19	16	तैबै तेइयै यीशु तिन्हरै हौथा न धिना कि सौ क्रूसा पैंधै च़ढ़ाई जाला।
19	17	तैबै तिन्हैं यीशु नेये, होर यीशु आपणा क्रूस च़किया तेस ज़ैगा तैंईंयैं बाहरै नौठै ज़ो खोपड़ी री ज़ैगा बोलिया ती होर इब्रानी न गुलगुता।
19	18	तौखै तिन्हैं प्रभु यीशु सैंघै होर दुई मांहणु भी क्रूसा पैंधै च़ढ़ाऐ, एक एकी धिरै होर दुज़ी धिरै, होर बिच़ा न प्रभु यीशु।
19	19	पिलातुसै एक दोषा री चिट्ठी लिखिया क्रूसा पैंधै लाऊ, होर तेथा न ऐ लिखू होन्दा ती, “यीशु नासरी यहूदियै रा राज़ा।”
19	20	ऐ दोष चिट्ठी बोहू यहूदियै पौढु किबैकि सौ ज़ैगा ज़ौखै यीशु क्रूसा च़ढ़ाऊ ती यरूश्लेम शैहरा रै नेड़ ती, होर चिट्ठी इब्रानी होर लतीनी होर यूनानी न लिखू होन्दी ती।
19	21	तैबै यहूदियै रै मुख्यपुरोहिते पिलातुसा बै बोलू, “यहूदियै रा राज़ा, मत लिख पर ऐ लिख कि तेइयै बोलू, हांऊँ यहूदियै रा राज़ा सा।”
19	22	पिलातुसै जवाब धिना, “मैं ज़ो लिखू सा, सौ लिखू सा।”
19	23	ज़ैबै सपाईये यीशु क्रूसा पैंधै च़ढ़ाऊ ती, यीशु रै टौलै लेईया च़ार हिस्से केरै, सैभी सपाई री तैंईंयैं एक हिस्सा, होर कुरता भी नेऊ, पर कुरता बिना सिउं होन्दा ती ऊझै न पोर हेठै तैंईंयैं बुणु होन्दा ती।
19	24	तैबै तिन्हैं आपु न बोलू, “आसा ऐ नी चिरणा पर एथा पैंधै चिट्ठी भौरनी कि ऐई कुणी रा होंणा।” ऐ तैबै हुआ कि पबित्र शास्त्रा न ज़ो बोलू ती, सौ पूरा होला, “तिन्हैं मेरै टौलै आपु न बौन्डै होर मेरै टौलै पैंधै चिट्ठी भौरी।”
19	25	तैबै सपाईये तैण्ढाऐ केरू, यीशु रै क्रूसा हागै तिन्हरी आमा होर तिन्हरी आमै री बैहण मरियम, क्लोपासे री लाड़ी होर मरियम मगदलीनी खड़ी ती।
19	26	ज़ैबै यीशुऐ आपणी आमा होर सौ च़ेला ज़ो ज़ुणी सैंघै यीशु झ़ुरी डाआ ती नेड़ खड़ा हेरू ता आपणी आमा बै बोलू, “आमा हेर, ऐ तेरा बेटा सा।”
19	27	तैबै तेइयै च़ेले बै बोलू, “हेरा, ऐ तेरी आमा सा।” होर तेई बौगतै च़ेला सौ आपणै घौरा बै नेयी।
19	28	तेथा न बाद यीशुऐ ऐ ज़ाणिया कि ऐबै सैभ किछ़ पूरा हुआ सा, तैबै कि पबित्र शास्त्रा न ज़ो बोलू ती सौ पूरा होला, बोलू, “हांऊँ शौखा सा।”
19	29	तौखै सिरकै सैंघै भोरू होन्दा एक भाँडा डाऊ ती, तैबै तिन्हैं सिरकै न शौगु होन्दा स्पंज डँडै न रखिया तेइबै चुसाऊ।
19	30	ज़ैबै यीशुऐ सौ सिरका लेऊ ता बोलू, “पूरा हुआ।” होर मुँडी टुँबड़ी केरिया प्राण छ़ौड़ै।
19	31	तैबै कि सौ त्यारी रा रोज ती, यहूदियै पिलातुस आगै अर्ज़ा केरी, कि तिन्हरी टाँगा चोड़ा होर हेठै खोला, किबैकि बशाँ रै ध्याड़ै ते क्रूसा पैंधै नी डाहणै किबैकि सौ बशाँ रा ध्याड़ा बड़ा ध्याड़ा ती।
19	32	तैबै सैनिकै सपाईये एज़िया तिन्हां मांहणु न पैहलै री टाँगा चोड़ी, तैबै दुज़ै री भी, ज़ो यीशु सैंघै क्रूसा पैंधै च़ढ़ाई ती।
19	33	पर ज़ैबै यीशु आगै एज़िया हेरू कि सौ मुँआन्दा सा, प्रभु री टाँगा नी चोड़ी।
19	34	पर सैनिका न एकियै बरछै लाइया प्रभु यीशु रा पेट बिन्नू, होर तेथा न तैबै लोहू होर पाणी निकतु।
19	35	ज़ुणियै ऐ हेरू तेइयै गुआही धिनी, होर तेइरी गुआही सच़ी ती, होर सौ जाँणा ती कि सौ सच़ बोला सा तुसा भी बशाह केरा।
19	36	ऐ गैला तैबै हुई कि पबित्र शास्त्रा न ज़ो लिखू ती कि सौ पूरा होल्ला, “तेइरा कोई भी हाड़का नी सा चोड़ना।”
19	37	तैबै पवित्र शास्त्रै री एकी होरी ज़ैगा पैंधै लिखू सा, “ज़ुण तिन्हैं बिन्हू सा, तेई पैंधै तिन्हां हेरणा सा।”
19	38	इन्हां गैला न बाद अरिमतियाह ग्राँ रा रौहणु आल़ा ज़ो यीशु रा च़ेला ती, पर यहूदियै रै डौरा न सौ ऐसा गैला बै गज़ेईया रखा ती, पिलातुस हागै अर्ज़ा केरी कि-कि सौ यीशु री लाशा बै नैंई सका सा। पिलातुस तेइरी शूणी अर्ज़ा होर तेइयै एज़िया यीशु री लाश नेयी।
19	39	निकुदेमुस भी, ज़ो पैहलै यीशु हागै राती बै नौठा ती, पजाह सेरा रै (लगभग तीह किलो) बराबर, मिलाऊ होन्दा गन्धरस होर एलुवीरा रा खुशबूदार तेल होर धूप आंणु।
19	40	तैबै तिन्हैं यीशु री लाश आंणी, होर यहूदियै रै पौथणै री कनूनै रै मुताबक यीशु खुशबूदार तेला लाइया कफना न लपेटू।
19	41	तेसा ज़ैगा पैंधै ज़ौखै यीशु क्रूसा पैंधै च़ढ़ाऊ ती, एक बगीच़ा ती, होर तेई बगीच़ै न एक नौंऊँईं कब्र ती, ज़ुणीन कैधी भी कोई नी ती रखु।
19	42	तिन्हैं यीशु री लाश तेई कब्रा री गुफा न रखी, किबैकि सौ कब्र नेड़ ती, होर यहूदियै री बशाँ री ध्याड़ी रा त्यारी रा रोज़ ती।
20	1	तुआरा बै मरियम मगदलीनी दोथी निहारै न कब्रा न आई होर पात्थर कब्रा पैंधै लुढ़कुदा हेरू।
20	2	तैबै सौ दौउड़ी होर शमौन पतरस होर तेई दुज़ै च़ेले हागै बै ज़ुणी सैंघै यीशु झ़ुरी डाआ ती, एज़िया बोलू, “तिन्हैं प्रभु रा शरीर कब्रा न खोलिया नेऊ सा, होर आसै नी जाणदी कि सौ कौखै डाऊ सा।”
20	3	तैबै पतरस होर दुज़ा च़ेला निकल़िया कब्र धिरै बै नौठै।
20	4	ते दुए सैंघै-सैंघै दौड़दै लागै ती, पर दुज़ा च़ेला पतरसा न हागै बढ़ीया कब्रा पैंधै पैहलै पुजू,
20	5	होर टुँबड़ै होईया टौलै पौड़ै हौन्दे हेरै, तैबै बी सौ आँध्रै नी हेरू।
20	6	तैबै शमौन पतरसै तेइरै पिछ़ै-पिछ़ै आऊ, होर कब्र आँध्रै नौठा होर टौलै पौड़ु हौन्दे हेरे।
20	7	होर सौ टौला प्रभु यीशु री मुँडी न बौनु होन्दा ती, होरी तिन्हां टौलै सैंघै नैंई ती ऑथि, पर दुज़ी ज़ैगा पैंधै पलेटू होन्दा हेरू।
20	8	तैबै दुज़ा च़ेला भी ज़ो कब्रा पैंधै पेहलै पुजू ती, आँध्रै नौठा होर हेरिया बशाह केरू कि यीशु मूँऐंदै न ज़िन्दै हुए।
20	9	ते ता ऐबै तैंईंयैं पबित्र कताबै री सौ गैला नैंई समझे कि तेई मूँऐंदै न जीणा सा।
20	10	तैबै तै च़ेले आपणै घौरा बै वापस आऐ।
20	11	पर मरियम मगदलीनी रौन्दीए कब्रा आगै बाहरै खड़ी रौही, होर रोंदै रौन्दै कब्रा धिरै बै झुकिया,
20	12	दुई स्वर्गदूत प्याशै टौलै लाईया एक शरैइणा हागै होर दुज़ा टाँगा हागै बेठैंदै हेरै, ज़ौखै यीशु री लाश डाई ती।
20	13	तिन्हैं तेसा बै बोलू, “ओ आमा, तू किबै रोआ सा?” तेसै तिन्हां बै बोलू, “तिन्हैं मेरै प्रभु रा शरीर च़किया नेऊ सा होर हांऊँ नैंई जाणदी कौखै सा।”
20	14	ऐ बोलिया सौ पिछ़ै मुड़ी होर यीशु खड़ा हेरू, पर नैंई पछ़ियाणु कि ऐ प्रभु यीशु सा।
20	15	यीशुऐ तेसा बै बोलू, “ओ आमा, तू किबै रोआ सा? कुणी बै तोपा सा?” तेसै बगीच़ै रा पौहरैदार समझीया तिन्हां बै बोलू, “ओ मालक, अगर तुसै तेइरा शरीर च़कू सा ता, मुँभै दस कि सौ कौखै डाऊ सा, होर मूँ सौ नेणा।”
20	16	यीशुऐ तेसा बै बोलू, “मरियम!” तेसै पिछ़ै मुड़िया प्रभु बै इब्रानी न बोलू, “रब्बुनी!” मतलब ओ गुरू।
20	17	यीशुऐ तेसा बै बोलू, “मुँभै मत छ़ुँगै, किबैकि हांऊँ हाज़ी तैंईंयैं बापू हागै बै ऊझै नैंई नौठा, पर मेरै भाई हागै बै जाईया तिन्हां बै बोल, कि हांऊँ आपणै बापू हागै बै होर तुसरै, बापू, होर आपणै परमेश्वरा आगै बै ऊझै जा सा।”
20	18	मरियम मगदलीनीऐ जाईया च़ेले बै दसु, “मैं प्रभु हेरू होर तिन्हैं मूँ सैंघै ऐ गैला बोली।”
20	19	तेई तुआरा बै सौंझ़की ज़ेही घेरै ज़ैबै तौखै रै दरुआजे ज़ौखै च़ेले ती। यहूदी नेता रै डौरै रै मारै बन्द ती तैबै यीशु आऊ, होर तिन्हां मौंझ़ै खड़ै होईया तेइयै बोलू, “तुसाबै शान्ति लोड़ी मिली।”
20	20	ऐ बोलिया यीशुऐ आपणा हौथ, आपणी पाशल़ी तिन्हां बै रिहाऐ। तैबै च़ेले प्रभु यीशु बै हेरिया खुश हुऐ।
20	21	यीशुऐ ऐ भी बोलू, “तुसाबै शान्ति लोड़ी मिली; ज़ैण्ढा बापूऐ हांऊँ भेज़ू सा, तैण्ढै हांऊँ भी तुसाबै भेज़ा सा।”
20	22	ऐ बोलिया यीशुऐ तिन्हां पैंधै फुकरू होर तिन्हां बै बोलू, “पवित्र आत्मा लैआ।
20	23	ज़ुणिरै पाप तुसै माफ केरलै, तै तिन्हरी तैंईंयैं माफ होंणै सी ज़ुणिरै तुसै डाहलै, तै डाहणै सी।”
20	24	पर बारा च़ेले मौंझ़ै न एक मतलब थौमा ज़ो दिदमुस कलाईया ती, ज़ैबै यीशु आऊ ती, तिन्हां सैंघै नी ती ऑथि
20	25	ज़ैबै होरा च़ेले तेइबै बोलदै लागै, “आसै प्रभु हेरू सा,” तैबै तेइयै तिन्हां बै बोलू, “ज़ाँ तैंईंयैं हांऊँ तिन्हरै हौथा न कीलै रा छेद नैंई हेरणू, होर किलै रै छेदा न आपणी गुठी नी भौरनू, होर तिन्हरी पाशल़ी न आपणा हौथ नी भौरनू ताँ तैंईंयैं मूँ बशाह नैंई केरना।”
20	26	औठ रोजा बाद यीशु रै च़ेले भी घौरा आँध्रै ती, होर थौमा भी तिन्हां सैंघै ती, होर दरूवाजा बन्द ती तैबै यीशु आऊ होर तिन्हरै बिच़ा न खड़ै होईया बोलू, “तुसाबै शान्ति लोड़ी मिली।”
20	27	तैबै यीशुऐ थौमा बै बोलू, “आपणी गुठी आंणिआ मेरै हौथा बै हेर, होर आपणा हौथ आंणिआ मेरै जोंघा न भौर होर अविश्वासी नैंई पर विश्वासी बण।”
20	28	ऐ शूणीया थौमे ज़वाब धिना, “ओ मेरै प्रभु, ओ मेरै परमेश्वर!”
20	29	यीशुऐ बोलू, “तैं हांऊँ हेरू सा कि तैबै बशाह केरू सा? धन्य सी तै ज़ुणियै बिना हेरिया बशाह केरू सा।”
20	30	यीशुऐ होर भी बोहू नशाणी च़ेले रै सामने रिहाई, ज़ो ऐसा कताबा न नैंई लिखेदे सी।
20	31	पर ऐ ऊँईरी तैंईंयैं लिखे सी कि तुसै बशाह केरा कि यीशु परमेश्वरा रा बेटा मसीह सा, होर बशाह केरिया तेई रै नाँ न हमेशा री ज़िन्दगी पाआ।
21	1	इन्हां गैला न बाद यीशु तिबिरियास झ़ीलै रै कनारै च़ेले रै सामनै आऊ, होर ऐण्ढी धिरै सामनै आऊ।
21	2	शमौन पतरस, होर थौमा ज़ो दिदमुस बोलिया सा, गलीलै रै काना ग्राँ न नतनऐल, होर जब्दी रा बेटा होर तेइरै च़ेले न दुई होर मांहणु कठै हुऐ ती।
21	3	शमौन पतरसै तिन्हां बै बोलू, “हांऊँ मैच्छ़ी डौकदा चौलू सा।” तिन्हैं तेइबै बोलू, “आसा भी तौ सैंघै ऐणा।” तैबै ते निकल़िया किश्ती पैंधै चढ़ै पर तेसा राती किछ़ भी नी ढौकु।
21	4	आगलै रोज़ दोथ होन्देया यीशु कनारै पैंधै खड़ै हुऐ, तैबै भी च़ेले यीशु नी पछ़ियाणु कि ऐ यीशु सा।
21	5	तैबै यीशुऐ तिन्हां बै बोलू, “ओ शोहरुओ कि तुसा हागै किछ़ खाँणै बै सा?” तिन्हैं ज़वाब धिना, “नैंई।”
21	6	यीशुऐ तिन्हां बै बोलू, “किश्ती री दैईणी धिरै बै जाल शेटा ता, मिलणा।” तैबै तिन्हैं जाल शेटू, होर ऐबै मैच्छ़ी होंणै री बजहा सैंघै तिन्हरै जाल निसा खिंचुई।
21	7	तैबै तेई च़ेले ज़ुणी सैंघै यीशु झ़ुरी डाआ ती, पतरसा बै बोलू, “ऐ ता प्रभु सा।” शमौन पतरसै ऐ शूणीया कि सौ प्रभु सा, चेकै न गाच़ी बौनी, किबैकि तेई बौगता तेइयै औधै टौलै लाये ती, होर नौई बै छलाँग धिनी।
21	8	पर दुज़ै च़ेले किश्ती न मैच्छ़ी रा भौरुआन्दा जाल खिन्चदै लागै, किबैकि ते नौई रै कनारै न ज़ादा दुर नी ती ऑथि, पर लगभग दुई शौऊ हौथै री दुरी पैंधै ती।
21	9	ज़ैबै ते कनारै पुज़ै ता तिन्हैं कोयलै री औगी पैंधै पकाइदी मैच्छ़ी डाई ती, होर रोटी हेरी।
21	10	यीशुऐ तिन्हां बै बोलू, “ज़ो मैच्छ़ी तुसै ऐबै ढौकी सी तिन्हां न किछ़ आंणा।”
21	11	ता शमौन पतरसै ढौन्गी पैंधै च़ढ़िया एक शौऊ त्रिऊजां बड़ी मैच्छ़ी, न भोरु होन्दा जाल भौड़ा पैंधै बै खींच़ू, होर ऐतरी मैच्छ़ी होंदेआ भी जाल नैंई च़िरूआ।
21	12	यीशुऐ तिन्हां बै बोलू, “एज़ा रोटी खा।” च़ेले न कोई बै हिम्मत नी हुई कि प्रभु न पुछ़ै, “तू कुण सा?” किबैकि ते जाँणा ती कि हो न हो ऐ प्रभु यीशु सा।
21	13	यीशु आऊ होर रोटी आंणिआ तिन्हां बै धिनी, होर तैण्ढै मैच्छ़ी भी।
21	14	ऐ त्रीजी घेरै ती कि प्रभु यीशु मौरू होंदै न जी उठणै न बाद च़ेले न हेरुआ।
21	15	रोटी खाँणै न बाद यीशुऐ शमौन पतरसा बै बोलू, “ओ शमौन, यूहन्ना रै बेटै, कि तू इन्हां न ज़ादा झ़ुरी मूँ सैंघै डाआ सा?” तेइयै यीशु बै बोलू, “जी प्रभु; तुसै ता जाँणा सी कि हांऊँ तुसा सैंघै झ़ुरी डाहा सा।” यीशुऐ तैबै बोलू, “मेरै मेमणु बै च़ार।”
21	16	यीशुऐ दुज़ी बार भी बोलू, “ओ शमौन, यूहन्ना रै बेटै, कि तू मूँ सैंघै झ़ुरी डाआ सा?” तेइयै प्रभु बै बोलू, जी प्रभु जी तुसै जाँणा सी कि हांऊँ तुसा सैंघै झ़ुरी डाहा सा। प्रभुऐ तेइबै बोलू, “मेरी भेड़ै री पौहरी केर।”
21	17	यीशुऐ त्रीजी बार भी बोलू, “ओ शमौन, यूहन्ना रै बेटै, कि तू मूँ सैंघै झ़ुरी डाआ सा?” पतरस दुःखी हुआ, कि प्रभुऐ त्रीजी बार ऐण्ढा बोलू, “कि तू मूँ सैंघै झ़ुरी डाहा सा?” होर तेइबै बोलू, “ओ प्रभु, तू ता सैभ किछ़ जाँणा सा कि हांऊँ तौ सैंघै झ़ुरी डाआ सा।” यीशुऐ तेइबै बोलू, “मेरी भेड़ा बै च़ार।
21	18	हांऊँ तौभै सच़-सच़ बोला सा, ज़ैबै तू जुआन ती, ता आपणा चेका बौनियाँ ज़ौखै चाहा ती तौखै फिरा ती, पर ज़ैबै तू खापरा होल्ला, ता आपणै हौथ फैलाणै, होर कोई दुज़ै तेरा चेका बौनियाँ ज़ौखै तू नैंई च़ाँहदा तौखै तू नेणा सा।”
21	19	यीशुऐ इन्हां गैला लाईया इशारा केरू कि पतरस कैण्ढी मौउती न परमेश्वरै री महिमा केरनी, होर तैबै यीशुऐ तेइबै बोलू, “मूँ पिछ़ै एज़।”
21	20	पतरसै पिछ़ै हेरिया सौ च़ेला पिछ़ै ऐन्दा हेरू, ज़ुणी सैंघै यीशु झ़ुरी डाआ ती, होर ज़ुणियै फसह रै त्यौहारा री रोटी खाँदी घेरै यीशु री छाती धिरै टुँबड़ै होईया पुछ़ु ती, “ओ प्रभु तुसाबै ढौकणै धियाणु आल़ा कुण सा।”
21	21	तेई हेरिया पतरसै यीशु बै बोलू, “ओ प्रभु, ऐईरा कि हाल होंणा सा?”
21	22	यीशुऐ तेइबै बोलू, “अगर हांऊँ चाहनु कि सौ मेरै ऐणै तैंईंयैं ज़िन्दा रौहला, ता तौभै ऐईन कि? तू मूँ पिछ़ै औंढ।”
21	23	तैबै ऐ गैल सैभी च़ेले न फैली कि तेई च़ेले नी मौरणा, तैबै भी यीशुऐ तेइबै ऐ नी बोलू कि ऐई नी मौरणा, पर ऐ भी कि, “अगर हांऊँ नी चाहनु कि ऐई मेरै ऐणै तैंईंयैं ज़िन्दा रौहणा, ता तौभै ऐईन कि?”
21	24	ऐ सौहै च़ेला ती, ज़ो इन्हां गैला री गुआही देआ सा, होर ज़ुणियै ऐ गैला लिखी सी, होर आसै जाँणा सी कि तेइरी गुआही सच़ी सा।
21	25	होर बी बोहू कोम सी, ज़ो यीशुऐ केरै सी, अगर ते एक-एक केरिया लिखदे, ता हांऊँ समझा सा कि कताबा ज़ो लिखीणी ती तिन्हां दुनिया न बी नैंई ती औपड़ना।
