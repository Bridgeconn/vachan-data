1	1	सारी सृष्टी का पैहलै आसा त एक, ज़हा लै बैण बोला, सह बैण त परमेशरा संघै, सह बैण ई त परमेशर,
1	2	अह ई बैण त सोभी का पैहलै परमेशरा संघै।
1	3	परमेशरै बणांईं सोभै गल्ला तेऊ करै, इहअ निं किछ़ै आथी ज़ुंण तेऊ बाझ़ी बणअ।
1	4	सह आसा सोभी ज़िन्दगीओ मूल़, तेऊए ज़िन्दगी करै हुअ सोभी लै प्रैशअ।
1	5	प्रैशअ च़मकअ न्हैरै दी, न्हैरै च़ाहअ सह शेऊणअ पर सह निं तेऊ शेऊई सकअ।
1	6	परमेशरै छ़ाडअ एक मणछ तेऊ नांअ त युहन्ना।
1	7	सह आअ संसारा लै लोगा का तेऊ प्रैशे बारै समादा खोज़दअ, ताकि सोभ ज़ण्हैं तेऊए गल्ला शूणीं करै विश्वास करे।
1	8	युहन्ना नांईं त आप्पू प्रैशअ आथी; पर सह त तेऊ प्रैशे बारै लोगा का खोज़दअ आअ द।
1	9	असली प्रैशअ ज़ुंण सोभी मणछा लै प्रैशअ दैई सका; सह त संसारा दी एछणैं आल़अ।
1	10	सह आअ एऊ संसारै ज़ुंण तेऊ आप्पै आसा बणांअ द, पर एऊ संसारे लोगै निं सह बछ़ैणअ आथी।
1	11	सह आअ आपणैं देशै; पर ज़ुंण तेऊए आपणैं लोग तै तिन्नैं निं सह मनअ।
1	12	पर ज़ुंणी बी सह मनअ और तेऊ दी विश्वास किअ, तिन्नां लै दैनअ तेऊ परमेशरे लुआद हणैंओ हक।
1	13	तिंयां निं संसारे रिती दी परमेशरे लुआद बणैं ज़िहै संसारै मणछ बैह करी करै शोहरू लै ज़ल्म दैआ। पर तिन्नों बाप्पू आसा परमेशर और तेऊ दैनअ तिन्नां लै नऊंअ ज़ल्म।
1	14	तेऊ बैणै लई मणछे देही और झींण और सत्ता दी भर्हुई करै किअ हाम्हां जैंदरी बसेरअ, हाम्हैं भाल़ी तेऊए एही महिमां, ज़ेही बाप्पूए तेऊ शोहरूए महिमां हआ ज़ुंण आपणैं बाप्पूओ एक्कै शोहरू हआ। ()
1	15	युहन्ना बी खोज़अ तेऊए बारै और हाक्का लाई करै बोलअ इहअ, “अह आसा सह ई ज़सरै बारै मंऐं इहअ बोलअ त कि मुंह बाद एछणअ एक इहअ; ज़ुंण मुखा बडअ आसा और ज़ुंण मुखा पैहलै आसा त।”
1	16	किल्हैकि तेऊए भरपूर झींण करनै करै भेटअ हाम्हां जशा प्रैंदै जश।
1	17	इहअ करै बधान ता खोज़अ हाम्हां का परमेशरे गूर मुसा, पर जश और सत्त रहैऊअ परमेशरै मसीहा ईशू करै।
1	18	परमेशर निं आझ़ तैणीं कोही भाल़अ, पर परमेशरो एक्कै शोहरू ज़ुंण तेऊए कल़टी दी आसा, तेऊ किअ परमेशर हाम्हां लै प्रगट।
1	19	युहन्ने गवाही आसा एही, ज़ांऊं यहूदी मुखियै येरुशलेम नगरी का परोहित और लेबी युहन्ना सेटा लै इहअ पुछ़दै छ़ाडै, “तूह कुंण आसा?”
1	20	युहन्ना निं एसा गल्ला लै हुधूअ, पर तेऊ मनी अह गल्ल और बोलअ, “हुंह निं मसीहा आथी।”
1	21	तेखअ पुछ़अ तिन्नैं युहन्ना का, “ज़ै तूह मसीहा नांईं आथी, तै तूह आसा कुंण? तै तूह परमेशरो गूर एलियाह आसा?” युहन्ना बोलअ, “हुंह निं आथी” “तै कै तूह परमेशरो गूर आसा?” ता युहन्ना दैनअ तिन्नां लै ज़बाब, “हुंह निं इना मांझ़ै कोहै बी आथी।”
1	22	तेखअ पुछ़अ तिन्नैं युहन्ना का, “तै तूह आसा कुंण? हाम्हां लागा तिन्नां लै ज़बाब दैणअ ज़ुंणी हाम्हैं छ़ाडै दै आसा कि तूह आपणैं बारै किज़ै बोला?” ()
1	23	तेखअ बोलअ युहन्ना, “ज़िहअ परमेशरे गूर याशायाह आसा बोलअ द, ‘हुंह आसा उज़ल़ ज़ैगा एकी हाक्का लाणैं आल़ैओ बोल कि प्रभूए सल़का करा सरली और तेऊए सुआगत करना लै रहा तैर्हुई।’”
1	24	ईंयां तै फरीसी लोगा बाखा छ़ाडै दै।
1	25	तेखअ पुछ़अ तिन्नैं युहन्ना का सुआल, “ज़ै तूह मसीहा बी नांईं आथी, नां ता तूह परमेशरो गूर एलियाह आथी, और नां ता तूह परमेशरो गूर आथी, तै तूह लोगा लै डुबकी किल्है दैआ?”
1	26	युहन्ना दैनअ तिन्नां लै ज़बाब, “हुंह ता दैआ पाणीं दी डुबकी; पर तम्हां मांझ़ै आसा एक मणछ खल़अ ज़हा तम्हैं नांईं बछ़ैणदै।
1	27	मतलब ज़ुंण मुंह बाद एछणैं आल़अ आसा, सह आसा सोभी का महान और इधी तैणीं कि हुंह निं तेऊ सेटा एता जोगी बी आथी कि हुंह तेऊए पोलल़ै खोल्हणैं च़ाकरी करनै आल़अ टैहलू बणीं सकूं।”
1	28	ईंयां गल्ला हुई जरदण नदी पार बेतनियाह नगरी दी; ज़िधी युहन्ना लोगा लै डुबकी दैआ त।
1	29	दुजै धैल़ै भाल़अ युहन्ना ईशू आप्पू बाखा एछदअ और तेऊ बोलअ, “भाल़ा, अह आसा परमेशरो मिम्मूं, ज़ुंण एऊ संसारे सारै पाप दूर करा। ()
1	30	“अह आसा सह ई ज़सरै बारै मंऐं बोलअ त कि एक मणछ एछणअ मुंह पिछ़ू, ज़ुंण मुखा बडअ आसा किल्हैकि सह आसा त मुखा पैहलै।
1	31	मुंह ता निं तेऊए बछ़ैण आथी ती, तैही आअ हुंह पाणींए डुबकी दैंदी-दैंदी कि सह लोल़ी इस्राएले लोगा दी प्रगट हुअ।”
1	32	युहन्ना दैनी अह गवाही, “मंऐं भाल़ी पबित्र आत्मां कबूतरा ज़ेही सरगा का होथदी और सह बेठी ठीक ईशू प्रैंदै।
1	33	मुंह ता निं एऊए बछ़ैण आथी ती, पर ज़ुंणी हुंह पाणींए डुबकी दैंदअ छ़ाडअ, तेऊ परमेशरै बोलअ मुखा इहअ कि ज़हा प्रैंदै तूह आत्मां होथदी और बेशदी भाल़े, सह ई आसा पबित्र आत्मां करै डुबकी दैणैं आल़अ।
1	34	आझ़ भाल़अ मंऐं आपणीं आछी, और आझ़ आसा हुंह एसा गल्लो गवाह कि अहैई आसा परमेशरो शोहरू।” ()
1	35	दुजै धैल़ै बी तै युहन्ना और तेऊए च़ेल्लै मांझ़ै दूई ज़ण्हैं खल़्हुऐ दै।
1	36	युहन्ना बोलअ ईशू डेऊंदअ भाल़ी करै, “भाल़ा, अह आसा परमेशरो मिम्मूं।”
1	37	एसा गल्ला शूणीं लागै तिंयां युहन्ने दूई च़ेल्लै ईशू पिछ़ू हांढदै।
1	38	ज़ांऊं ईशू तिंयां आप्पू पिछ़ू एछदै भाल़ै ता सह लागअ तिन्नां का पुछ़दअ, “तम्हैं कसा लोल़ा?” तेखअ बोलअ तिन्नैं ईशू लै, “हे गूरू, तूह किधी रहा?” ईशू बोलअ, “च़ाल्ला हांढदै लागा, तम्हां का जाणअ आप्पै शुझुई।”
1	39	तेखअ भाल़ी तिन्नैं ईशूए रहणें ज़ैगा, और तेसा धैल़ी रहै तिंयां तेऊ ई संघा; ईंयां गल्ला हुई दपहरा का बाद उडै।
1	40	तिन्नां दूई मांझ़ै ज़ुंण युहन्ने गल्ला शूणीं करै ईशू पिछ़ू आऐ, एक त शमौन पतरसो भाई आन्दरू।
1	41	तेऊ बोलअ आपणैं सकै भाई शमौना सेटा लै डेऊई करै, “हाम्हां गअ मसीहा भेटी।” ()
1	42	आन्दरू आणअ शमौन ईशू सेटा लै और तेऊ भाल़ी करै बोलअ ईशू, “तूह आसा युहन्नो शोहरू शमौन ताल्है बोल़णअ कैफा मतलब ‘पतरस।’”
1	43	दुजै धैल़ै किअ ईशू गलील लाक्कै लै डेऊणेओ बच़ार, तिधी भेटअ तेऊ फिलिप्पुस नांओं मणछ ईशू बोलअ तेऊ लै, “मुंह संघै च़ाल।”
1	44	फिलिप्पुस, आन्दरू और पतरस तै चिहै बैतसैदा नगरी का।
1	45	फिलिप्पुसै बोलअ नतनेल सेटा डेऊई करै, “ज़सरै बारै परमेशरे गूर मुसा लिखै दै बधाना दी बोलअ, और परमेशरे गूरै आसा आजू हणैं आल़ी गल्ला प्रगट की दी, सह गअ हाम्हां भेटी, सह आसा युसुफो शोहरू नासरत नगरीओ ईशू।” ()
1	46	नतनेलै बोलअ तेऊ लै, “नासरत नगरी का कै कोई राम्बल़ी च़ीज़ बी निखल़ी सका?” फिलिप्पुसै बोलअ, “च़ाल्ल आप्पै भाल़।”
1	47	ईशू भाल़अ नतनेल आप्पू बाखा लै एछदअ और बोलअ, “भाल़ा, अह आसा असली इस्राएले खांनदानी का। एऊ दी निं किछ़ै कपट आथी।”
1	48	नतनेलै बोलअ ईशू लै, “तंऐं किहअ करै बछ़ैणअ हुंह?” ईशू दैनअ तेऊ लै ज़बाब, “फिलिप्पुसै शादअ तूह बादा का, तेता का पैहलै हेरअ त मंऐं तूह फेडूए बूटा गोधै भाल़ी।”
1	49	तेखअ बोलअ नतनेलै, “हे गूरू, तूह ई आसा परमेशरो शोहरू और तूह ई आसा इस्राएलो माहा राज़अ।”
1	50	ईशू बोलअ तेऊ लै, “मंऐं बोलअ, तूह भाल़अ मंऐं फेडूए बूटा गोधै, तै किअ तंऐं विश्वास? अह निं किछ़ बी आथी, ताह भाल़णैं एता का बडै-बडै काम।”()
1	51	तेखअ बोलअ ईशू, “हुंह खोज़ा तम्हां का सत्त कि तम्हां भाल़णअ स्वर्ग खुल्हअ द और परमेशरो स्वर्ग दूत हेरनअ तम्हां मुंह मणछे शोहरू लै उंधै एछदअ और उझै डेऊंदअ।”()
2	1	तेखअ चिऊथै धैल़ै त गलील लाक्के काना गराऊंऐं कसरअ बैह, ईशूए आम्मां बी आसा ती तिधी बैहा लै नाठी दी।
2	2	ता ईशू और तेऊए च़ेल्लै लै बी त बैहा लै छ़ांदअ।
2	3	ज़ांऊं बरातू लै अंगूरे रसे कामीं पल़ी, ता ईशूए आम्मां बोलअ, “घरा आल़ै का निं अंगूरो रस रहअ।”
2	4	ईशू बोलअ तेसा लै इहअ, “ए आम्मां, ताह निं एते फिकर करने ज़रुरत आथी? “अज़ी निं मेरअ बगत आई।”
2	5	तेखअ बोलअ ईशूए आम्मां टैहलू लै, “ज़िहअ-ज़िहअ अह तम्हां लै बोले, तिहअ-तिहअ करै।”
2	6	तिधी तै यहूदी लोगे हाथा-खूरा धोई शुचै हणें रबाज़े साबै पात्थरे छ़ह घल़ै डाहै दै, ज़ेथ भितरी दूई-दूई, चअन-चअन मण एछा त।
2	7	ईशू बोलअ तिन्नां लै, “इना घल़ै दी भरा पाणीं।” तिन्नैं भरै तिंयां घल़ै टिरा बहूंदै।
2	8	तेखअ बोलअ ईशू तिन्नां टैहलू लै, “ऐबै निंयां एता का काढी करै शैहण गरांईं सेटा।” तिन्नैं बी किअ तेखअ तिहअ ई।
2	9	ज़ांऊं शैहण गरांईं सह पाणीं च़ाखअ, सह त अंगूरो रस गअ द बणीं, पर तेऊ का निं थोघ त कि अह किधा का आणअ। पर तिन्नां टैहलू का त थोघ ज़ुंणी सह पाणीं काढअ त। तेखअ शादअ शैहण गरांईं लाल़अ और तेऊ लै बोलअ,
2	10	“सोभ मणछ दैआ पैहलै बधिया अंगूरो रस और ज़ांऊं लोग झुटी करै रज़ा, ताऊं दैआ सह फिकअ ज़िहअ। पर तंऐं आसा डाहअ द सोभी का बधिया अंगूरो रस अज़ी बी पिछ़ू!”
2	11	ईशू की गलील लाक्के काना गराऊंऐं अह पैहलअ नछ़ैण रहैऊई करै आपणीं महिमां प्रगट और तेऊए च़ेल्लै बी हुअ तेऊ दी विश्वास कि अह आसा मसीहा।
2	12	तेखअ नाठै ईशूए आम्मां, भाई और तेऊए च़ेल्लै कफरनहूम नगरी लै और थोल़ै धैल़ै रहै तिंयां तिधी।
2	13	यहूदी लोगे फसहे जाचा ती नेल़ और ईशू नाठअ येरुशलेम नगरी लै।
2	14	तेऊ भाल़अ मांदरै बल्द, भेडा-बाकरी, कबूतरा बेच़णैं आल़ै ढबै-धेल्लै बदल़ी लैण-दैण करनै आल़ै बपारी बेठै दै।
2	15	ईशू राशीओ छिऊंटअ बणांअ और भेडा-बाकरी, कबूतर, बल्द दरल़ाऊऐ मांदरा का बागा लै। तिन्नें ढबै-धेल्लै छिंगै और तिन्नें थल़्ही पाई ढोल़ी।
2	16	कबूतरा आल़ै लै बोलअ, “इना काढा इधा का पोर्ही, मेरै बाप्पू परमेशरे मांदरा निं बपारीओ घर बणांआ।”
2	17	तेखअ फिरी तेऊए च़ेल्लै आद कि पबित्र शास्त्रा दी आसा लिखअ द, “हुंह ज़ल़ा तेरै घरे तैणीं आपणैं दिलै आगी ज़िहअ, हे परमेशर तेरै एऊ मांदरे तैणीं दैणैं मुंह आपणैं प्राण बी।” ()	WRONG ALIGNMENT
2	18	एसा गल्ला भाल़ी यहूदी मुखियै ईशू लै बोलअ, “तूह इहअ करी करै हाम्हां का कुंण ज़िहै नछ़ैणां रहैऊंदअ आसा लागअ द?”
2	19	ईशू दैनअ ज़बाब, “एऊ मांदरा पाआ ढोल़ी, मुंह करनअ अह चिऊथै धैल़ै खल़अ।”
2	20	यहूदी मुखियै बोलअ, “एऊ मांदरा बणांणा लै आसा लागी दी छयाल़ी साला! ताह कै अह चिऐ धैल़ै लै करनअ खल़अ?”
2	21	ईशू बोलअ त आपणीं देही लै मांदर पर तिन्नैं निं अह गल्ल समझ़ी।
2	22	तैहीता ज़ेभै ईशू मरी करै चिऊथै धेल्लै ज़िऊंदअ हुअ, तेभै फिरी तेऊए च़ेल्लै बी आद कि अह गल्ल बोली ती तेऊ, और तेखअ किअ तिन्नैं पबित्र शास्त्र और ईशूए गल्ला दी विश्वास।
2	23	ज़धू ईशू फसहे थैरा लै येरुशलेम नगरी त, कई लोगै किअ तिन्नां नछ़ैण च़मत्कारा भाल़ी तेऊए नांओंआं दी विश्वास।
2	24	पर ईशू निं आप्पू तिन्नें भरोस्सै रही। किल्हैकि तेऊ का आसा त तिन्नें सभाबो थोघ।
2	25	तेऊ का निं एसा गल्ला खोज़णें ज़रुरत आथी ती किल्हैकि तेऊ का आसा त आप्पै थोघ कि मणछे मनैं किज़ै आसा?
3	1	एक निकूदिमुस नांओं मणछ त यहूदी मुखिय और सह त फरीसी।
3	2	सह आअ राची ईशू सेटा और तेऊ बोलअ, “हे गूरू, हाम्हां का आसा थोघ कि तूह आसा परमेशरै हाम्हां लै गूरू छ़ाडअ द। ज़ुंण नछ़ैण च़मत्कार तूह करा, ईंयां करा एसा गल्ला प्रगट कि ताह संघै आसा परमेशर।”
3	3	ईशू दैनअ तेऊ लै ज़बाब, “हुंह खोज़ा ताखा का सत्त, ज़ै कोई नऊंअ ज़ल्म नांईं लए, सह निं परमेशरो राज़ भाल़ी सकदअ।”
3	4	निकूदिमुसै बोलअ ईशू लै, “ज़ै कुंण मणछ प्रोढअ गअ हई, ता सह तेखअ नऊंअ ज़ल्म किहअ करै सका लई? तेऊ कै आपणीं आम्में पेटै भी लागणअ डेऊणअ?”
3	5	ईशू दैनअ तेऊ लै ज़बाब, “हुंह खोज़ा ताखा सत्त, ज़ुंण मणछ पाणीं और आत्मां करै ज़ल्म नां लए, सह निं परमेशरे राज़ा दी डेऊई सकदअ।
3	6	इहअ करै कि ज़ुंण देही का निखल़अ सह आसा देही, और ज़ुंण पबित्र आत्मां का ज़ल्मअ, सह आसा आत्मां।
3	7	रहैन निं हऐ कि मंऐं किज़ै बोलअ, कि ताह लागणअ ‘नऊंअ ज़ल्म लणअ ज़रूरी।’
3	8	बागरी ज़ेथ बाखा डेऊणअ च़ाहा तेथ बाखा डेओआ, ताखा शुणिआं तेते सिधी छ़ेल़। पर ताखा निं थोघ कि सह किधा का एछा और सह किधा लै डेओआ? एसा गल्ला निं समझ़ाऊई सकदै कि मणछ पबित्र आत्मां करै किहअ करै लआ ज़ल्म।”()
3	9	निकूदिमुसै ज़बाब दैनअ, “ईंयां गल्ला किहअ करै सका हई?”
3	10	इहअ शूणीं करै दैनअ ईशू तेऊ लै ज़बाब, “इस्राएली लोगो बडअ गूरू हई करै बी तूह इना गल्ला निं समझ़दअ?
3	11	हुंह खोज़ा ताखा सत्त, ज़ेतो हाम्हां का थोघ हआ और ज़ुंण गल्ला हाम्हैं आपणीं आछी हआ भाल़ी दी हाम्हैं बोला तिन्नां ई गल्ला, पर तम्हैं निं म्हारी गवाही तज़ी बी मंदै आथी।
3	12	ज़ेभै मंऐं तम्हां का एऊ संसारे गल्ला खोज़ी, तम्हैं निं तिन्नां गल्लो विश्वास करदै! ज़ै हुंह तम्हां का स्वर्गे गल्ला खोज़ूं, तै तम्हां किहअ करै करनअ विश्वास?
3	13	मुंह मणछे शोहरू का सुआई निं उझै स्वर्गा लै कोहै उखल़अ और नां मुखा सुआई होर कोहै स्वर्गा का पृथूई दी होथअ।()
3	14	“खास्सी साला पैहलै ज़िहअ परमेशरे गूर मुसा मिसर देशे गुलामीं का छ़ुटणैं बाद बणैं पितल़ा करै बणांईं दी दानअ उछ़टै दी च़की और ज़ुंणी तैहा दानुईं बाखा लै उझै भाल़अ तिंयां सोभ बच़ै। ठीक तिहअ ई च़कणअ हुंह मणछो शोहरू बी उछ़टै दी।()	WRONG ALIGNMENT
3	15	ताकि ज़ुंण बी उझै भाल़े और विश्वास करे तेऊ भेटणीं सदा रहणैं आल़ी ज़िन्दगी।
3	16	“किल्हैकि परमेशरै की सारै संसारा संघै एही झ़ूरी कि तेऊ दैनअ आपणअ एकलौतअ शोहरू बल़ीदान हणां लै ताकि ज़ुंण बी तेऊ दी विश्वास करे सह निं लोल़ी मूंअ, पर तेऊ लोल़ी सदा रहणैं आल़ी ज़िन्दगी भेटी।
3	17	परमेशरै निं आपणअ शोहरू संसारे मणछा लै सज़ा दैंदअ छ़ाडी, पर सह छ़ाडअ एते तैणीं कि संसारे सोभी मणछा तेऊ करै उद्धार भेटे।
3	18	ज़ुंण तेऊ दी विश्वास करा तेऊ निं सज़ा भेटणीं। पर ज़ुंण तेऊ दी विश्वास नांईं करा, तेऊ लै गअ इहअ करै दोश लागी कि तेऊ निं परमेशरे एकलौतै शोहरू दी विश्वास किअ।()
3	19	“सज़ा दैणैंओ कारण आसा इहअ कि प्रैशअ आअ संसारा दी और मणछै की प्रैशै छ़ाडी न्हैरै संघै खास्सी झ़ूरी, और तिन्नें तै काम ई बूरै।
3	20	किल्हैकि ज़ुंण बूरअ करा सह निं प्रैशै नेल़ एछदअ। सह डाहा प्रैशै संघै ज़ीद। इहअ निं हआ कि तेऊए कामों दोश लागे तेऊ दी।
3	21	पर ज़ुंण सत्ता दी रहा, सह एछा प्रैशै नेल़, ताकि तेऊए काम प्रगट हई सके कि तिंयां आसा परमेशरे मरज़ी दी किऐ दै।”
3	22	तेखअ आऐ ईशू और तेऊए च़ेल्लै यहूदा लाक्कै; और सह लागअ तिन्नां संघै डुबकी दैंदअ।
3	23	युहन्ना डुबकी दैणैं आल़अ बी दैआ त सामरी लाक्कै दी शालेम नगरी नेल़ एनोन नांओंए गराऊंए ज़ैगा जरदण नदी दी डुबकी। किल्हैकि तिधी त खास्सअ पाणीं और लोग लआ तै तिधी एछी करै डुबकी।	WRONG ALIGNMENT
3	24	तेभै तैणीं निं युहन्ना कैद खानै दी पाई त।
3	25	तिधी पल़ी युहन्ने च़ेल्लै परमेशरा सेटा डेऊणा लै शुचै हणैं पिछ़ू यहूदी लोगा संघै हठ।
3	26	तिन्नैं पुछ़अ युहन्ना सेटा एछी करै, “हे गूरू, ज़ुंण मणछ जरदण नदी पार ताह संघै त, ज़हा लै तंऐं इहअ बोलअ त कि अह आसा मसीहा। सह बी दैआ ऐबै डुबकी और सोभ एछा एऊ सेटा लै।”
3	27	युहन्ना दैनअ तिन्नां लै ज़बाब, “ज़ेभै तैणीं मणछा लै स्वर्गा का नांईं दैए, ‘तेभै तैणीं निं तेऊ किछ़ै भेटी सकदअ।’
3	28	तम्हैं ता आप्पै आसा मेरै गवाह कि हुंह निं मसीहा आथी। पर हुंह आसा तेऊ आजू छ़ाडअ द। ()
3	29	“ज़सरी लाल़ी आसा, सह आसा लाल़अ, पर ज़ुंण तेऊ लाल़ेओ साथी तेऊ संघै खल़अ आसा, सह शूणां तेऊए और तेऊए गल्ला शूणीं हआ खुश। ऐबै हुई मेरी बी अह खुशी पूरी।
3	30	अह आसा ज़रूरी कि तेऊए लोल़ी बढोतरी हुई और हुंह लोल़ी घटअ।
3	31	“ज़ुंण उझै का एछा सह आसा सोभी का महान, हाम्हैं आसा संसारे हाम्हैं करा संसारे गल्ला, पर सह आसा स्वर्गा का आअ द और सह आसा सोभी का महान। ()
3	32	सह खोज़ा तिन्नां ई गल्ला ज़ुंण तेऊ भाल़अ और शूणअ, पर सोभ लोग निं तेऊए गल्ला मंदै।
3	33	पर ज़ुंणी तेऊए गवाही मनी, सह लाआ एसा गल्ला दी मोहर कि परमेशर आसा शुचअ।
3	34	“किल्हैकि ज़ुंण परमेशरै आसा छ़ाडअ द, सह खोज़ा परमेशरे गल्ला। किल्हैकि सह दैआ तेऊ लै पबित्र आत्मां भरपूर।
3	35	बाप्पू करा आपणैं शोहरू संघै झ़ूरी और तेऊ दैनअ सोभी गल्लो हक तेऊ लै।
3	36	ज़ुंण परमेशरे शोहरू दी विश्वास करे, तेऊ भेटणीं सदा रहणैं आल़ी ज़िन्दगी; पर ज़ुंण शोहरू नांईं मंदअ, सह निं तेसा ज़िन्दगी भाल़ी सकदअ, तेऊ लै भेटणीं परमेशरा का सज़ा।”
4	1	ज़ांऊं ईशू का थोघ लागअ कि फरीसी लोगै शूणीं ईंयां गल्ला कि ईशू दैआ डुबकी और तेऊए हुऐ युहन्ना का बी खास्सै च़ेल्लै।
4	2	(ईशूए च़ेल्लै दैआ तै डुबकी, आप्पू निं सह डुबकी दैंदअ त)।
4	3	तेखअ नाठअ ईशू यहूदा का गलील लाक्कै लै।
4	4	गलील लाक्कै लै डेऊणअ त तेऊ सामरी लाक्कै बाती।
4	5	इहअ करै पुजअ सह सुखार नांओंऐं सामरी लाक्कै एकी गराऊंऐं। अह गराअं आसा तेसा ज़ैगा ज़ुंण याकूबै आपणैं शोहरू युसुफा लै दैनी ती।
4	6	याकूबो कुंअ बी आसा त तिधी; ईशू पुजअ लाम्मै सफरा का थकी करै संघा बेठअ तेऊ कुंऐं सेटा तिधी। ईंयां गल्ला हुई धैल़ी दपहरै।
4	7	तेतरी आई एक सामरी बेटल़ी तेऊ कुंऐं दी पाणीं भरदी। ईशू बोलअ तेसा लै, “मुखा बी पणैंऊ पाणीं।”
4	8	ईशूए च़ेल्लै तै तेसा नगरी नाठै दै खाणां लै रोटी लंदै।
4	9	सामरी बेटल़ी ईशू लै बोलअ, “तूह आसा यहूदी और हुंह आसा सामरी बेटल़ी। तूह मुखा किल्है मांगा पाणीं?” ()
4	10	ईशू दैनअ तेसा लै ज़बाब, “ज़ै ताखा परमेशरे बरदानो थोघ हंदअ, और इहअ थोघ हंदअ कि तूह कसा संघै आसा लागी दी गल्ला करदी, तै मांगदी तूह मुखा और मुंह दैणअ त ताल्है सदा रहणैं आल़ी ज़िन्दगी दैणैं आल़अ पाणीं।”
4	11	तेसा बेटल़ी बोलअ, “हे मालक ताखा पाणीं भरना लै ता किछ़ै निं आथी, और कुंअ आसा डुघअ; तै ताखा ज़िन्दगी दैणैं आल़अ पाणीं किधा का आअ?”
4	12	तूह कै म्हारै पित्तर याकूबा का बडअ आसा, ज़ुंणी हाम्हां लै अह कुंअ दैनअ, संघा एऊ ई कुंऐं का आप्पू बी झुटअ, आपणैं शोहरू का बी पणैंऊंअ और आपणैं डागै-धणा का बी पणैंऊंअ।
4	13	ईशू दैनअ तेसा लै ज़बाब, “ज़ुंण एऊ पाणीं झुटे, तेऊ एछणी भी चिशै।
4	14	पर ज़ुंण तेऊ पाणीं झुटे ज़ुंण मुंह दैणअ, तेऊ निं कधि चिशै एछणी। होर ता होर, ज़ुंण पाणीं मुंह तेऊ लै दैणअ, तेते निखल़णीं तेऊ दी ज़िन्दगी दैणैं आल़ी सोबल़ और तेता दैणीं तेऊ लै सदा लै ज़िन्दगी।”
4	15	तेसा बेटल़ी ईशू लै बोलअ, “हे प्रभू तेऊ पाणीं दै मुल्है बी, मुंह निं लोल़ी कधि चिशै आई, नांईं लोल़ी मुंह पाणीं भरना लै एतरअ दूर पल़अ एछणअ।”
4	16	ईशू बोलअ तेसा लै, “डेऊ आपणैं लाल़ै आण शादी।”
4	17	तेखअ तेसा बेटल़ी बोलअ, “मेरअ निं लाल़अ आथी।” इहअ शूणीं बोलअ ईशू तेसा लै, “तंऐं खोज़ी शुची गल्ल कि तेरअ निं लाल़अ आथी।
4	18	किल्हैकि तंऐं हेरै पांज़ घर बस्सी, ज़हा संघै तूह आझ़काला रहा, सह बी निं तेरअ लाल़अ आथी। अह खोज़ी तंऐं शुची गल्ल।”
4	19	बेटल़ी बोलअ, “हे प्रभू मुखा ज़ाण्हिंआं इहअ कि तूह आसा परमेशरो गूर।
4	20	म्हारै सामरी पित्तर करा तै एसा धारा दी परमेशरे भगती; और तम्हैं यहूदी बोला इहअ कि परमेशरे भज़न करने ज़ैगा आसा येरुशलेम नगरी?” ()
4	21	ईशू बोलअ तेसा लै, “हे ज़नानी, मेरी गल्लो विश्वास कर कि इहअ बगत एछणअ, नां ता तम्हां एसा धारा दी परमेशरे भगती करनी, नां येरुशलेम नगरी।
4	22	तम्हैं सामरी ज़सरी भगती करा, तेऊओ निं तम्हां का खास्सअ थोघ आथी और हाम्हां यहूदी का आसा तेऊए सोभी गल्लो थोघ, उद्धार एछणअ यहूदी लोगा बाती।()
4	23	“आजू एछणअ इहअ बगत, इधी तैणीं कि सह बगत आझ़काला बी, शुचै भगता करनअ परमेशरो भज़न आत्मां और सत्ता दी रही करै, परमेशर लोल़ा आप्पू लै इहै ई भगती करनै आल़ै।
4	24	परमेशर आसा आत्मां, और ज़रूरी आसा कि तेऊए भगती करनै आल़ै लोल़ी आत्मां और सत्ता दी रही करै भज़न किअ।”
4	25	तेसा बेटल़ी ईशू लै बोलअ, “हुंह ज़ाणा कि मसीहा ज़ुंण महान मणछ आसा, सह आसा एछणैं आल़अ, ज़ेभै सह एछणअ, तेभै खोज़णीं तेऊ हाम्हां का सोभै गल्ला।”
4	26	ईशू बोलअ तेसा लै, “हुंह ज़ुंण ताह संघै गल्ला करदअ आसा लागअ द, हुंह आसा सह ई।”
4	27	तेतरी गऐ ईशूए च़ेल्लै बी पुजी, तिंयां हुऐ रहैन कि सह त तेसा बेटल़ी संघै गल्ला करदअ लागअ द, पर तिन्नैं निं इहअ पुछ़अ कि तूह किज़ै च़ाहा और एसा संघै किज़ै गल्ला करा।
4	28	सह बेटल़ी नाठी आपणैं पाणींए घल़ै तिधी छ़ाडी करै सोभी लोगा का खोज़दी नगरी लै,
4	29	एछा, एकी मणछा भाल़ा, ज़ुंणी मेरै बारै कई गल्ला खोज़ी ज़ुंण मेरी ज़िन्दगी दी हुई बिती दी आसा, हेरा, अह मसीहा किनी आसा?
4	30	इहअ शूणीं आऐ नगरी का बडै भारी लोग ईशू सेटा लै।
4	31	तेतरी ईशूए च़ेल्लै बोलअ, “हे गूरू, रोटी लअ खाई।”
4	32	पर ईशू बोलअ तिन्नां लै, “मुखा आसा खाणां लै एही रोटी ज़ेतो तम्हां का थोघ निं आथी।”
4	33	च़ेल्लै लागै आप्पू मांझ़ै गल्ला करदै, “एऊ लै रोटी कै कुंणी आणी हेरी?”
4	34	ईशू बोलअ तिन्नां लै, “मेरी रोटी आसा ईंयां कि हुंह तेऊए साबै सोभै गल्ला करूं ज़ुंणी हुंह छ़ाडअ द आसा, और तेऊओ काम पूरअ करूं।
4	35	तम्हां का कै थोघ निं आथी कि फसला लऊंणा लै आसा अज़ी च़ार भिन्नैं बाकी? पर हुंह बोला खल़ै उझ़िआ और फेर दैआ भाल़णीं। फसल गई पाक्की और लऊंणा लै हई।
4	36	लऊंणै आल़ै भेटा मज़दूरी, और सदा रहणैं आल़ी ज़िन्दगी लै डाहा फल़ कठा करी; ताकि बऊंणैं और काटणै आल़ै दुही लै नंद होए।
4	37	एता लै आसा अह कहाबत कि बऊंणैं आल़अ आसा होर और काटणै आल़अ आसा होर।()
4	38	“मंऐं छ़ाडै तम्हैं तेऊ खेचा लऊंदै ज़ेथ थारी कोई मैन्थ निं आथी लागी दी, सह आसा होरी की दी और तम्हैं आसा हुऐ दै तेसा मैन्था का फसले साझ़ू।”
4	39	कई सामरी लोगै किअ तेसा बेटल़ी खोज़ी दी गल्ला करै ईशू दी विश्वास, तेसा बोलअ इहअ, “एऊ मणछै खोज़ी तिंयां कई गल्ला ज़ुंण मेरी ज़िन्दगी दी हुई बिती दी आसा।”
4	40	तिन्नैं सामरी की ईशू सेटा एछी करै अरज़ कि हाम्हां सेटा दै रहणैं; ईशू रहअ तेखअ दूई धैल़ै तैणीं तिधी।
4	41	ईशूए बैणा शूणीं किअ होरी बी कई लोगै विश्वास।
4	42	तिन्नैं बोलअ तेसा बेटल़ी लै, “हाम्हैं निं सिधअ तेरै बोल़णैं करै विश्वास किअ, पर हाम्हैं हेरअ आप्पै शूणीं और आप्पै भाल़ी कि अहैई आसा सच्च़ी एऊ संसारै उद्धार दैणैं आल़अ।”
4	43	दूई धैल़ै बाद नाठअ सह तिधा का गलील लाक्कै लै।
4	44	किल्हैकि ईशू आसा त आप्पै बोलअ द कि परमेशरे गूरो निं आपणैं घरै अदर हंदअ।
4	45	ज़ांऊं ईशू गलील पुजअ, ता गलीली लोग आऐ बडी खुशी-खुशी मिलदै; किल्हैकि ज़ेतरै काम तेऊ येरुशलेम नगरीए जाचा दी किऐ तै, तिंयां काम भाल़ै तै तिन्नैं बी, किल्हैकि तिंयां बी तै येरुशलेम जाचा लै आऐ दै।
4	46	ईशू आअ भी तेखअ गलील लाक्के काना गराऊंआं लै बापस फिरी ज़िधी तेऊ पाणींओ अंगूरो रस बणांअ त। तिधी आअ एक राज़ैओ अफसर, तेऊओ शोहरू त कफरनहूम नगरी बमार हुअ द।
4	47	सह बी इना गल्ला शूणीं कि ईशू आसा आअ द यहूदा का गलील लाक्कै लै, तेऊ शधाणूं आअ कि हे प्रभू मुंह संघै एछी करै बच़ाऊ मेरै शोहरू एसा बमारी का; किल्हैकि तेऊओ शोहरू त मरने तैरी दी।
4	48	ईशू बोलअ तेऊ लै, “ज़ेभै तैणीं तम्हैं नछ़ैण और बडै-बडै च़मत्कार नांईं भाल़े, तेभै तैणीं निं तम्हां कधि मेरअ विश्वास करनअ।”()
4	49	राज़ैए अफसरै बोलअ, “हे प्रभू, मेरै शोहरू मरनै का पैहलै च़ाल्ल तूह मुंह संघै।”
4	50	ईशू बोलअ, “डेऊ, तेरअ शोहरू आसा ज़िऊंदअ।” सह नाठअ ईशूए गल्ला दी विश्वास करी करै घरा लै।
4	51	सह पुजअ त आधी बाता उंधै बापस फिरी कि तेऊए टैहलू पुजै तेऊ सेटा और तिन्नैं पजैल़अ तेऊ सेटा समाद, “तेरअ शोहरू आसा ज़िऊंदअ।”
4	52	तेऊ पुछ़अ तिन्नां का, “कसा घल़ी हुअ सह राम्बल़अ?” तिन्नैं बोलअ, “हिझ़ दपहरा बाद बेठअ तेऊओ ज़ौर।”
4	53	तेखअ हेरअ तेऊ समझ़ी कि अह हुअ तैहा ई घल़ी, ज़हा घल़ी ईशू बोलअ तेऊ लै, “तेरअ शोहरू आसा ज़िऊंदअ।” तेऊए सारै घरानै किअ ईशू दी विश्वास।
4	54	अह त ईशूओ दुजअ च़मत्कार ज़ुंण तेऊ यहूदा का एछी करै गलील पुजी किअ त।
5	1	इना गल्ला बाद हुअ यहूदी लोगो एक थैर और ईशू नाठअ येरुशलेम नगरी लै।
5	2	येरुशलेम नगरी आसा भेड़ प्रऊल़ी सेटा एक सअर, तेता लै बोला इब्रानी बोली दी “बैतसैदा”। तेते आसा ती पांज़ कोफरी बणीं दी।
5	3	तेथ सरा फेर रहा तै कई कांणै, लाट्टै, शुक्कै दै आंगा आल़ै पाणीं खदमांऊदै न्हैल़ै लाम्मै पल़ी।
5	4	ज़ेभै साईत हआ ती तेभै होथा त तिधी परमेशरो स्वर्ग दूत सरा भितरी पाणीं खदमाऊंदअ। ज़ांऊं पाणीं खदमाईंआं, तेभै ज़ुंण सोभी का पैहलै पाणीं दी पेठे, सह हआ त बमारी का ठीक। च़ाऐ सह ज़ेही बी बमारी होए।
5	5	तिधी त एक मणछ ठत्ती साला ओर्ही त तिधी बमार पल़अ द।
5	6	ईशू भाल़अ सह तिधी और तेऊ का गअ थोघ लागी कि अह आसा खास्सी साला ओर्ही इधी पल़अ द। ईशू पुछ़अ तेऊ का, “कै तूह ठीक हणअ च़ाहा?”
5	7	तेखअ बोलअ तेऊ बमार मणछै ईशू लै इहअ, “हे प्रभू, मुखा निं इहअ कोहै मणछ आथी ज़ुंण मुंह च़की करै पाणीं दी पाए, ज़ेभै पाणीं खदमाईंआं, तेता का पैहलै जा कुंण होर सरै पेशी ज़ेभै तैणीं घिसरदी-घिसरदी हुंह पुजा, और हुंह हआ भाल़अ?”
5	8	तेखअ बोलअ ईशू तेऊ दरंगे मरीज़ा लै, “हुंह बोला ताल्है, उझ़ू आपणैं एऊ बछ़ाऊणैं च़क संघा डेऊ आपणैं घरा लै।”
5	9	सह मरीज़ उझ़ुअ तेभी सोभी सम्हनै खल़अ, संघा लागअ सह आपणैं बछ़ाऊणैं च़फल़ी करै हांढदअ फिरदअ। सह ती बशैघे धैल़ी।
5	10	ज़ुंण सह मणछ बमारी का ठीक हुअ त, यहूदी मुखियै बोलअ तेऊ लै, “आझ़ आसा बशैघे धैल़ी और बधाने साबै निं तेरै ईंयां बछ़ाऊणैं च़कणैं ठीक आथी।” ()
5	11	तेऊ दैनअ तिन्नां लै ज़बाब, “ज़ुंणी हुंह ठीक किअ, तेऊ बोलअ मुल्है इहअ कि आपणैं बछ़ाऊणैं च़क और हांढदअ लाग।”
5	12	तिन्नैं पुछ़अ तेऊ का, “सह कुंण आसा ज़ुंणी ताल्है इहअ बोलअ, बछ़ाऊणैं च़की लाग हांढदअ?”
5	13	पर ज़ुंण सह बमारी का ठीक हुअ त, तेऊ का निं थोघै त कि सह कुंण आसा, तिधी तै खास्सै लोग और ईशू गअ त तिधा का डेऊई।
5	14	तेखअ भेटअ ईशू सह मांदरै, संघा बोलअ ईशू तेऊ लै इहअ, “भाल़ तूह आसा गअ द ऐबै बमारी का ठीक हई, हेरे, ऐबै निं भी पाप करी, इहअ निं हआ कि ताह प्रैंदै पल़ा होर बी बडी बमारी।”
5	15	तेखअ खोज़अ तेऊ मणछै तिधा का डेऊई करै तेऊ सोभी यहूदी मुखियै का, “ज़ुंणी हुंह बमारी का ठीक किअ, सह आसा ईशू।”
5	16	एता पिछ़ू लागै यहूदी ईशू तंग करदै, किल्हैकि सह करा त इना इहै कामां बशैघे धैल़ी।
5	17	एसा गल्ला लै बोलअ ईशू तिन्नां लै, “मेरअ बाप्पू करा अज़ी बी काम और हुंबी करा।”
5	18	तैही लागै यहूदी ईशू मारनें भरपूर कोशिशा करदै कि सह एकी बाखा ता बशैघे धैल़ीओ बधान चोल़ा, संघा बोला दुजी बाखा इहअ कि परमेशर आसा एऊओ बाप्पू, और आपणैं आप समझ़ा परमेशरा बराबर।
5	19	एसा गल्ला शूणीं बोलअ ईशू तिन्नां लै, “हुंह खोज़ा तम्हां का सत्त कि शोहरू निं आपणैं आप किछ़ै करी सकदअ। पर सह भाल़ा आपणैं बाप्पू करदै, ज़ुंण-ज़ुंण काम तेऊओ बाप्पू करा, शोहरू बी करा तिन्नां तेसा ई रिती।
5	20	“किल्हैकि बाप्पू डाहा आपणैं शोहरू संघै झ़ूरी और ज़ुंण काम सह आप्पू करा, तिन्नां रहैऊआ सह शोहरू का बी। तेऊ रहैऊंणै बमारी का ठीक करनै का बी बडै काम ताकि तम्हां रहैनी होए।
5	21	“ज़िहअ बाप्पू मूंऐं दै मणछा ज़िऊंदै करा, तिहअ ई ज़हा बी शोहरू च़ाहा तिन्नां करा सह ज़िऊंदै।
5	22	“बाप्पू निं कोहिओ न्याय करदअ, तेऊ सभाल़ी अह सज़ा दैणें ज़िम्मैंबारी मुखा।
5	23	एते तैणीं कि ज़िहअ सोभ लोग बाप्पूओ अदर करा, तिहअ ई शोहरूओ बी करे। ज़ुंण शोहरूओ अदर नांईं करदअ, सह निं तेऊ बाप्पूओ बी अदर करदअ ज़ुंणी सह छ़ाडअ द आसा।
5	24	“हुंह खोज़ा तम्हां का सत्त कि ज़ुंण मेरअ बैण शूणीं करै मुंह छ़ाडणैं आल़ै दी विश्वास करा, सदा रहणैं आल़ी ज़िन्दगी आसा तेऊए और तेऊ लै निं सज़ा हणीं। पर सह मुक्कअ मौता पार करी करै सदा रहणैं आल़ी ज़िन्दगी लै डेऊई।
5	25	“हुंह खोज़ा तम्हां का सत्त कि इहअ बगत आसा एभै और इहअ ई हणअ कि मूंऐं दै शुणनअ परमेशरो बैण, और शूणीं करै हणैं तिंयां ज़िऊंदै।
5	26	“ज़ेऊ साबै बाप्पू आप्पू दी ज़िन्दगी डाहा, तेऊ ई साबै आसा तेऊ आपणैं शोहरू लै बी आप्पू दी ज़िन्दगी डाहणेंओ हक दैनअ द।
5	27	इधी तैणीं कि मुंह मणछे शोहरू लै आसा सोभी लोगा प्रैंदै न्याय करनैओ बी हक दैनअ द।
5	28	“एसा गल्ला शूणीं तम्हैं रहैन निं हआ, अज़ी एछणअ इहअ बगत बी, ज़ेतरै घोरी दाबै दै आसा, तेऊओ बैण शूणीं करै निखल़णैं बागा लै।
5	29	ज़ुंणी भलाई की दी होए, तिंयां ज़िन्दगी ज़िऊंणें तैणीं ज़िऊंदै, और ज़ुंणी बूराई होए की दी, तिंयां हणैं नरके सज़ा पाणें तैणीं ज़िऊंदै।”()
5	30	“हुंह निं आपणीं बाखा किछ़ै करदअ, हुंह आसा मेरै बाप्पू छ़ाडअ द, और तेऊ खोज़अ मुखा कि किहअ न्याय करनअ। मेरअ न्याय आसा शुचअ इहअ करै कि हुंह निं आपणीं मरज़ी करदअ पर हुंह च़ाहा तेऊए मरज़ी पूरी करनअ ज़ुंणी हुंह स्वर्गा का आसा छ़ाडअ द।	WRONG ALIGNMENT
5	31	“ज़ै हुंह आपणैं बारै आप्पै खोज़ूं, ता मेरी गवाही निं शुची हणीं।
5	32	पर एक होर आसा ज़ुंण मेरै बारै खोज़ा, मुखा आसा थोघ कि ज़ुंण सह बोला, सह गवाही आसा शुची।
5	33	तम्हैं बझ़ैल़अ पुछ़-ज़ाच़ करनै आल़ै युहन्ना डुबकी दैणैं आल़ै सेटा और तेऊ दैनी मेरै बारै शुची गवाही।
5	34	“पर हुंह निं आपणैं बारै कसा मणछे गवाही च़ाहंदअ; तैबी खोज़ी मंऐं ईंयां गल्ला एते तैणीं कि तम्हां लोल़ी उद्धार भेटअ।
5	35	“सह ज़ुंण ज़ल़दअ और च़मकदअ प्रैशअ आसा त; तम्हां लागअ तेऊए प्रैशै दी मगन रहणअ बधिया।
5	36	पर मुखा आसा एही गवाही ज़ुंण युहन्ने गवाही का बी बडी आसा। “ज़ुंण काम बाप्पू परमेशरै पूरअ करना लै मुखा आसा सभाल़अ द, मतलब ज़ुंण काम हुंह करा। तिंयां आसा मेरै गवाह कि बाप्पू परमेशरै आसा हुंह छ़ाडअ द।
5	37	“मेरै बाप्पू परमेशरै ज़ुंणी हुंह आसा छ़ाडअ द, तेऊ ई दैनी मेरी गवाही। तम्हैं नां ता तेऊओ बैण शूणअ और नां तेऊओ रूप आपणीं आछी आथी भाल़अ द।
5	38	नां तम्हैं तेऊए बैणा आपणैं मनैं च़की डाहंदै। किल्हैकि ज़ुंण तेऊ आसा छ़ाडअ द; तम्हैं निं तेऊओ विश्वास करदै।
5	39	“तम्हैं लोल़ा पबित्र शास्त्रा दी, इहअ समझ़ी कि सदा रहणैं आल़ी ज़िन्दगी भेटणीं तम्हां, और अह आसा सह ई ज़ुंण मेरी गवाही दैआ।
5	40	“पर तैबी निं तम्हैं सदा रहणैं आल़ी ज़िन्दगी पाणा लै मुंह सेटा एछणअ च़ाहंदै।
5	41	हुंह निं मणछा का अदर च़ाहंदअ।
5	42	पर मुखा आसा थारअ थोघ कि तम्हां दी निं परमेशरे झ़ूरी आथी।
5	43	“हुंह आसा आपणैं बाप्पू परमेशरे नांओंऐं आअ द, पर तम्हैं निं मुंह मंदै आथी। ज़ै कुंण आपणैं ई नांओंआं करै एछा, सह हेरनअ तम्हां मनी।
5	44	“तम्हैं च़ाहा एकी दुजै का अदर। पर ज़ुंण अदर पबित्र परमेशरा का एछा, तेऊ निं च़ाहंदै, नां कोई गल्लो विश्वास करदै!
5	45	इहअ निं समझ़ा कि मुंह लाणअ आपणैं बाप्पू सेटा तम्हां लै कोई दोश। तम्हां लै दोशा लाणैं आल़अ आसा सह ई मुसा गूरो बधान ज़ेथ थारी आशा आसा।
5	46	“किल्हैकि, ज़ै तम्हैं मुसा गूरो शुणदै, तै करनअ त तम्हां मेरअ बी विश्वास, इहअ करै कि तेऊ आसा मेरै बारै लिखअ द।()
5	47	पर ज़ै तम्हैं तेऊए बधाना दी लिखी गल्ला दी विश्वास नांईं करदै, तै मेरी गल्ला दी किहअ करै लाअ तम्हैं विश्वास करी!”
6	1	इना गल्ला हणैं का बाद नाठअ ईशू किश्ती दी बेशी गलील लाक्कै तिबरियस समुंदरा पार।
6	2	ता बडै भारी खास्सै लोग लागै तेऊ पिछ़ू हांढदै। किल्हैकि ज़ुंण नछ़ैण च़मत्कार सह बमारी आल़ै लै रहैऊआ त, तिंयां डेओआ तै तेता भाल़ै।
6	3	तेखअ नाठअ ईशू धारठी प्रैंदा लै संघा बेठअ आपणैं च़ेल्लै संघै तिधी।
6	4	ता यहूदी लोगो फसहेओ थैर त नेल़।
6	5	ईशू भाल़अ कि तेऊ सेटा लै आऐ बडै भारी खास्सै लोग, तेखअ बोलअ ईशू आपणैं च़ेल्लै फिलिप्पुसा लै, “हाम्हां एतरै लोगा लै रोटी किधा का आणनीं लई?”
6	6	अह गल्ल बोली ती ईशू तिन्नां परखणां लै, पर ईशू ज़ाणा त आप्पै कि तेऊ कै लागा करनअ।
6	7	फिलिप्पुसै दैनअ ज़बाब, “दूई शौआ च़ंदीए सिक्कै दैई करै बी ज़ै रोटी लई आणे, तिंयां बी निं इना लोगा लै थोल़ी-थोल़ी बांडी करै बी पूरी हणीं।”
6	8	च़ेल्लै मांझ़ा का बोलअ शमौन पतरसे भाई आन्दरू,
6	9	“इधी आसा एकी लान्हैं का ज़ौए पांज़ रोटी और दूई माह्छ़ली; पर एतरै लोगा लै तिंयां कै च़ाल्ली हई?”
6	10	ईशू बोलअ तिन्नां लै, “सोभी लोगा बशैल़ा घेहल़ी दी।” तेसा ज़ैगा त बेशणा लै बधिया घाहा, तिधी बेठै पांज़ हज़ार मर्ध ई मर्ध और बेटल़ी माठै तै लाऊआ।
6	11	ईशू ढाकी रोटी आपणैं हाथै संघा बांडी परमेशरो शूकर करी करै लोगा लै घेहल़ी और माह्छ़ली बी बांडी ज़ेतरी तिंयां च़ाहा तै।
6	12	ज़ांऊं लोग खाई करै रज़ै, ता ईशू बोलअ आपणैं च़ेल्लै लै, “पिछ़ू बच़ी दी रोटी करा कठा, ढेका निं शोटी।”
6	13	च़ेल्लै की सारी रोटी कठा ता तिन्नां पांज़ ज़ौए रोटी का भर्हुऐ बारा च़ठै तिन्नां रोटीए ज़ुंण पिछ़ू बच़ी।
6	14	ईशू किऐ दै एऊ च़मत्कारा भाल़ी बोलअ लोगै, “परमेशरो ज़ुंण गूर संसारा दी एछणैं आल़अ त, सह आसा पाक्कै दी अहैई।” ()
6	15	ज़ांऊं ईशू का इहअ थोघ लागअ कि च़ाहा लोग च़ाहा तेऊ ज़ोरा-ज़ोरी राज़अ बणांणअ, ता सह नाठअ एक्कै ज़ण्हअ धारा लै।
6	16	ज़ांऊं सान्ह पल़ी ता तेऊए च़ेल्लै नाठै समुंदरे बाढै।
6	17	ज़ांऊं तिंयां किश्ती प्रैंदै बेशी समुंदरा पार कफरनहूम नगरी लै च़ाल्लै तै डेऊई, ता तिधी गअ त पठी न्हैरअ हई और ईशू निं अज़ी तिन्नां सेटा पुजअ आथी।
6	18	तेखअ हुअ इहअ कि समुंदरै आअ ढिश बागर और समुंदरा का लागी बडी-बडी छ़ाली निखल़दी।
6	19	तिंयां पुजै किश्ती च़लाऊंदी कोई च़ार पांज़ मील समुंदरा मांझ़ै। तिन्नां का शुझुअ ईशू समुंदरा मांझ़ै पाणीं प्रैंदै हांढदअ और किश्ती बाखा लै एछदअ और तिंयां डरै।
6	20	पर ईशू बोलअ तिन्नां लै, “हुंह आसा; डरा निं आथी।”
6	21	तेखअ हुऐ तिंयां तेऊ किश्ती दी बशैल़णा लै तैर और तेखअ पुजी तेभी किश्ती तेसा ज़ैगा ज़िधा लै तिंयां च़ाल्लै तै।
6	22	दुजै धैल़ै तिंयां लोग ज़ुंण समुंदरा पार तै, तिन्नें एकी किश्ती छ़ाडी निं तिधी होर कोई किश्ती ती और तेसा किश्ती दी नाठै ईशूए च़ेल्लै और ईशू निं तेथ नाठअ।	WRONG ALIGNMENT
6	23	(तैबी आई होछ़ी-होछ़ी किश्ती तिबरियस नगरी का तिधा लै, ज़िधी तिन्नैं परमेशरो शूकर करी करै रोटी खाई ती।)
6	24	तेखअ भाल़अ तिन्नैं हज़ारो लोगै कि नां ता इधी ईशू आथी और नां ता तेऊए च़ेल्लै। ता तिंयां बी पुजै होछ़ी-होछ़ी किश्ती दी बेशी करै ईशू लोल़ै कफरनहूम नगरी।
6	25	तेखअ समुंदरा पार पुजी करै पुछ़अ तिन्नैं ईशू का कि हे गूरू, “तूह इधा लै केभै आअ?”
6	26	ईशू दैनअ तिन्नां लै ज़बाब, “हुंह खोज़ा तम्हां का सत्त कि तम्हैं निं मुंह लोल़ै नछ़ैण च़मत्कारा हेरनै तैणीं आथी लागै दै! पर तम्हैं आऐ मुंह पिछ़ू एते तैणीं कि मंऐं खैऊई तम्हां का रोटी।
6	27	“खतम हणैं आल़ी रोटी लै निं मैन्थ करा। पर तेसा रोटी लै करा मैन्थ ज़ुंण सदा रहणैं आल़ी ज़िन्दगी तैणीं रहा। ज़ुंण तम्हां लै मुंह मणछे शोहरू दैणीं। किल्हैकि बाप्पू परमेशरै आसा मुंह दी ई मोहर लाई दी।”
6	28	तिन्नैं पुछ़अ ईशू का, “परमेशरे कामां करना लै हाम्हां कै लागणअ करनअ?”
6	29	ईशू बोलअ तिन्नां लै, “तम्हां लै आसा परमेशरो एक्कै काम कि ज़ुंण तेऊ छ़ाडअ द आसा, तेऊ दी करा विश्वास।”
6	30	तेखअ बोलअ तिन्नैं ईशू लै, “तूह कुंण ज़िहअ नछ़ैण रहैऊआ कि हाम्हैं तेता भाल़ी तेरअ विश्वास करी सके, और कुंण ज़िहअ काम रहैऊआ?
6	31	म्हारै पित्तरै खाअ बणैं खाण। पबित्र शास्त्रा दी आसा लिखअ द कि परमेशरै दैनी तिन्नां लै स्वर्गा का रोटी।”
6	32	ईशू बोलअ तिन्नां लै, “हुंह खोज़ा तम्हां का सत्त कि मुसा निं तम्हां लै स्वर्गा का रोटी दैनी। पर मेरअ बाप्पू परमेशर दैआ ऐबै तम्हां लै शुची रोटी ज़ुंण स्वर्गा का आसा।
6	33	“किल्हैकि परमेशरे रोटी आसा सह ई ज़ुंण स्वर्गा होथी करै संसारे लोगा लै ज़िन्दगी दान दैआ।”
6	34	तेखअ बोलअ तिन्नैं ईशू लै, “हे प्रभू, ऐहा रोटी कर हाम्हां लै धैल़ दैई।”
6	35	ईशू बोलअ तिन्नां लै, “हुंह आसा ज़िन्दगी दैणैं आल़ी रोटी, ज़ुंण मुंह सेटा एछे; सह निं कधि भुखअ रहणअ, और ज़ुंण मुंह दी भरोस्सअ करे, सह निं कधि नचिशअ रहणअ।
6	36	“पर हुंह बोला तम्हां लै कि तम्हैं हेरअ हुंह भाल़ी बी, पर तज़ी बी निं तम्हैं विश्वास करदै।
6	37	ज़हा मेरअ बाप्पू परमेशर मुल्है दैए, सह एछणअ मुंह सेटा लै, तेऊ निं हुंह कधि बागै काढदअ।
6	38	“किल्हैकि हुंह निं आपणीं मरज़ी पूरी करदअ पर हुंह आसा तेऊए मरज़ी पूरी करदअ पृथूई दी आअ द ज़ुंणी हुंह स्वर्गा का आसा छ़ाडअ द।
6	39	“ज़ुंणी हुंह संसारा लै छ़ाडअ, तेऊए मरज़ी आसा एही कि ज़ुंण बी तेऊ मुल्है आसा दैनअ द तेता का निं मेरै लोल़ी कोहै शोठुअ। पर तेसा खिरीए धैल़ी तिन्नां भी हुंह ज़िऊंदअ करी सकूं।
6	40	“ज़ुंणी हुंह संसारा लै छ़ाडअ, तेऊए मरज़ी आसा एही कि ज़ुंण शोहरू भाल़े, और तेऊ दी भरोस्सअ करे, तेऊ लोल़ी भेटअ सदा रहणैं आल़ी ज़िन्दगी; और मुंह करनअ सह प्रल़या हणें धैल़ी खिरी भी ज़िऊंदअ।”
6	41	इना गल्ला शूणीं लागै यहूदी लोग खाखा भितरी निंदा करदै किल्हैकि तेऊ बोलअ त इहअ, “ज़ुंण रोटी स्वर्गा का होथी सह आसा हुंह।”
6	42	तिंयां लागै बोलदै, “अह युसुफो शोहरू ईशू निं आथी? एऊए आम्मां-बाप्पू कै हाम्हैं बछ़ैणदै निं आथी? तै किल्है बोला अह इहअ कि हुंह आसा स्वर्गा का होथअ द।”
6	43	ईशू बोलअ तिन्नां लै इहअ, “आप्पू मांझ़ै निं लागा निंदा करदै?
6	44	मुंह सेटा निं ताऊं तैणीं कोहै एछी सकदअ ज़ांऊं तैणीं मेरअ बाप्पू परमेशर तेऊ मुंह सेटा लै नांईं आणे, ज़ुंणी हुंह छ़ाडअ द आसा। ज़ुंण मुंह सेटा एछे, सह करनअ मुंह खिरीए धैल़ी ज़िऊंदअ।
6	45	“परमेशरे गूरै आसा पबित्र शास्त्रा दी इहअ लिखअ द कि तिंयां सोभ हणैं परमेशरे सखाऊऐ दै, ज़ुंणी बाप्पू परमेशरा का शिखल़अ और शूणअ द आसा सह एछा मुंह सेटा लै।()
6	46	“बाप्पू परमेशर निं कोही भाल़अ। सिधअ मंऐं आसा सह भाल़अ द ज़ुंण स्वर्गा का आसा छ़ाडअ द।
6	47	“हुंह खोज़ा तम्हां का सत्त कि ज़ुंण विश्वास करे, सदा रहणैं आल़ी ज़िन्दगी आसा तेऊए।
6	48	ज़िन्दगी दैणैं आल़ी रोटी आसा हुंह।
6	49	थारै पित्तरै खाअ बणैं ‘खाण’ और तिंयां मूंऐं।
6	50	अह आसा सह रोटी ज़ुंण स्वर्गा का आसा आई दी, ताकि मणछ तेता का खाई करै नां मरे।
6	51	“ज़िन्दगी दैणैं आल़ी रोटी ज़ुंण स्वर्गा का आसा आई दी, सह आसा हुंह। ज़ुंण बी एसा रोटी का खाए, सह रहणअ सदा ज़िऊंदअ और ज़ुंण रोटी मुंह संसारे ज़िन्दगी लै दैणीं, सह हणअ मेरअ मास।”
6	52	एसा गल्ला शूणीं यहूदी लोगा पल़अ आप्पू मांझ़ै झ़गल़अ, “अह मणछ किल्है सका हाम्हां लै आपणअ मास खाणां लै दैई?”
6	53	ईशू बोलअ तिन्नां लै, “हुंह खोज़ा तम्हां का सत्त कि ज़ेभै तैणीं तम्हैं मुंह मणछे शोहरूओ मास नां खाए और तेऊओ लोहू नां झुटे, तेभै तैणीं निं सदा रहणैं आल़ी ज़िन्दगी आथी।
6	54	ज़ुंण मेरअ मास खाआ और लोहू झुटा, सदा रहणैं आल़ी ज़िन्दगी आसा तेऊओ, और खिरीए धैल़ै करनअ मुंह सह ज़िऊंदअ।
6	55	“किल्हैकि मेरअ मास आसा खाणें च़ीज़ और मेरअ लोहू आसा झुटणें च़ीज़।
6	56	ज़ुंण मेरअ मास खाआ और मेरअ लोहू झुटा, सह रहा मुंह संघै बणीं और हुंह रहा तेऊ दी।
6	57	ज़िहअ ज़िऊंदै मेरै बाप्पू परमेशरै हुंह आसा छ़ाडअ द, तेऊए करै आसा हुंह ज़िऊंदअ, तिहअ ई खाणअ हुंह तेऊ और सह रहणअ मुंह करै ज़िऊंदअ।
6	58	“ज़ुंण रोटी स्वर्गा का आसा आई दी, सह निं पित्तरै खाअ द खाण आथी कि खाई करै मूंऐं, ज़ुंण एसा रोटी खाए सह रहणअ सदा ज़िऊंदअ।”
6	59	ईंयां गल्ला बोली ईशू कफरनहूम नगरी एकी आराधना करने ज़ैगा दी लोगा लै शिक्षा दैंदी बारी।
6	60	एता लै बोलअ तेऊए च़ेल्लै मांझ़ै कई इहअ, “अह गल्ल निं मनणै जोगी आथी, एसा गल्ला कुंण सका शूणीं?”
6	61	ईशू हेरअ ज़ाणीं कि मेरै च़ेल्लै आसा लागै दै एसा गल्ला पिछ़ू आप्पू मांझ़ै बड़-बड़ करदै, तेखअ पुछ़अ तेऊ तिन्नां का, “तम्हां कै एसा गल्लो बूरअ च़ेतअ?
6	62	ज़ै तम्हैं मुंह मणछे शोहरू, ज़िधी सह पैहलै त, स्वर्गा डेऊंदअ भाल़े तै किज़ै हणअ?()
6	63	“आत्मां आसा ज़िन्दगी दैणैं आल़ी, देही करै निं कोई फाईदअ, ज़ुंण गल्ला मंऐं तम्हां का बोली तिंयां आसा आत्मां बी और ज़िन्दगी बी।
6	64	पर तम्हां मांझ़ै आसा कई इहै ज़ुंण विश्वास निं करदै।” ईशू का त पैहलै ई थोघ कि कुंण-कुंण निं विश्वास करदै और कसा दैणअ तेऊ लै धोखअ।
6	65	तेऊ बोलअ तिन्नां लै इहअ, “तैहीता हुंह तम्हां लै बोला कि ज़ेभै तैणीं कसा बाप्पू परमेशरा का बरदान नांईं भेटे, तेभै तैणीं निं सह मुंह सेटा एछी सकदअ।”
6	66	तेखअ हटै तेऊए कई च़ेल्लै पिछ़ू और तेखअ निं तिंयां तेऊ संघा नाठै।
6	67	तेखअ ईशू आपणैं बारा च़ेल्लै लै बोलअ, “तम्हैं बी कै डेऊणअ च़ाहा?”
6	68	तेखअ शमौन पतरसै ईशू लै ज़बाब दैनअ, “हे प्रभू, हाम्हैं कसा सेटा लै च़ाल्लै डेऊई? सदा रहणैं आल़ी ज़िन्दगीए गल्ला आसा ताह सेटा ई।
6	69	हाम्हैं करा विश्वास और हाम्हैं इहअ बी आसा हेरअ द ज़ाणीं कि तूह आसा परमेशरो पबित्र मसीहा।”
6	70	ईशू दैनअ तिन्नां लै ज़बाब, “मंऐं आसा तम्हैं बारा ज़ण्हैं छ़ांटै दै। तैबी आसा तम्हां मांझ़ै एक ज़ण्हअ शैताने बशै।”
6	71	अह गल्ल बोली तेऊ शमौन इसकरोतीए शोहरू यहूदा इसकरोती लै, किल्हैकि अहैई त तिन्नां बारा च़ेल्लै मांझ़ै धोखै दैणैं आल़अ।
7	1	इना गल्ला हणैं का बाद रहअ ईशू गलील लाक्कै ई हांढदअ लागी, यहूदी मुखियै च़ाहा तै ईशू मारनअ, तै निं सह यहूदा लाक्कै लै नाठअ।
7	2	यहूदी लोगे छ़ानींओ थैर त नेल़, ()
7	3	एते तैणीं बोलअ तेऊए होरी भाऊ इहअ, “इधा का डेऊ यहूदा लाक्कै छ़ानींए थैरा लै, ताकि ज़ुंण काम तूह करा तिन्नां च़मत्कारा तेरै च़ेल्लै बी भाल़े।
7	4	किल्हैकि इहअ निं कोहै हंदअ ज़ुंण पिठी पिछ़ू काम करा और मशूर निं हणअ च़ाहंदअ। ज़ुंण च़मत्कारे काम तूह करा तिन्नां रहैऊ संसारै सोभी का।”
7	5	(किल्हैकि तेऊए भाऊ बी निं तेऊ दी विश्वास करदै तै)।
7	6	ईशू दैनअ तिन्नां लै ज़बाब, “मेरअ बगत निं अज़ी आअ, अह सारअ बगत आसा थारअ।
7	7	अह संसार निं तम्हां संघै दुशमण हई सकदअ। पर मुंह संघै डाहा ज़ीद इहअ करै कि हुंह दैआ तेऊए खलाफ गवाही कि एऊए काम आसा बूरै।
7	8	तम्हैं डेओआ थैरा लै, हुंह निं एऊ थैरा लै तै डेऊंदअ कि मेरअ बगत निं अज़ी पूरअ हुई।”
7	9	तिन्नां का एही गल्ला करी रह सह गलील लाक्कै तिधी।
7	10	पर ज़ांऊं तेऊए भाई थैरा लै नाठै, ता सह नाठअ पिछ़ू आपणैं साबै आप्पू बी थैरा लै, पर प्रगटअ निं नाठअ।
7	11	ता यहूदी लोग लागै पुछ़दै कि सह किधी आसा?
7	12	संघा लागी लोगा मांझ़ै पिठी पिछ़ू ईशूए बारै कई गल्ला हंदी; कई लागै बोलदै, “सह आसा भलअ मणछ।” ता कई बोलअ इहअ, “अह हआ लोगा शकाऊंदअ लागअ द।”
7	13	तैबी निं यहूदी लोगे डरै कोही बी एते बारै खुल्है आम गल्ला की।
7	14	ज़ांऊं छ़ानींए थैरे आधी धैल़ी बिती और ईशू लागअ मांदरे खोल़ै पुजी लोगा लै शिक्षा दैंदअ।
7	15	एता भाल़ी हुऐ यहूदी मुखियै रहैन और तिंयां लागै बोलदै, “एऊ बाझ़ी पहल़ै एतरी बिद्या किधा का शिखल़ी?”
7	16	ईशू दैनअ तिन्नां लै ज़बाब, “ज़ुंण समाद हुंह खोज़ा अह निं मेरअ आथी पर अह आसा तेऊओ ज़ुंणी हुंह संसारा लै आसा छ़ाडअ द।
7	17	ज़ै कुंण परमेशरे मरज़ी दी रहे, तेऊ हेरनी ईंयां गल्ला समझ़ी कि ईंयां परमेशरा बाखा आसा कि मंऐं आप्पू बाखा खोज़ी?
7	18	“ज़ुंण आप्पू बाखा किज़ै बोला, सह च़ाहा आपणीं बड़ाई करनी, पर ज़ुंण आपणैं छ़ाडणैं आल़े बड़ाई च़ाहा करनी, सह हआ हर गल्ला दी शुचअ और तेऊ दी निं कोई पाप बूराई हंदी।
7	19	परमेशरे गूर मुसा कै तम्हां लै बधान निं दैनअ त? तैबी निं तम्हैं सोभ तेसा बिधीए साबै करदै। तम्हैं किल्है च़ाहा मुंह मारनअ?”
7	20	यहूदी मुखियै दैनअ ईशू लै ज़बाब, “ताह दी आसा भूत, तूह कुंणी आसा लाअ द मारी?”
7	21	ईशू दैनअ तिन्नां लै ज़बाब, “मंऐं किअ एक च़मत्कारो काम, और तम्हैं हआ तेता लै रहैन।
7	22	तैही आसा परमेशरे गूर मुसा तम्हां लै खतैर करनैओ हुकम दैनअ द। (अह निं आथी मुसा गूरे बज़्हा, पर अह आसा पित्तरा ओर्ही रबाज़ और मणछो खतैर करा तम्हैं बशैघे धैल़ी!)()
7	23	“ज़ै तम्हैं बशैघे पबित्र धैल़ी दी मणछो खतैर करा कि मुसा गूरो बधान निं लोल़ी टल़अ, तै तम्हैं मुल्है एसा गल्लो दोश किल्है लाआ कि बशैघे धैल़ी किअ एक बमार मणछ बमारी का बिलकुल ठीक?
7	24	कसा मणछे मुंहां भाल़ी न्याय निं करा, पर धर्मां दी रही करै करा न्याय।”()
7	25	तेखअ येरुशलेम नगरी रहणैं आल़ै कई लोग लागै आप्पू मांझ़ै गल्ला करदै, “अह सह ई निं आथी, ज़हा मारना लै लोल़ै आसा लागै दै?
7	26	पर भाल़ा, अह आसा लागअ द खुल्है आम गल्ला करदअ! एऊ का निं कुंण खोज़दअ बी आथी, इहअ बी हई सका कि तिन्नां मारनै आल़ै हाकमा का बी गअ होए थोघ लागी कि अह ई आसा मसीहा।
7	27	पर एऊ ता ज़ाणा हाम्हैं कि अह किधा का आसा, पर ज़ेभै मसीहा एछणअ, तेभै निं कोही का थोघ हणअ कि सह किधा का आसा।”
7	28	तेखअ बोलअ ईशू मांदरे खोल़ै शिक्षा दैंदी ज़ोरै-ज़ोरै, “मेरअ ता आसा तम्हां का थोघ और इहअ बी आसा थोघ कि हुंह किधा का आसा। हुंह निं आपणैं आप आई, पर ज़ुंणी हुंह संसारा लै आसा छ़ाडअ द, सह आसा शुचअ, तेऊओ निं तम्हां का थोघ आथी।
7	29	पर मुखा आसा तेऊओ थोघ, किल्हैकि हुंह आसा तेऊ का आअ द और तेऊ ई आसा हुंह संसारा लै छ़ाडअ द।”
7	30	एसा गल्ला पिछ़ू च़ाहा तै यहूदी मुखियै तेऊ कैद करनअ, पर कोहै निं तेऊ कैद करना लै आजू निखल़अ, किल्हैकि तेऊओ बगत निं अज़ी आअ त।
7	31	तेतरै खास्सै लोगा मांझ़ै किअ कई लोगै विश्वास और तेखअ लागै तिंयां बोलदै, “मसीहा ज़ेभै एछणअ, तेऊ कै एता का खास्सै नछ़ैण च़मत्कार रहैऊंणै ज़ुंण एऊ रहैऊऐ?”
7	32	फरीसी शूणैं च़ुप-च़ुपै ईशूए बारै लोग इना गल्ला करदै। तेखअ छ़ाडै प्रधान परोहितै और फरीसी ईशू ढाकणा लै सपाही।
7	33	एसा गल्ला लै बोलअ ईशू, “हुंह आसा तम्हां संघै थोल़ी घल़ी और तेखअ डेऊणअ मुंह तेऊ सेटा लै फिरी ज़ुंणी हुंह संसारा लै आसा छ़ाडअ द।
7	34	तम्हैं लागणै मुंह लोल़ै पर तम्हां निं हुंह भेटणअ। ज़िधा लै हुंह च़ाल्लअ, तिधी निं तम्हैं एछी सकदै।”
7	35	यहूदी मुखियै लागै आप्पू मांझ़ै गल्ला करदै, “अह इहअ किधा लै डेऊणअ कि अह निं हाम्हां भेटी च़ाल्लअ। अह तिन्नां यूनानी सेटा लै किनी डेऊणअ ज़ुंण सारै दी छिंघुई आसा बस्सै दै और तिन्नां का बी खोज़े अह इना नऊंईं गल्ला?
7	36	अह एऊ किज़ै गल्ल बोली कि ‘तम्हैं हणैं मुंह लोल़ै, और तम्हां निं हुंह भेटणअ आथी, और ज़िधी हुंह आसा तिधी निं तम्हैं एछी सकदै?’”
7	37	तेखअ थैरे खिरीए धैल़ै, ज़ुंण सोभी का बडअ धैल़अ आसा, ईशू लागअ लोगा मांझ़ै खल़्हुई करै ज़ोरै-ज़ोरै बोलदअ, “ज़ै कुंण नचिशअ होए, सह एछै मुंह सेटा।()
7	38	ज़िहअ पबित्र शास्त्रा दी आसा लिखअ द, ‘ज़ुंण मुंह दी विश्वास करे, तेऊए दिला का बगणीं ज़िन्दगी दैणैं आल़ै पाणींए गाडा।’”
7	39	ईशू बोली ती ईंयां गल्ला पबित्र आत्में बारै दी, ज़ुंण विश्वास करनै आल़ै लै एछणैं आल़ी ती। किल्हैकि पबित्र आत्मां निं अज़ी बी आई ती। किल्हैकि ईशू निं अज़ी बी आपणीं महिमां दी पुजी त।
7	40	तेखअ बोलअ लोगा मांझ़ै कई इना गल्ला शूणीं इहअ, “अह आसा सच्च़ी परमेशरो सह ई गूर ज़हा हाम्हैं न्हैल़ै आसा लागै दै।”
7	41	तेखअ होरी बोलअ इहअ, “अह आसा मसीहा।” पर कई बोलअ इहअ, “अह निं मसीहा हई सकदअ। किल्हैकि मसीहा निं गलील लाक्कै का एछणअ।
7	42	पबित्र शास्त्रा दी आसा इहअ लिखअ द, ‘मसीहा एछणअ राज़ै दाबेदे खांनदानी का और बेतलेहम नांओंऐं गराऊंआं का ज़िधी राज़अ दाबेद रहा त?’” ()
7	43	एसा गल्ला लै पल़ी लोगा आप्पू मांझ़ै फूट।
7	44	तिन्नां मांझ़ै च़ाहा तै कई लोग ईशू कैद करनअ, पर तिन्नां मांझ़ै निं कोहै तेऊ कैद करना लै आजू निखल़ै।
7	45	ज़ांऊं सपाही प्रधान परोहिता और फरीसी सेटा बापस फिरै, ता तिन्नैं पुछ़अ सपाही का, “तम्हैं किल्है निं सह कैद किअ?”
7	46	सपाही तिन्नां लै बोलअ, “एऊ ज़ेही गल्ला निं आझ़ तैणीं कोही बी मणछ की।”
7	47	फरीसी बोलअ तिन्नां लै, “तम्हैं बी किनी गऐ तेऊ गल्ला दी एछी?
7	48	हाकम और फरीसी मांझ़ै कसा एकी बी आसा तेऊ दी विश्वास?
7	49	पर ईंयां ज़हा का बधानो थोघ निं आथी, ईंयां आसा परमेशरे सज़ा हेठै।”
7	50	निकूदिमुस ज़ुंण पैहलै ईशू सेटा लै आअ त और सह बी आसा त तिन्नां संघै तिधी, तेऊ बोलअ तिन्नां लै इहअ,
7	51	“म्हारै बधाने साबै निं कोही मणछा लै तेभै तैणीं दोश लागदअ ज़ेभै तैणीं पैहलै तेऊए शूणीं करै समझ़ी नां लए कि तेऊ कै किअ।”
7	52	तिन्नैं दैनअ तेऊ लै ज़बाब, “तुबी गलील लाक्कै का आसा? शास्त्रा दी लोल़ और भाल़ कि गलील लाक्कै का निं कोहै परमेशरो गूर निखल़ी सकदअ।”
7	53	तेखअ लागै सोभै आपणैं-आपणैं घरा लै हांढदै।
8	1	तेखअ नाठै सोभ ज़ण्हैं आपणैं-आपणैं घरा लै पर ईशू नाठअ जैतून धारा लै।
8	2	दुजै धैल़ै दोती नाठअ ईशू मांदरा लै। तिधी आऐ कई लोग तेऊ सेटा लै, और सह लागअ मांदरे खोल़ै बेशी करै तिन्नां लै शिक्षा दैंदअ।
8	3	तेखअ आणी शास्त्री और फरीसी तेऊ सेटा लै एक कंज़री बेटल़ी। सह ढाकी ती तिन्नैं मोक्कै दी कंझ़रदी। सह की तिन्नैं सोभी लोगा नदरी खल़ी संघा बोलअ तिन्नैं ईशू लै,
8	4	“हे गूरू, अह बेटल़ी ढाकी हाम्हैं मोक्कै दी कंझ़रदी।
8	5	बधाना दी आसा मुसा हाम्हां लै बोलअ द कि एही बेटल़ी लै लागा पात्थरो ढो दैणअ, ऐबै तेरी एसा बेटल़ीए बारै किज़ै राऐ आसा?” ()
8	6	अह गल्ल बोली तिन्नैं तेऊ परखणां लै ताकि तेऊ दी किज़ै नां किज़ै दोश काढी सके, पर ईशू रहअ उटी बाखा गुंठी करै धरनीं किज़ू लिखदअ लागी।
8	7	ज़ांऊं तिंयां पुछ़दै ई तै लागै, ता ईशू फिरअ तिन्नां लै समुखअ तेखअ बोलअ तिन्नां लै, “तम्हां मांझ़ै ज़ुंणी कधि पाप निं किअ सह बाहा एसा बेटल़ी लै सोभी का पैहलै पात्थरै।”()	WRONG ALIGNMENT
8	8	तेखअ लागअ ईशू भी गुंठी करै धरनीं माटै दी किज़ू लिखदअ।
8	9	इहअ शूणीं लागै करै तिंयां सोभ बडै का होछ़ै तैणीं एक-एक करी आपणीं बाता हांढदै। ईशू रहअ तिधी एक्कै ज़ण्हअ, और सह बेटल़ी रही तिधी खल़्हुई।
8	10	ईशू बोलअ तेसा बेटल़ी, “हे ज़नानी, तिंयां केसी नाठै? ताल्है सज़ा कोही निं दैनी?”
8	11	तेसा बोलअ, “हे प्रभू कोही निं।” तेखअ बोलअ ईशू तेसा लै, “हुंबी निं ताल्है कोई सज़ा दैंदअ, डेऊ, पर भी निं पाप करी।”
8	12	तेखअ बोलअ भी ईशू लोगा लै, “संसारा लै प्रैशअ आसा हुंह, ज़ुंण मेरी गल्ला मनी मुंह पिछ़ू एछे सह निं न्हैरै दी रहणअ, पर तेऊ भेटणअ ज़िन्दगी दैणैं आल़अ प्रैशअ।”()
8	13	फरीसी बोलअ तेऊ लै, “तूह दैआ आपणीं गवाही आप्पै, तेरी गवाही निं शुची आथी।”
8	14	ईशू दैनअ तिन्नां लै ज़बाब, “हुंह दैआ आपणीं गवाही आप्पै, तैबी आसा मेरी गवाही शुची। किल्हैकि मुखा आसा थोघ कि हुंह किधा का आसा आअ द और किधा लै डेऊणअ? पर तम्हां का निं थोघै कि तम्हैं किधा का आऐ और किधा लै डेऊणैं?
8	15	“तम्हैं दैआ मणछे बणांऐं दै बधाने साबै होरी लै सज़ा, और हुंह निं कोहिओ न्याय करदअ आथी आअ द।
8	16	“ज़ै हुंह न्याय करूं बी, तैबी आसा मेरअ न्याय शुचअ। किल्हैकि हुंह निं एक्कै आथी, मुंह संघै आसा बाप्पू परमेशर ज़ुंणी हुंह छ़ाडअ द आसा।
8	17	“थारै बधाना दी बी आसा लिखअ द, ‘ज़ै दूई मणछ एकी रंगे गल्ला खोज़े ता तेता मना शुची गवाही।’
8	18	एक ता दैआ हुंह तम्हां लै आपणैं बारै गवाही और दुजअ दैआ मेरअ बाप्पू मेरै बारै गवाही ज़ुंणी हुंह छ़ाडअ द आसा।”()
8	19	फरीसी बोलअ तेऊ लै, “तेरअ बाप्पू किधी आसा?” ईशू बोलअ तिन्नां लै, “ज़ै तम्हैं मुंह बछ़ैणदै, तै बछ़ैणनअ त तम्हां मेरअ बाप्पू बी। ज़ेभै तैणीं तम्हां का इहअ थोघ निं लागे कि हुंह कुंण आसा तेभै तैणीं निं तम्हां का थोघ लागणअ कि मेरअ बाप्पू कुंण आसा।”
8	20	ईंयां गल्ला बोली तेऊ मांदरे भढारै शिक्षा दैंदी बारी, पर कोहै निं तेऊ कैद करना लै आजू निखल़ै। किल्हैकि तेऊओ बगत निं अज़ी आई त।
8	21	तेखअ बोलअ तेऊ भी तिन्नां लै, “मुंह ता डेऊणअ आपणीं बाता, पर तम्हैं हणैं मुंह लोल़ै, और तम्हैं हणैं आपणैं पापा दी मरदै, और ज़िधी हुंह डेओआ, तिधी निं तम्हैं एछी सकदै।”
8	22	एसा गल्ला लै लागै यहूदी मुखियै इहअ बोलदै, “एऊ कै आपणैं आप मरनअ, ज़ुंण अह इहअ बोला कि ज़िधा लै हुंह डेओआ, तिधा लै निं तम्हैं एछी सकदै?”
8	23	तेऊ बोलअ तिन्नां लै इहअ, “तम्हैं आसा उंधै पृथूईए, पर हुंह आसा उझै स्वर्गो। तम्हैं आसा एऊ संसारे पर हुंह निं एऊ संसारो आथी।
8	24	“तैहीता मंऐं तम्हां लै इहअ बोलअ कि ज़ै तम्हैं विश्वास नांईं करे कि हुंह आसा सह ई, तम्हैं मरनै और ज़ुंण तम्हैं पाप आसा किऐ दै तेते भेटणीं तम्हां परमेशरा का सज़ा।”
8	25	फरीसी बोलअ तेऊ लै, “तूह कुंण आसा?” ईशू बोलअ तिन्नां लै, “हुंह आसा सह ई ज़ुंण हुंह शुरू ओर्ही तम्हां का खोज़दी आअ।
8	26	“थारै बारै आसा मुंह कई गल्ला सोठी लणा लै। पर मुंह इधा लै छ़ाडणैं आल़अ आसा शुचअ। हुंह खोज़ा एऊ संसारे लोगा का तिन्नां ई गल्ला, ज़ुंण मंऐं तेऊ का शूणीं दी आसा।”
8	27	तिंयां निं एसा गल्ला समझ़ै कि अह आसा लागअ द बाप्पू परमेशरे बारै बोलदअ।
8	28	तेखअ बोलअ ईशू, “ज़ेभै तम्हां हुंह मणछो शोहरू उछ़टै दी छ़ड़ाऊंणअ, तेभै लागणअ तम्हां का थोघ कि हुंह आसा प्रभू और हुंह निं आपणीं बाखा किछ़ै करदअ। हुंह बोला तिन्नां ई गल्ला ज़ुंण बाप्पू मुखा खोज़ी दी आसा।
8	29	“ज़ुंणी हुंह छ़ाडअ द आसा सह आसा मुंह संघै, तेऊ निं हुंह कल्ही आथी डाहअ द, किल्हैकि हुंह करा सदा तिन्नां ई कामां ज़ुंण तेऊए मरज़ी आसा।”
8	30	ईशू त इना गल्ला बोलदअ ई लागअ द कि कई लोगै किअ तेऊ दी विश्वास।
8	31	तेखअ बोलअ ईशू तिन्नां यहूदी लै ज़ुंणी तेऊए गल्ला दी विश्वास किअ, “ज़ै तम्हैं मेरी शिक्षा शूणीं करै ज़िन्दगी दी तिहअ ई करे, तै हणैं तम्हैं मेरै च़ेल्लै।
8	32	तै समझ़णअ तम्हां सत्त और तेऊ सत्ता दैणीं तम्हां लै तिन्नां गल्ला का आज़ादी ज़ेते तम्हैं गुलाम आसा।”
8	33	तिन्नैं बोलअ, “हाम्हैं आसा आबरामे खांनदानी का, और हाम्हैं निं कधि कोहिए गुलाम हुऐ आथी, तै तूह इहअ किज़ै बोला कि तम्हैं हणैं आज़ाद?”
8	34	ईशू बोलअ तिन्नां लै, “हुंह खोज़ा तम्हां का सत्त कि ज़ुंण बी पाप करा, सह आसा पापो गुलाम।
8	35	टैहलू निं कबल्लअ घरै रहंदअ पर शोहरू रहा कबल्लअ।()
8	36	ज़ै शोहरू तम्हां लै आज़ादी दैए, तै हणैं तम्हैं सच्च़ी आज़ाद।
8	37	मुखा आसा थोघ कि तम्हैं आसा आबरामे लुआद। पर तैबी निं मेरै बैणा लै थारै दिलै ज़ैगा आथी। तैही च़ाहा तम्हैं मुंह मारी पाणअ।
8	38	हुंह करा तिहअ ई ज़ुंण मंऐं आपणैं बाप्पू संघै आसा भाल़अ द, और तम्हैं बी करा तिहअ ई ज़ुंण तम्हैं आपणैं बाप्पू का आसा भाल़अ द।”
8	39	तिन्नैं दैनअ तेऊ लै ज़बाब, “म्हारअ पित्तर आसा आबराम।” तेखअ बोलअ ईशू तिन्नां लै, “ज़ै तम्हैं आबरामे लुआद आसा, तै करदै तम्हैं आबरामा ज़िहअ काम बी।
8	40	पर ऐबै च़ाहा तम्हैं इहै मणछा मारी पाणअ ज़ुंणी तम्हां का शुचअ बैण खोज़अ ज़ुंण तेऊ परमेशरा का शूणअ। इहअ ता कधू आबरामै बी नांईं किअ?
8	41	तम्हैं करा आपणैं बाप्पू ज़िहअ काम।” तेखअ बोलअ तिन्नैं तेऊ लै, “हाम्हैं निं आथी कंज़रीए लुआद, म्हारअ आसा एक्कै बाप्पू, मतलब परमेशर।”
8	42	ईशू बोलअ तिन्नां लै, “ज़ै थारअ बाप्पू परमेशर हंदअ तै डाहणीं ती तम्हां मुंह संघै झ़ूरी। किल्हैकि हुंह आसा परमेशरा का निखल़ी करै आअ द, हुंह निं आप्पै आथी आअ द पर हुंह आसा तेऊ छ़ाडअ द।
8	43	तम्हैं मेरी गल्ला किल्है निं समझ़दै? तै कि मेरअ बैण निं शूणीं सकदै।
8	44	“तम्हैं आसा आपणैं बाप्पू शैताने शोहरू और तम्हैं च़ाहा तिन्नां गल्ला करनी ज़ेता थारअ बाप्पू शैतान तम्हां का खोज़ा। सह आसा शुरू ई का हत्या करनै आल़अ। सह निं सत्ता दी रहंदअ। किल्हैकि सत्त निं तेऊ दी आथी। तेऊओ आसा सभाब ई झ़ुठअ। किल्हैकि सह आसा झ़ुठै-झ़ुठैओ बाप्पू।()
8	45	“हुंह खोज़ा सत्त पर तम्हैं निं मेरी गल्लो विश्वास करदै!
8	46	तम्हां मांझ़ै कुंण सका मुल्है पापी बोली? ज़ै हुंह शुचअ बोला, तै तम्हैं मेरी गल्लो विश्वास किल्है निं करदै?
8	47	ज़ुंण परमेशरो आसा, सह शूणां परमेशरे गल्ला, तम्हैं निं तै शुणदै कि तम्हैं निं परमेशरे आथी।”
8	48	इहअ शूणीं बोलअ यहूदी तेऊ लै, “तैहीता हाम्हैं ताल्है ठीक ई बोला कि तूह आसा सामरी और ताह भितरी आसा भूत?”
8	49	ईशू दैनअ तिन्नां लै ज़बाब, “मुखा भूत ता निं आथी पर हुंह करा आपणैं बाप्पू परमेशरो अदर और तम्हैं निं मेरअ अदर करदै।
8	50	पर हुंह निं आपणअ अदर, गुणगान च़ाहंदअ। पर हाँ, एक आसा और सह करा एसा गल्लो न्याय बी।
8	51	हुंह खोज़ा तम्हां का सत्त, ‘ज़ै कुंण मेरी गल्ला शुणें, तेऊए निं कधि मौत हणीं।’”
8	52	यहूदी बोलअ तेऊ लै, ऐबै गअ हाम्हां का थोघ लागी कि ताह दी आसा भूत, आबराम मूंअ, परमेशरे गूर बी मूंऐं, और तूह बोला कि ज़ुंण तेरी गल्ला मनें सह रहणअ सदा ज़िऊंदअ!
8	53	म्हारअ बाप्पू आबराम मूंअ, तूह कै तेऊ का बी बडअ आसा? परमेशरे गूर बी मूंऐं, तूह आपणैं आप कै समझ़ा?
8	54	ईशू दैनअ तिन्नां लै ज़बाब, “ज़ै हुंह आप्पै आपणीं महिमां करूं, सह महिमां निं किछ़ै हणीं। पर मेरी महिमां करदअ आसा मेरअ बाप्पू ज़हा लै तम्हैं आपणअ परमेशर बोला।
8	55	तम्हां का निं तेऊओ थोघ आथी पर मुखा आसा थोघ। ज़ै हुंह इहअ बोलूं कि मुखा निं तेऊओ थोघ आथी तै हणअ त हुंह तम्हां ज़िहअ झ़ुठअ। पर मुखा आसा तेऊओ थोघ और हुंह तेऊओ शूणां मना बी।
8	56	थारै पित्तर आबरामे ती मुंह भाल़णें बडअ भारी आशा और तेऊ अह गल्ल भाल़ी बी और सह खुश बी हुअ।”
8	57	यहूदी बोलअ तेखअ ईशू लै, “अज़ी निं तूह पज़ाह सालो बी हुअ और तैबी बोला तूह इहअ कि तंऐं भाल़अ आबराम।”
8	58	ईशू बोलअ तिन्नां लै, “हुंह खोज़ा तम्हां का सत्त कि हुंह त आबरामा का बी पैहलै।”
8	59	एसा गल्ला शूणीं च़कै तिन्नैं ईशू मारना लै पात्थर पर ईशू निखल़अ मांदरा का बागै दूर।
9	1	तिधा का डेऊंदी बारी भाल़अ ईशू एक मणछ। सह ज़ल्मां ओर्ही कांणअ।
9	2	तेऊए च़ेल्लै पुछ़अ तेऊ का, “हे गूरू, कुंणी आसा किअ द पाप कि अह कांणअ पैईदा, एऊ कांणै मणछै कि एऊए आम्मां-बाप्पू?”
9	3	ईशू दैनअ तिन्नां लै ज़बाब, “नां एऊ पाप किअ और नां ता एऊए आम्मां-बाप्पू। पर अह हुअ एते तैणीं कि परमेशरो काम एऊ दी प्रगट होए।
9	4	ज़ुंणी हुंह छ़ाडअ द आसा, तेऊओ काम आसा धैल़ी ई धैल़ी करनअ ज़रूरी। सह राच आसा एछणैं आल़ी तेथ निं कोहै काम करी सकदअ।
9	5	ज़ेभै तैणीं हुंह एऊ संसारा दी आसा, तेभै तैणीं आसा हुंह संसारा लै प्रैशअ।”()
9	6	इहअ बोली करै थुकअ ईशू धरनीं और तेता करै मुछ़अ माटअ, संघा सह माटअ तेऊ कांणै मणछे आछी मल़ी करै बोलअ,
9	7	“डेऊ, शिलोहे सरा दी धो आपणअ मुंह।”(एतो मतलब हआ छ़ाडअ द) तेऊ कांणै बी किअ तिहअ ई, ज़ांऊं तेऊ सरा दी मुंह धोअ और सह फिरअ शरैछी आछी बापस। ()
9	8	तेखअ तेऊ ओरी-पोरी रहणैं आल़ै ज़ुंणी सह कांणअ पैहलै त भाल़अ द तिंयां लागै आप्पू मांझ़ै गल्ला करदै, “अह सह ई कांणअ निं आथी ज़ुंण एसी बाती भिख मांगदअ हआ त?”
9	9	कई बोलअ इहअ, “हाँ हेरे, अह आसा सह ई।” कई बोलअ इहअ, “अह निं आथी, पर अह आसा तेऊ ज़िहअ हेरनअ कुंण होर।” पर तेऊ ज़ुंण कांणअ त, तेऊ बोलअ आप्पै, “हुंह आसा सह ई ज़ुंण पैहलै कांणअ त।”	WRONG ALIGNMENT
9	10	तेखअ लागै तिंयां लोग तेऊ पुछ़दै, “ताखा किहअ करै लागअ शुझदअ?”
9	11	तेऊ मणछै दैनअ तिन्नां लै ज़बाब, “एकी ईशू नांओंए मणछै मुछ़अ माटअ और सह मल़अ मेरी आछी संघा बोलअ मुल्है कि डेऊ, शिलोहे सरा दी धो आपणअ मुंह। हुंबी नाठअ और आछी धोई करै लागअ मुखा शुझणअ।”
9	12	तिन्नैं पुछ़अ तेऊ मणछा का, “सह किधी आसा?” तेऊ बोलअ, “मुखा निं थोघै।”
9	13	ज़ुंण सह मणछ पैहलै कांणअ त लोगै निंयं सह फरीसी सेटा लै।
9	14	ज़हा धैल़ी ईशू माटअ मुछ़ी करै तेऊए आछी दी लाअ सह ती बशैघे धैल़ी।
9	15	फरीसी पुछ़अ कांणै मणछा का, “ताखा किहअ करै लागअ शुझदअ?” तेऊ खोज़अ तिन्नां का, “तेऊ लाअ मेरी आछी माटअ और ज़ांऊं मंऐं आछी धोई और मुखा लागअ शुझदअ।”
9	16	एसा गल्ला शूणीं बोलअ फरीसी, “अह ईशू निं परमेशरो आथी। किल्हैकि अह निं बशैघे धैल़ी मंदअ आथी।” तेखअ बोलअ तिन्नैं होरी, “पापी मणछ किधी सका इहै नछ़ैण, च़मत्कार रहैऊई?” इहअ करै पल़ी एसा गल्ला लै तिन्नां मांझ़ै फूट।
9	17	तिन्नैं पुछ़अ तेऊ कांणै का भी, “ज़ुंणी तेरी कांणी आछी ठीक की, तेऊ मणछे बारै तेरी कै राऐ आसा?” कांणै बोलअ तिन्नां लै, “सह आसा परमेशरो गूर।”
9	18	पर यहूदी मुखियै निं विश्वास हुअ कि अह त पैहलै कांणअ और ऐबै लागअ एऊ का शुझदअ। ता तिन्नैं पुछ़अ तेऊए आम्मां-बाप्पू का,
9	19	“अह कै थारअ शोहरू आसा ज़हा लै तम्हैं इहअ बोला कि अह त हुऐ ज़ल्मां ओर्ही कांणअ? ऐबै किहअ करै लागअ एऊ का शुझदअ?”
9	20	तेऊए आम्मां-बाप्पू दैनअ ज़बाब, “हाम्हां का आसा थोघ कि अह आसा म्हारअ शोहरू और अह त हुऐ ज़ल्मां ओर्ही कांणअ।
9	21	पर एसा गल्लो निं हाम्हां का थोघ आथी कि एऊ का किहअ करै लागअ शुझदअ और नां हाम्हां का इहअ थोघ आथी कि अह कुंणी किअ कांणै का ठीक। अह आसा आप्पै सैणअ एऊ ई का पुछ़ा, अह सका आपणैं बारै आप्पै खोज़ी।”
9	22	एही गल्ला बोली तेऊए आम्मां-बाप्पू तै कि तिन्नां लागा ती यहूदी का डौर। किल्हैकि यहूदी त एक्कअ हेरअ द करी कि ज़ुंण बी ईशू लै मसीहा बोले तेऊ निं आराधना सभा दी एछणैं दैणअ।
9	23	तैहीता तेऊए आम्मां-बाप्पू इहअ बोलअ, अह आसा सैणअ एऊ ई का पुछ़ा।
9	24	तेखअ शादअ तिन्नैं दुजी बारी सह कांणअ मणछ और तेऊ लै बोलअ, “एसा गल्लो डाह धैन परमेशर आसा भाल़अ लागअ द, शुची-शुची गल्ला खोज़! हाम्हां का आसा थोघ कि सह मणछ आसा पापी।”
9	25	तेऊ दैनअ तिन्नां लै ज़बाब, “मुखा निं एसा गल्लो थोघ आथी कि सह पापी आसा की नांईं। पर एसा गल्लो थोघ आसा मुखा ज़रूर कि हुंह त पैहलै कांणअ और ऐबै लागअ मुखा शुझदअ।”
9	26	तिन्नैं पुछ़अ तेऊ का भी इहअ, “तेऊ ताल्है किज़ै किअ? तेरी आछी किहअ करै की ठीक?”
9	27	तेऊ बोलअ तिन्नां लै, “मंऐं हेरअ तम्हां का खोज़ी और तम्हैं हेरअ शूणीं, ऐबै दुजी बारी किज़ू लै च़ाहा शुणनअ? तम्हैं बी तेऊए च़ेल्लै किनी च़ाहा हणअ?”
9	28	तेखअ लागै तिंयां तेऊ लै गाल़ी दैंदै, “तूह ई आसा तेऊओ च़ेल्लअ, हाम्हैं आसा मुसा गूरे च़ेल्लै।
9	29	हाम्हां का आसा थोघ कि परमेशरै की मुसा संघै गल्ला, पर एऊ मणछो निं हाम्हां का थोघै कि अह किधो आसा।”
9	30	कांणै दैनअ तिन्नां लै ज़बाब, “अह ता रहैनीए गल्ल आसा कि तम्हां का निं थोघै कि सह किधो आसा, तैबी की तेऊ मेरी आछी ठीक।
9	31	हाम्हां का आसा थोघ कि परमेशर निं पापी मणछे शुणदअ। पर ज़ै कुंण परमेशरो भगत होए और तेऊए मरज़ी दी करे, ता सह शूणां तेऊओ। ()
9	32	“संसारे उत्पति ओर्ही निं कोही कधू इहअ शूणअ कि ज़ल्मां ओर्ही कांणअ मणछ किअ होए कुंणी ठीक!
9	33	ज़ै सह मणछ परमेशरो नांईं आथी तै निं सह किछ़ै करी सकदअ त!”
9	34	तिन्नैं बोलअ तेऊ लै, “तूह ता आसा पापा दी हुअ द, तंऐं कै लाऐ हाम्हैं सखाऊई?” तेखअ काढअ सह तिन्नैं बागा लै।
9	35	ईशू का गअ इना गल्लो थोघ लागी और ज़ांऊं तेऊ सह कांणअ मणछ भेटअ ता तेऊ का पुछ़अ, “कै तूह परमेशरे शोहरू दी विश्वास करा?”
9	36	तेऊ दैनअ ज़बाब, “हे मालक, सह परमेशरो शोहरू कुंण आसा कि ज़हा दी हुंह विश्वास करूं?”
9	37	ईशू बोलअ तेऊ लै, “तंऐं आसा सह भाल़अ द, सह आसा हुंह ज़ुंण ताह संघै गल्ला करदअ आसा लागअ द।”
9	38	तेखअ बोलअ तेऊ मणछै, “हे प्रभू, हुंह करा विश्वास।” तेखअ टेक्कअ तेऊ ईशू सेटा माथअ।
9	39	तेखअ बोलअ ईशू तेऊ लै, “हुंह आसा आअ द एऊ संसारा लै न्याय करदअ ताकि ज़ुंण कांणै आसा तिन्नां का शुझदअ लागे और ज़हा का शुझिआ, तिंयां होए कांणै।”
9	40	ज़ुंण फरीसी तेऊ संघा तै तिन्नैं बोलअ इना गल्ला शूणीं ईशू लै, “तेरअ कै मतलब आसा हाम्हैं बी कै कांणै आसा?”
9	41	ईशू बोलअ तिन्नां लै, “ज़ै तम्हैं कांणै हंदै ता तै नांईं तै तम्हैं पापी हणैं। पर तम्हैं बोला इहअ कि तम्हां का शुझिआ! इहअ करै निं थारै पाप माफ हणैं।”
10	1	“हुंह खोज़ा तम्हां का सत्त कि ज़ुंण बी भेडा सेटा भडैल़ै भितरा लै दुआरा बाती नांईं डेऊंदअ, पर कसा होरी बाता उखल़ा, सह आसा च़ोर डाकू।
10	2	पर ज़ुंण दुआरा बाती भडैल़ै लै डेओआ, सह आसा तिन्नां भेडो असली फुआल।
10	3	तेऊ लै खोल्हा दुआरो पहरी दुआर और भेडा शूणां तेऊए हाक्का। सह शादा तिन्नां नांओंआं लई करै बागा लै।
10	4	भेडा बागा लै काढी करै हांढा सह फुआल तिन्नां आजू-आजू और भेडा हांढा तेऊ पिछ़ू-पिछ़ू। किल्हैकि तिंयां बछ़ैणा तेऊए बोल।	WRONG ALIGNMENT
10	5	तिंयां निं कसा पराऐ मणछा पिछ़ू कधि डेऊंदी। पर तेऊ का ठुर्हा तिंयां दूर, किल्हैकि तिंयां निं पराऐ मणछो बोल बछ़ैणदी।”
10	6	ईशू खोज़अ तिन्नां का अह उदाहरण पर तिन्नैं निं एतो मतलब समझ़अ कि ईंयां कै गल्ला बोली।
10	7	ईशू बोलअ तिन्नां लै भी, “हुंह खोज़ा तम्हां का सत्त कि भेडो सह दुआर आसा हुंह ज़ेता बाती सोभै सका परमेशरा सेटा पुजी।
10	8	ज़ेतरै बी मुखा पैहलै आऐ, तिंयां तै च़ोर और डाकू और भेडा निं तिन्नें बोल शूणीं।()
10	9	दुआर आसा हुंह, ज़ै कुंण मुंह करै भितरा लै डेओए तेऊ भेटणअ उद्धार। सह रहणअ भितरी-बागै एछदअ-डेऊंदअ और घाहा पाणीं खांदअ-पिंदअ लागी।()
10	10	“च़ोर निं किज़ू होरी कामैं एछदअ सह एछा सिधअ च़ोरी करदअ, मारदअ और बनाशा करदअ। हुंह आसा आअ द एते तैणीं कि सोभी लै ज़िन्दगी भेटे और टिरा-बहूंदी भेटे।
10	11	“हुंह आसा असली फुआल। असली फुआल दैआ आपणीं भेडे तैणीं ज़ान।
10	12	ज़ुंण जुआरअ हआ, सह निं असली फुआल हंदअ। नां सह मालक हंदअ, ज़ेभै भेड़िय भेडा खांदअ एछा, तेभै ठुर्हा सह तेऊ भाल़ी भेडा छ़ाडी दूर और सह भेड़िय पाआ तिन्नां भेडा खाई और तिन्नां दरल़ाऊआ सातै बातै।
10	13	सह जुआरअ ठुर्हा तिधा का तै कि सह आसा जुआरअ, तेऊ निं भेडो फिकर हंदअ।
10	14	“असली फुआल आसा हुंह। ज़िहअ मुंह मेरअ बाप्पू बछ़ैणा, तिहअ बछ़ैणा हुंह तेऊ।
10	15	ज़िहअ बाप्पू मुंह बछ़ैणा तिहअ बछ़ैणा हुंह आपणैं बाप्पू। ठीक इहअ ई, हुंह बछ़ैणा आपणीं भेडा और मेरी भेडा बछ़ैणा मुंह और हुंह दैआ आपणीं भेडा लै ज़ान।
10	16	मेरी आसा होर बी भेडा ज़ुंण एऊ भडैल़ै दी नांईं आथी। मुंह आसा तिंयां झाल़णीं बी ज़रूरी। तिन्नां शुणनअ मेरअ बोल, और, तेखअ हणअ मेरी भेडो एक्कै छ़ुंड, और हुंह एक्कै फुआल।()
10	17	“तैही डाहा बाप्पू मुंह संघै झ़ूरी, किल्हैकि हुंह दैआ आपणअ प्राण कि भी बापस लई सकूं।
10	18	एता निं कोहै मुखा छ़ड़ैऊई सकदअ, पर हुंह दैआ एता आप्पै। मुंह आसा एता दैणैंओ हक बी और बापस लणेंओ हक बी। मुल्है आसा परमेशरै अह हुकम दैनअ द।”
10	19	इना गल्ला पिछ़ू पल़ी यहूदी आप्पू मांझ़ै भी फूट।
10	20	तिन्नां मांझ़ै लागै कई लोग बोलदै, “एऊ दी आसा भूत, एऊ शूणैं किज़ू आसा लागै दै।”
10	21	तिन्नैं होरी बोलअ इहअ, “भूत शाचै दै मणछा ज़ेही निं ईंयां ई गल्ला आथी, भूत कै कांणै मणछा शरैछै करा?”
10	22	तधू तै हिंऊंदे धैल़ै और येरुशलेम नगरी हुअ येरुशलेम मांदरो पूज़ो थैर।
10	23	ईशू त येरुशलेम मांदरे खोल़ै सुलैमान नांओंए च़ाऊल़ी दी लागअ द हांढदअ।
10	24	तिधी आऐ यहूदी तेऊ फेर और बोलअ, “ताह केभै तैणीं डाहणैं हाम्हैं दबिधा दी पाई? ज़ै तूह मसीहा आसा तै बोल हाम्हां का एचल़ी कि हुंह आसा।”
10	25	ईशू दैनअ तिन्नां लै ज़बाब, “मंऐं हेरअ तम्हां का बोली और तम्हैं निं विश्वास करदै। ज़ुंण काम हुंह आपणैं बाप्पूए नांओंए करा तिंयां आसा मेरै गवाह।
10	26	पर तम्हैं निं तै विश्वास करदै, किल्हैकि तम्हैं निं मेरी भेडा जैंदरा का आथी।
10	27	मेरी भेडा शूणां मेरै बोल, और हुंह बछ़ैणा तिन्नां, और तिंयां हांढा मुंह पिछ़ू-पिछ़ू।
10	28	हुंह दैआ तिन्नां लै सदा रहणैं आल़ी ज़िन्दगी। तिन्नां निं मेरै हाथा का कोहै छ़ड़ैऊई सकदअ।
10	29	सह आसा मेरअ बाप्पू ज़ुंणी तिंयां मुल्है आसा दैनी दी सह आसा सोभी का बडअ और तेऊए हाथा का निं कोहै तिन्नां छ़ड़ैऊई सकदअ।
10	30	हुंह और मेरअ बाप्पू आसा एक्कै।”
10	31	यहूदी च़कै ईशू मारना लै पात्थर।
10	32	एता भाल़ी बोलअ ईशू तिन्नां लै, “मंऐं किऐ आपणैं बाप्पू बाखा का बडै भारी काम। इना मांझ़ै कसा कामां पिछ़ू लाई तम्हैं मुल्है पात्थरै बाही?”
10	33	यहूदी लोगे मुखियै दैनअ तेऊ लै ज़बाब, “भलै कामां पिछ़ू निं हाम्हैं ताल्है पात्थरै बाहंदै, तंऐं की परमेशरे निंदा इहअ करै कि तूह बणां आपणैं आप परमेशर।” ()
10	34	ईशू दैनअ तिन्नां लै ज़बाब, “थारै बधाना दी कै इहअ निं आथी लिखअ द, ‘हुंह बोला तम्हैं आसा ईश्वर।’()
10	35	ज़ै तेऊ तिन्नां लै ईश्वर बोलअ ज़हा सेटा परमेशर पुजअ (और पबित्र शास्त्रे गल्ल निं लुक्की सकदी)।
10	36	तै ज़ुंण मेरै बाप्पू परमेशरै पबित्र बणांईं करै संसारै छ़ाडअ, तम्हैं बोला तेऊ लै कि तूह करा परमेशरे निंदा। तैही बोलअ मंऐं, हुंह आसा परमेशरो शोहरू।
10	37	“ज़ै हुंह बाप्पूओ काम नांईं करदअ, तै निं मुंह प्रैंदै विश्वासा करने ज़रुरत आथी।
10	38	पर ज़ै हुंह तेऊए काम करा, तै तम्हैं च़ाऐ मेरअ विश्वास करा, च़ाऐ नां करा, पर इना कामों विश्वास ता करा, ताकि तम्हां का थोघ लागे और समझ़ एछे कि बाप्पू आसा मुंह दी और हुंह आसा बाप्पू दी।”
10	39	तेखअ की तिन्नैं तेऊ ढाकणें कोशिश पर सह निं तिन्नें हाथै आअ।
10	40	तेखअ नाठअ ईशू जरदण नदी पार एकी ज़ैगा लै, और सह रहअ तिधी, ज़िधी पैहलै युहन्ना डुबकी दैआ त।
10	41	कई लोग आऐ तेऊ सेटा और तिन्नैं बोलअ, “युहन्ना ता निं किछ़ै नछ़ैण रहैऊअ पर ज़ुंण बी तेऊ ईशूए बारै बोलअ सह त शुचअ।”
10	42	तेखअ कई लोगै किअ तिधी ईशू दी विश्वास कि सह ई आसा मसीहा।
11	1	बेतनियाह नांओंए गराऊंऐं त एक लाज़र नांओं मणछ बमार। तेऊए ती दूई बैहणी मरिअम और मार्था।
11	2	अह ती सह ई मरिअम, ज़ुंणी खुशबूदार किम्मती तेला करै प्रभू ईशूए च़रणैं मल़अ त और आपणैं मुंडे शराल़ा करै ईशूए खूर टुशै तै, सह बमार लाज़र त तेसो सकअ भाई।
11	3	तेऊए बैहणी दैनअ ईशू लै समाद, “हे प्रभू, ज़हा संघै तूह बडी भारी झ़ूरी डाहा, सह आसा बमार।”
11	4	एसा गल्ला शूणीं बोलअ ईशू, “अह बमारी निं मौता लै आथी पर अह आसा परमेशरे महिमां हणां लै, कि इना महान कामां करै हुंह परमेशरो शोहरू तेऊए महान शगती रहैऊई सके।”
11	5	ईशू डाहा त दूई बैहणी मार्था मरिअम और तिन्नें भाई लाज़रा संघै बडी झ़ूरी।
11	6	ईशू का लागअ थोघ कि लाज़र आसा बमार पर सह ज़िधी त; सह रहअ दूई धैल़ै तिधी।
11	7	तेखअ बोलअ तेऊ दूई धैल़ै बाद आपणैं च़ेल्लै लै, “च़ाल्ला हाम्हां डेऊणअ ऐबै यहूदा लाक्कै लै।”
11	8	च़ेल्लै बोलअ ईशू लै, “हे गूरू, यहूदी च़ाहा ताह अज़ी बी पात्थरा करै मारनअ, तैबी कै तूह तिधा लै च़ाहा डेऊणअ?”
11	9	ईशू दैनअ तिन्नां लै ज़बाब, “धैल़ीए कै च़ार पहर निं हंदै? ज़ै कुंण धैल़ी हांढे, तेऊ निं ठोहल़ लागदी किल्हैकि तेऊ का शुझिआ संसारो प्रैशअ।
11	10	पर ज़ै कुंण राची हांढे, तेऊ लागा ठोहल़ किल्हैकि राची हआ न्हैरअ।”
11	11	ईशू बोली ईंयां गल्ला तिन्नां ई का, तेखअ बोलअ च़ेल्लै लै, “म्हारअ साथी लाज़र गअ सुत्ती, हुंह च़ाल्लअ तेऊ झ़ैऊंदअ डेऊई।”
11	12	तेखअ बोलअ च़ेल्लै तेऊ लै, “हे प्रभू, ज़ै सह सुत्ती गअ, तै कै अह बच़ी जाणअ?”
11	13	ईशू बोलअ त तिन्नां लै कि लाज़र गअ सुत्ती, पर तिंयां समझ़ै कि तेऊ बोलअ इहअ कि सह आसा निंजा सुत्तअ द।
11	14	तेखअ बोलअ ईशू तिन्नां लै साफ-साफ, “लाज़र गअ मरी,
11	15	मुंह आसा एते खुशी कि हुंह ज़ेभै तेऊ प्राण शोटै हुंह निं तेभै तिधी थिई, ताकि तम्हां विश्वास होए। ऐबै च़ाल्ला हाम्हां डेऊणअ तेऊ सेटा लै।”
11	16	तेखअ थोमा, ज़हा लै दिमुस बोला, आपणैं साथी च़ेल्लै लै बोलअ, “च़ाल्ला हाम्हां बी हुअ एऊ संघै मरदै डेऊणअ।”
11	17	ज़ांऊं तिंयां तिधी पुजै ता, ईशू का लागअ इहअ थोघ कि लाज़रा हुऐ घोरी दाबी च़ार धैल़ै।
11	18	बेतनियाह त येरुशलेम नगरी का कोई दूई मील दूर।
11	19	बडै भारी यहूदी तै तिधी मार्था मरिअमा सेटा तिन्नें भाई मरी करै चिंजदै आऐ दै।
11	20	मार्था ईशूए गल्ला शूणीं आई बाता तैणीं मिलदी, पर मरिअम रही घरै।
11	21	मार्था ईशू लै बोलअ, “हे प्रभू, ज़ै तूह इधी हंदअ, तै नांईं त मेरअ भाई कधि मरदअ,
11	22	पर ऐबै बी आसा मुंह भरोस्सअ कि ज़ुंण बी तूह परमेशरा का मांगे, सह दैणअ परमेशरा ताल्है।”
11	23	ईशू बोलअ तेसा लै, “हैल़अ निं करै, तेरअ भाई हणअ ज़िऊंदअ।”
11	24	मार्था बोलअ ईशू लै, “मुखा आसा थोघ कि ज़ेभै परमेशरा मरी करै भी करनै ज़िऊंदै तेसा बेला करनअ ताह सह बी ज़िऊंदअ।” ()
11	25	ईशू बोलअ तेसा लै, “हुंह करा मूंऐं दै लोगा बी ज़िऊंदै, हुंह ई दैआ तिन्नां लै ज़िन्दगी। ज़ै कुंण मुंह दी विश्वास करे, सह ज़ै मरी बी जाए, सह हणअ भी ज़िऊंदअ।
11	26	पर ज़ुंण ज़िऊंदअ आसा और मुंह दी विश्वास करा, तिंयां निं मरनै। कै तूह एसा गल्ला दी विश्वास करा?”
11	27	तेसा बोलअ, “हाँ प्रभू हुंह करा एसा गल्ला दी विश्वास कि परमेशरो शोहरू मसीहा ज़ुंण एऊ संसारा दी एछणैं आल़अ त, सह आसा तूह ई।”
11	28	इहअ बोली करै सह नाठी और आपणीं बैहणी मरिअमा का च़ुप-च़ुपै बोलअ, गूरू आसा इधी, सह शादा ताह पोर्ही।
11	29	इहअ शूणीं करै सह तेभी पुजी ईशू सेटा।
11	30	(ईशू निं अज़ी गराऊंए पुजी त, पर सह त तिधी अज़ी ज़िधी तेऊ मार्था भेटी ती।)
11	31	तिन्नैं यहूदी, ज़ुंण पांडा भितरी तिन्नां लै चिंजदै तै आऐ दै, तिन्नैं ज़ाणअ कि मरिअम नाठी हणीं घोरी सेटा लेरदी, ज़िधी लाज़र दाबअ द आसा, और तिंयां बी लागै तेसा पिछ़ू हांढदै।
11	32	ज़ांऊं मरिअम तिधी पुजी, ज़िधी ईशू त, तिधी पुजधी तेसा ईशू सेटा माथअ टेक्कअ और खूरा दी उटी बाखा लेरदी-लेरदी बोलअ, “हे प्रभू, ज़ै तूह इधी हंदअ, तै नांईं त मेरअ भाई मरदअ।”
11	33	तिन्नां लेरदै भाल़ी हुअ आपणैं मनैं दुखी, और आप्पू बी भर्हुअ तेऊओ गल़। तेखअ बोलअ ईशू मरिअम और यहूदी लै ज़ुंण तेसा पिछ़ू आऐ तै, “तम्हैं तेऊए ल्हास किधी आसा डाही दी दाबी?”
11	34	तिन्नैं बोलअ, “हे प्रभू च़ाल्ल, आप्पै भाल़।”
11	35	ईशूए आछी का छ़ुटै आशू।
11	36	तेखअ लागै यहूदी आप्पू मांझ़ै बोलदै, “भाल़ा अह तेऊ संघा केतरी झ़ूरी डाहा त।”
11	37	पर तिन्नां मांझ़ै बोलअ कई लोगै इहअ बी, “अह ज़ुंण कांणै मणछा ठीक करदअ फिरा, इहअ बी निं करी सकअ कि सह मणछ नांईं मरदअ?”
11	38	बडअ भारी दुखी हई करै पुजअ ईशू तेसा ज़ैगा, ज़िधी लाज़र त दाबअ द। सह ती एक घोर कोती दी और एकी बडै पात्थरा करै त घोरीओ मोहरअ बंद किअ द।
11	39	ईशू बोलअ तिन्नां लै, “एऊ पात्थरा बदल़ा पोर्ही।” तेखअ बोलअ तेऊ मूंऐं दै मणछे बैहणी मार्था, “हे प्रभू, तेऊ का हणीं ऐबै बास्स-शल़ैन्ह लागी दी, आझ़ गऐ तेऊ मरी च़ार धैल़ै हई।”
11	40	ईशू बोलअ तेसा लै, “मंऐं ताखा किज़ै बोलअ त कि, ज़ै तूह विश्वास करे तै भाल़णीं ताह परमेशरे महिमां।”
11	41	तेखअ बदल़अ तिन्नें सह पात्थर पोर्ही और ईशू सरगा बाखा भाल़ी करै बोलअ, “हे मेरै बाप्पू परमेशर, हुंह करा ताल्है शूकर कि तंऐं हेरी मेरी अरज़ शूणीं।
11	42	मुखा त थोघ कि तूह शूणां हर बगत मेरी, पर इहअ बोलअ मंऐं तै कि ज़ुंण मुंह फेर ईंयां लोग आसा, ईंयां बी विश्वास करे हुंह आसा तंऐं छ़ाडअ द।”
11	43	इहअ बोली करै पाई ईशू ज़ोरै हाक, “हे लाज़र, बागा लै निखल़।”
11	44	ज़ुंण लाज़र मरी गअ त, सह निखल़अ घोरी का बागा लै! तेऊए देही ती मरगे झिकल़ै करै पल़ेठुई दी और तेऊओ मुंह त कुआया करै बंद। तेखअ बोलअ ईशू तिन्नां लै, “एऊ खोल्हा पोर्ही और एऊ दैआ डेऊणैं।”
11	45	तेखअ कई यहूदी मणछ ज़ुंण तिधी मरिअमा सेटा तै आऐ दै तिन्नां मांझ़ै किअ कई मणछै एऊ च़मत्कारा भाल़ी तेऊ दी विश्वास।
11	46	तेखअ तिन्नां मांझ़ै दैनअ कई ज़ण्हैं फरीसी सेटा डेऊई ईशूए एऊ कामों समाद।
11	47	इहअ शूणीं की प्रधान परोहितै और फरीसी कठा हई करै एक सभा और बोलअ, “हाम्हैं कै करा, अह मणछ ता बडै नछ़ैण च़मत्कार रहैऊआ?”
11	48	ज़ै हाम्हैं एऊ लै एही ई ढील दैंदै रहे, ता सोभी करनअ तेऊ दी विश्वास कि अह आसा मसीहा, और रोमी लोगा करनअ म्हारै मांदरै और देशा दी कबज़अ।
11	49	तेखअ तिन्नां मांझ़ै काईफा ज़ुंण तेसा साला माहा परोहित त, तेऊ बोलअ, “तम्हैं करा एही गल्ला कि ज़िहअ तम्हां का निं किछ़ै थोघ आथी!
11	50	और नां इहअ सोठदै कि तम्हां लै आसा अह भलअ कि म्हारै लोगा लै एक मणछ मरे, सारी ज़ाती ता बरैबाद हणैं का बच़े।”
11	51	सह गल्ल निं तेऊ आप्पू बाखा बोली, सह त तेसा साला माहा परोहित, तेऊ की आजू हणैं आल़ी गल्ला प्रगट कि ईशू मरनअ इस्राएली लोगा लै।
11	52	नां कि सिधअ तेसा ज़ाती लै, पर एते तैणीं बी कि परमेशरे छिंघुऐ दै बच्च़ै बी कठा करे।
11	53	तेसा ई धैल़ी ओर्ही लागै तिंयां ईशू मारनें जोगा करदै।
11	54	तैहीता तधा पोर्ही निं ईशू यहूदी लोगा मांझ़ै प्रगटअ नाठअ, पर तिधा का बणां नेल़ देशै एकी ईफराईम नांओंऐं नगरी लै नाठअ और आपणैं च़ेल्लै संघै लागअ तिधी रहंदअ।
11	55	यहूदी लोगो फसहेओ थैर त नेल़ और सराज़ा का बी नाठै कई लोग येरुशलेम तेऊ थैरा लै ताकि आप्पू शुचै करी सके। ()
11	56	ता तिंयां लागै ईशू लोल़ै और मांदरै खल़ै हई बोलदै कि तम्हैं कै समझ़ा? कि सह थैरा लै एछणअ कि नांईं?
11	57	फरीसी और प्रधान परोहितै बी त सोभी का इहअ बोली डाहअ द कि, ज़ै कसा का ईशू शुझिए, तै खोज़ै हाम्हां का, ताकि तेऊ कैद करी सके।
12	1	तेखअ आअ ईशू फसहे थैरा का छ़हा धैल़ै पैहलै बेतनियाह लै, ज़िधी लाज़र त और ज़ुंण ईशू मरी करै किअ त ज़िऊंदअ।
12	2	तिधी बणांईं तिन्नैं ईशू लै रोटी, मार्था लागी सेऊआ टैहली करदी और लाज़र बी त तिन्नां मांझ़ै रोटी खांदअ बेठअ द ज़ुंण ईशू संघै रोटी खांदै तै बेठै दै।
12	3	तेखअ मल़अ मरिअमै आधअ सेर जटामांसीओ खुशबूदार किम्मती तेल ईशूए च़रणैं संघा टुशै आपणैं मुंडे शराल़ा करै ईशूए खूर, और तेले खुशबू भर्हुई सारै घरै और सारअ घर हुअ खुशबूदार।
12	4	पर तिन्नां च़ेल्लै मांझ़ै यहूदा इसकरोती ज़ुंणी ईशू कैद करनै बझ़ैल़अ त तेऊ बोलअ,
12	5	“अह खुशबूदार किम्मती तेल चिई शौआ च़ंदीए सिक्कै बराबर किम्मता दी बेच़ी करै गरीबा लै किल्है निं दैनअ?”
12	6	तेऊ निं अह गल्ल तै बोली कि तेऊ ती गरीबे फिकर, तेऊ बोली अह तै सह त च़ोर। तेऊ का रहा तै ढबै-धेल्ले थैलू, और तेता का करा त सह च़ोरी।
12	7	ईशू दैनअ ज़बाब, “तेऊ दै मुंह दाबणे धैल़ी तैणीं एक्कै रहणैं।
12	8	गरीब रहणैं कबल्लै तम्हां ई संघै तम्हैं ज़ेभै च़ाहे तेभै सका तिन्नां लै दैई, पर हुंह निं तम्हां संघै कबल्लअ च़ाल्लअ रहई।”()
12	9	यहूदी मांझ़ै ज़ुंण आम लोग ज़ुंण ईशूए बारै किछ़ निं बोलदै तै, तिन्नां का गअ थोघ लागी कि सह आसा तिधी, तिंयां निं सिधै ईशूए तैणीं तिधा लै भाल़ै आऐ पर तिंयां आऐ लाज़रा भाल़ै ज़ुंण ईशू मरी करै ज़िऊंदअ किअ त।
12	10	प्रधान परोहितै दैनअ इहअ हुकम कि एऊ लाज़रा बी पाआ ऐबै मारी
12	11	किल्हैकि तेऊए पिछ़ू नाठै कई यहूदी और तिन्नैं किअ ईशू दी विश्वास कि सह आसा मसीहा।
12	12	दुजै धैल़ै तै बडै भारी लोग येरुशलेम नगरीए थैरा लै आऐ दै, तिन्नैं शूणअ इहअ कि ईशू आसा लागअ द येरुशलेम नगरी लै एछदअ,
12	13	तिन्नैं आणी खज़ूरे बूटा का डाल़ी चोल़ी। तेखअ नाठै ईशू सेटा लै शधाणूं, संघा लागै ज़ोरै-ज़ोरै बोलदै, () “ज़ै-ज़ैकार, ज़ै-ज़ैकार, परमेशर दैआ इस्राएले राज़ै लै बर्गत ज़ुंण तेऊए नांओंऐं एछा।”
12	14	तेखअ भेटअ ईशू एक गाधू और सह बेठअ तेऊ प्रैंदै।
12	15	ज़िहअ पबित्र शास्त्रा दी आसा लिखअ द, “हे येरुशलेम नगरीए लोगो, डरा निं आथी, भाल़, तेरअ राज़अ आसा लागअ द गाधै प्रैंदै बेशी एछदअ।”
12	16	ईशूए च़ेल्लै निं पैहलै ईंयां गल्ला समझ़ी ती, पर ज़ांऊं ईशू महिमां दी प्रगट हुअ, तेखअ फिरी तिन्नां आद कि ईंयां गल्ला आसा ईशूए बारै शास्त्रा दी लिखी दी, और लोगै किअ तेऊ संघै इहअ बर्ताअ।
12	17	तेखअ लोगे छ़ुंडा मांझ़ा का लोग ज़ुंण तेभै तेऊ संघै तै, तिन्नैं बोलअ इहअ कि ईशू शादअ लाज़र घोरी दी दाबअ द लाज़र बागा लै, और मूंऐं दै मांझ़ा का किअ ज़िऊंदअ।
12	18	एते ई बज़्हा आऐ तै लोग ईशू सेटा मिलदै, किल्हैकि तिन्नैं शूणअ त कि ईशू किअ अह च़मत्कार।
12	19	तेखअ लागै फरीसी आप्पू मांझ़ै गल्ला कि सोठा ता सोठा आरो, थारै निं किछ़ हई सकदअ, भाल़ा, बडै भारी खास्सै लोग च़ाल्लै संसारै तेऊ पिछ़ू डेऊई!
12	20	ज़ुंण लोग तेऊ थैरा लै भगती करदै तै आऐ दै, तिन्नां मांझ़ै तै कई यूनानी मणछ बी।
12	21	तिन्नैं गलील लाक्के बैतसैदा गराऊंऐं रहणैं आल़ै फिलिप्पुसा सेटा डेऊई करै अरज़ की, “हे श्रीमान हाम्हैं च़ाहा ईशू सेटा मिलणअ।”
12	22	फिलिप्पुसै बोली ईंयां गल्ला आपणैं साथी आन्दरू का, और तिंयां दूई बोलअ ईशू का।
12	23	एसा बोलअ गल्ला शूणीं ईशू तिन्नां का, “सह बगत गअ एछी कि मुंह मणछे शोहरूओ गुणगान होए।
12	24	हुंह खोज़ा तम्हां का सत्त कि ज़ेभै तैणीं गिंहूंओ दाणअ खेचै दी पल़ी करै नांईं मरदअ, तेभै तैणीं रहा सह एक्कै पर ज़ांऊं सह मरा, तेखअ लागा तेथ कई दाणैं।
12	25	ज़ुंण आपणैं प्राणा का झ़ूरी करा, सह करा तेता बरैबाद। पर ज़ुंण एऊ संसारै आपणैं प्राणा का झ़ूरी नांईं करदअ, सह डाहा सदा रहणैं आल़ी ज़िन्दगी तैणीं तेता सभाल़ी।
12	26	ज़ै कुंण मेरअ च़ेल्लअ हणअ च़ाहे, सह लागै मुंह पिछ़ू हांढदअ; और ज़िधी हुंह आसा, तिधी हणअ मेरअ टैहलू बी। ज़ै कुंण मेरी सेऊआ करे; तेऊ भेटणअ बाप्पू परमेशरा का अदर।
12	27	“ऐबै हुअ मेरअ ज़िऊ कमज़ोर, इहअ करै मंऐं कै लाअ बोली? मेरै बाप्पू मुंह बच़ाऊ एसा घल़ी का पर हुंह आसा पुजअ द एते ई तैणीं एऊ बगता दी।
12	28	मेरै बाप्पू, आपणैं नांओंऐं महिमां कर।” तेखअ की परमेशरै स्वर्गा का एही गल्ला, “मंऐं आसा हेरी दी एऊए महिमां करी, और आजू बी रहणअ करदअ।”
12	29	ज़ुंण तिधी खल़्हुऐ दै लोग शूणैं तै लागै दै, तिन्नैं बोलअ, “गुल़ूबिज़ल़ू लागअ”, और कई बोलअ, “स्वर्ग दूतै की एऊ संघै गल्ला।”
12	30	एता लै बोलअ ईशू, “अह बोल निं मुल्है आई पर अह आसा तम्हां लै।
12	31	ऐबै हणअ एऊ संसारो न्याय और एऊ संसारा आपणैं बशै करी राज़ करनै आल़ै शैताना भेटणीं सज़ा। सह काढणअ ऐबै बागा लै।
12	32	ज़ेभै मुंह एसा पृथूई का उझै च़के, तै आणनैं मुंह सोभ आप्पू सेटा लै।”
12	33	इहअ बोली करै की तेऊ अह गल्ल प्रगट कि सह केही मौता मरनअ।
12	34	एसा गल्ला शूणीं बोलअ लोगै तेऊ लै, “हाम्हैं आसा बधाना दी अह गल्ल शूणीं दी कि मसीहा रहणअ सदा ज़िऊंदअ। पर तै तूह किल्है बोला, ‘हुंह मणछो शोहरू आसा उछ़टै दी छ़ड़ाऊंणअ ज़रूरी?’ ()
12	35	अह ‘तूह मणछो शोहरू’ कुंण आसा?” ईशू बोलअ तिन्नां लै, “प्रैशअ आसा तम्हां सेटा थोल़ी घल़ी, ज़ेभै तैणीं प्रैशअ तम्हां सेटा आसा, तेभै तैणीं लागा हांढदै; इहअ निं हआ कि तम्हैं रहा न्हैरै दी, ज़ुंण न्हैरै दी हांढा, तेऊ का निं इहअ थोघ हंदअ कि केसी डेऊणअ।
12	36	ज़ेभै तैणीं प्रैशअ तम्हां संघै आसा, प्रैशैओ विश्वास करा ताकि तम्हैं प्रैशे लुआद बणीं सके।” इना गल्ला बोली करै लागअ ईशू हांढदअ और तिन्नें आछी का रहअ दूर ई।
12	37	तेखअ रहैऊऐ तेऊ तिन्नां का कई नछ़ैण पर तैबी निं यहूदी लोगै विश्वास किअ।
12	38	अह हुअ इहअ कि परमेशरे गूर याशायाह बोली दी ईंयां गल्ला होए, () “हे प्रभू म्हारै समादो भरोस्सअ कुंणी किअ? और प्रभूए बाहो बल कसा दी हुअ प्रगट?”
12	39	तिंयां निं इहअ करै विश्वास करी सकै कि याशायाह आसा इहअ बी बोलअ द, ()
12	40	“तेऊ की तिन्नें आछी कांणी और तिन्नों मन किअ काठअ, इहअ निं होए कि तिंयां भाल़े और मना का समझ़े, और तिंयां आपणअ मन फरेओए और हुंह करूं तिन्नां च़ोखै।”
12	41	याशायाह बोली ईंयां गल्ला तेखअ ज़ांऊं तेऊ प्रभूए महिमां भाल़ी।
12	42	तैबी किअ कई सरकारी हाकमै बी ईशू दी विश्वास पर फरीसी लोगे डरै निं तिंयां प्रगटै मंदै तै, ताकि इहअ नां होए कि तिन्नां तिंयां आराधना कोठी का बागै नां काढे।
12	43	किल्हैकि होरी मणछे सराहणा करने लागा तिन्नां परमेशरे भगती का बी खास्सी झ़ूरी।
12	44	ईशू बोलअ तिन्नां लै ज़ोरै-ज़ोरै, “ज़ुंण मुंह दी विश्वास करा, सह करा तेऊओ बी विश्वास ज़ुंणी हुंह संसारा लै आसा छ़ाडअ द।
12	45	ज़ुंण मुंह भाल़ा, सह भाल़ा तेऊ बी ज़ुंणी हुंह आसा छ़ाडअ द।
12	46	“हुंह आसा आअ द एऊ संसारै प्रैशअ बणीं ताकि ज़ुंण मुंह दी विश्वास करे, सह न्हैरै दी नां रहे।
12	47	ज़ै कुंण मेरी गल्ला शूणीं करै नांईं मनें, तेऊ लै बी निं हुंह दोश लांदअ। किल्हैकि हुंह निं संसारे लोगा लै दोशा लांदअ आथी आअ द। पर हुंह आसा आअ द संसारा बच़ाऊंदअ।
12	48	ज़ुंण मुंह नकाम्मअ समझ़ा और मेरी गल्ला नांईं मंदअ, तेऊ लै दोशा लाणैं आल़अ आसा मेरअ बैण, ज़ुंण मंऐं बोलअ, तेऊ करै लागणअ खिरी तेऊ लै दोश।
12	49	“किल्हैकि मंऐं निं आपणीं बाखा किछ़ै गल्ला की। पर बाप्पू परमेशर ज़ुंणी हुंह छ़ाडअ द आसा, तेऊ आसा मुखा खोज़अ द कि किज़ै बोल़णअ? और किज़ै खोज़णअ?
12	50	मुखा आसा थोघ कि तेऊओ हुकम आसा सदा रहणैं आल़ी ज़िन्दगी। तैही बोला हुंह कि ज़िहअ ई मेरै बाप्पू परमेशरै मुखा खोज़अ, मंऐं बोलअ तिहअ ई।”
13	1	फसहे थैरा का पैहलै ज़ांऊं ईशू का थोघ लागअ कि मेरी गई सह घल़ी एछी कि ऐबै लागणअ एऊ संसारा छ़ाडी आपणैं बाप्पू परमेशरा सेटा लै फिरी डेऊणअ। तेऊ रहैऊअ कि सह केतरी झ़ूरी करा, ज़ुंण तेऊ संघै एऊ संसारै तै तेऊ की तिन्नां लै ज़िन्दगी खतम हणैं तैणीं झ़ूरी।
13	2	ज़ांऊं शैतान शमौने शोहरू यहूदा इसकरोतीए मनैं एही सोठ मुक्कअ त पाई कि ईशू बझ़ैल़णअ कैद करनै, तेखअ बैल़ी खाणें बेला गअ
13	3	ईशू का थोघ लागी कि मेरै बाप्पू परमेशरै दैनअ सोभी गल्लो हक मुल्है और हुंह आसा परमेशरा सेटा का आअ द और मुंह लागा ऐबै परमेशरा सेटा लै बापस डेऊणअ,
13	4	रोटी खाणैं का उझ़ुअ खल़अ और आपणीं घेरी का खोल्हअ आपणअ च़ोल़अ और गाचू बान्हअ आपणीं कुछी।
13	5	तेखअ लागअ डबरू दी पाणीं भरी आपणैं च़ेल्ले खूरा धोंदअ और ज़ुंण गाचू कुछी बान्हअ द त, तेता करै लागअ तिन्नें खूरा टुशदअ।
13	6	ज़ांऊं सह शमौन पतरसा सेटा पुजअ, तेऊ बोलअ, “हे प्रभू, तंऐं कै मेरै खूर लाऐ धोई?”
13	7	ईशू दैनअ तेऊ लै ज़बाब, “ज़ुंण हुंह एभै करा, अज़ी निं ताह एते समझ़ आथी, पर तेखअ जाणअ तूह समझ़ी।”
13	8	पतरसै बोलअ, “हुंह निं दैंदअ कधि ताह मेरै खूर धोणैं।” इहअ शूणीं दैनअ ईशू ज़बाब, “ज़ै हुंह तेरै खूर नांईं धोऊं तै निं मुंह संघै तेरी किछ़ै साझ़ आथी।”
13	9	इहअ शूणीं बोलअ शमौन पतरसै, “हे प्रभू, तै धो मुंह खूरा संघै मेरै हाथा मुंडा बी।”
13	10	ईशू बोलअ तेऊ लै, “ज़ुंण न्हैऊई आसा गअ द, तेऊ निं हाथा का सुआई होर धोणें ज़रुरत आथी, सह आसा बिलकुल साफ। तम्हैं बी आसा साफ पर सोभै निं आथी।”
13	11	तेऊ का आसा त थोघ कि सह कसा बझ़ैल़णअ ढाकणैं, तैही बोलअ तेऊ इहअ, “तम्हैं बी आसा साफ पर सोभै निं आथी।”
13	12	ज़ांऊं सह तिन्नें खूर धोई मुक्कअ, और झिकल़ै बान्हीं करै भी तिन्नां मांझ़ै बेठअ, तेखअ तिन्नां लै बोलदअ लागअ, “तम्हैं एसा गल्ला समझ़ै बी कि मंऐं तम्हां संघै कै किअ?
13	13	तम्हैं बोला मुल्है गूरू और प्रभू, एसा गल्ला बोला तम्हैं ठीक, किल्हैकि हुंह आसा थारअ गूरू और थारअ प्रभू।
13	14	ज़ै मंऐं गूरू और प्रभू हई करै बी थारै खूर धोऐ, ठीक इहै ई लागा तम्हां बी एकी दुजे खूर धोणैं।
13	15	किल्हैकि मंऐं रहैऊअ तम्हां का करी करै, कि ज़िहअ मंऐं तम्हां संघै किअ, तिहअ करा तम्हैं बी।
13	16	हुंह खोज़ा तम्हां का सत्त कि टैहलू निं आपणैं मालका का बडअ हंदअ, नां शधाणूं आपणैं छ़ाडणैं आल़ै का बडअ हंदअ।
13	17	“तम्हां का आसा इना गल्लो थोघ, पर परमेशर हणअ तम्हां करै तै खुश ज़ै तम्हैं तिहअ ई करे।
13	18	हुंह निं तम्हां सोभिए बारै आथी बोलदअ लागअ द, ज़ुंण मंऐं छ़ांटी आसा हेरै दै, पर अह आसा तै कि पबित्र शास्त्रो इहअ लिखअ द पूरअ होए, ‘ज़ुंण मेरी रोटी खाआ, सह ई बणअ मेरअ दुशमण।’()
13	19	“एसा गल्ला हणैं का पैहलै हेरअ मंऐं तम्हां का खोज़ी, ताकि ज़ेभै अह गल्ल होए, तेखअ करे तम्हैं विश्वास कि हुंह आसा मसीहा।()
13	20	हुंह खोज़ा तम्हां का सत्त, ज़ुंण तेऊए कदर करे ज़ुंण मंऐं तम्हां सेटा लै छ़ाडअ, सह करा मेरी कदर। ज़ुंण मेरी कदर करा सह करा तेऊए कदर ज़ुंणी हुंह संसारा लै आसा छ़ाडअ द।”
13	21	इना गल्ला बोलदी भर्हुऐ ईशूए भितरा का आत्मां दी गल़, और तेऊ बोलअ, “हुंह खोज़ा तम्हां का सत्त कि तम्हां मांझ़ै आसा एक इहअ ज़हा हुंह ढाकणैं बझ़ैल़णअ।”
13	22	च़ेल्ले मनैं पल़अ इहअ बैहम कि अह हाम्हां मांझ़ै कसरै बारै बोला? तिंयां लागै एकी दुजे मुंहैं भाल़ै।
13	23	ईशूओ च़ेल्लअ ज़ुंण ईशू संघै खास्सी झ़ूरी डाहा त, सह त ईशूए हिक्का बाखा लै ढूल़ी करै बेठअ द।
13	24	शमौन पतरसै पुछ़अ तेऊ बाखा शारअ करी करै, “अह हाम्हां मांझ़ै कसरै बारै बोला?”
13	25	तेखअ पुछ़अ तेऊ तिहअ ई करै ईशूए हिक्का बाखा ढूल़ी करै, “हे प्रभू, सह कुंण आसा?” ईशू दैनअ ज़बाब, “ज़हा लै मुंह रोटीओ म्हार डबेऊई करै दैणअ, सह ई आसा।”
13	26	तेखअ दैनअ ईशू रोटीओ म्हार डबेऊई करै शमौने शोहरू यहूदा इसकरोती लै।
13	27	ता रोटीए म्हारा ढाकदी बस्सअ तेऊ दी शैतान, तेखअ बोलअ ईशू तेऊ लै, “ज़ुंण तंऐं करी आसा लाअ द, तेऊ कर छ़ेकै।”
13	28	पर तिधी बेठै दै निं कोही बी अह गल्ल समझ़ी कि ईशू अह गल्ल तेऊ लै किल्है बोली।
13	29	यहूदा का हआ त ढबैओ थैलू सभाल़अ द, इहअ करै कई समझ़अ इहअ कि ईशू बोलअ तेऊ लै इहअ कि ज़ुंण च़िज़ा हाम्हां थैरा मनाऊंणा लै लोल़ी, तिन्नां आण हाट्टी का लई, या इहअ कि भुखै-नचिशै लै एछ किज़ै दैई।
13	30	तेखअ नाठअ सह तेभी रोटीए म्हारा ढाकी राची बागा लै।
13	31	ज़ांऊं सह बागा लै नाठअ, तेखअ बोलअ ईशू, “ऐबै हुई मुंह मणछे शोहरूए महिमां और परमेशरे महिमां हुई तेऊ दी।”
13	32	तेखअ करनी परमेशरा बी आपणैं मनैं तेऊए महिमां एभी।
13	33	ए लान्हैंओ, हुंह आसा थोल़ी घल़ी तम्हां सेटा, तेखअ हणैं तम्हैं मुंह लोल़ै और ज़िहअ मंऐं यहूदी का बोलअ, ज़िधा लै हुंह डेऊणअ तिधी निं तम्हैं एछी सकदै, और तिहअ ई बोला हुंह ऐबै तम्हां लै।
13	34	“ऐबै दैणीं मुंह तम्हां लै एक नऊंअ हुकम कि एकी दुजै संघै डाहा झ़ूरी, ज़ेही मंऐं तम्हां लै झ़ूरी की तेही झ़ूरी करा तम्हैं एकी दुजै लै।
13	35	ज़ै तम्हैं आप्पू मांझ़ै झ़ूरी डाहे, तेता करै बछ़ैणनै तम्हैं होरी लोगा बी कि तम्हैं आसा मेरै च़ेल्लै।”
13	36	शमौन पतरसै ईशू लै बोलअ, “हे प्रभू, तूह किधा लै च़ाल्लअ डेऊई?” ईशू दैनअ तेऊ लै ज़बाब, “ज़िधा लै हुंह डेऊणअ तिधा लै निं तूह मुंह पिछ़ू एभी एछी सकदअ, पर तेखअ एछणअ तूह मुंह पिछ़ू।”
13	37	पतरसै बोलअ, हे प्रभू, “हुंह ताह पिछ़ू एभी किल्है निं एछी सकदअ? हुंह सका तेरी तैणीं आपणीं ज़ान बी दैई।”
13	38	ईशू बोलअ, “तूह कै मेरी तैणीं आपणीं ज़ान बी सका दैई? हुंह खोज़ा ताखा सत्त कि आझ़ एसा ई राची मुर्गै दूई बारी बाशणैं का पैहलै हुधणअ तूह मेरै बारै चिई बारी।”
14	1	“तम्हैं निं आपणैं मनैं हैल़अ करी, तम्हैं करा परमेशरो विश्वास, मुंह प्रैंदै बी डाहा विश्वास।
14	2	मेरै बाप्पूए घरै आसा रहणा लै बडी भारी ज़ैगा। ज़ै नांईं हंदी तै हेरनअ त मुंह तम्हां लै बोली। हुंह आसा च़ाल्लअ द तम्हां लै ज़ैगा बणांदअ डेऊई।
14	3	ज़ांऊं मुंह तम्हां लै ज़ैगा बणांईं हेरनी, तेखअ एछणअ मुंह बापस फिरी और तम्हैं बी निंणै मुंह आप्पू संघै ताकि ज़िधी हुंह रहूं तिधी तम्हैं बी तिधी रही सके।
14	4	तम्हां का आसा थोघ कि हुंह किधा लै डेऊणअ, तिधा लै डेऊणे बातो बी आसा तम्हां का थोघ।”
14	5	थोमा बोलअ तेऊ लै, “हे प्रभू, हाम्हां का निं थोघै कि तूह किधा लै डेऊणअ, तैहा बातो थोघ किहअ करै च़ाल्लअ हाम्हां का लागी?”
14	6	ईशू बोलअ तेऊ लै, “बात, सत्त और ज़िन्दगी आसा हुंह, मुंह बाझ़ी निं बाप्पू सेटा कोहै पुजी सकदअ।
14	7	ज़ै तम्हैं हुंह बछ़ैणअ हंदअ, तै बछ़ैणनअ त तम्हां मेरअ बाप्पू बी, और एभा पोर्ही बछ़ैणा तम्हैं और भाल़ी बी हेरअ।”
14	8	फिलिप्पुसै ईशू लै बोलअ, “हे प्रभू, बाप्पू रहैऊ हाम्हां का, और अहैई आसा हाम्हां लै बडी गल्ल।”
14	9	ईशू बोलअ तेऊ लै, “हे फिलिप्पुस, एतरै धैल़ै ओर्ही आसा हुंह तम्हां संघै, और तूह कै मुंह बछ़ैणदअ निं आथी? ज़ुंणी हुंह भाल़अ, तेऊ भाल़अ बाप्पू, तूह इहअ किल्है बोला कि बाप्पू निं हाम्हैं भाल़ी।
14	10	तूह कै विश्वास निं करदअ कि हुंह आसा बाप्पू दी और बाप्पू आसा मुंह दी? इना गल्ला ज़ुंण हुंह तम्हां का बोला; इना निं हुंह आपणीं बाखा खोज़दअ, पर बाप्पू करा मुंह दी रही करै आपणैं काम।
14	11	मेरी एसा गल्लो भरोस्सअ करा कि हुंह आसा बाप्पू दी और बाप्पू आसा मुंह दी, इहअ नांईं ता मेरै कामां भाल़ी करा भरोस्सअ।
14	12	“हुंह खोज़ा तम्हां का सत्त कि ज़ुंण मुंह दी विश्वास करा, तेऊ करनै तिंयां सारै काम ज़ुंण हुंह करा, ईंयां ता हुऐ पर तेऊ करनै एता का बी बडै-बडै काम, किल्हैकि हुंह च़ाल्लअ ऐबै बाप्पू सेटा लै डेऊई।
14	13	ज़िहअ बी तम्हैं मेरै नांओंए मांगे, मुंह दैणअ तम्हां लै तिहअ ई, ताकि शोहरू करै बाप्पूए महिमां होए।
14	14	ज़ै तम्हैं मुखा मेरै नांओंऐं मांगे, सह हेरनअ मुंह तम्हां लै दैई।
14	15	“ज़ै तम्हैं मुंह संघै झ़ूरी डाहा, तै मनणी तम्हां मेरी गल्ला बी।
14	16	मुंह करनी आपणैं बाप्पू परमेशरा का अरज़ कि तम्हां लै छ़ाड एक होर मज़त करनै आल़अ, ज़ुंण कबल्लअ तम्हां संघै रहे।
14	17	पबित्र आत्मां ज़हा परमेशरे बारै सत्त प्रगट करनअ। पबित्र आत्मां निं संसार मनी सकदअ। किल्हैकि सह निं तिन्नां का शुझणअ और नां ता तिंयां बछ़ैणदै आथी, सह आत्मां हणअ तम्हां दी और तम्हैं बछ़ैणा तेऊ और सह रहा तम्हां संघै।
14	18	“मुंह निं तम्हैं कधि इहै कल्ही डाहणैं कि थारी हेरा-सभाल़ा लै निं कोहै होए! हुंह एछणअ तम्हां सेटा लै आप्पै बापस फिरी।
14	19	थोल़ी घल़ी बाद निं एऊ संसारे लोग निं मुंह भाल़ी सकदै। पर तम्हैं सका मुंह भाल़ी इहअ करै कि हुंह आसा ज़िऊंदअ और तम्हैं बी रहणैं ज़िऊंदै।
14	20	तेसा धैल़ी ज़ाण्हनअ तम्हां कि हुंह आसा बाप्पू दी, और तम्हैं आसा मुंह दी, और हुंह आसा तम्हां दी।
14	21	ज़हा का मेरअ हुकम आसा, और ज़ुंण तिन्नां मना, सह ई डाहा मुंह संघै सच्च़ी झ़ूरी और तेऊ संघै डाहणीं मेरै बाप्पू बी झ़ूरी और मुंबी डाहणीं तेऊ संघै झ़ूरी और मुंह हणअ आप्पू तेऊ दी प्रगट।”
14	22	यहूदा बोलअ ईशू लै, “हे प्रभू, इहअ किज़ै हुअ कि तूह च़ाहा हणअ हाम्हां दी प्रगट और संसारे लोगा दी निं च़ाहंदअ?”
14	23	ईशू बोलअ तेऊ लै, “ज़ै कुंण मुंह संघै झ़ूरी डाहा, तै मनणअ तेऊ मेरअ हुकम बी, और मेरै बाप्पू बी करनी तेऊ संघै झ़ूरी और तेऊ सेटा एछी करै बस्सणअ हाम्हां तेऊ संघै।
14	24	ज़ुंण मुंह संघै झ़ूरी निं करदअ, सह निं मेरअ हुकम मंदअ। ज़ुंण बैण तम्हैं शूणां, सह निं मेरअ आथी पर सह आसा मेरै बाप्पूओ, ज़ुंणी हुंह छ़ाडअ द आसा।
14	25	“ईंयां सोभ गल्ला खोज़ी मंऐं तम्हां का तम्हां मांझ़ै रही करै।
14	26	पर मज़त करनै आल़अ पबित्र आत्मां ज़ुंण बाप्पू मेरै नांओंए तम्हां सेटा लै छ़ाडणअ, तेऊ सखाऊंणी तम्हां का सोभै गल्ला और ज़ुंण गल्ला मंऐं आसा तम्हां का खोज़ी दी, तेऊ फरेऊणीं तिन्नां सोभी गल्ले तम्हां का आद।
14	27	“हुंह दैंऊं तम्हां लै शांती, ज़िहअ संसारे लोग फिकर दैआ, तिहअ निं हुंह तम्हां लै दैंदअ, मुंह दैणीं तम्हां लै आपणीं शांती ताकि थारअ मनैं फिकर नां पल़े और नां डरे।
14	28	तम्हैं शूणअ मुखा इहअ कि हुंह च़ाल्लअ डेऊई और तम्हां सेटा लै एछणअ बापस फिरी, ज़ै तम्हैं मुंह संघै झ़ूरी डाहंदै, तै हणैं तै तम्हैं एसा गल्ला शूणीं खुशी कि हुंह च़ाल्लअ बाप्पू सेटा लै डेऊई, किल्हैकि बाप्पू आसा मुखा बडअ।
14	29	मंऐं हेरअ एता हणैं का पैहलै तम्हां का खोज़ी, ज़ेभै सह हई जाए तेभै करनअ तम्हां भरोस्सअ।
14	30	“ऐबै निं मुंह तम्हां संघै खास्सी गल्ला करनी, किल्हैकि एऊ संसारा दी राज़ करनै आल़अ शैतान गअ एछी, और मुखा निं तेऊओ किछ़ै आथी।
14	31	पर अह हणअ तै कि संसारे लोगा का थोघ लागे कि हुंह डाहा बाप्पू संघै झ़ूरी, और ज़िहअ बाप्पू मुल्है ढेअ करा, हुंह करा तिहअ ई। उझ़िआ, इधा का च़ाल्ला।”
15	1	“सच्च़ी अंगूरे लऊंण आसा हुंह, और मेरअ बाप्पू आसा ज़िम्मींदार।
15	2	ज़ुंण शाण्हटी मुंह दी आसा, और फल़ नांईं दैंदी, सह पाणीं तेऊ काटी। ज़ुंण शाण्हटी फल़ा दैंदी होए, तेते करनी तेऊ छांग ताकि होर बी खास्सी फसल होए।
15	3	“ज़ुंण बैण मंऐं तम्हां का खोज़ै, तेता करै आसा तम्हैं शुचै।
15	4	तम्हैं रहा मुंह दी टेकी, और हुंह रहूं तम्हां दी, ज़ेही शाण्हटी अंगूरे लऊंणी दी टेकी नां रहे, तै निं सह आपणैं आप फल़ दैई सकदी। ठीक तिहअ ई ज़ै तम्हैं मुंह दी टेकी नांईं रहे, तै निं तम्हैं फल़ दैई सकदै।
15	5	“हुंह आसा अंगूरे लऊंण, तम्हैं आसा शाण्हटी, ज़ुंण मुंह दी टेकी रहा, और लऊंणी दी आसा, तेथ लागा खास्सी फसल, किल्हैकि मुखा ज़ुदै हई करै निं तम्हैं किछ़ै करी सकदै।
15	6	ज़ै कुंण मुंह दी टेकी नांईं रहे, ता सह शोटणअ धरना लै ज़ेही शुक्की दी शाण्हीं शोटा और लोग निंयां तिन्नां झाल़ी करै आगी जैंदरी दहणा लै और तिंयां दझ़ा आगी जैंदरी।
15	7	“ज़ै तम्हैं मुंह दी टेकी रहे और मेरै साबै आपणीं ज़िऊए, तै तम्हैं ज़ुंण बी मांगे सह भेटणअ तम्हां।
15	8	तम्हैं हणैं मेरै असली च़ेल्लै ज़ेभै तम्हां दी खास्सी फसल पज़े एता करै हआ मेरै बाप्पू परमेशरे महिमां।
15	9	“ज़ेही मेरअ बाप्पू मुंह संघै झ़ूरी की तेही झ़ूरी की मंऐं तम्हां संघै, मेरी झ़ूरी दी रहा टेकी।
15	10	ज़ै तम्हां मेरअ हुकम मनें, तै रहणैं तम्हैं मेरी झ़ूरी दी टेकी, ज़ेही मंऐं आपणैं बाप्पू परमेशरो हुकम मनअ और तेऊए झ़ूरी दी रहअ टेकी।
15	11	मंऐं बोली तम्हां ई का ईंयां गल्ला एते तैणीं कि मेरी खुशी तम्हां दी बणीं रहे और थारी खुशी पूरी होए।
15	12	“मेरअ हुकम आसा अह कि ज़ेही झ़ूरी मंऐं तम्हां लै की, तेही झ़ूरी करा तम्हैं आप्पू मांझ़ै एकी दुजै संघै।
15	13	एता का खास्सी झ़ूरी निं कोहिए आथी कि कोई आपणैं साथी लै ज़ान दैए।
15	14	ज़ै तम्हैं ज़िहअ हुंह बोला तिहअ ई करे, तै आसा तम्हैं मेरै साथी।
15	15	“एभा पोर्ही निं हुंह तम्हां लै टैहलू बोलदअ, किल्हैकि टैहलू का निं थोघ हंदअ कि तेऊओ मालक किज़ै करा। पर मंऐं बोलअ तम्हां लै साथी इहअ करै कि मंऐं ज़ुंण गल्ला आपणैं बाप्पू परमेशरा का शूणीं, तिंयां खोज़ी मंऐं सोभ तम्हां का।
15	16	तम्हैं निं हुंह छ़ांटअ पर मंऐं छ़ांटै तम्हैं और एते तैणीं डाहै कि तम्हैं फल़ दैई सके और थारअ फल़ कबल्लअ रहे कि तम्हैं मेरै नांओंए बाप्पू परमेशरा का ज़िहअ बी मांगे, सह तम्हां लै दैए।
15	17	ईंयां गल्ला बोली मंऐं तम्हां लै तै कि तम्हैं एकी दुजै संघै झ़ूरी करे।
15	18	“ज़ै संसारे लोग तम्हां संघै ज़ीद करे, तै ज़ाणैं तम्हैं कि तेऊ की पैहलै मुंह संघै ज़ीद।
15	19	ज़ै तम्हैं एऊ संसारे हंदै, तै करनी ती संसारे लोगा तम्हां लै झ़ूरी। पर तम्हैं आसा हेरै दै संसारा का ज़ुदै छ़ांटी तैही डाहा एऊ संसारे लोग तम्हां संघै ज़ीद।
15	20	“ज़ुंण गल्ल मंऐं तम्हां का बोली ती कि टैहलू निं आपणैं मालक का बडअ हंदअ, तेसा गल्ला डाहा आद कि, ज़ै तिन्नैं मुल्है दुख दैनअ, तै तम्हां लै बी दैणअ तिन्नां दुख। ज़ै तिन्नैं मेरी गल्ल निं मनी तै थारी गल्ल किधा का लाई मनी।
15	21	पर ईंयां गल्ला करनी तिन्नां मेरै नांओंआं पिछ़ू तम्हां संघै। किल्हैकि तिन्नां का निं तेऊओ थोघ आथी ज़ुंणी हुंह संसारा लै आसा छ़ाडअ द।
15	22	“ज़ै हुंह नांईं एछदअ और तिन्नां संघै गल्ला नांईं करदअ, तै निं तिन्नां लै कोई पाप दोश लागणअ त। पर ऐबै निं तिंयां हुधूई करै इहअ बोली सकदै कि हाम्हां का निं थोघै।
15	23	ज़ुंण मुंह संघै ज़ीद डाहा, सह डाहा मेरै बाप्पू संघै बी ज़ीद।
15	24	ज़ै हुंह तिन्नां मांझ़ै इहै काम नांईं करदअ ज़ुंण आझ़ तैणीं होरी कोही निं किऐ, तै निं तिन्नां लै किछ़ पाप दोश लागणअ त, पर ऐबै हेरै तिन्नैं च़मत्कार भाल़ी और तिंयां करा मुंह और मेरै बाप्पू दुही संघै ज़ीद।
15	25	“अह हुअ तै कि शास्त्रा दी लिखअ द अह बैण पूरअ होए ज़ुंण तिन्नें बधाना दी आसा लिखअ द, ‘तिन्नैं की थोघै बाझ़ी मुंह संघै ज़ीद।’()
15	26	“पर ज़ेभै सह मज़त करनै आल़अ एछणअ, ज़ुंण मुंह तम्हां सेटा लै छ़ाडणअ, सत्तो आत्मां ज़ुंण बाप्पू बाखा एछा, तेऊ खोज़णीं तेभै मेरै बारै गल्ला।
15	27	तम्हां बी खोज़णीं मेरै बारै गल्ला किल्हैकि तम्हैं आसा शुरू ओर्ही मुंह संघै।”
16	1	“ईंयां गल्ला बोली मंऐं तम्हां लै एते तैणीं कि तम्हैं मुंह दी विश्वास करनअ नां छ़ाडे।
16	2	तिन्नां काढणैं तम्हैं परमेशरे आराधना कोठी का बागै। एतरअ ता हुअ पर आजू एछणअ इहअ बगत बी कि ज़ुंण बी तम्हां मारी पाए तेऊ सोठणअ आपणैं आप इहअ कि हुंह आसा लागअ द परमेशरे सेऊआ करदअ।
16	3	“इहअ करनअ तिन्नां तै कि तिन्नैं नां ता बाप्पू परमेशर आथी बछ़ैणअ द और नां ता तिंयां मुंह बछ़ैणदै।
16	4	पर ईंयां गल्ला खोज़ी मंऐं तै कि ज़ेभै इहअ बगत एछे, तेभै लोल़ी तम्हां आद फिरी कि मंऐं हेरअ त तम्हां का पैहलै ई खोज़ी। “शुरू दी निं मंऐं तम्हां का ईंयां गल्ला एते तैणीं खोज़ी कि हुंह त आप्पै तम्हां संघै।
16	5	ऐबै च़ाल्लअ हुंह तेऊ सेटा लै बापस डेऊई ज़ुंणी हुंह संसारा लै आसा छ़ाडअ द। तम्हां मांझ़ै निं कोहै मुंह पुछ़दअ कि तूह किधा लै च़ाल्लअ?
16	6	ज़ुंण मंऐं ईंयां गल्ला तम्हां का खोज़ी एता करै भर्हुअ थारअ मन दुख शोगा करै।
16	7	“तैबी खोज़ा हुंह तम्हां का सत्त आसा इहअ कि मेरअ डेऊणअ आसा तम्हां लै भलअ। ज़ै हुंह नांईं डेऊं, तै निं सह मज़त करनै आल़अ तम्हां सेटा लै एछणअ। पर ज़ांऊं हुंह डेऊणअ, तेखअ छ़ाडणअ मुंह सह तम्हां सेटा लै।
16	8	तेऊ लाणअ संसारे लोगा लै दोश कि तिन्नैं किअ पाप। तिन्नां का रहैऊंणअ तेऊ कि तिन्नैं निं परमेशरे साबै धर्म किअ और इहअ बी कि परमेशरा करनअ एकी धैल़ी एसा गल्लो न्याय किल्हैकि तिन्नैं निं तिहअ किअ ज़ुंण परमेशरै तिन्नां लै बोलअ त।	WRONG ALIGNMENT
16	9	“पापे बारै न्याय करनअ तेऊ तै कि तिंयां निं मुंह दी विश्वास करदै।
16	10	धर्में बारै करनअ तै कि हुंह डेऊणअ बाप्पू सेटा लै और तम्हैं निं मुंह भी भाल़ी सकदै।
16	11	न्याय हणें बारै करनअ तै कि एऊ संसारे राज़ै लै आसा हेरअ द दोश लाई।()
16	12	“मुंह बोल़णीं ती तम्हां लै होर बी गल्ला, पर तम्हैं निं एभै तिन्नां ज़िरी सकदै।
16	13	पर ज़ेभै सत्तो आत्मां एछणअ, तेऊ खोज़णीं तम्हां का सत्ते सह बात। किल्हैकि तेऊ निं आपणीं बाखा किछ़ै गल्ल खोज़णीं। पर ज़ुंण तेऊ परमेशरा का शुणनी, तेऊ खोज़णीं तिंयां ई गल्ला और आजू हणैं आल़ी सारी गल्ला खोज़णीं तेऊ तम्हां का।
16	14	पबित्र आत्मां करनी मेरी महिमां। किल्हैकि तेऊ खोज़णीं तम्हां का मेरी ई गल्ला।
16	15	ज़ुंण बी मेरै बाप्पूओ आसा, सह आसा सोभ मेरअ। तैहीता मंऐं तम्हां का बोलअ, ‘तेऊ खोज़णीं तम्हां का मेरी ई गल्ला का।’
16	16	“थोल़ी घल़ी निं हुंह तम्हां का शुझणअ आथी और थोल़ी घल़ी बाद शुझणअ हुंह तम्हां का भी, किल्हैकि हुंह डेऊणअ बाप्पू सेटा लै।”
16	17	तेखअ लागै कई च़ेल्लै आप्पू मांझ़ै गल्ला करदै, “अह इहअ कै बोला कि ‘थोल़ी घल़ी निं हुंह शुझणअ और थोल़ी घल़ी बाद शुझणअ? तै कि हुंह डेऊणअ बाप्पू सेटा लै?’”
16	18	तेखअ बोलअ तिन्नैं, “अह ज़ुंण थोल़ी घल़ी बोला, अह किज़ै गल्ल आसा? हाम्हां का निस्सअ थोघ लागी किज़ै बोला?”
16	19	ईशू हेरअ ज़ाणीं कि तिंयां च़ाहा मुखा पुछ़णअ, तेखअ बोलअ तेऊ तिन्नां लै इहअ, “आप्पू मांझ़ै तम्हैं मेरी एसा गल्ला पुछ़-ज़ाच़ करदै आसा लागै दै कि अह किज़ै बोलअ, थोल़ी घल़ी निं हुंह तम्हां का शुझणअ और थोल़ी घल़ी बाद शुझणअ तम्हां का हुंह भी?
16	20	हुंह खोज़ा तम्हां का सत्त आसा अह कि तम्हैं लेरनै हीक पटाकी और तम्हां जैंदरी पल़णअ शोग, पर एऊ संसारा मनाऊंणी खुशी। पर थारअ शोग बदल़णअ खुशी दी।
16	21	ज़ांऊं बेटल़ी सूंणें दाह लागा, तेभै पल़ा तेसा लै दुख-सांगट, किल्हैकि तेभै हआ तेसा लै दुखा तकलिफे घल़ी आई दी। पर ज़ांऊं सह बच्च़ै लै ज़ल्म दैई हेरा, एसा गल्ले खुशी कि एकी मणछ लअ संसारा दी ज़ल्म, तेसा दुखा सांगटे घल़ी निं सह आद करदी।()
16	22	“तम्हां बी आसा एभै शोग, पर हुंह एछणअ तम्हां सेटा लै भी और तम्हैं हणैं तेभै खुश और तेसा खुशी निं तम्हां का कोहै छ़ड़ैऊई सकदअ।
16	23	तेसा धैल़ी निं तम्हां मुखा किछ़ै पुछ़णअ। हुंह खोज़ा तम्हां का सत्त कि, ज़ै तम्हैं बाप्पू परमेशरा का किज़ै मांगे, मेरै नांओंए दैणअ तेऊ तम्हां लै।
16	24	अज़ी बी निं तम्हैं मेरै नांओंऐं किछ़ै मांगअ आथी, ज़ै तम्हैं मांगे, तै जाणीं तम्हां सह गल्ल भेटी ज़ेता तम्हैं मांगा ताकि थारी खुशी पूरी होए।
16	25	“मंऐं बोली ईंयां गल्ला तम्हां का उदाहरणा करै, पर आजू एछणअ इहअ बगत कि मुंह निं तम्हां का उदाहरण बोली करै गल्ला खोज़णीं, पर बाप्पूए बारै खोज़णअ मुंह तम्हां का खुल्ही करै।
16	26	तेसा धैल़ी मांगणअ तम्हां मेरै नांओंआं दी और तेभै निं मुंह इहअ बोल़णीं कि हुंह करूं बाप्पू का तम्हां लै अरज़।
16	27	“किल्हैकि मेरै बाप्पू परमेशरा आसा आप्पू बी थारी बडी भारी झ़ूरी कि तम्हैं आसा डाही दी मुंह संघै झ़ूरी और एसा गल्लो विश्वास बी किअ कि हुंह आसा परमेशरा बाखा आअ द।
16	28	हुंह आसा बाप्पू का निखल़ी करै संसारा दी आअ द, और बाप्पू ई सेटा डेऊणअ मुंह बापस।”
16	29	तेऊए च़ेल्लै बोलअ तेऊ लै, “भाल़ ऐबै लागअ तूह खुल्ही करै बोलदअ, ऐबै निं तूह कोई उदाहरणा दी बोलदअ,
16	30	ऐबै गई हाम्हां पाक्कै दी ठीक समझ़ एछी कि तूह ज़ाणा सोभै गल्ला, और ताह निं किछ़ै ज़रुरत आथी कि कोई मणछ ताखा पुछ़े, एसा गल्ला करै करा हाम्हैं भरोस्सअ कि तूह आसा परमेशरा का निखल़अ द।”
16	31	इहअ शूणीं बोलअ ईशू तिन्नां लै, “तम्हां कै एभै हुअ भरोस्सअ?
16	32	हेरा, सह घल़ी एछणी, इधी तैणीं कि सह गई एछी कि तम्हैं छिंघणैं आपणीं-आपणीं बाता, और हुंह डाहणअ तम्हां कल्ही शोटी, तैबी निं हुंह कल्ही आथी, किल्हैकि बाप्पू आसा मुंह संघा।()
16	33	“ईंयां गल्ला बोली मंऐं तम्हां का तै कि तम्हां मुंह दी शांती भेटे, संसारा दी हआ तम्हां भारी कष्ट, पर हैअ डाहै, मंऐं हेरअ संसार ज़िती।”
17	1	ज़ांऊं ईशू इना गल्ला करी मुक्कअ ता तेऊ उझै सरगा बाखा भाल़ी करै बोलअ, “हे मेरै बाप्पू परमेशर, सह घल़ी गई एछी, आपणैं शोहरूए महिमां कर कि शोहरू बी तेरी महिमां करी सके।
17	2	किल्हैकि तंऐं दैनअ सोभी मणछो हक मुल्है ताकि ज़ुंण तंऐं मुल्है दैनै, तिन्नां लै हुंह सदा रहणैं आल़ी ज़िन्दगी दैई सके।
17	3	सदा रहणैं आल़ी ज़िन्दगी अह कि तिंयां ताह शुचै परमेशरा और मसीहा ईशू ज़ुंण तंऐं छ़ाडअ द आसा तेऊ बछ़ैणीं सके।
17	4	“ज़ुंण काम तंऐं मुल्है करना लै दैनअ त, सह काम पूरअ करी की मंऐं पृथूई दी तेरी महिमां।
17	5	ऐबै हे मेरै बाप्पू, तूह कर आप्पू संघै मेरी महिमां तेसा महिमां करै, ज़ुंण एऊ संसारा बणांणैं का पैहलै शुरू दी मेरी ताह संघै ती।
17	6	“ज़ुंण मणछ तंऐं एऊ संसारा दी मुल्है दैनै तै, तिन्नां दी हेरअ मंऐं तेरअ नांअ प्रगट करी। तिंयां तै ताह संघै और तंऐं दैनै तिंयां मुल्है, और तिन्नैं हेरअ तेरअ बैण मनी।
17	7	ऐबै हेरअ तिन्नैं समझ़ी कि ज़ुंण किछ़ बी तंऐं मुल्है दैनअ, हुंह आसा तंऐं छ़ाडअ द।
17	8	किल्हैकि ज़ुंण गल्ला तंऐं मुखा पजैल़ी, मंऐं पजैल़ी तिंयां तिन्नां का और तिन्नैं बी हेरी तिंयां गल्ला मनी और अह सत्त बी हेरी ज़ाणीं कि हुंह आसा ताखा निखल़अ द, और एसा गल्लो बी हेरअ विश्वास करी कि हुंह आसा तंऐं छ़ाडअ द।
17	9	“हुंह करा तिन्नां लै ताखा अरज़ और संसारे होरी लोगा लै अरज़ निं हुंह आझ़ करदअ। पर हुंह करा तिन्नां लै ई अरज़ ज़ुंण तंऐं मुल्है आसा दैनै दै, किल्हैकि तिंयां आसा तेरै।
17	10	ज़ुंण बी मेरअ आसा, सह आसा सोभ तेरअ और ज़ुंण तेरअ आसा सह आसा मेरअ। एता करै हुई मेरी महिमां प्रगट।
17	11	आजू निं हुंह एऊ संसारै रहणअ पर ईंयां रहणैं एऊ ई संसारै। हुंह च़ाल्लअ ऐबै ताह सेटा लै एछी, हे मेरै बाप्पू पबित्र परमेशर, आपणैं तेऊ नांओंआं करै ज़ुंण तंऐं मुल्है आसा दैनअ द, बच़ाऊ इना कि ईंयां बी हाम्हां ज़िहै एक हई सके।
17	12	ज़ेभै हुंह तिन्नां संघै त, तेभै बच़ाऊऐ तिंयां मंऐं तेरै नांओंआं करै ज़ुंण तंऐं मुल्है आसा दैनअ द, मंऐं की तिन्नें हेर सभाल़, और एकी बनाशे शोहरू छ़ाडी निं होर कोहै बरैबाद हुअ, सह हुअ तै कि पबित्र शास्त्रा दी लिखअ द बैण पूरअ होए।()
17	13	“पर ऐबै च़ाल्लअ हुंह ताह सेटा लै एछी, और इना गल्ला बोला हुंह संसारा दी कि मेरी खुशी लोल़ी तिन्नां आप्पू दी पूरी भेटी।
17	14	मंऐं हेरी तेरी गल्ला तिन्नां सेटा पजैल़ी और संसारे होरी मणछै की तिन्नां लै नफरत। किल्हैकि ज़िहअ हुंह एऊ संसारो नांईं आथी, तिहै ई निं तिंयां बी एऊ संसारे आथी।
17	15	ऐबै निं हुंह ताह सेटा एही अरज़ करदअ कि तूह च़क तिन्नां एऊ संसारा का। पर हुंह करा एही अरज़ कि तिन्नां डाहे तेऊ कदुष्टा का बच़ाऊई।
17	16	“ज़िहअ हुंह एऊ संसारो नांईं आथी, तिहै ई निं तिंयां बी एऊ संसारे आथी
17	17	तेरै बैण आसा शुचै, तिन्नां कर सत्ता करै आप्पू लै ज़ुदै।
17	18	ज़िहअ, तंऐं हुंह संसारा लै छ़ाडअ, तिहै ई छ़ाडै मंऐं तिंयां संसारे लोगा सेटा।
17	19	तिन्नां लै करा हुंह आप्पू पबित्र बल़ीदान ताकि तिंयां बी सत्ता करै पबित्र होए।
17	20	“हुंह निं सिधी इना मेरै च़ेल्लै लै ताह सेटा अरज़ करदअ। पर हुंह करा तिन्नां लै बी अरज़ ज़ुंण इने गल्ला शूणीं करै मुंह दी विश्वास करे।
17	21	तिंयां सोभ लोल़ी एक हुऐ। ज़िहअ हुंह ताह दी आसा, तिहै ई लोल़ी तिंयां हाम्हां दी हुऐ, एते तैणीं कि एऊ संसारे लोग विश्वास करे कि तंऐं आसा हुंह छ़ाडअ द।
17	22	“सह महिमां ज़ुंण तंऐं मुल्है आसा दैनी दी, सह आसा दैनी दी मंऐं तिन्नां लै कि तिंयां लोल़ी तिहै एक हुऐ ज़िहै हाम्हैं एक आसा।
17	23	हुंह तिन्नां दी और तूह मुंह दी; कि तिंयां सिध्द हई करै एक हई सके और एसा गल्लो संसारा का थोघ लागे कि तंऐं आसा हुंह छ़ाडअ द। ज़ेही झ़ूरी तंऐं मुल्है की तेही की तंऐं तिन्नां लै बी।
17	24	हे मेरै बाप्पू, हुंह च़ाहा इहअ कि ज़ुंण तंऐं मुल्है आसा दैनै दै, तिंयां लोल़ी मुंह आप्पू संघा तिधी हुऐ ज़हा ज़ैगा हुंह आसा। ताकि तिंयां तेसा महिमां भाल़े ज़ुंण तंऐं मेरी की। किल्हैकि तंऐं की एऊ संसारे उत्पति का पैहलै ओर्ही मुंह संघै झ़ूरी।()
17	25	“हे धर्मीं बाप्पू, संसारे होरी मणछै निं हुंह बछ़ैणीं, पर हुंह बछ़ैणा ताह और इनै बी हेरअ बछ़ैणीं कि हुंह आसा तंऐं छ़ाडअ द।
17	26	मंऐं खोज़अ तेरअ नांअ तिन्नां का और आजू बी रहणअ मुंह खोज़दै लागी कि ज़ुंण झ़ूरी ताह मुंह संघै ती, सह तिन्नां दी रहे और हुंह बी रहे तिन्नां दी।”
18	1	एही प्राथणां करी करै नाठअ ईशू आपणैं च़ेल्लै संघै किदोन नाल़ा पार बाखा लै, तिधी त एक बगिच़अ, ईशू और तेऊए च़ेल्लै नाठै तेऊ बगिच़ै दी।
18	2	तेखअ यहूदा ज़ुंणी सह ढाकणैं त लाअ द बझ़ैल़ी, तेऊ का बी त एसा ज़ैगो थोघ, किल्हैकि ईशू और तेऊए च़ेल्लै रहा तै तिधा लै एछदै लागी।
18	3	तेखअ आणै यहूदा आप्पू संघा प्रधान परोहित, शास्त्री, फरीसी, मुखियै और खास्सै लोग तलबारा पाई, राची मसालै और लाटू ज़ाल़ी हाथै अस्त्र-शस्त्र पाई तिधी।
18	4	तेखअ हेरी ईशू तिंयां गल्ला ज़ाणीं ज़ुंण तेऊ लै आजू ती हणैं आल़ी, सह आअ तिन्नां सेटा लै, संघा बोलअ तिन्नां लै इहअ, “तम्हैं कसा लोल़ै आसा लागै दै?”
18	5	तिन्नैं बोलअ तेऊ लै, “हाम्हैं लोल़ा नासरत नगरीए ईशू?” ईशू बोलअ तिन्नां लै, “सह आसा हुंह।” यहूदा इसकरोती बी त तिधी।
18	6	ईशूए इहअ बोलदी, “सह आसा हुंह।” तिंयां फिरै पिछ़ू और तिंयां बधल़ुऐ माटै प्रैंदै।
18	7	तेखअ पुछ़अ ईशू भी, “तम्हैं कसा लोल़ै आसा लागै दै?” तिन्नैं बोलअ भी तिहअ ई, “नासरत नगरीए ईशू।”
18	8	ईशू दैनअ तिन्नां लै ज़बाब, “मंऐं हेरअ तम्हां का बोली कि सह आसा हुंह। ज़ै तम्हैं मुंह लोल़ै आसा लागै दै, तै दैआ इना होरी डेऊणैं।”
18	9	अह हुअ तै कि ईशू आप्पै बोलअ द सह बैण पूरअ होए, “ज़ुंण तंऐं मुल्है आसा दैनै दै तिन्नां मांझ़ै निं मंऐं एक बी बरैबाद किअ।”
18	10	शमौन पतरसा का ती तलबार तेऊ बाही तेता करै बाही माहा परोहिते एकी टैहलू लै और तेऊओ दैहणअ कान शोटअ धरनीं। तेऊ टैहलू नांअ त मलखुस।
18	11	पर ईशू बोलअ पतरसा लै, “आपणीं तलबार डाह काठी भितरी, ज़ुंण अह दुखो कटोरअ मेरै बाप्पू परमेशरै मुल्है दैनअ। सह कै मुंह झुटणअ निं आथी?” ईशू लाअ तेऊओ कान धरना का बापस और सह हुअ पैहलै ज़िहअ राम्बल़अ।
18	12	तेखअ तिन्नैं सपाही, सुबैदारै और यहूदी लोगे सपाही ढाकअ ईशू संघा बान्हअ राशी करै।
18	13	तेखअ निंयं पैहलै तिन्नैं सह हन्ना सेटा लै। हन्ना त काईफा माहा परोहितो शौहरअ ज़ुंण तेसा साला माहा परोहित त।
18	14	अह त सह ई काईफा ज़ुंणी यहूदी लै सलाह दैनी ती, “हाम्हां लै आसा अह ज़रूरी कि म्हारै लोगा लै एक मणछ मरे, ताकि सारी ज़ाती ता बरैबाद नां होए।”
18	15	शमौन पतरस और एक होर च़ेल्लअ बी नाठै ईशू पिछ़ू-पिछ़ू, और अह च़ेल्लअ त परोहितो भेतू बछ़ैणूं और ईशू पिछ़ू नाठअ सह माहा परोहिते खोल़ै तैणीं।
18	16	पर पतरस रहअ दुआरे डेहल़ा बागै खल़्हुई। तेखअ आअ सह दुजअ च़ेल्लअ बागा लै ज़ुंण माहा परोहितो भेतू बछ़ैणूं त। तेऊ निंयं दुआरे पहरी का गल्ला करी करै पतरस भितरा लै।
18	17	तेसा टैहलू बेटल़ी ज़ुंण तिधी दुआरै पहरी ती, तेसा बोलअ पतरसा लै, “तूह कै एऊ मणछे च़ेल्लै मांझ़ै आसा?” पतरसै बोलअ, “नांईं हुंह निं आथी”।
18	18	किल्हैकि टैहलू और पहरी तै शेल़ै-ठांढै आगी ज़ाल़ी करै फेर नैथदै बेठै दै और पतरस बी लागअ तिन्नां मांझ़ै खल़्हुई नैथदअ।
18	19	तेखअ पुछ़अ माहा परोहितै ईशू का तेऊए शिक्षा और तेऊए च़ेल्ले बारै।
18	20	ईशू दैनअ तिन्नां लै ज़बाब, “मंऐं की संसारे सोभी लोगा का खुल्ही करै गल्ला, मंऐं दैनी मांदरै और आराधना कोठी दी शिक्षा ज़िधी यहूदी कठा हआ और मंऐं निं च़ोरी करै किछ़ै किअ।
18	21	तूह मुंह किल्है पुछ़ा? तिन्नां शुणनै आल़ै पुछ़ कि मंऐं तिन्नां का कै खोज़अ? तिंयां ज़ाणा कि मंऐं किज़ै बोलअ?”
18	22	ज़ांऊं ईशू इहअ बोलअ ता तेऊ सेटा ज़ुंण मांदरे पहरी तै खल़्हुऐ दै तिन्नां मांझ़ै बाही एकी ईशू लै च़ैंडै संघा बोलअ इहअ, “तूह माहा परोहिता संघै एही गल्ला करा?” ()
18	23	ईशू बोलअ तेऊ लै, “ज़ै मंऐं किज़ै बूरअ बोलअ, तेता खोज़ सोभी का, ज़ै मंऐं भलअ बोलअ, तै तंऐं मुल्है च़ैंडै किल्है बाही?”
18	24	हन्ना छ़ाडअ ईशू बान्हीं करै माहा परोहित काईफा सेटा लै।
18	25	शमौन पतरस त खल़्हुअ द नैथदअ, तेखअ बोलअ तिन्नैं तेऊ लै, “तूह बी आसा एऊओ च़ेल्लअ भाल़ी?” पतरसै बोलअ, “नां-नां हुंह निं आथी।”
18	26	थोल़ी घल़ी बाद बोलअ माहा परोहिते टैहलू मांझ़ै एकी ज़ुंण तेऊए टबरा बाखा त, ज़सरअ कान पतरसै काटअ त, “तूह मंऐं एऊ ईशू संघै बगिच़ै दी निं भाल़अ आथी?”
18	27	पतरसै किअ भी तेऊ लै नांईं और तेभी मुर्गअ बी बाशअ।
18	28	तेखअ निंयं ईशू तिन्नैं माहा परोहित काईफा सेटा का दोती दोथी दालता लै राजपाल पिलातुसा सेटा लै। आप्पू निं तिंयां भितरा लै नाठै ताकि तिन्नां छ़ोत नां लागे और फसहे थैरो भोज़ खाई सके।
18	29	तेखअ निखल़अ पिलातुस तिन्नां सेटा बागा लै और बोलअ, “तम्हैं एऊ मणछा लै किज़ू गल्लो दोश लाआ?”
18	30	तिन्नैं दैनअ तेऊ लै ज़बाब, “ज़ै अह मणछ बूरै कामां करनै आल़ै निं हंदअ, तै नांईं तै हाम्हैं एऊ ताह सेटा लै आणदै।”
18	31	राजपाल पिलातुसै बोलअ तिन्नां लै, “तम्हैं करा एऊओ न्याय आप्पै आपणैं बधाने साबै।” यहूदी मुखियै बोलअ तेऊ लै, “हाम्हां लै निं अह हक आथी दैनअ द कि कसा लै मौत दैई सके।”
18	32	अह हुअ तै कि ईशूए सह गल्ल पूरी हई सके, ज़ुंण तेऊ आपणैं बारै बोली ती कि तेऊए मौत किहअ करै हणीं।
18	33	तेखअ नाठअ पिलातुस दालता भितरा लै और ईशू भितरा लै शादी करै पुछ़अ, “तूह यहूदी लोगो राज़अ आसा?”
18	34	ईशू दैनअ तेऊ लै ज़बाब, “अह गल्ल तंऐं आपणीं बाखा बोली कि मेरै बारै होरी खोज़ी ताखा?”
18	35	पिलातुसै ज़बाब दैनअ, “हुंह कै यहूदी आसा? प्रधान परोहितै और तेरी ज़ातीए लोगै दैनअ तूह मेरै हाथै, तंऐं एतरै जोगी किज़ै किअ?”
18	36	ईशू दैनअ तेऊ लै ज़बाब, “मेरअ राज़ निं एऊ संसारो आथी, ज़ै मेरअ राज़ एऊ संसारो हंदअ, तै झ़घल़णै तै मेरै च़ेल्लै एता पिछ़ू और यहूदी लोगे हाथै निं हुंह कधि एछणअ त, पर मेरअ राज़ निं एऊ संसारो आथी।”
18	37	पिलातुसै बोलअ ईशू लै, “तूह बोला कि हुंह आसा राज़अ, मंऐं आसा लअ द एते तैणीं ज़ल्म। संसारा लै आसा आअ द एते तैणीं कि सत्ते गवाही दैंऊं। तिंयां सोभ ज़ुंण शुचै झ़ूरा तिंयां बछ़ैणा एसा गल्ला कि ज़ुंण मंऐं बोलअ सह आसा शुचअ।” ()
18	38	राजपाल पिलातुसै पुछ़अ, “अह सत्त कै आसा?” तेखअ नाठअ भी पिलातुस यहूदी मुखियै सेटा लै और तिन्नां लै बोलअ, “मुखा निं एऊ दी किछ़ै दोश ज़ाण्हदअ।
18	39	पर थारअ आसा अह रबाज़ कि हुंह सका फसहे थैरे धैल़ी तम्हां लै एकी मणछा नर्दोश करी छ़ाडी, तम्हैं इहअ च़ाहा कि हुंह तम्हां लै एऊ ‘यहूदी लोगे राज़ै’ करूं आज़ाद?”
18	40	पर तिन्नैं बोलअ झांशा तरुंगा काढी, “एऊ निं छ़ाडी पर हाम्हां लै छ़ाड बरोबा।”
19	1	इहअ करै बझ़ैल़ै पिलातुसै सपाही का ईशू लै कोल़ै बाहणैं।
19	2	तेखअ बणांअ तिन्नैं सपाही गुंदी करै एक झ़रीलै कांडैओ मुगट। सह लाअ ईशूए मुंडै और तेऊ का बन्हैऊंऐं बैंज़णीं रंगे झिकल़ै।
19	3	तेखअ लागै तेऊ सेटा एछी करै तेऊए ठठै करदै, “हे यहूदी लोगे राज़ैआ, नमस्ते।” संघा लागै तेऊ लै च़ैंडै बाहंदै।
19	4	पिलातुस आअ तेखअ भी बागा लै और तिन्नां लै बोलअ, “भाल़ा, मंऐं लाअ सह तम्हां सेटा लै भी आणी, ताकि तम्हैं जाणीं सके कि तेऊ दी निं किछ़ै दोश आथी।”
19	5	तेखअ तिन्नैं ईशू मुंडै कांडैओ मुगट, घेरी दी बैंज़णीं रंगे झिकल़ै बान्हअ द तिधी आणअ, और पिलातुसै बोलअ तिन्नां लै, भाल़ा, एऊ मणछा?
19	6	ज़ांऊं तिन्नैं प्रधान परोहितै और मांदरे पहरी ईशू भाल़अ ता तिन्नैं बोलअ झांशा क्रुंगा काढी, “एऊ छ़ड़ाऊआ क्रूसा दी”, तेखअ बोलअ पिलातुसै तिन्नां लै, “तम्हैं ई छ़ड़ाऊआ एऊ क्रूसा दी, पर मुखा निं एऊ दी किछ़ै दोश शुझणअ।”
19	7	यहूदी मुखियै दैनअ तेऊ लै ज़बाब, “म्हारअ बी आसा एक बधान, तेऊ बधाने साबै आसा अह मारनै जोगी, किल्हैकि अह बोला आप्पू लै परमेशरो शोहरू।” ()
19	8	ज़ांऊं पिलातुसै अह गल्ल शूणीं ता सह डरअ होर बी,
19	9	तेखअ नाठअ सह दालता भितरा लै और ईशू का पुछ़अ, “तूह किधो आसा?” पर ईशू निं कोई ज़बाब दैनअ।
19	10	पिलातुसै बोलअ ईशू लै, “तूह मुखा किल्है निं बोलदअ? मुखा आसा सारै हक, ताह हुंह छ़ाडी बी सका और ताह हुंह क्रूसा दी बी सका छ़ड़ाऊई।”
19	11	ईशू दैनअ तेऊ लै ज़बाब, “ज़ै अह हक उझै का नांईं भेटदअ, तै निं मुंह दी तेरअ किछ़ै हक हणअ त। तैहीता ज़ुंणी मणछै हुंह तेरै हाथै दैनअ, तेऊओ पाप आसा खास्सअ।”
19	12	एसा गल्ला शूणीं च़ाहा त राजपाल पिलातुस ईशू छ़ाडणअ पर यहूदी लोगै बोलअ बडअ हाल्लअ-गोल्लअ पाई, “ज़ै तूह एऊ छ़ाडे, तै समझ़णअ हाम्हां कि तेरअ साथ निं माहा राज़ै संघै आथी, ज़ुंण बी आप्पू लै राज़अ बोला सह हआ माहा राज़ैओ बरोधी।”
19	13	इना गल्ला शूणीं काढअ पिलातुसै ईशू बागा लै ज़िधी च़ऊंरअ त, ज़ेता लै इब्रानी बोली दी गब्बतअ बोला, और आप्पू बेठअ न्याय आसना दी।
19	14	एसा धैल़ी ती फसहे थैरे तैरी लागी दी ईंयां आसा दपहरा पैहलै गल्ला, तेखअ बोलअ पिलातुसै यहूदी लै, “भाल़ा, इधी आसा थारअ राज़अ।”
19	15	पर तिन्नैं पाअ हाल्लअ-गोल्लअ, “निंऊं, निंऊं क्रूसा दी छ़ड़ाऊआ एऊ।” पिलातुसै बोलअ तिन्नां लै, “हुंह थारै राज़ै लै क्रूसे सज़ा दैंऊं?” प्रधान परोहितै बोलअ, “माहा राज़ै छ़ाडी निं म्हारअ कोहै राज़अ आथी।”
19	16	तेखअ दैनअ पिलातुसै ईशू तिन्नें हाथै क्रूसा दी छ़ड़ाऊई मारना लै। तेखअ निंयं तिन्नैं ईशू।
19	17	ईशू च़कअ आपणअ क्रूस आपणीं कान्हा तेसा ज़ैगा तैणीं, ज़िधा लै खोपल़ीए ज़ैगा बोला, और इब्रानी बोली दी बोला तै तिधा लै गुलगुता।
19	18	तिधी छ़ड़ाऊअ तिन्नैं ईशू क्रूसा दी। तेऊ संघै छ़ड़ाऊऐ दूई होर बी क्रूसा दी एक दैहणै और एक बाऊंऐं और तिन्नां मांझ़ै ईशू।
19	19	पिलातुसै लिखअ एकी तगती दी ईशूओ दोश और सह टोकी क्रूसा दी, तेथ त लिखअ द, “नासरत नगरीओ ईशू यहूदी लोगो राज़अ।”
19	20	सह तगती ती यूनानी, लतीनी और इब्रानी बोली दी लिखी दी। तेसा तगती दी लिखअ द दोश पहल़अ कई यहूदी लोगै ताकि कई लोग पहल़ी सके। ज़िधी ईशू क्रूसा दी छ़ड़ाऊअ, सह ज़ैगा ती येरुशलेम नगरी नेल़।
19	21	तेखअ यहूदी लोगे कई प्रधान परोहितै बोलअ पिलातुसा सेटा डेऊई करै, “यहूदी लोगो राज़अ निं लिखै, पर इहअ लिख कि तेऊ बोलअ इहअ कि हुंह आसा यहूदी लोगो राज़अ।”
19	22	पिलातुसै ज़बाब दैनअ, “ज़ुंण मंऐं लिखी हेरअ, सह हेरअ मंऐं लिखी।”
19	23	ज़ांऊं सपाही ईशू क्रूसा दी छ़ड़ाऊई मुक्कै, तिन्नैं किऐ ईशूए झिकल़े च़ार भाग और हर सपाही बांडणां लै ढाकअ कुर्तअ बी पर कुर्तअ त प्रैंदा का थाल्लै तैणीं एकी ज़ोल़ै बूणअ द, तेता भाल़ी बोलअ तिन्नैं, अह निं हाम्हां धेल़णअ आथी पर एते पाणीं हाम्हां परच़ी, और ज़सरी परच़ी एछे, तेऊओ हणअ अह कुर्तअ।	WRONG ALIGNMENT
19	24	तिन्नैं सपाही किअ तिहअ ई। अह हुअ तै कि पबित्र शास्त्रे लिखी दी गल्ल पूरी होए कि तिन्नैं बांडै मेरै झिकल़ै और मेरै झिकल़ै लै पाई परच़ी। ()	WRONG ALIGNMENT
19	25	ईशूए आम्मां, तेसरी बैहण, और कलोपासे लाल़ी मगदल़ गराऊंए मरिअम ती तिधी क्रूसा सेटा खल़्हुई करै भाल़ी लागी दी।
19	26	ज़ांऊं ईशू आपणीं आम्मां और आपणअ च़ेल्लअ ज़हा संघै ईशू झ़ूरी करा त, तिधी खल़ै भाल़ै, ईशू बोलअ आपणीं आम्मां लै, “हे आम्मां, भाल़, अह आसा तेरअ शोहरू।”
19	27	तेखअ बोलअ ईशू तेऊ च़ेल्लै लै, “अह आसा तेरी आम्मां।” तेखअ निंईं तेऊ च़ेल्लै तेभी सह आपणैं घरा लै।
19	28	तेखअ ईशू ज़ांऊं थोघ लागअ कि सोभ गल्ला गई ऐबै हई, ईशू बोलअ, “मुंह आई चिशै” इहअ हुअ तै कि पबित्र शास्त्रा दी लिखी दी गल्ला पूरी होए।
19	29	तिधी त एक मिल्लै रसा करै भरअ द हांडअ, तिन्नैं डबेऊअ सिरकै दी चुशू और ज़ुफा नांओंए बूटे शाण्हटी दी चैल़ी करै दैनअ तेऊए खाखा च़ाखणा लै। ()
19	30	सिरकै च़ाखी करै बोलअ तेऊ इहअ, “पूरअ हुअ” और मुंडकी ढोल़ी शोटै ईशू प्राण। ()
19	31	सह ती फसहे थैरे तैरी करने धैल़ी और बशैघे धैल़ी ती शुरू हणैं आल़ी। अह बशैघे धैल़ी ती खास बी किल्हैकि ऐहा धैल़ी त फसहेओ थैर बी। यहूदी मुखियै निं च़ाहंदै तै कि बशैघे धैल़ी तिंयां ल्हासा क्रूसा दी रहे। तिन्नैं की पिलातुसा का अरज़ की कि तिन्नें ज़ांघा पाआ चोल़ी और तिन्नां काढा क्रूसा का धरनीं। ()	WRONG ALIGNMENT
19	32	तेखअ चोल़ी सपाही तिन्नां दूई डाकुए ज़ांघा ज़ुंण ईशू संघै क्रूसा दी छ़ड़ाऊऐ तै।
19	33	पर ज़ांऊं तिंयां ईशू सेटा एछी करै भाल़अ कि ईशू आसा गअ द मरी, तिन्नैं निं ईशूए ज़ांघा चोल़ी।
19	34	पर तिन्नां सपाही मांझ़ै बाही एकी ईशूए कुछी बरछ़ै करै और बरछ़ै बाहंदी निखल़अ तिधा का लोहू और पाणीं।
19	35	ज़ुंणी अह भाल़अ, तेऊ आसा गवाही दैनी दी और तेऊए गवाही आसा शुची। तेऊ का आसा थोघ कि सह बोला शुचअ कि तम्हैं बी करा विश्वास।
19	36	ईंयां गल्ला हुई तै कि पबित्र शास्त्रा दी लिखी दी अह गल्ल हुई पूरी, “तेऊए निं कोहै हाड चोल़ै।” ()
19	37	शास्त्रा दी एकी होरी ज़ैगा बी आसा लिखअ द, “हरेकी आछी भाल़णअ सह, इधी तैणीं ज़ुंणी तेऊ लै कील बरछ़ै बी बाहै तै तिन्नां का बी शुझणअ सह।” ()	WRONG ALIGNMENT
19	38	तेखअ आअ अरमतियाह गराऊंओ युसुफ नांओं एक मणछ, सह त आप्पू बी ईशूओ च़ेल्लअ, (पर यहूदी मुखिये डरै निं सह बोलदअ कि हुंह आसा ईशूओ च़ेल्लअ) तेऊ की पिलातुसा का अरज़ कि ईशूए ल्हास दै मुंह निंणै। पिलातुसै दैनी तेऊ लै ज़ाज़त। तेखअ निंईं तेऊ ईशूए ल्हास।
19	39	निकूदिमुस ज़ुंण ईशू सेटा लै एकी बारी राची आअ त, तेऊ आणअ लोवान और खास्सअ खुशबूदार गंधरस ईशूए ल्हासा दी मल़णा लै।
19	40	तेखअ च़की तिन्नैं ईशूए ल्हास संघा पल़ेटी यहूदी लोगे दाबणे रिती-रबाज़े साबै खुशबूदार गंधरस मल़ी करै मलमले च़ादरा दी।
19	41	तेखअ ज़िधी ईशू क्रूसा दी मारअ त, तिधी त एक बगिच़अ और तेऊ बगिच़ै दी ती एक नऊंईं घोर कोती दी, तेथ निं अज़ी कोहै डाहअ त।
19	42	यहूदी लोगे फसहे थैरे तैरीए धैल़ी हणें तैणीं डाही तिन्नैं ईशूए ल्हास तेसा घोरी दी किल्हैकि सह ती सोभी का नेल़।
20	1	हबते पैहली धैल़ी मगदल़ गराऊंए मरिअम दोती-दोथी धुंमधुंमै न्हैरै नाठी घोरी सेटा और तेते मोहरै दी लाई दी बडी टोल्ह भाल़ी तिन्नैं पोर्ही बदल़ी दी।
20	2	एता भाल़ी ठुर्ही सह तिधा का शमौन पतरसा और तेऊ दुजै च़ेल्लै सेटा लै, ज़सरी ईशू झ़ूरी लागा ती, और तिन्नां सेटा एछी करै बोलअ, “तिन्नैं निंयं प्रभू घोरी का काढी और हाम्हां का निं थोघै कि ऐबै किधी आसा सह डाह द?”
20	3	तेखअ ठुर्है पतरस और सह दुजअ च़ेल्लअ घोरी सेटा लै,
20	4	और तिंयां तै दुहै संघा-संघा घोरी सेटा लै ठुहर्दै लागै दै पर सह दुजअ च़ेल्लअ निखल़अ पतरसा का आजू और सह पुजअ घोरी सेटा पैहलै।
20	5	तेऊ भाल़ै बागा का भाल़ी करै कि ल्हास निं तिधी आथी और तिधी तै सिधै झिकल़ै पल़ै दै और सह निं भितरा लै नाठअ।	WRONG ALIGNMENT
20	6	तेखअ पुजअ शमौन पतरस तेऊ पिछ़ू-पिछ़ू, संघा भाल़अ तेऊ घोरी भितरा लै डेऊई करै कि तिधी आसा सिधै झिकल़ै।
20	7	ज़ुंण शाटअ ईशूए मुंडै आसा त पल़ेटअ द, सह निं तिधी आथी त, पर सह त दुजी ज़ैगा ज़ुदअ ज़िहअ च़फल़ी डाहअ द।
20	8	तेखअ आअ सह दुजअ च़ेल्लअ बी घोरी भितरा लै ज़ुंण पैहलै पुजअ त, इहअ भाल़ी हुअ तेऊ बी भरोस्सअ।
20	9	तिंयां निं अज़ी बी पबित्र शास्त्रे एसा गल्ला समझ़ै, “तेऊ हणअ त मरी करै ज़िऊंदै।” ()
20	10	तेखअ नाठै ईंयां च़ेल्लै घरा लै फिरी।
20	11	पर मरिअम रही घोरी बागै खल़्हुई लेरदी लागी, संघा लागी लेरदी-लेरदी घोरी भितरी भाल़ी।
20	12	तेसा का शुझुऐ शेतै च़मकदै झिकल़ै बान्हैं दै दूई स्वर्ग दूत ज़िधी ईशूए ल्हास ती डाही दी, एक आसा त शरैहणैं और एक खूरा सेटा बेठै दै।
20	13	तिन्नैं बोलअ तेसा लै, “हे बैहण, तूह किल्है आसा लागी दी लेरदी?” तेसा बोलअ तिन्नां लै, “तिन्नैं निंईं म्हारै प्रभूए ल्हास इधा का च़की, ऐबै मुखा निं थोघै कि तिन्नैं सह किधी आसा डाही दी।”
20	14	इहअ बोली करै ज़ांऊं तेसा पिछ़ू भाल़अ ता पिछ़ू त ईशू खल़्हुअ द। पर तेसा निं बछ़ैणीं कि अह आसा ईशू।
20	15	ईशू बोलअ तेसा लै, “हे बैहण, तूह किल्है आसा लागी दी लेरदी? तूह कसा लोल़ी आसा लागी दी?” तेसा बोलअ बगिच़ेओ बेठू समझ़ी करै तेऊ का, “हे मालक, ज़ै तंऐं सह इधा का च़कअ, तै खोज़ मुखा कि तंऐं किधी आसा सह डाहअ द।”
20	16	ईशू बोलअ तेसा लै, “मरिअम” तेसा भाल़अ पिछ़ू और इब्रानी बोली दी बोलअ, “रबूनी”, मतलब “गूरू।”
20	17	ईशू बोलअ तेसा लै, “मुंह निं छ़ूंऐं आथी, हुंह निं अज़ी आपणैं बाप्पू परमेशरा सेटा लै उझै नाठअ। पर मेरै तिन्नां साथी भाई सेटा लै डेऊ और तिन्नां का बोलै कि हुंह च़ाल्लअ आपणैं बाप्पू और थारै बाप्पू और आपणैं परमेशर और थारै परमेशरा सेटा लै उझै डेऊई।”
20	18	मगदल़ गराऊंए मरिअमै खोज़ी ईंयां सारी गल्ला च़ेल्लै का, “मंऐं भाल़अ प्रभू और तेऊ की मुंह संघै ईंयां गल्ला-बाता।”
20	19	तेसा ई धैल़ी ज़ुंण हबतेओ पैहलअ धैल़अ त, सान्हां ज़िहअ ईशू खल़्हुअ भितरा बाखा दुआरै ज़िधी च़ेल्लै तै। यहूदी मुखिये डरै तै तिंयां दुआर बंद करी करै भितरी बेठै दै। ईशू तिन्नां सेटा खल़्हुई करै तिन्नां लै बोलअ, “तम्हां सोभी लोल़ी शांती हुई।”
20	20	इहअ बोली करै फिरअ ईशू तिन्नां बाखा संघा रहैऊऐ ईशू तिन्नां का आपणैं हाथ खूर। तेखअ हुऐ तिंयां च़ेल्लै प्रभू ईशू भाल़ी बडै भारी खुश।
20	21	ईशू बोलअ तिन्नां लै, “तम्हां सोभी लै शांती होए और ज़िहअ हुंह मेरै बाप्पू परमेशरै संसारा लै छ़ाडअ, तिहअ ई छ़ाडा हुंह ऐबै तम्हां।”
20	22	इहअ बोली करै तेऊ तिन्नां लै एक फूंक मारी और बोलअ, “हुंज़ा, पबित्र आत्मां।”
20	23	ज़सरै पाप तम्हैं माफ करे, तिंयां हणैं माफ हेरै दै करी, और ज़सरै पाप तम्हैं डाहे, तिंयां रहणैं।
20	24	पर तिन्नां बारा च़ेल्लै मांझ़ा का एक च़ेल्लअ ज़हा नांअ थोमा दिमुस आसा, ज़ेभै ईशू आअ ता तेभै निं सह तिन्नां संघै त,
20	25	ज़ांऊं होरी च़ेल्लै तेऊ का खोज़अ, “हाम्हैं भाल़अ प्रभू सह हुअ ज़िऊंदअ।” पर तेऊ निं विश्वास हुअ। तेऊ बोलअ, “ज़ांऊं तैणीं हुंह तेऊए हाथै किला करै पल़ै दै खाढ निं भाल़ूं और तेथ दी आपणीं गुंठी निं पाई लऊं और तेऊए कुछी दी हाथ पाई निं भाल़ूं तेभै तैणीं निं हुंह विश्वास करदअ।”
20	26	तेता का आठा धैल़ै बाद तै भी च़ेल्लै घरा भितरी दुआर बंद करी करै बेठै दै और थोमा बी त तिन्नां संघै। तेखअ आअ ईशू बी तिन्नां सेटा और तिन्नां सेटा खल़्हुई करै बोलअ, “तम्हां लै लोल़ी शांती हुई।”
20	27	तेखअ बोलअ ईशू थोमा लै, “आपणीं गुंठी पाआ मेरी नथई दी, और बैहम निं करै पर विश्वास कर कि हुंह आसा ज़िऊंदअ।”
20	28	इहअ शूणीं थोमा ज़बाब दैनअ, “हे प्रभू, मेरै परमेशर”,
20	29	ईशू बोलअ तेऊ लै, “तंऐं ता किअ मुंह दी भाल़ी हेरी करै विश्वास पर परमेशरा हणअ तिन्नां लोगा लै खुश, ज़ुंणी मुंह बाझ़ी भाल़ै हेरै किअ विश्वास।”
20	30	ईशू रहैऊऐ आपणैं च़ेल्लै का होर बी कई नछ़ैण ज़ुंण एसा कताबा दी निं आथी लिखै दै।
20	31	पर ईंयां गल्ला लिखी मंऐं एते तैणीं कि तम्हैं विश्वास करी सके कि ईशू ई आसा मसीहा परमेशरो शोहरू और तेऊए नांओंआं दी विश्वास करी करै भेटणीं तम्हां सदा रहणैं आल़ी ज़िन्दगी।
21	1	इना गल्ला हणैं का बाद हुअ ईशू तिबरियस समुंदरे बाढै आपणैं च़ेल्लै सेटा प्रगट। तिधी हुअ इहअ कि
21	2	शमौन पतरस और थोमा ज़हा लै दिमुस बोला, और गलील लाक्के काना नगरी का तै होर बी, नतनेल और जबदीओ शोहरू और ईशूए च़ेल्लै मांझ़ा का बी तै दूई होर च़ेल्लै तिधी कठा हुऐ दै।
21	3	शमौन पतरसै बोलअ तिन्नां लै, “तम्हैं बेशा और हुंह आणू तम्हां लै माह्छ़ली ढाकी।” पर तिन्नैं बोलअ, “हाम्हैं बी च़ाल्लै ताह संघै।” तिंयां सोभ ज़ण्हैं किश्ती दी बेठै पर सारी राची निं तिन्नां किछ़ भेटअ।
21	4	ज़ांऊं राच भैई, ता ईशू खल़्हुअ समुंदरे बाढै पर तिन्नैं च़ेल्लै निं तज़ी बी सह बछ़ैणअ कि अह आसा प्रभू ईशू।
21	5	तेखअ बोलअ ईशू तिन्नां लै, “लान्हैंओ, तम्हां का किज़ै खाणां लै बी आसा?” तिन्नैं बोलअ, “किछ़ निं आथी।”
21	6	तेखअ बोलअ ईशू तिन्नां लै, “किश्तीए दैहणीं बाखा शोटा ज़ाल़ तेथ भेटणीं तम्हां माह्छ़ली।” तेखअ तिन्नैं किअ तिहअ ई। कै हुअ कि तेऊ ज़ाल़ा दी शाची एतरी माह्छ़ली कि ज़ाल़ निस्सअ तिन्नें पाणीं का उझै खिंच़ुई।
21	7	इहअ करै तेऊ च़ेल्लै ज़हा लै ईशू झ़ूरी करा त, तेऊ बोलअ पतरसा लै, “अह ता म्हारअ प्रभू आसा।” शमौन पतरसै ज़ांऊं इहअ शूणअ कि प्रभू ईशू आसा, तेऊ बान्हअ च़ोल़अ किल्हैकि तेऊए आधी घेर ती नांगी और तेऊ दैनी समुंदरे छ़ाहल़ और सह पुजअ तैरी करै प्रभू ईशू सेटा सोभी का पैहलै,	WRONG ALIGNMENT
21	8	पर होर च़ेल्लै आऐ किश्ती दी बेशी माह्छ़ली करै भरै ज़ाल़ा खिंच़दी, समुंदरे बाढा का तै तिंयां कोई दूई शौ हाथ दूर।
21	9	ज़ांऊं तिंयां समुंदरे बाढै पुजै, ता तिन्नैं कै भाल़अ कि तिधी आसा कोयले आग और तेथ प्रैंदै आसा माह्छ़ली डाही दी सिटणा लै छ़ड़ाऊई और रोटी बी आसा।
21	10	ईशू बोलअ तिन्नां लै, “ज़ुंण माह्छ़ली तम्हैं एभै ढाकी, तेता मांझ़ा का दैआ थोल़ी ज़ेही।”
21	11	शमौन पतरस उखल़अ किश्ती दी और बडी-बडी माह्छ़ली करै टिरा बहूंदअ ज़ाल़ खिंच़अ समुंदरे बाढा शुक्की ज़ैगा लै। पर साबा का खास्सी माह्छ़ली हई करै बी निं सह ज़ाल़ धेहल़ुअ।
21	12	ईशू बोलअ तिन्नां लै, “एछा, खाआ।” पर च़ेल्लै मांझ़ै निं कोही इहअ पुछ़णें हिम्मत हुई कि तूह कुंण आसा? तिन्नां का त थोघ कि अह आसा प्रभू ईशू।
21	13	ईशू आअ और तिन्नां लै दैनी रोटी और माह्छ़ली खाणां लै।
21	14	अह त चिऊथी बारी कि ईशू मरनै का बाद ज़िऊंदै हई करै दैनै च़ेल्लै लै दर्शण।
21	15	रोटी खाणैं का बाद ईशू शमौन पतरसा का बोलअ, “शमौन, युहन्ने शोहरूआ, तूह कै मुंह संघै इना होरी का खास्सी झ़ूरी डाहा?” पतरसै बोलअ, “हाँ प्रभू, ताखा आसा एसा गल्लो थोघ कि हुंह ताल्है केतरअ झ़ूरी डाहा।” ईशू बोलअ तेऊ लै, “मेरै मिम्मूं च़राऊ।”
21	16	ईशू पुछ़अ पतरसा लै दुजी बारी भी, “शमौन युहन्ने शोहरूआ, तूह मुंह संघै बेघै झ़ूरी डाहा?” तेऊ दैनअ ज़बाब, “हाँ प्रभू, ताखा ता आप्पै आसा थोघ कि हुंह केतरी झ़ूरी करा।” ईशू बोलअ तेऊ लै, “मेरी भेडे हेर-सभाल़ कर।”
21	17	चिऊथी बारी तेऊ भी पतरसा लै बोलअ, “शमौन युहन्ने शोहरूआ, तूह मुंह संघै बेघै झ़ूरी डाहा?” पतरस हुअ बडअ दुखी कि तेऊ बोलअ चिऊथी बारी, “तूह मुंह संघै झ़ूरी करा?” तेखअ बोलअ तेऊ, “हे प्रभू, तूह ताखा आसा सोभी गल्लो थोघ, ताखा आसा थोघ कि हुंह ता संघै केतरी झ़ूरी करा।” तेखअ बोलअ ईशू तेऊ लै, “मेरी भेडा च़राऊ।”
21	18	तेखअ बोलअ ईशू तेऊ लै, “हुंह खोज़ा ताखा सत्त कि ज़ेभै तूह ज़ुआन त, तेभै बान्हां त तूह आपणीं गाची आप्पै और तूह ज़िधी च़ाहा त तिधा लै डेओआ त हांढा-फिरा। पर ज़ांऊं प्रोढअ हणअ तेभै करनै ताह आपणैं हाथ लाम्मै और तेरी गाची बान्हणीं होरी। ता ज़िधा लै तूह नांईं बी च़ाहंदअ, तूह निंणअ तिन्नां तिधा लै बी।”	WRONG ALIGNMENT
21	19	इना गल्ला बोली खोज़अ तेऊ इहअ कि पतरसा केही मौता मरी करै परमेशरे महिमां करनी, और इहअ बोली करै तेऊ लै बोलअ, “मुंह पिछ़ू एछ”।
21	20	पतरसै भाल़अ पिछ़ू सह च़ेल्लअ एछदअ ज़हा संघै ईशू झ़ूरी डाहा त, ज़ुंणी ईशू का फसहे थैरे भोज़ खांदी ईशूए हिक्का बाखा ढूल़ी करै इहअ पुछ़अ त, “हे प्रभू, ताह ढाकणैं बझ़ैल़दअ कुंण आसा?”
21	21	तेऊ भाल़ी बोलअ पतरसै ईशू लै, प्रभू, “एऊओ कै हाल हणअ?”
21	22	ईशू बोलअ तेऊ लै, “ज़ै हुंह इहअ च़ाहूं कि मुंह एछणैं तैणीं ज़िऊंदअ रहे, एते ताह कै पल़ी? तूह एछ मुंह पिछ़ू।”
21	23	इहअ करै पल़ी तिन्नां सोभी भाई मांझ़ै अह गल्ल कि ईशूओ सह च़ेल्लअ निं मरनअ आथी। तज़ी बी निं ईशू इहअ बोली त कि सह निं मरनअ आथी, पर तेऊ बोलअ त इहअ कि, “ज़ै हुंह च़ाहूं कि मुंह एछणें तैणीं सह ज़िऊंदअ रहे, एते ताह कै पल़ी?”
21	24	अह आसा सह ई च़ेल्लअ ज़ुंण इना गल्ले गवाही दैआ और ज़ुंणी ईंयां गल्ला लिखी दी आसा, और हाम्हैं ज़ाणा कि तेऊए गवाही आसा शुची।
21	25	होर बी आसा बडै भारी काम ज़ुंण ईशू किऐ, ज़ै तिंयां एक, एक करी करै सोभ लिखै हंदै, ता हुंह समझ़ा इहअ कि तेते हणीं ती एतरी कताबा कि पूरै संसारै बी निं च़ाल्ली ती तिंयां एछी।
