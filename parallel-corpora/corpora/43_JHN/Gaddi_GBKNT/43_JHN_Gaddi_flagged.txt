1	1	सवी थऊँ पैहलै वचन थू, अतै वचन प्रमात्मां सोगी थू, अतै ऐह वचन ही प्रमात्मां थू।
1	2	ऐह वचन ही शुरू थऊँ प्रमात्मैं सोगी थू।
1	3	सब कुछ तैस थऊँ ही पैदा भच्छुरा, अतै जैडा कुछ भी हा सो तसेरै बगैर पैदा ना भच्छुरा
1	4	सो ही जीवन दिणै बाळा थू अतै सो जीवन मणु री ज्योती थू।
1	5	ज्योती नैहरै मन्ज ही चमकदी हा अतै नैहरै ज्योती जो ना अपनाऊ।
1	6	अक्क मणु प्रमात्मैं री तरफा थऊँ आ जैसेरा ना यूहन्‍ना थू।
1	7	सो ठेरै तांयें छुरा थू कि, तैहा ज्योती री गवाही दी सका, ताकि सब तसेरै द्धारा विस्वास करन।
1	8	यूहन्‍ना अप्पु ता सो ज्योती ना थू पर सो प्रमात्मैं री तैहा ज्योती री गवाही दिणा छुरा थू।
1	9	सो मणु जैड़ा सच्ची ज्योती थू, अतै जैड़ी हरेक मणु जो प्रकाश दिन्दा हा ऐस संसारा मन्ज ईणैबाळा थू।
1	10	सो ऐस संसारा मन्ज थू, ऐह संसार तैस थऊँ ही पैदा भच्छुरा अतै ऐस संसारा रै मणुऐ तैसिओ ना पच्छैणु।
1	11	सो अपणै देशा रै मणु मन्ज आ पर तसेरै अपणै तैसिओ ना अपनाऊ।
1	12	जैडा तैस पुर विस्वास रखदै हिन अतै जैतनै मणुऐ तैसिओ अपनाऊ तिनि तियां जो प्रमात्मैं री औलाद भूणै रा हक्क दिता।
1	13	सो ना ता खूना थऊँ, ना शरीरा री मर्जी थऊँ अतै ना मणु री मर्जी थऊँ पर प्रमात्मां थऊँ पैदा भच्छुरै हिन।
1	14	बचनै देहधारण करू; अतै तिनी कृपा अतै सच्चाई सितै भरी करी असु मन्ज डेरा करू, अतै अहै तसेरी ऐसी जय-जयकार हेरी जिंआ पिता रै इकलोतै पुत्रा री।
1	15	यूहन्‍नै तसेरै बारै मन्ज गवाही दिती अतै जोरा सितै बल्लू, “ऐह सो ही हा, जसेरै बारै मन्ज मैंई दसुरा थू कि सो मेरै बाद ईणा लगुरा सो मिन्जो थऊँ भी बदीकरी हा, क्ओकि सो मिन्जो थऊँ भी पैहलै रा थू।”
1	16	क्ओकि तसेरै कृपा री भरपुरी सोगी अहै सबीये कृपा पुर कृपा पाईआ।
1	17	क्ओकि व्यवस्था बनाणै बाळा ता मूसा थू पर प्रमात्मैं री कृपा अतै सच्चाई यीशु मसीह रै द्धारा प्रकट करी हा।
1	18	प्रमात्मैं जो कुणिए भी कदी भी ना हेरूरा, इकलौता पुत्र जैडा पिता री गोदी मन्ज हा, तिनी ही तैसिओ प्रकट करू हा।
1	19	यूहन्‍ना री गवाही ऐह हा कि जैहणै यहूदी अगुवै यरूशलेम थऊँ याजका अतै लेवी जो तैस थऊँ ऐह पुछणै तांयें भैजु कि, “तू कुण हा?”
1	20	ता यूहन्‍नै बिना झिझका रा ऐह मनी लेऊ कि, “अऊँ मसीह निंआ।”
1	21	ता तियें यूहन्‍नै थऊँ पुछु, “ता तू कुण हा? कै तू एलिय्याह भविष्‍यवक्ता हा?” ता यूहन्‍नै जवाव दिता, “ना अऊँ सो निंआ।” यहूदिये पुछु “कै तू भविष्‍यवक्ता हा?” ता तिनी जवाव दिता “ना अऊँ निय्आ।”
1	22	तियें तैस थऊँ पुछू “फिरी ता तू हा कुण? ताकि अहै अपणै भैजणै बाळै जो जवाव दीन, कि तू अपणै बारै मन्ज कै बलदा?”
1	23	यूहन्‍नै बल्लू “जियां यशायाह भविष्‍यवक्तै बलुरा हा अऊँ सो आवाज हा जैडा बियावान मन्ज जोरा जोरा सितै बल्लू करदा हा प्रमात्मैं री कनारी फिरा अतै अपणै मना जो सिधै रस्तै मन्ज लैईआ।”	WRONG ALIGNMENT
1	24	ऐ सब मणु फरीसी री तरफा थऊँ भैजुरै थियै।
1	25	तियें मणुऐ फिरी तैस थऊँ पूछु, “अगर तु न ता मसीह हा, ना एलिय्याह हा, ना ही कोई भविष्‍यवाणी करनै बाळा ता मणु जो बपतिस्मा कजो दिन्दा?”
1	26	यूहन्‍नै तियां जो जवाव दिता, “अऊँ ता पाणी सितै बपतिस्मा दिन्दा पर तुसु मन्ज अक्क ऐसा मणु आ हा जैड़ा मसीहा हा, जैसियो तुहै ना जाणदै।
1	27	ऐह सो ही हा जैडा मेरै बाद ईणैबाळा हा, अऊँ ता तसेरै जुटै रै तस्मै खोलनै रै काबल भी नियां।”
1	28	ऐह सब गल्ला यरदन नदी रै पार बैतनिय्याह नां रै ग्राँ मन्ज भूई जैड़ी यूहन्‍ना बपतिस्मा दिन्दा थू।
1	29	अगलै दिन यूहन्‍नै यीशु जो अपणी कनारी इन्दै हेरू अतै तैड़ी मणु सितै बल्लू, “हेरा, ऐह प्रमात्मैं रा मेम्ना हा जैडा ऐस संसारा रै पापा जो अप्पु पुर लेई लैन्दा।
1	30	ऐह सो ही हा जसेरै बारै मन्ज अऊँ बलदा थू, ‘अक्क मणु मेरै बाद ईणा जैडा मिन्जो थऊँ भी महान हा, क्ओकि सो मिन्जो थऊँ पैहलै रा थू।
1	31	अऊँ भी तैसिओ ना जाणदा थू कि सो मसीहा हा, पर अऊँ पाणी रा बपतिस्मा ठेरै तांयें दिन्दा आ कि इस्त्राएल रै मणु तैसिओ जाणी लैन।’”
1	32	फिरी यूहन्‍नै अपणी ऐह गवाही दिती, “मैंई आत्मा जो कबूतरा रै रूप मन्ज स्वर्गा थऊँ उतरदै तैस पुर बैहन्‍दै हेरू हा।
1	33	अऊँ भी तैसिओ मसीहा रै रूपा मन्ज ना पछैणी पाऊ, पर जिनी मिन्जो पाणी सितै बपतिस्मा दिणै तांयें भैजुरा थू तिनी मिन्जो सितै बलुरा थू, ‘तुद आत्मा जो उतरी करी जैस पुर टिकदै हेरना। ऐह सो ही मणु भूणा जैस पवित्र आत्मा सितै बपतिस्मा दिणा।
1	34	मैंई तैसिओ हेरूरा अतै मैंई ऐह सच बल्लू हा कि ऐह ही प्रमात्मैं रा पुत्र हा।’”
1	35	अगलै दिन यूहन्‍ना अपणै दूँ चेलै सोगी फिरी तैहा जगहा खडुरा थू,
1	36	जैहणै तिनी यीशु जो तिन्ची गान्दै हेरू ता तिनी बल्लू, “हेरा, ऐह प्रमात्मैं रा मेम्ना हा।”
1	37	जैहणै यूहन्‍ना रै दूनी चेलै सो ऐह कणैन्दा हुणु ता सो यीशु पिचो चली पै।
1	38	जैहणै यीशुऐ मुड़ीकरी हेरू कि सो पिचो ईणा लगुरै ता तियां जो वलू, “तुहै कसिओ तोपु करदै?” तियें जवाव दिता, “हे रब्बी, (हे गुरू) तू कड्ड़ी रैहन्दा हा?”
1	39	यीशुऐ तियां जो जवाव दिता, “अईआ अतै हेरी लेय्आ।” तियें तैस सोगी गिचीकरी तसेरै रैहणै री जगह हेरी, सो दिन भरी तैस सोगी रैह ऐह लगभग संझा रै चंऊर बजै रा टैमं थू।
1	40	सो दोई जिणै जैड़ै यूहन्‍ना री गल्ल हुणी करी यीशु पिचो गै थियै, तियां मन्ज अक्क शमौन पतरस रा भाई अन्द्रियास थू।
1	41	अन्द्रियास अपणै भाई शमौन सितै मुळी करी तैसिओ बल्लू, “असिओ ख्रिस्त, यानी मसीहा मुळी गो हा।”
1	42	फिरी अन्द्रियास शमौन जो यीशु वलै लेई आ। यीशुऐ तैसिओ हेरू अतै वलू, “तू यूहन्‍ना रा पुत्र शमौन हा अज थऊँ बाद तुद कैफा यानी पतरस कहलाणा।”
1	43	दूये दिन यीशुऐ गलील परदेस गाणै रा फैसला करू। यीशु फिलिप्युस नां रै मणु जो मुळू अतै तैस जो वलू “मेरै पिचो चली आई।”
1	44	फिलिप्युस भी अन्द्रियास अतै पतरस रै नगरा बैतसैदा रा रैहणै बाळा थू।
1	45	फिलिप्युस नतनेल नां रै अक्की मणु सोगी मुळू अतै तैस सोगी बल्लू कि, “जसेरै वारै मन्ज मूसा रै व्यवस्था अतै भविष्‍यवक्तै बलदै हिन, सो मुळी गो हा; सो यूसुफ रा पुत्र यीशु नासरी हा।”
1	46	नतनेले तैस सोगी बल्लू, “कै कोई खरी चिज भी नासरत थऊँ निकळी सकदी हा?” फिलिप्युस वलणा लगा, “चली के हेरी लै।”
1	47	यीशुऐ नतनेल जो अपणी कनारी इन्दै हेरी करी तसेरै वारै मन्ज बल्लू, “हेरा, ऐह सच मन्ज ही इस्त्राएली हा; ऐस मन्ज कोई कपट निया।”
1	48	नतनेले यीशु सोगी बल्लू, “तू मिन्जो कियां जाणदा?” यीशुऐ तैस जो जवाव दिता; “तिजो फिलिप्युस रै हैदणै थऊँ पैहलै ही मैंई तिजो अंजीरा रै रूखा थलै हेरू थू।”
1	49	नतनेले यीशु जो बलै कि “हे रब्बी, (हे गुरू) तू प्रमात्मैं रा पुत्र हा; तू इस्त्राएल रा महाराजा हा।”
1	50	यीशुऐ नतनेल जो जवाव दिता; “मैंई जैडा तिजो सोगी बल्लू हा, कि मैंई तिजो अंजीरा रै रूखा थलै हेरू हा, कै तू ठेरै तांयें विस्वास करदा? तुद ऐस थऊँ भी बड़ै-बड़ै कम हेरणै हिन।”
1	51	फिरी यीशुऐ तैस सोगी बल्ळू, “अऊँ तुसू सोगी सच बलदा कि तुसू स्वर्गा जो खुलदै अतै प्रमात्मैं रै स्वर्गदूता जो मणु रै पुत्र बलै ओसदै कुऐंदैं हेरणा।”
2	1	फिरी त्रियै दिनै गलील जिलै रै काना नां रै ग्राँ मन्ज कसकी रा बैह थू। यीशु री माँ भी तैठी ही थी।
2	2	यीशु अतै तसेरै चेलै भी तैस बैह मन्ज हैदुरै थियै।
2	3	तैड़ी जैहणै दाखरस मुक्‍की गो ता यीशु री मां बलणा लगी, “ईयां बलै अबै होर दाखरस नियां।”
2	4	यीशुऐ तैहा जो बल्लू, “ओ जनानी तू मिन्जो कजो बल्लू करदी हा? हल्ली तिकर मेरा ऐह दसणै रा टैमं ना आ कि अऊँ कुण हा।”	WRONG ALIGNMENT
2	5	फिरी तसेरी मां नौकरा सोगी बलणा लगी, “जैडा ऐ बलदा तियां ही कम्मा।”
2	6	तैड़ी यहूदी रै शुद्धी करण करनै री रवाजा अनुसार पत्थर रै छिया घड़ै रखुरै थियै, जियां मन्ज दोई-दोई त्राई-त्राई मण इन्दा थू।
2	7	यीशुऐ तियां जो बल्लू, “घड़ै मन्ज पाणी भरी देआ।” अतै तियें घड़ै जो पुरा भरी दिता।
2	8	तैहणै यीशुऐ नौकरा जो बल्लू, “अबै ऐतिओ कड़ी करी बोटी वलै लेई गच्छा।” अतै सो लैई गै।
2	9	जैहणै बोटिऐ सो पाणी चक्खू ता सो दाखरस बणी गच्छुरा थू, तैसिओ पता ही ना चलु कि सो दाखरस कठी थऊँ आ (पर तियां नौकरा जो पता थू, जियें पाणी कड्‍डूरा थू) फिरी बोटिऐ घरावाळै जो हैदी करी तैस सोगी बल्लू,
2	10	“सब मणु पैहलै खरा दाखरस दिन्दै अतै जैहणै परोणै पी करी मतवाळै भूच्ची गान्दै ता मध्यम दाखरस, पर तूहै ता खरा जिन्‍ना दाखरस हलि तिकर बचाई रखुरा।”
2	11	यीशुऐ गलीला जिलै रै काना ग्राँ मन्ज अपणा ऐह पैहला चमत्कार दसी करी अपणी जय-जयकार करवाई अतै तसेरै चेलै तैस पुर विस्वास करु।
2	12	ऐत थऊँ बाद यीशु, तसेरी माँ, तसेरै भाई अतै तसेरै चेलै कफरनहूम शहर जो गै अतै तैड़ी सो थोड़ै दिन रैह।
2	13	यहूदी मणु रा फसह रा त्यौहार नेड़ै थू अतै यीशु यरुशलेम शहर जो गो
2	14	तिनी तैड़ी मन्दरा मन्ज बाल्द, भैडा अतै कबूतरा बेचणै बाळै पैसै बदलणै बाळै वैपारियो बैहुरै हेरु।
2	15	ता तिनी जोडै रा कोडा बणाई करी, सभी भैडा अतै बाल्दा जो मन्दरा थऊँ कडी दिता, अतै व्यपारी रै सब पैसै रगांडी दितै अतै तंयारै बैहणै बाळै पटडै जो फैंकी दिता,
2	16	अतै कबूतरा बेचणै बाळै सितै बल्लू, “ईयांईं जो ऐठीआ थऊँ लेई गच्छा। मेरै पिता रै घरा जो बजार मत बणा।”
2	17	तैहणै तसेरै चेलै जो हेत आई कि पवित्रग्रन्था मन्ज लिखूरा हा, “तेरै घरा री लगन मिन्जो खाई गाणा।”
2	18	ऐह हेरी करी यहूदी धर्मगुरू तैसिओ बळणा लगै, “तू जैडा ऐ करदा ता ऐत थऊँ असिओ कुण जिन्‍ना चमत्कार दसदा?”
2	19	यीशुऐ जवाव दिता, “ऐस मन्दरा जो ढ़ाई देआ, अऊँ ऐसिओ त्राई दिना मन्ज बणाई दिला।”
2	20	यहूदी अधिकारी बल्लू, “ऐस मन्दरा जो बणाणै तांयें छताळी साल लगै, अतै कै तू ऐसिओ त्राई दिन मन्ज बणाई सकदा?”
2	21	पर यीशु अपणै शरीरा रै मन्दरा रै बारै मन्ज बल्लू थू।
2	22	अतै जैहणै सो मरी करी जी भूआ तैहणै तसेरै चेलै जो ऐह गल्ल याद आई, अतै तियें तैस पवित्रग्रन्थ रै वचना अतै यीशु मसीह री कणैऊरी गल्ला रा विस्वास करू।
2	23	जैहणै यीशु यरूशलेम शहर मन्ज फसह रा त्यौहार मन्ज थू, ता मतै मणुऐ तियां चमत्कार जो हेरी करी जैडा सो दसदा थू ता तैस पुर विस्वास करू।
2	24	पर यीशुऐ अपणै आपा जो संसारा रै भरोसै ना छडु, क्ओकि सो सबी जो जाणदा थू;
2	25	अतै तैसिओ जरूरत ना थी कि मणु रै बारै मन्ज कोई गवाही देआ, क्ओकि सो अप्पु ही जाणदा थू कि मणु रै मना मन्ज कै हा?
3	1	फरीसी धर्मगुरू मन्ज नीकुदेमुस नां रा अक्क मणु थू, सो यहूदी रा सरदार थू।
3	2	सो राती यीशु वलै इच्ची करी वलणा लगा, “हे गुरू अहै जाणदै कि तुहै प्रमात्मैं री कनारी थऊँ भैजुरै गुरू हिन, क्ओकि जैड़ै चमत्कार तूहै करदै, अगर तुहै प्रमात्मैं री कनारी थऊँ ना भून्दै ता न करी सकदै थियै।”
3	3	यीशुऐ तैसिओ जवाव दिता, “अऊँ तिजो सोगी सच बलदा, अगर कोई नोए तरीकै सितै ना जन्म लेआ ता सो प्रमात्मैं रै राज्य जो ना हेरी सकदा।”
3	4	नीकुदेमुस तैस सोगी वलू, “मणु जैहणै स्याणा भूच्ची गान्दा ता कियां जन्म लैई सकदा? कै सो अपणी मोआ रै पेटा मन्ज फिरी गिचीकरी पैदा भूच्ची सकदा हा?”
3	5	यीशुऐ जवाव दिता, “अऊँ तिजो सितै सच-सच बलदा हा, जैहणै तक कोई मणु पाणी अतै आत्मा थऊँ ना पैदा भोआ ता सो प्रमात्मैं रै राज्य मन्ज ना ईच्ची सकदा।
3	6	क्ओकि जैडा शरीरा थऊँ जमूरा हा, सो शरीर हा, अतै जैडा आत्मा थऊँ जमूरा, सो आत्मा हा।
3	7	हैरान मत भो कि मैंई तिजो सितै बलूरा, कि ‘तुसिओ नौआ जन्म लैणा जरूरी हा।’
3	8	हवा जैस कनारी चाहन्दी हा तैरा चलदी हा, अतै तू तठेरी छेड़ हुणदा, पर जाणदा नियां कि सो करा थऊँ इन्दी अतै करा गान्दी हा? जैडा पवित्र आत्मा मन्ज पैदा भून्दा सो इन्‍ना हि हा।”
3	9	नीकुदेमुस तैसिओ जवाव दिता, “ऐह गल्ला कियां भूच्ची सकदी हिन?”
3	10	ऐह हुणी करी यीशुऐ तैसिओ वलू, “तू इस्त्राएली रा गुरू भूच्ची करी भी कै ईयां गल्ला जो ना जाणदा?”
3	11	यीशुऐ वलू “अऊँ तुसू सितै सच बलदा कि अहै जैडा जाणदै, सो बलदै हिन, जैडा अहै हेरूरा तठेरी गवाही दिन्दै, अतै तूहै इन्दी गवाही रा विस्वास ना करदै।
3	12	जैहणै मैंई तुसू सोगी धरती री गल्ला करी, तुहै विस्वास ना करू, अतै अगर अऊँ तुसू सोगी स्वर्गा री गल्ला करू ता तुहै कियां विस्वास करलै?
3	13	अऊँ ही मणु रा पुत्र सिर्फ स्वर्गा जो गो अतै स्वर्गा थऊँ आ।
3	14	जैस तरीकै मूसै रेगीस्तान मन्ज पितळी रै बणुरै कीड़ै जो डंडै रै सहारै उँचाई पुर लटकऊरा थू ताकि जैडा कोई तैसिओ हेरा सो चंगा भूच्ची गच्छा। तैस तरीकै ही जरूरी हा कि मणु रै पुत्रा जो भी उँचाई पुर लटकाया गच्छा।	WRONG ALIGNMENT
3	15	ताकि जैडा कोई तैस पुर विस्वास करा सो अनन्त जिन्दगी पा।”
3	16	“क्ओकि प्रमात्मैं ऐस संसार रै मणु सोगी ऐसा प्रेम रखु कि तिनी अपणा इकलौता पुत्र दि दिता, ताकि जैडा कोई तैस पुर विस्वास करा सो नाश ना भोआ पर अनन्त जिन्दगी पा।
3	17	प्रमात्मैं अपणै पुत्रा जो ऐस संसारा मन्ज ठेरै तांयें ना भैजू कि ऐस संसारा जो सजा रा हुक्म देआ पर ठेरै तांयें कि ऐह संसार तसेरै द्धारा उद्धार पा।
3	18	जैडा तैस पुर विस्वास करदा, तैस पुर सजा रा हुक्म ना भून्दा, पर जैडा तैस पुर वसबास ना करदा, सो गुनागार हा; ठेरैतांये कि तिनी प्रमात्मैं रै इकलोतै पुत्रा रै नां पुर वसबास न करू।
3	19	पर सजा रै हुक्मा री बजह ऐह हा कि ज्योती ऐस संसारा मन्ज आई, अतै मणु जो नैहरा ऐसा ज्योती थऊँ ज्यादा पैरा लगू क्ओकि तंयारै कम बुरै थियै।
3	20	क्ओकि जैडा कोई बुरा करदा, सो ज्योती थऊँ बैर रखदा, अतै ज्योती रै नेड़ै ना इन्दा क्ओकि ज्योती मन्ज तसेरै कम सबी सामणै चली ईणै।
3	21	पर जैडा सच्चाई पुर चलदा, सो ज्योती रै नेड़ै इन्दा, ताकि तसेरै कम्मा थऊँ पता लगा कि सो प्रमात्मैं री कनारी थऊँ करै गै हिन।”
3	22	ऐत थऊँ बाद यीशु अतै तसेरै चेलै यहूदिया देशा मन्ज आये; अतै सो तैठी तियां सोगी रैई करी बपतिस्मा दिणा लगु।
3	23	अतै यूहन्‍ना भी ऐनोन ग्राँ जैड़ा सामरिया परदेस मन्ज हा बपतिस्मा दिन्दा थू। क्ओकि तैठी बडा भारी पाणी थू, अतै मणु तैठी इच्ची करी बपतिस्मा लैन्दै थियै।
3	24	यूहन्‍ना तैस टैमां तक जेलखाने मन्ज ना पाऊरा थू।
3	25	तैठी यूहन्‍नै रै चेलै रा कसकी यहूदी धर्मगुरू सोगी शुद्धी रै बारै मन्ज बैहंस बाजी भूई।
3	26	फिरी यूहन्‍नै रै चेलै तैस बलै इच्ची करी यूहन्‍ना सोगी वलू, “हे गुरू, जैडा मणु यरदन रै पार तिजो सोगी थू, अतै जसेरी तैंई गवाही दिती हा, हेर सो भी बपतिस्मा दिन्दा अतै सब तैस बलै इन्दै हिन।”
3	27	यूहन्‍नै जवाव दिता, “जैहणै तक मणु जो स्वर्गा थऊँ ना दितिआ गच्छा सो कुछ भी ना पाई सकदा।
3	28	तुहै ता अप्पु ही हुणी चुकुरै हिन, मैंई वलू अऊँ मसीह निंआ पर तसेरै अगो भैजूरा हा।
3	29	जसेरी दुल्हन हा, सो ही दूल्हा हा पर दूल्है रा जैडा मित्र सोगी खडूरा सो दूल्है रै बोल हुणी करी बडा खुश भून्दा। अबै मेरी ऐह खुशी पुरी भुईआ।
3	30	जरूरी हा कि सो बढ़ा अतै अऊँ घटूं।”
3	31	“जैडा स्वर्गा थऊँ इन्दा सो सबी थऊँ बदिआ हा, जैडा धरती थऊँ ईन्दा सो धरती रा हा, अतै धरती ही री गल्ला करदा; जैडा स्वर्गा थऊँ ईन्दा सो सबी थऊँ ऊपर हा।
3	32	जैडा कुछ तिनी हेरूआ अतै हूणुआ, तठेरी ही गवाही दिन्दा; अतै बडै थोड़ै मणु तसेरा विस्वास करदै अतै तैसिओ ग्रहण करदै।
3	33	पर जिनी तसेरी कणैऊरी गल्ला पुर विस्वास करी लैऊआ तिनी ऐसा गल्ला पुर मोहर लाई दिती हा कि प्रमात्मां ही सचा हा।
3	34	क्ओकि जैसियो प्रमात्मैं भैजुरा, सो ही प्रमात्मैं री गल्ला करदा; क्ओकि सो पवित्र आत्मा नापी-नापी करी ना दिन्दा।
3	35	पिता पुत्रा सितै प्रेम रखदा, अतै तिनी सब चिजा तसेरै हत्था मन्ज दि दितुरी।
3	36	जैडा प्रमात्मैं रै पुत्र पुर विस्वास करदा, अनन्त जिन्दगी तसेरी हा; पर जैडा पुत्र री ना मन्दा तैस जिन्दगी ना पाणिआ, पर प्रमात्मैं रा क्रोध तैस पुर रैहन्दा।”
4	1	फिरी जैहणै प्रभु जो पता लगू कि फरीसीये हुणु हा कि यीशु यूहन्‍ना थऊँ भी मतै चेलै बणान्दा अतै तियां जो बपतिस्मा भी दिन्दा हा।
4	2	[असल मन्ज यीशु अप्पु ना पर तसेरै चेलै बपतिस्मा दिन्दै थियै]
4	3	ता यीशु यहूदिया परदेस जो छड़ी करी गलील परदेस जो चली गो।
4	4	अतै प्रमात्मैं री इच्छा थी की सो सामरिया परदेस मितै भूच्ची करी गच्छा।
4	5	ठेरैतांये सो सामरिया रै सूखार नां रै ग्राँ मन्ज आ, जैडा तैस जमीना रै नेड़ै हा, जैतियो याकूबे अपणै पुत्र यूसुफ जो दितुरा थू।
4	6	अतै तैड़ी अक्क खूआ थू जैतिओ याकूबे बणाऊरा थू। यीशु रस्तै रा खिजुरा तैस खूआ पुर इआं ही बैही गो। अतै ऐह गल्ल दफारा रै टैमं री थी।
4	7	ऐतनै मन्ज तैठी अक्क सामरी जनानी पाणी भरना आई। यीशुऐ तैहा सोगी वलू, “मिन्जो पाणी पेय्आ।”
4	8	क्ओकि तसेरै चेलै नगरा मन्ज खाणा खरीदणा गच्छुरै थियै।
4	9	सामरी जनानी तैस सितै वलू, “तू यहूदी भूच्ची करी मिन्जो थऊँ पाणी कजो मंगदा?”(क्ओकि यहूदी सामरी सोगी कोई भी व्यवहार ना रखदै थियै)।
4	10	यीशुऐ जवाव दिता, “अगर तू प्रमात्मैं रै वरदाना जो जाणदी, ता ऐह भी जाणदी कि अऊँ कुण हा जैडा तिजो ऐह वलू करदा, मिन्जो पाणी पेय्आ, ता तू तैस थऊँ मंगदी, अतै सो तिजो जिन्दगी रा पाणी दिन्दा।”
4	11	जनानी तैस सोगी वलू, “हे स्वामी, तिजो वल्लै पाणी भरनै जो ता कुछ भी निय्आ, अतै खूआ भी ढूगा; ता फिरी सो जिन्दगी रा पाणी तिजो वल्लै कठी थऊँ आ?
4	12	कै तू इन्दै पूर्वज याकूब थऊँ भी बड़ा हा, जिनी असिओ ऐह खूआ दितुरा अतै अप्पु भी अपणै बच्चै, गोरू-पैहरू समेत ऐस थऊँ ही पिऊरा हा?”
4	13	यीशुऐ तैहाओ जवाव दिता, “जैस कसी ऐह पाणी पिणा तैस फिरी त्रिहणै रैहणा,
4	14	पर जैडा कोई तैस पाणी थऊँ पिला जैडा मुँ तैसिओ दिणा, तैस फिरी सदा तक त्रिहणै ना रैहणा; पर तैस अक्क अनन्त जिन्दगी तांयें पाणी रा झरना वणी करी नकैन्दै रैहणा।”
4	15	जनानी तैस सोगी वलु, “हे प्रभु, सो पाणी मिन्जो भी दे ताकि अऊँ कदी भी त्रिहणी ना रैऊ अतै ना पाणी भरनै तांयें ऐतनी दूर इच्छु।”
4	16	यीशुऐ तैहा जो वलू, “गा अपणै घरवाळै जो ऐठी हैदी करी लैई।”
4	17	जनानी जवाव दिता, “अऊँ ता बिना घरवाळै री हा।” यीशुऐ तैहा सितै वलु, “तू ठीक बलदिआ, ‘कि अऊँ बगैर घरवाळै हा।’
4	18	क्ओकि तू पँज घरवाळै करी बैहुरी हा, अतै जैस सोगी तू अबै हा सो भी तेरा घरावाळा निय्आ। ऐह तैंई सच बल्लू हा।”
4	19	जनानी तैस सोगी बल्लू, “हे प्रभु, मिन्जो लगदा कि तू कोई भविष्‍यवाणी करनैवाळा हा।
4	20	इन्दै स्याणैं ऐस ही पहाडा पुर प्रार्थना करी, अतै अबै तूहै यहूदी मणु बलदै हिन कि सो जगह यरूशलेम मन्ज हा जैड़ी असिओ भजन करना चहिन्दा।”
4	21	यीशुऐ तैहा सितै वलु, “ओ जनानी, मेरी गल्ला रा विस्वास कर कि सो टैमं ईणैबाळा हा कि ना ता तुसू ऐस पहाडा पुर पिता री पूजा करी सकणा ना ही यरूशलेम मन्ज।
4	22	तुहै सामरी मणु जैसियो ना जाणदै हिन तसेरा भजन करदै हिन, अतै अहै यहूदी जैसियो जाणदै हिन तसेरा भजन करदै हिन, क्ओकि उद्धार यहूदी थऊँ ही हा।
4	23	पर सो टैमं ईणैबाळा हा, वल्कि चली ही आ जैहणै सचै भक्ता पिता रा भजन आत्मा अतै सच्चाई सितै करना हा, क्ओकि परम पिता अपणै तांयें इन्‍नै ही भक्त तोपदा हा।
4	24	प्रमात्मां आत्मा हा, ठेरैतांये जरूरी हा कि जैड़ै तसेरी पूजा करन सो आत्मा अतै सच्चाई सितै पूजा करन।”
4	25	तैहै जनानी तैसिओ बल्लू, “अऊँ जाणदी हा कि मसीह जैसियो ख्रिस्त भी बलदै हिन ईणैबाळा हा; जैहणै तैस ईणा ता असिओ सब गल्ला दसी दिणी।”
4	26	यीशुऐ तैहा सितै बल्लू, “अऊँ सो ही हा जैडा तिजो सितै बल्लू करदा।”
4	27	ऐतनै मन्ज तसेरै चेलै फिरी आये, अतै तियां जो ऐह हेरी करी हैरानी भूई कि सो अक्क जनानी सितै गल्ल करू करदा थू; ता भी कसी जो ऐह हिम्मत ना भूई कि कोई तैस थऊँ पुछा, “तू कै चाहन्दा?” या “ऐसा सितै कजो गल्ला करू करदा?”
4	28	ता सो जनानी अपणा घडा छड़ी करी अपणै नगरा जो चली गई अतै मणु सितै वलणा लगी,
4	29	“अईआ, अक्की मणु जो हेरा, जिनी मेरै सब करूरै कम मिन्जो दस्सी दितै। करखी ऐह ही मसीहा ता निय्आ?”
4	30	अतै सो मणु नगरा थऊँ नकैई करी यीशु वलै ईणा लगै।
4	31	इतनै मन्ज तसेरै चेलै यीशु सितै ऐह प्रार्थना करना लगै कि, “हे गुरू, कुछ खाई लै।”
4	32	पर तिनी अपणै चेलै सितै बल्लू, “मिन्जो बलै खाणै तांयें ऐसा खाणा हा जैतियो तुहै ना जाणदै।”
4	33	ता चेलै अप्पु मन्ज कणैणा लगै, “कै कुणकी ऐसिओ खाणै तांयें कुछ अन्दुरा?”
4	34	यीशुऐ तियां सितै बल्लू, “मेरा खाणा ऐह हा कि अऊँ अपणै भैजणै बाळै री इच्छा रै अनुसार चलुँ अतै तसेरै कम्मा जो पुरा करूं।
4	35	कै तुहै ना बलदै कि, ‘वढाई वड़णै जो हालि तिकर चंऊर महीनै पैऊरै हिन?’ हेरा, अऊँ तुसु सोगी बलदा, अपणी हाख्री चुकी करी बगड़ी मन्ज नजर फेरा कि फसल पक्की गच्छुरी हा।
4	36	फसला जो बड़णै बाळै जो धैडी मुलदी हा अतै अनन्त जिन्दगी तांयें फल पान्दा, ताकि बाणैबाळा अतै कटणैबाळा दोनो मिलीकरी मजा करन।
4	37	क्ओकि ऐठी ऐह गल्ल ठीक बैहन्दी हा कि, ‘बाणैबाळा होर हा अतै कटणैबाळा होर हा। ’
4	38	मैंई तुसिओ सो बगड़ी री फसल बडणै तांयें भैजुरा जैत मन्ज तुहै मेहनत ना करूरी; होरी मणुऐ मेहनत करी अतै तुहै तंयारै फला रै हकदार भुऐ।”
4	39	तैस नगरा रै बडै़ सामरी मणुऐ तैहा जनानी रै बलणै थऊँ यीशु पुर विस्वास करू; क्ओकि तैहै ऐह गवाही दिती थी कि, “जैडा कुछ मैंई करूरा ईनी सब कुछ मिन्जो दस्सी दिता।”
4	40	ठेरैतांये जैहणै ऐह सामरी मणु यीशु बलै विनती करणा लगै कि इन्दै नगरा मन्ज रैह। ता सो तैठी दोई दिन रैऊ।
4	41	तसेरै वचना रै कारण होर भी मतै मणुऐ विस्वास करू।
4	42	ता तियें मणुऐ तैहा जनानी जो बल्लू, “अबै अहै सिर्फ तेरै कणैणै पुर विस्वास ना करदै पर अबै अहै हेरी भी लेऊ हा अतै जाणी गै कि ऐह ही सच मन्ज संसारा रा उद्धारकर्ता हा।”
4	43	फिरी सो दूँ दिना बाद तैठी थऊँ गलील जो चली गो,
4	44	क्ओकि यीशुऐ अप्पु ही बलुरा कि “कोई भी भविष्‍यवक्ता अपणै देशा जो छड़ी करी बाकी सब जगह मान सम्मान पान्दा हा।”
4	45	ऐस तरीकै जैहणै सो गलील मन्ज आ, ता गलीली मणुऐ तसेरा स्वागत करू; क्ओकि तियें सब कुछ हेरूरा थू, जैडा तिनी यरूशलेम मन्ज अक्क त्यौहारा रै दिनै करूरा थू, क्ओकि सो सब मणु भी ऐस त्यौहारा मन्ज सामल थियै।
4	46	सो फिरी गलील रै काना ग्राँ जो आ, जेठी तिनी पाणी रा दाखरस बणाऊरा थू। तैठी राजा रा अक्क अधिकारी थू जैसेरा पुत्र कफरनहूम मन्ज बीमार थू।
4	47	सो ऐह हुणी करी कि यीशु यहूदिया थऊँ गलील मन्ज आ, ता सो तैस बलै गो अतै तैस सितै विनती करना लगू कि चली करी मेरै पुत्रा जो ठीक करी दे क्ओकि सो मरना लगुरा थू।
4	48	यीशुऐ तैस सोगी बल्लू, “जैहणै तक तुसू चमत्कार अतै हैरानी बाळै कम ना हेरणै तैहणै तक कदी भी विस्वास ना करना।”
4	49	राजा रै तिनी अधिकारी यीशु सोगी बल्लू, “हे प्रभु, मेरै पुत्रा रै मरणै थऊँ पैहलै चली पै।”
4	50	यीशुऐ तैस सितै बल्लू, “गच्छ तेरा पुत्र जिन्दा हा।” तिनी मणुऐ यीशु री कणैऊरी गल्ला रा विस्वास करु अतै चली गो।
4	51	सो बता मन्ज चलुरा थू, कि तसेरै नौकर इच्ची करी मुळै अतै बलणा लगै कि, “तेरा पुत्र जिन्दा हा।”
4	52	तिनी अपणै नौकरा थऊँ पुछु, “कस टैमां रा सो ठीक भूणा लगुरा?” तियें जवाव दिता, “पिछलै कल दोफारा रै लगभग तसेरा बुखार उतरी गो थू।”
4	53	तैस बच्चै रै पिता जो ध्यान आ कि ऐह ठीक सो ही टैमं थू जैहणै यीशुऐ तैस सोगी बलुरा थू, “तेरा पुत्र जिन्दा हा,” ता सो ऐस तरीकै अपणै पुरै परिवार सोगी विस्वासी बणी गो।
4	54	ऐह दुआ चिन्ह थू जैडा यीशुऐ यहूदिया परदेस थऊँ गलील मन्ज इच्ची करी दस्सु।
5	1	ईयां गला थऊँ बाद यहूदिया मन्ज अक्क त्यौहार आ अतै यीशु यरूशलेम जो गो।
5	2	यरूशलेम मन्ज अक्क भैडा रै ओबरै रै दारा बलै अक्क कुन्ड़ थू जैतियो इब्रानी बोली मन्ज बैतहसदा बलदै हिन, अतै तियां मन्ज पँज बराण्ड़ै हिन।
5	3	ईयां बराण्ड़ै मन्ज बमार, अन्धै, लट्टै अतै हुकुरै अंगा बाळै (पाणी रै हिलणै री उम्मीद मन्ज) रैहन्दै थियै।
5	4	(क्ओकि ठीक टैमां पुर प्रमात्मैं रै स्वर्गदूत कुण्ड़ा मन्ज इच्ची करी पाणी जो हिलांदै थियै पाणी हिलदै ही जैडा पैहलै उतरी गान्दा थू सो ठीक भूच्ची गान्दा थू चाहे जिनी भी बमारी कजो ना भोआ।)
5	5	तैड़ी अक्क मणु जैडा अठत्‍ती साला रा बमारी मन्ज थू।
5	6	यीशुऐ तैसिओ बमार हेरी करी अतै ऐ जाणी करी की सो मतै दिना रा ऐसा हाळति मन्ज पेऊरा हा, तैस थऊँ पूच्छु, “कै तू खरा भूणा चाहन्दा हा?”
5	7	तिनी बमारै तैसिओ जवाव दिता, “हे प्रभु, मिन्जो बलै कोई भी मणु निंआ कि जैहणै पाणी जो हिलांदै ता तैहणै मिंजो तैस कुंडा मन्ज सोआली देआ; पर मेरै पुजणै थऊँ पैहलै दुआ मणु तैस मन्ज ओसी गान्दा हा”
5	8	यीशुऐ तैसिओ बल्लू, “उठ अपणी खाट चुक अतै चल फिर।”
5	9	सो मणु तैहणियै ठीक भूच्ची गो, अतै अपणी खाट चुकी करी चलना फिरणा लगी पैऊँ, अतै ऐह विश्रामदिन थू।
5	10	ठेरैतांये यहूदी अगुवै तैस मणु जो जैडा ठीक भच्छुरा थू, बलणा लगै, “अज ता विश्रामदिन हा, ता मूसा री व्यवस्था रै अनुसार तेरा खाट चुकणा ठीक निय्आ।”
5	11	तिनी मणुऐ तियां जो बल्लू, “जिन्‍नी मिंजो ठीक करुरा, तिनी मिंजो सितै बलूआ, ‘अपणा मन्जा चुक अतै चल फिर।’”
5	12	तियें यहूदी मणुऐ तैस थऊँ पूच्छु, “सो कुण मणु हा जिनी तिजो बलूआ मन्जा चुक अतै चल फिर?”
5	13	पर जैडा ठीक भूच्ची गो थू, सो ना जाणदा थू कि कुणी ठीक करू हा, क्ओकि यीशु तैहा जगहा थऊँ चली गच्छुरा थू।
5	14	ईयां गला भूणै थऊँ बाद सो यीशु जो मन्दरा मन्ज मुलू। यीशुऐ तैसिओ बल्लू, “हेर तू ठीक भूच्ची गो हा अबै फिरी पाप मत करदा, ईयां ना भोआ कि अबै तू भारी मुसिवता मन्ज फसी गच्छा।”
5	15	तिनी मणुऐ गिचीकरी यहूदी अगुवै मणु सितै बली दिता कि जिनी मिन्जो ठीक करू हा सो यीशु हा।
5	16	ऐसा गल्ला थऊँ यहूदी अगुवै यीशु जो सताणा लगै, क्ओकि सो इन्‍नै कम विश्रामदिन ही करदा थू।
5	17	ता यीशुऐ तियां जो बल्लू, “मेरा पिता हालि तिकर कम करू करदा, अतै अऊँ भी कम करू करदा।”
5	18	ठेरैतांये यहूदी अगुवै यीशु जो मारनै री होर भी ज्यादा कोशिश करणा लगै, क्ओकि सो ना सिर्फ विश्रामदिन रै नियम जो तोडदा थू पर प्रमात्मैं जो अपणा पिता बली करी अपणै आपा जो प्रमात्मैं रै बराबर बणान्दा थू।
5	19	ईयां गल्ला पुर यीशुऐ तियां जो बल्लू, “अऊँ तुसू सोगी सच बलदा, पुत्र अपणै आपा थऊँ कुछ ना करी सकदा, सिर्फ तियां कम्मा करी सकदा जैडा सो अपणै पिते जो करदै हेरदा।
5	20	क्ओकि पिता अपणै पुत्रा सोगी प्रेम रखदा अतै जैडा-जैडा कम सो अप्पु करदा, अपणै पुत्रा जो दसदा; अतै पुत्रा ऐत थऊँ भी बडै बडै कम तैसिओ करीके दसणै ताकि तुहै हैरान भून।
5	21	जियां पिता मरूरै जो ऊठाल्दा अतै जियान्दा तियां ही पुत्र भी जियां जो चाहन्दा तियां जो जियान्दा।
5	22	पिता कसी रा न्याय ना करदा, पर न्याय करणै रा सब कम पुत्रा जो सौंपी दितुरा,
5	23	ठेरैतांये कि सब मणु पुत्रा रा तियां ही आदर करन जियां पिता रा करदै हिन, जैडा पुत्रा रा आदर ना करदा, सो पितै रा भी आदर ना करदा जिनी तैसिओ भैजुरा।”
5	24	अऊँ तूसु सोगी सच बलदा जैडा मेरा बचन हुणी करी मेरै भैजणै बाळै पुर विस्वास करदा, अनन्त जिन्दगी तसेरी ही हा। तैसिओ कसी दण्ड रा हुक्म ना हुणाया गाणा, पर मरनै थऊँ बाद भी तैस जिन्दगी पाणी हा।
5	25	“अऊँ तुसू सोगी सच बलदा सो टैमं इणै बाळा, अतै अबै भी हा कि जैहणै मरूरै मणु भी प्रमात्मैं रै पुत्रा री हक्का हुणी करी जी भूणा।
5	26	क्ओकि जियां प्रमात्मां अपणै आपा मन्ज जिन्दगी रखदा, तैसा ही रीति सितै तिनी पुत्रा जो भी जिन्दगी रखणै रा हक्क दितुरा।
5	27	बल्कि तैसिओ न्याय करनै रा भी हक दितुरा, क्ओकि सो मणु रा पुत्र हा।”
5	28	“ईयां गल्ला हुणी करी हैरान मत भोआ, क्ओकि सो टैमं इच्छु करदा जैहणै कब्रा मन्ज दबाऊरै मणु तसेरी आवाज हुणी करी नकैई ईणा।
5	29	जियें खरै कर्म करूरै तियां अनन्त जिन्दगी पाणै तांयें दोवारा जी भूणा, जियें बुरै कर्म करूरै तियां दण्ड पाणै तांयें।”
5	30	“अऊँ अपणै आपा थऊँ कुछ न करी सकदा; जियां हुणदा तियां ही न्याय करदा, अतै मेरा न्याय सचा भून्दा, क्ओकि अऊँ अपणी ना पर अपणै भैजणै बाळै री इच्छा चाहन्दा।”
5	31	“अऊँ अगर अपणै बारै मन्ज ही गवाही दिच्छु ता सो सच ना भूणी।
5	32	मेरै बारै मन्ज गवाही दिणैबाळा मेरा पिता हा, अतै जैड़ी गवाही सो मेरै बारै मन्ज दिन्दा सो ही सच हा।”
5	33	तुहै यूहन्‍नै थऊँ भी पुच्छुवाऊ थू अतै तिनी सच री ही गवाही दिती हा।
5	34	पर अऊँ अपणै बारै मन्ज मणु री गवाही ना चाहन्दा; पर ऐह गल्ला अऊँ ठेरैतांये कणैन्दा कि तुहै उद्धार पान।
5	35	सो ता बलदै अतै चमकदै दीयै सांईयै थू, अतै तुसिओ थोड़ी देरा तक तसेरी ज्योती मन्ज मगन भूणा खरा लगू।
5	36	पर मेरी गवाही यूहन्‍नै थऊँ बडी करी हा, क्ओकि पितै जियां कम्मा जो पुरा करनै री जिमेंबारी मिन्जो दितुरी हा। अऊँ तियां कम्मा करदा, सो कम ही मेरै गवाह हिन कि मिन्जो मेरै पितै भैजूरा हा।
5	37	जिनी मिन्जो भैजुरा तिनी मेरै बारै मन्ज गवाही दितुरी हा, तुहै ता ना कदी तसेरा अक्क बोल भी हुणुरा अतै ना कदी सेरा रूप हेरूरा।
5	38	तुहै तसेरै बचना जो ना मन्दै, क्ओकि जिनी तैसिओ भैजुरा हा तुहै तसेरा विस्वास ना करदै।
5	39	तुहै पवित्रग्रन्था मन्ज तोपदै हिन, अतै सोचदै हिन कि अनन्त जिन्दगी तैत मन्ज ही हा, अतै ऐह ग्रन्थ ही मेरै बारै मन्ज गवाही दिन्दा हा।
5	40	फिरी भी तुहै मिन्जो बलै ईणा ना चाहन्दै कि तुहै अनन्त जिन्दगी पान।
5	41	अऊँ मणु थऊँ बड़ाई पाणा ना चाहन्दा।
5	42	पर अऊँ तुसिओ जाणदा कि तुसु मन्ज प्रमात्मैं रा प्रेम निय्आ।
5	43	अऊँ अपणै पितै रै अधिकार सोगी छुरा, अतै तुहै मिन्जो ना अपनांदै, पर जे कोई अपणै अधिकार सोगी तुसु बलै इन्दा ता तुसु सो अपनाई लैणा।
5	44	तुहै कियां विस्वास करी सकदै हालांकि तुहै अक्की दुऐ थऊँ आदर चाहन्दै, अतै सो आदर जैडा सिर्फ अक्क सचा प्रमात्मां हा तैस थऊँ ना पाणा चाहन्दै।
5	45	“ऐह मत सोचा कि मूँ प्रमात्मैं रै सामणै तुसू पुर दोष लाणा, तुसु पुर दोष लाणै बाळा ता मूसा हा, जैस पुर तुहै उम्मीद रखुरी हा।
5	46	क्ओकि अगर तुहै मूसा रा विस्वास करदै ता तुहै मेरा भी विस्वास करदै, ठेरैतांये कि तिनी मेरै बारै मन्ज लिखूरा।
5	47	पर जे तूहै तसेरै लिखूरै लेखा पुर विस्वास ना करदै, ता मेरै बचना पुर कियां विस्वास करना?”
6	1	इआं गल्ला थऊँ बाद यीशु गलील री अक्क झील तिबिरियास रै पारीयें कनारै चली गो।
6	2	मणु री अक्क बडी भारी भीड़ तसेरै पिचो चलुरी थी, क्ओकि सो मणु तसेरै करूरै सामर्थ रै कम्मा जो हेरदै थियै, जैड़ै सो बमारा पुर करदा थू।
6	3	ता यीशु तैठी अक्की पहाड़ी पुर चड़ी करी अपणै चेलै सोगी बैही गो।
6	4	यहूदी रा फसह रा त्यौहार नेड़ै छूरा थू।
6	5	जैहणै यीशुऐ नजर दिती ता अक्क बड़ी भीड़ जो अपणी कनारी इन्दै हेरू, ता फिलिप्पुस सितै वलु, “अहै इन्यारै खाणै तांयें करा थऊँ रोटी खरीदी लैईन?”
6	6	सो तैसिओ परखणै तांयें ऐह बल्लू करदा थू, क्ओकि तैसिओ पता थू कि तैस कै करणा।
6	7	फिलिप्पुसे यीशु जो जवाव दिता, “दो सौ दीनार री रोटी भी लैई इल्लै ता ईयां तांयें पूरी ना भूणी, कि सबीओ थोड़ी थोड़ी भी मुळा।”
6	8	तसेरै अक्की चेलै शमौन पतरसा रै भाई अन्द्रियास तैस सोगी बल्लू,
6	9	“ऐठी अक्क गोबरू हा जैस बलै पँज जौआ री रोटी अतै दोई मच्छली हिन, पर ऐतनै मणु तांयें सो कै हिन?”
6	10	यीशुऐ वलू, “मणु जो बहाली देय्आ।” तैहा जगह बडा भारी घा थू, अतै लगभग पँज हजार मर्द ही मर्द तैठी थियै।
6	11	ता यीशुऐ सो रोटी लेई, अतै प्रमात्मां रा धन्यवाद करीके तियां जो जैड़ै बैहुरै थियै बन्ड़ी दिती। अतै मच्छली जो भी तियां ही बन्डी दिता।
6	12	जैहणै सो खाई करी रजी गै ता यीशुऐ अपणै चेलै सोगी बल्लू, “बचुरै रोटी रै टुकड़ै जो बटोरी लेआ कि कुछ बर्वाद ना भोआ।”
6	13	ता तियें जौआ री तियां पँज रोटी रै टुकड़ै जो खाणै थऊँ बाद भी बचुरी रोटी रै टुकड़ै री बारह टोकरी भरी।
6	14	जैहणै मणुऐ ऐह सामर्थ भरै कम हेरै ता तियें बल्लू, “सच मन्ज ही ऐह सो ही भविष्‍यवाणी करणै बाळा हा जैडा ऐस संसारा मन्ज ईणैबाळा थू।”
6	15	फिरी यीशु जो पता लगी गो कि ईयां सबी तैसिओ राजा बणाणै तांयें लेई गाणा ता सो फिरी अकेला पहाडा जो चली गो।
6	16	जैहणै सझं भूई ता यीशु रै चेलै झीला रै कनारै गै,
6	17	अतै कफरनहूम जो गाणै तांयें तसेरै चेलै किस्ती पुर चढ़ी करी झीला पार करना लगै। नैहरा भूच्ची गच्छुरा थू अतै यीशु हालि तिकर तियां बलै ना छुरा थू।
6	18	ता तेज हवा चलणै री बजह थऊँ झीला मन्ज लैहरा चलना लगी पैई।
6	19	जैहणै सो त्राई-चंऊर मील ही चलै भोलै ता तियें यीशु जो पाणी पुर चलदै किस्ती री कनारी इन्दै हेरू, अतै सो डरी गै।
6	20	ता यीशुऐ तियां जो बल्लू, “अऊँ हा; डरा मत।”
6	21	ता तियें सो किस्ती पुर चढ़ाई लैऊं अतै किस्ती तैहा जगह पुजाई दिती जैठिया जो सो चलुरै थियै।
6	22	दूये दिन तियें मणुऐ जैड़ै झीला पार रैई गच्छुरै थियै ऐह हेरू कि अक्की किस्ती जो छड़ी करी तैठी होर किस्ती ना थी, अतै तियां जो ऐह भी पता लगु कि यीशु अपणै चेलै सोगी तैहा किस्ती पुर ना चढुरा, पर सिर्फ चेलै ही किस्ती मन्ज गच्छुरै हिन
6	23	ता तिबिरियास शहर री कनारी थऊँ होर हल्की हल्की किस्ती तैहा जगह जो आई, जैड़ी तियें प्रभु रा धन्यवाद दिणै थऊँ बाद रोटी खाई थी।
6	24	ठेरैतांये जैहणै भीड़ै हेरू कि यीशु तैड़ी निय्आ, अतै ना ही तसेरै चेलै हिन, ता सो अप्पु भी किस्ती पुर चढ़ी गै अतै यीशु जो तोपदै-तोपदै कफरनहूम ग्राँ इच्ची पुजै।
6	25	जैहणै तियें यीशु जो झीला रै ऐस पार हेरू, ता तैस सोगी बलणा लगै, “हे गुरू तू ऐठी कैहणै आ?”
6	26	यीशुऐ तियां जो जवाव दिता, “अऊँ तुसू सोगी सच बलदा, तुहै मिन्जो ठेरैतांये ना तोपु करदै कि तुहै कोई चमत्कार हेरू, पर ठेरैतांये कि तुहै रोटी खाई अतै रजी गै।
6	27	तैस खाणै तांयें मेहनत मत करा जैडा खत्म भूच्ची गाणा, पर तैस खाणै तांयें मेहनत करा जैडा अनन्त जिन्दगी तक वणी रैहणा, जैतियो मणु रा पुत्र तुसिओ दिन्दा, क्ओकि पिता प्रमात्मैं तैस पुर ही अपणी मोहर लाऊरी हा।”
6	28	ता तियें यीशु सोगी बल्लू, “प्रमात्मैं रै कम्मा करणै तांयें अहै कै करन?”
6	29	यीशुऐ तिंआरैं जवावा मन्ज बल्लू, “प्रमात्मैं रा कम ऐह हा कि जिनी तैसिओ भैजुरा तुहै तैस पुर विस्वास करा।”
6	30	ता तियें तैस सोगी बल्लू, “ता तू कुण जिन्‍ना चमत्कार दसदा कि अहै तैतिओ हेरी करी तिजो पुर विस्वास करन? तू कुण जिन्‍नै कम करदा?
6	31	इन्दै स्याणैं बणा मन्ज मन्ना खाऊ, जियां कि पवित्रग्रन्थ मन्ज लिखुरा, ‘तिनी तियां जो खाणै तांयें स्वर्गा थऊँ रोटी दिती’।”
6	32	यीशुऐ तियां सोगी बल्लू, “अऊँ तुसु सोगी सच बलदा, मूसै सो रोटी तुसिओ स्वर्गा थऊँ ना दिती, पर सो मेरा पिता ही हा जैडा स्वर्गा थऊँ तुसिओ सच्ची रोटी दिन्दा।
6	33	क्ओकि प्रमात्मां री रोटी सो हा जैड़ी स्वर्गा थऊँ ओसदी हा, अतै ऐस संसारा जो जिन्दगी दिन्दी हा।”
6	34	ता तियें यीशु सितै बल्लू, “हे प्रभु, ऐह रोटी असिओ सदा दिच्छु कर।”
6	35	यीशुऐ तियां सोगी बल्लू, “जिन्दगी री रोटी अऊँ हा; जैडा मिन्जो बलै इन्दा सो कदी भी भूखा ना रैहन्दा, अतै जैडा मिन्जो पुर विस्वास करदा सो कदी भी त्रिहणा ना रैहन्दा।
6	36	पर मैंई तुसिओ बलुरा थू कि तुहै मिन्जो हेरी लैऊरा हा पर फिरी भी विस्वास ना करदै।
6	37	सो सब जैडा पिता मिन्जो दिन्दा मिन्जो बलै ईन्दा, अतै जैस कसी मिन्जो बलै ईणा तैस जो मूँ सदा अप्पु बलै रखणा।
6	38	क्ओकि अऊँ अपणी ना पर अपणै भैजणै बाळै री मर्जी पूरी करनै तांयें स्वर्गा थऊँ छुरा।
6	39	अतै मेरै भैजणै बाळै री मर्जी ऐह हा कि जैडा कुछ तिनी मिन्जो दितुरा, तैत थऊँ कुछ भी ना गुवाऊँ, पर तैतिओ आखरी दिन मन्ज फिरी जिआऊ।
6	40	क्ओकि मेरै पिता री ऐह मर्जी हा कि जैडा कोई पुत्रा जो हेरला अतै तैस पुर विस्वास करला, सो अनन्त जिन्दगी पा अतै अऊँ आखरी दिन फिरी जीयाऊ।”
6	41	ऐह हुणी करी यहूदी बैंहसणा लगी पै क्ओकि तिनी बल्लू थू कि, “जैड़ी रोटी स्वर्गा थऊँ छुरी हा सो, अऊँ हा।”
6	42	अतै सो मणु कणैणा लगै “कै ऐह यूसुफ रा पुत्र यीशु निय्आ, जसेरै माता-पिता जो अहै जाणदै हिन? अबै ऐह कियां बलदा कि अऊँ स्वर्गा थऊँ छुरा?”
6	43	यीशुऐ तियां जो जवाव दिता, “अप्पु मन्ज मत बैंहसा।
6	44	मिन्जो बलै मेरै पितै री मर्जी रै बगैर कोई ना इच्ची सकदा जिनी मिन्जो भैजुरा तैसिओ खिन्जी ना लेय्आ; अतै मूँ सो अन्त रै टैमैं फिरी जी उठाणा।
6	45	भविष्‍यवक्ता रै पवित्रग्रन्था मन्ज ऐह लिखुरा, ‘सो सब प्रमात्मैं री तरफा थऊँ सिखाऊरै भूणै।’ सो हरेक जिनी पिता थऊँ हुणुरा अतै सिखुरा सो मिन्जो बलै इन्दा हा।
6	46	ऐह गल्ल निय्आ कि कुणकी पिते जो हेरूरा; पर जैडा प्रमात्मां री तरफा थऊँ हा सिर्फ तिनी ही पितै जो हेरूरा।
6	47	अऊँ तुसु सोगी सच बलदा जैडा कोई विस्वास करदा, अनन्त जिन्दगी तसेरी ही हा।
6	48	जिन्दगी री रोटी अऊँ हा।
6	49	तुन्दै स्याणैं बणा मन्ज मन्ना खाऊँ अतै मरी गै।
6	50	ऐह सो रोटी हा जैड़ी स्वर्गा थऊँ ओसुरी हा, ताकि मणु ऐत थऊँ खा अतै सो ना मरा।
6	51	जिन्दगी री रोटी जैड़ी स्वर्गा थऊँ ओसुरी हा, सो अऊँ हा। अगर कोई ऐसा रोटी थऊँ खान्दा, ता तैस सदा जिन्दै रैहणा; अतै जैड़ी रोटी मूँ संसारा जो जिणै तांयें दिणी हा सो मेरा मांस हा।”
6	52	ऐसा गल्ला पुर यहूदी अप्पु मन्ज बैंहसणा लगै कि, “ऐह मणु अपणा मांस खाणै जो कियां दि सकदा?”
6	53	यीशुऐ तियां जो बल्लू, “अऊँ तुसु सोगी सच-सच बलदा कि, जैहणै तक तुहै मणु रै पुत्रा रै मांस जो खान, अतै तसेरै खूना ना पिन तैहणै तक तुसु मन्ज अनन्त जिन्दगी निया।
6	54	जैडा मेरा मांस खान्दा अतै खून पिन्दा अनन्त जिन्दगी तसेरी ही हा; अतै आखरी टैमां मन्ज मूँ तैसिओ फिरी जिन्दा करी दिणा।
6	55	क्ओकि मेरा मांस ता सच मन्ज ही खाणा हा अतै मेरा खून सच्ची पिणै री चिज हा।
6	56	जैडा मेरा मांस खान्दा अतै खूना पिन्दा, सो मिन्जो मन्ज बणी रैहन्दा, अतै अऊँ तैस मन्ज।
6	57	जियां जिन्दै पितै मिन्जो भैजुरा, अतै अऊँ पितै री बजह थऊँ जिन्दा हा, तैस ही तरह जैडा मिन्जो खान्दा मेरी बजह थऊँ जिन्दा रैहणा।
6	58	ऐह ही सो रोटी हा जैड़ी स्वर्गा थऊँ ओसुरी हा, ना कि सो जैड़ी स्याणैं खाई अतै मरी गै; ऐसा रोटी जैडा खान्दा तैस सदा जिन्दै रैहणा।”
6	59	तिनी ऐह सब गल्ला कफरनहूम रै अक्की यहूदी रै सभागार मन्ज शिक्षा दिन्दै टैमैं कणैई।
6	60	तसेरै चेलै मन्ज कईये जैहणै ईयां हुणु ता सो कणैणा लगै, “ऐह ता अक्क सख्त बोल हा; ईयां कुण हुणी सकदा?”
6	61	यीशु जो पता लगी गो कि तसेरै चेलै कहा गल्ला पुर बैंहसु करदै हिन, तियां सोगी बल्लू, “कै तुसिओ ऐह गल्ल मिन्जो पुर विस्वास करनै जो रोकदी हा?
6	62	अगर तुहै मणु रै पुत्रा जो स्वर्ग गान्दै हेरन जैड़ी सो पैहलै थू, ता तुहै कै करलै?
6	63	प्रमात्मां री आत्मा ही हा जैड़ी जिन्दगी दिन्दी हा, शरीरिक जोर थऊँ कुछ भी फायदा निय्आ। जैड़ै वचन मैंई तुसु सोगी बलै सो आत्मा अतै जिन्दगी हिन।
6	64	पर तुसु मन्ज कुछ ऐसै हिन जैडा विस्वास ना करदै।” क्ओकि यीशु शुरू थऊँ जाणदा थू कि विस्वास ना करनै बाळै कुण हिन, अतै सो कुण हा जैस तैसिओ पकड़वाणा भी हा।
6	65	यीशुऐ बल्लू, “ठेरैतांये मैंई तुसिओ बल्लू कि कोई मिन्जो बलै तैहणै तक ना इच्ची सकदा, जैहणै तक तैसिओ पितै री तरफ थऊँ वरदान ना भोआ।”
6	66	ईयां गल्ला रा परिणाम ऐह भुआ कि तसेरै चेलै थऊँ मतै चेलै उलटै पैरै फिरी गै अतै फिरी तैस सोगी ना चलै।
6	67	ता यीशुऐ तियां बारह चेलै सितै बल्लू, “कै तुहै भी चली गाणा चाहन्दै?”
6	68	शमौन पतरसे तैसिओ जवाव दिता, “हे प्रभु अहै कस वलै गान? अनन्त जिन्दगी रै वचन ता तिजो बलै हिन।
6	69	अहै तिजो पुर विस्वास करू हा अतै जाणी लैऊ हा कि तू ही प्रमात्मैं रा पवित्र पुत्र हा।”
6	70	यीशुऐ तियां जो जवाव दिता, “मैंई अप्पु ही तुसु बारह चेलै जो चुनुरा, ता फिरी भी तुसु मन्ज अक्क शैतान रै वशा मन्ज हा।”
6	71	तसेरा कणैणै रा मतलब शमौन इस्करियोती रै पुत्र यहूदा इस्करियोती रै बारै मन्ज थू, क्ओकि तियां बारह चेलै मन्ज अक्क सो ही तैसिओ पकड़वाणै बाळा थू।
7	1	ईयां गल्ला भूणै थऊँ वाद यीशु गलील परदेस मन्ज घुमदा-फिरदा रैऊ। सो यहूदिया परदेस ना गाणा चाहन्दा थू, क्ओकि यहूदी तैसिओ मारणै री स्कीमा मन्ज थियै।
7	2	यहूदी रा अक्क झोपड़ी रा त्यौहार नेड़ै थू।
7	3	ठेरैतांये तसेरै भाई तैस सोगी बल्लू, “ऐठी थऊँ यहूदिया परदेस मन्ज भूणै बाळै त्यौहारा जो चली गा, कि यहूदिया मन्ज तेरै चेलै भी तियां कम्मा हेरी सकन जियां तू करदा।
7	4	क्ओकि ऐसा कोई निया जैडा मशहुर भूणा चाह, अतै लूकी करी कम करा। अगर तू ईयां कम्मा करदा ता अपणै आपा जो संसारा रै सामणै प्रकट कर।”
7	5	क्ओकि तसेरै भाई भी तैस पुर विस्वास ना करदै थियै।
7	6	ता यीशुऐ तियां जो बल्लू, “मेरा हालि तिकर टैमं ना आ, पर तुसु तांयें हर टैमं ठीक हा।
7	7	संसार तुसु सितै नफरत ना करी सकदा, पर मिन्जो सितै दुश्‍मणी करदा हा, क्ओकि अऊँ ऐसा गल्ला री गवाही दिन्दा कि ऐस संसार रै कम बुरै हिन।
7	8	तुहै ही तैस त्यौहारा जो गच्छा, मूँ ना गाणा, क्ओकि मेरा ठीक टैमं हालि तिकर ना आ।”
7	9	तियां सोगी ऐह गल्ला करणै थऊँ बाद सो गलील मन्ज ही रूकी गो।
7	10	जैहणै यीशु रै भाई त्यौहारा जो चली गै, ता सो भी तैस त्यौहारा जो गो पर चोरी छिपी करी।
7	11	यहूदी अगुवै तैसिओ त्यौहार मन्ज तोपू करदै थियै, अतै ऐह बल्लू करदै थियै, “सो कड़ी हा?”
7	12	अतै भीड़ा मन्ज तसेरी ही गल्ला थी। कुछ बल्लू करदै थियै, “सो अक्क भला मणु हा” कुछ बल्लू करदै थियै, “ना सो मणु जो ठगदा हा”।
7	13	फिरी भी यहूदी अगुवै रै ड़रा रै कोई तसेरै बारै मन्ज खुलीकरी ना बल्लू करदा थू।
7	14	पर जैहणै त्यौहारा रै अध्धै दिन बीती गै; ता यीशु मन्दरा मन्ज गो अतै उपदेश दिणा लगु।
7	15	ता यहूदी अगुवै हैरान भूच्ची करी बलणा लगै, “ऐह मणु बिना कोई विद्या पाऐ कियां ज्ञानी बणी गो?”
7	16	ता यीशुऐ तियां जो जवाव दिता, “मेरा उपदेश मेरा निय्आ, पर पिता रा हा जिनी मिन्जो भैजुरा हा।
7	17	अगर कोई मणु तसेरी इच्छा पूरी करनै जो तैयार हा, सो ही ऐसा शिक्षा रै बारै मन्ज जाणी सकदा कि ऐह प्रमात्मैं री तरफा थऊँ हा, कि अऊँ अपणी तरफा थऊँ बलदा।
7	18	जैडा अपणी तरफा थऊँ बलदा सो अपणी ही बढ़ाई चाहन्दा; पर जैडा अपणै भैजणै बाळै री बढ़ाई चाहन्दा सो ही सचा हा, तैस मन्ज कोई भी अधर्म ना भून्दा।
7	19	कै मूसै तुसू तांयें व्यवस्था ना बाणाऊरी? अतै तुहै फिरी भी तियां नियमा रा पालन ना करदै। तुहै कजो मिन्जो मारनै री ताक मन्ज हिन?”
7	20	मणुऐ तैसिओ जवाव दिता, “तिजो मन्ज दुष्‍टात्मा हा! कुण तिजो मारनै री ताक मन्ज हा?”
7	21	यीशुऐ बल्लू, “मैंई अक्क कम करू अतै तुहै सब हैरानी करदै।
7	22	ऐसा बजहा थऊँ मूसै तुसिओ खतना री व्यवस्था दिती हा-ठेरैतांये ना कि ऐह मूसा री हा, पर बजुर्गा री तरफा थऊँ हा; अतै तुहै विश्रामदिन मणु रा खतना करदै हिन।
7	23	जे अगर विश्रामदिन मणु रा खतना ठेरैतांये करदै हिन कि मूसा रै व्यवस्था रा उल्लंघन ना भोआ, ता तुहै मिन्जो पुर ठेरैतांये जल्ळण करू करदै कि मैंई विश्रामदिन अक्की मणु जो बिलकुल ठीक करी दिता।
7	24	मुँहा हेरी न्याय मत करा, पर धर्म सितै न्याय करा।”
7	25	ता यरूशलेम रै कुछ मणु बलणा लगै, “कै ऐह सो ही मणु निया जैसियो अधिकारी मारनै री कोशिश करू करदै हिन?
7	26	पर हेरा, ऐह ता खुल्लमखुला गल्ला करू करदा हा, अतै ऐह ऐसिओ कुछ ना बल्लू करदै हिन। कै सच मन्ज अधिकारी जो पता लगी गच्छुरा कि ऐह ही मसीहा हा?
7	27	मगर कुछ भी भोआ, पर अहै जाणदै हिन कि ऐह मणु कठीआ रा हा; पर जैहणै मसीहा ईणा, ता कसिओ पता ना लगणा कि सो कठीआ रा हा।”
7	28	ता यीशुऐ मन्दरा मन्ज शिक्षा दिन्दै जोरा सितै बल्लू, “तुहै मिन्जो जाणदै अतै ऐह भी जाणदै कि अऊँ कठी थऊँ छुरा। अऊँ अप्पु ता ना छुरा पर मेरा भैजणैबाळा सचा हा, तैसिओ तुहै ना जाणदै।
7	29	मगर अऊँ तैसिओ जाणदा; क्ओकि अऊँ तसेरी तरफा थऊँ हा अतै तिनी ही मिन्जो भैजुरा।”
7	30	इआं गल्ला थऊँ बाद तियें अगुवै तैसिओ पकडणा चाऊ तांभी कसिओ तैस पुर हत्थ पाणै रा हिम्मत ना भूई, क्ओकि तैसिओ पकड़णै रा टैमं हालि ना थू।
7	31	फिरी भी भीड़ा मन्ज मतै मणुऐ तैस पुर विस्वास करू, अतै बलणा लगै, “मसीहा जैहणै ईणा ता कै ऐस थऊँ भी बड़ै-बड़ै चमत्कार करणै जैड़ै ईनी दस्सै?”
7	32	फरीसी तसेरै वारै मन्ज मणु जो लुक्‍की-छिप्‍पी करी गल्ला करदै हुणु; फिरी प्रधान याजकै अतै फरीसीये तैसिओ पकड़णै तांयें सपाई भैजै।
7	33	ता यीशुऐ बल्लू, “अऊँ थोड़ी देरा तक ही तुसु सोगी हा; फिरी अपणै भैजणै बाळै बलै चली गाणा।
7	34	तुसु मिन्जो तोपणा, पर मुँ ना मुलणा, अतै जैड़ी मुँ भूणा तैड़ी ना ईच्ची सकदै।”
7	35	ता यहूदी अगुवै अप्पु मन्ज कणैणा लगै, “ऐस करा गाणा कि दोवारा ना मूळला? कै ऐस तियां वलै गाणा जैड़ै यूनानी मणु मन्ज यहूदी ऐरा औरा रैहन्दै, अतै यूनानी जो भी उपदेश दिला?
7	36	ऐह कै गल्ल हा जैड़ी ईनी बल्ली हा, कि ‘तुसु मिन्जो तोपणा, पर ना मुळणा; अतै जैड़ी मूँ भूणा, तैड़ी तुहै ना ईच्ची सकदै?’ ”
7	37	त्यौहारा रै मुक्दै दिन, जैडा खास दिन थू, यीशु खड़ी गो अतै जोरा सितै बल्लू, “अगर कोई त्रिहणा हा ता मिन्जो वलै अईआ अतै पिय्आ।
7	38	जैस मिन्जो पुर विस्वास करणा, जिन्‍ना कि पवित्रग्रन्था मन्ज हा, ‘तंयारै दिला मन्ज जिन्दगी दिणैबाळै पाणी री नदी फूट्टि निकळणी हिन।’ ”
7	39	तिनी ऐह वचन पवित्र आत्मा रै वारै मन्ज बलै थियै, जैड़ी विस्वास करणै बाळै जो मुळणै बाळी थी; क्ओकि आत्मा हाळि तिकर ना उतुरूरा थू, क्ओकि यीशु भी हाळि तिकर अपणै महिमा तक ना पुजूरा थू।
7	40	ता भीड़ मन्ज कुणकी-कुणकी ऐह गल्ला हुणी करी वलु, “सच मन्ज ऐह सो भविष्‍यवाणी करणै बाळा हा।”
7	41	होर वलणा लगै, “ऐह मसीहा हा।” पर कुछ वलणा लगै, कजो? “कै मसीहा गलील थऊँ ईणा?
7	42	कै पवित्रग्रन्था मन्ज ऐह ना लिखूरा कि मसीहा दाऊद रै खानदाना थऊँ अतै बैतलहम ग्राँ थऊँ ईणा, जैड़ी दाऊद रैहन्दा थू?”
7	43	अतै तसेरी बजह थऊँ मणु मन्ज फूट पैई गई।
7	44	तियां मणु मन्ज कुछ तैसिओ पकड़वाणा चाहन्दै थियै पर कसीये भी तैस पुर हथ ना पाऊ।
7	45	ता फिरी सपाई प्रधान याजक अतै फरीसी वलै फिरी आये; तियें सो पुछु, “तुहै तैसिओ कजो ना लेई के आये?”
7	46	सपाईये जवाव दिता, “कुणी भी मणुऐ ईनी गल्ला ना करी।”
7	47	फरीसीये तियां जो वलु, “कै तुसिओ भी भकाऊ हा?
7	48	कै सरदारा या फरीसी थऊँ कुणकी तैस पुर विस्वास करू हा?
7	49	पर ऐह मणु जैड़ै मूसा री व्यवस्था ना जाणदै शापित हिन।”
7	50	नीकुदेमुस जैडा तैस वलै पैहलै आ थू अतै तंयारा ही मणु थू, तियां सोगी वलणा लगा
7	51	“कै इन्दै नियम, कसकी री हुणनै थऊँ पैहलै ही ऐह बलदै हिन कि ऐह दोषी हा?”
7	52	तियें तैस सितै वलु, “कै तू भी गलील रा हा? पवित्रशास्त्र मन्ज तोप अतै हेर कि गलील मन्ज कोई भविष्‍यवाणी करणै बाळा ना भूणा।”
7	53	ता हर कोई अपणै अपणै घरा जो चली गै।
8	1	[पर यीशु चेलै सोगी जैतून रै पहाडा जो गो।
8	2	भ्यागा फिरी सो मन्दरा जो आ; सब मणु तैस वलै आये अतै सो बैही करी तियां जो उपदेश दिणा लगू।
8	3	ता तैस टैमैं शास्त्री अतै फरीसी अक्क जनानी जो पकड़ी करी लेई आये जैड़ी व्यभिचार करदी पकड़ी थी, अतै तैहा जो मन्जै जिन्‍नै खडेरी करी यीशु सितै वलु,
8	4	“हे गुरू, ऐह जनानी व्यभिचार करदै पकड़ी हा।
8	5	मूसै री व्यवस्था मन्ज असिओ ऐह हुक्म दितुरा कि ऐसी जनानी जो पत्थर मारी के मकाई देय्आ; ता तू सारै वारै मन्ज कै बलदा?”
8	6	तियें तैसिओ परखणै तांयें ऐह गल्ल वली ताकि तैस पुर दोष लाणै जो कोई मौका मूळी गच्छा। पर यीशु नियूँठा भूच्ची करी धरती पुर उँगळी सितै कुछ लिखणा लगू।
8	7	जैहणै सो तैस थऊँ पुछदै ही रैह, ता तिनी सिधै भूच्ची करी तियां जो जवाव दिता, “तुसू मन्ज जिनी पाप ना करूरा, सो ही पैहलै ऐसा जो पत्थर मारा।”	WRONG ALIGNMENT
8	8	अतै सो फिरी नियूँठा भूच्ची करी धरती पुर उँगळी सितै कुछ लिखणा लगी पैऊँ।
8	9	पर सो ऐसा गल्ला हुणी करी कै मोट्टै, कै हल्कै सब अक्क अक्क करीके तैड़ी थऊँ चली गै, अतै यीशु अकेला रैई गो अतै सो जनानी भी मन्जै खडूरी अकेली रैई गई।
8	10	यीशुऐ सिधै भूच्ची करी तैहा थऊँ पुछु, “ओ जनानी ता सो करा गै? कै कुणिए भी तिजो दण्ड़ ना दिता?”
8	11	तैहै वलु, “हे प्रभु, कुणिए भी ना।” यीशुऐ वलु, “अऊँ भी तिजो दण्ड़ ना दिन्दा; गच्छ अतै फिरी पाप मत करदी।] ”
8	12	यीशुऐ फिरी मणु सोगी वलु, “संसारा री ज्योती अऊँ हा; जैडा मेरै पिचो चलदा सो नैहरै मन्ज ना चलदा, पर जिन्दगी दिणै बाळी ज्योती पान्दा।”
8	13	फरीसीये तैस सोगी वलु, “तू अपणी गवाही अप्पु दिन्दा तेरी गवाही सच निय्आ।”
8	14	यीशुऐ तियां जो जवाव दिता, “भलै ही अऊँ अपणी गवाही अप्पु दिन्दा, फिरी भी मेरी गवाही ठीक हा, क्ओकि अऊँ जाणदा कि अऊँ करा थऊँ छुरा अतै करा जो गाणा? पर तूहै ना जाणदै कि अऊँ करा थू छुरा अतै करा जो गाणा।
8	15	तूहै मणु रै विचार धारा रै अनुसार न्याय करदै; अऊँ कसी रा न्याय ना करदा।
8	16	अतै अगर जे न्याय करला भी ता मेरा न्याय सचा हा; क्ओकि अऊँ अकेला निय्आ, पर अऊँ हा अतै मेरा पिता मिन्जो सोगी हा जिनी मिन्जो भैजुरा।
8	17	तुन्दी व्यवस्था मन्ज भी लिखुरा कि दूँ जिणै री मिलीकरी गवाही ही सच भून्दी हा;
8	18	अक्क ता अऊँ अप्पु ही गवाही दिन्दा, अतै दुआ पिता मेरी गवाही दिन्दा जिनी मिन्जो भैजूरा।”
8	19	तियें तैस सोगी वलु, “तेरा पिता कड़ी हा?” यीशुऐ जवाव दिता, “ना तूहै मिन्जो जाणदै ना ही मेरै पितै जो, अगर मिन्जो जाणदै ता मेरै पितै जो भी जाणदै।”
8	20	ऐह गल्ला तिनी मन्दरा मन्ज उपदेश दिन्दै भण्ड़ार घरा मन्ज वली, अतै कसीये भी तैसिओ ना पकडु, क्ओकि तसेरा टैमं हालि तिकर ना छूरा थू।
8	21	यीशुऐ फिरी तियां सोगी वलु, “अऊँ गान्दा हा, अतै तूसु अऊँ तोपणा पर तुसु पाप करदै करदै मरणा; जैड़ीआ जो अऊँ चलूरा, तैड़ी तूहै ना इच्ची सकदै।”
8	22	यहा गल्ला हुणी करी यहूदी वलणा लगै, कै ऐह अपणै आपा जो मारी देला, जैडा ऐह वलु करदा, “जैड़ी अऊँ चलुरा तैड़ी तूहै ना इच्ची सकदै?”
8	23	यीशुऐ तियां सोगी वलु, “तूहै संसारा रै हिन, अऊँ स्वर्गा रा हा; तूहै ऐस संसारा रै हिन अऊँ ऐस संसारा रा निय्आ।
8	24	ठेरैतांये मैंई तूसु सोगी वलु हा कि तुसु अपणै पापा सोगी मरणा, क्ओकि अगर तूहै विस्वास ना करलै कि अऊँ सो ही हा, ता तूसु पाप करदै करदै मरणा।”
8	25	यहूदी अगुवै यीशु सोगी वलु, “तू हा कुण?” यीशुऐ तियां जो वलु, “सो ही हा जैडा शुरू थऊँ तुसिओ बलदा आ।
8	26	तून्दै वारै मन्ज बडा कुछ कणैणा अतै फैसला लैणा हा, पर मेरा भैजणैबाळा सचा हा, अतै जैडा मैंई तैस थऊँ हुणुरा सो ही ऐस संसारा जो बलदा।”
8	27	सो ऐह ना समझै कि असिओ पिता रै वारै मन्ज बलदा हा।
8	28	ता यीशुऐ वलु, “जैहणै तुसू मणु रै पुत्रा जो उँचाई पुर चढ़ाणा, तैहणै जाणना कि अऊँ सो ही हा; अऊँ अपणै आप कुछ ना करदा पर जिन्‍ना मेरै पितै मिन्जो सखाऊरा तियां ही गल्ला करदा हा।
8	29	मेरा भैजणैबाळा मेरै सोगी हा; तिनी मिन्जो अकेला ना छडु क्ओकि अऊँ सदा सो ही कम करदा जैत थऊँ सो खुश भून्दा हा।”
8	30	सो ऐह गल्ला करू ही करदा थू कि मतै मणुऐ तैस पुर विस्वास करू।
8	31	ता यीशुऐ तियां यहूदी मणु जो जियें तैस पुर विस्वास करू थू, वलु, “अगर तूहै मेरै वचना जो हुणी करी आज्ञाकारी बणळै ता तूसु मेरै चेलै कहलाणा।
8	32	तुसु सच्चाई जो जाणना, अतै सच्चाई ही तूहै अजाद करणै।”
8	33	तियें जवाव दिता, “अहै ता अब्राहम रै खानदाना थऊँ हिन, अतै कदी भी कसी रै गुलाम ना भुऐ। फिरी तू कियां बलदा कि असु अजाद भूच्ची गाणा?”
8	34	यीशुऐ तियां जो जवाव दिता, “अऊँ तुसु सोगी सच बलदा जैडा कोई पाप करदा सो पापा रा गुलाम हा।
8	35	गुलाम सदा घरा मन्ज ना रैहन्दा; पुत्र सदा रैहन्दा हा।
8	36	ठेरैतांये अगर पुत्र तुसिओ अजाद करा, ता सच मन्ज ही तुसु अजाद भूच्ची गाणा।
8	37	अऊँ जाणदा कि तूहै अब्राहम रै खानदाना थऊँ हिन; तांभी मेरै वचना जो तून्दै दिला मन्ज जगह निय्आ। अतै तूहै मिन्जो मारना चाहन्दै हिन।
8	38	अऊँ सो ही करदा जैडा पितै वलै हेरूरा; अतै तूहै सो ही करदै रैहन्दै हिन जैडा अपणै पितै थऊँ हुणुरा।”
8	39	तियें तैसिओ जवाव दिता, “इन्दा पिता ता अब्राहम हा।” यीशुऐ तियां सोगी वलु, “अगर तूहै अब्राहम री सन्तान भून्दै ता अब्राहम सैईऐं कम करदै।
8	40	पर अबै तूहै मिन्जो ऐसै मणु जो मारना चाहन्दै हिन, सो सच्चाई रा वचन हुणाऊ हा जैडा तिनी प्रमात्मैं थऊँ हुणुरा; ईना कम ता अब्राहमे ना करूरा।
8	41	तूहै अपणै पितै साईयें कम करदै हिन।” तियें तैस सोगी वलु, “अहै व्यभिचार थऊँ ना जमुरै, इन्दा अक्क ही पिता हा मतलब प्रमात्मां।”
8	42	यीशुऐ तियां जो वलु, “अगर प्रमात्मां तून्दा पिता भून्दा ता, तूहै मिन्जो सोगी भी प्रेम रखदै; क्ओकि अऊँ प्रमात्मैं री कनारी थऊँ छुरा। अऊँ अप्पु ना छुरा पर तिनी मिन्जो भैजूरा हा।
8	43	तूहै मेरी गल्ला कजो ना समझदै? ठेरैतांये कि तूहै मेरै वचना हूणी ना सकदै।
8	44	तूहै अपणै पितै शैतान थऊँ हिन अतै अपणै पितै री इच्छा जो पुरा करना चाहन्दै हिन। सो ता शुरू थऊँ ही हत्यारा हा अतै सच ना बलदा, क्ओकि सच तैस मन्ज हा हि ना। जैहणै सो झूठ बलदा ता अपणै स्वभाव थऊँ ही बलदा; क्ओकि सो झूठा हि ना पर झूठ रा भी पिता हा।
8	45	पर अऊँ जैडा सच बलदा, ठेरैतांये ही तूहै मेरा विस्वास ना करदै
8	46	तूसु मन्ज कुण मिन्जो पापी ठहरान्दा? अगर अऊँ सच बलदा ता मेरा विस्वास कजो ना करदै?
8	47	जैडा प्रमात्मैं थऊँ भून्दा सो प्रमात्मैं री गल्ला हुणदा, अतै तूहै ठेरैतांये ना हुणदै कि तूहै प्रमात्मैं री तरफा थऊँ ना हिन।”
8	48	ऐह हूणी करी यहूदी तैस सोगी बलणा लगै, “कै अहै ठीक ना बलदै कि तू सामरी हा, अतै तिजो मन्ज दुष्‍टात्मा हा?”
8	49	यीशुऐ जवाव दिता, “मिन्जो मन्ज दुष्‍टात्मा निय्आ; पर अऊँ अपणै पिता रा आदर करदा, अतै तूहै मेरा निरादर करदै।
8	50	पर अऊँ अपणी पूजा करवाणा ना चाहन्दा; हाँ, पर अक्क हा जैडा चाहन्दा अतै न्याय भी करदा।
8	51	अऊँ तूसु सोगी सच बलदा कि अगर कोई मणु मेरै वचना पुर चलला, सो सदा तक ना मरला”
8	52	यहूदिये तैस सोगी बल्लू, “अबै असिओ पता लगी गो हा कि तिजो मन्ज दुष्‍टात्मा हा। अब्राहम मरी गो, अतै भविष्‍यवाणी करनै बाळै भी मरी गै; अतै तू बलदा, अगर कोई मेरै वचना पुर चलला ता सो कदी ना मरला।
8	53	इन्दा पिता अब्राहम ता मरी गो। कै तू तैस थऊँ भी बड्डा हा? अतै भविष्‍यवाणी करणै बाळै भी मरी गै। ता तू अपणै आपा जो कै समझदा?”
8	54	यीशुऐ जवाव दिता, “अगर अऊँ अपणी जय-जयकार अप्पु ही करू ता मेरी जय-जयकार कुछ भी निय्आ; पर मेरी जय-जयकार करणै बाळा मेरा पिता हा जैसियो तूहै अपणा प्रमात्मां बलदै हिन।
8	55	तूहै ता तैसिओ ना जाणु पर अऊँ तैसिओ जाणदा हा। अगर अऊँ बल्लू कि अऊँ तैसिओ ना जाणदा, ता तूसु साईयें मूँ भी झूठै भूच्ची गाणा; पर अऊँ तैसिओ जाणदा अतै तसेरै वचना पुर चलदा हा।
8	56	तून्दा पिता अब्राहम मेरै ईणै री भाळा मन्ज बड्डा मस्त थू; अतै तिनी हेरू अतै खुशी मनाई।”
8	57	यहूदी बलणा लगै, “तू ता हालि तिकर पजाँह साला रा भी निय्आ, फिरी भी तैंई अब्राहम जो हेरूरा?”
8	58	यीशुऐ तियां सोगी बल्लू, “अऊँ तुसू सोगी सच बलदा, कि अब्राहम रै पैदा भूणै थऊँ पैहलै रा अऊँ हा।”
8	59	ता तियें तैसिओ मारणै तांयें पत्थर चुकै, पर यीशु लुक्‍की करी मन्दरा थऊँ नकैई गो।
9	1	यीशुऐ गान्दै टैमैं तिनी अक्की मणु जो हेरू जैडा जन्मा थऊँ ही अंधा थू।
9	2	तसेरै चेलै तैस थऊँ पुछु, “हे गुरू जी, कुणी पाप करुरा थू, ईनी मणुऐ या सेरै माता-पितै कि ऐह जन्मा थऊँ ही अंधा हा?”
9	3	यीशुऐ जवाव दिता, “ना ता ईनी पाप करूरा थू, ना ही सेरै माता-पितै, पर ऐह ठेरैतांये अंधा हा कि प्रमात्मैं रा सामर्थ ऐस मन्ज प्रकट भून।
9	4	जिनी मिन्जो भैजुरा, असिओ तसेरै कम दिनै-दिनै ही करना जरूरी हा; अतै रात भूणैबाळी हा जैत मन्ज कोई कम ना करी सकदा।
9	5	जैहणै तक अऊँ ऐस संसारा मन्ज हा, तैहणै तक संसारा री ज्योती हा।”
9	6	ऐह बली करी तिनी धरती पुर थूकु, अतै तैस थूका सितै जैड़ी चिक्क सिजी सो तिनी तैस अंधे री हाख्री मन्ज मळी करी,
9	7	तिनी बल्लू, “गच्छ अतै शीलोम रै कुण्ड़ा मन्ज धोई लै।” (शीलोम रा अर्थ हा भैजुरा) तिनी गिच्ची करी अपणी हाख्री धोई लैई अतै हेरदा हेरदा फिरी आ।
9	8	ता तसेरै पड़ेही अतै जियें तैसिओ पैहलै भीख मंगदै हेरू थू, बलणा लगै, “कै ऐह सो हि निय्आ जैडा भीख मंगदा थू?”
9	9	कुछ मणुऐ बल्लू, “ऐह ता सो हि हा,” होर बलणा लगै, “ना सो निय्आ पर तैस साईयें हा।” ता तिनी बल्लू, “अऊँ सो ही हा।”
9	10	ता सो तैस थऊँ पुछणा लगै, “तेरी हाख्री कियां खुली गई हिन?”
9	11	तिनी जवाव दिता, “यीशु नां रै अक्की मणुऐ चिक्का सेड़ी करी अतै मेरी हाख्री मन्ज मळी करी मिन्जो सितै बल्लू, ‘शीलोम रै कुण्ड़ा मन्ज गिच्ची करी धोई लै,’ अतै मैंई गिच्ची करी धोई अतै अऊँ हेरणा लगी पैंऊ।”
9	12	मणुऐ तैस थऊँ पुछु, “सो मणु कड़ी हा?” तिनी बल्लू, “अऊँ ना जाणदा।”
9	13	मणु तैस मणु जो जैडा पैहलै अंधा थू फरीसी बलै लैई गै।
9	14	जधैड़ी यीशुऐ तसेरी हाख्री खोलूरी थी, सो विश्रामदिन थू
9	15	फिरी फरीसीये भी तैस थऊँ पुछु कि तसेरी हाख्री कियां खुली गई। तिनी बल्लू, “तिनी मेरी हाख्री मन्ज चिक्क लाई, फिरी मैंई धोई दिती, अतै अबै हेरणा लगी पैंऊ।”
9	16	ऐसा गल्ला पुर कुछ फरीसी बलणा लगै, “ऐह मणु प्रमात्मैं री कनारी थऊँ निय्आ, क्ओकि सो विश्रामदिन जो ना मन्दा।” बाकी बलणा लगै, “पापी मणु ऐसै चमत्कार कियां दसी सकदा?” ता तियां मन्ज फूट पैई गैई।
9	17	तियें तैस अंधे सितै फिरी बल्लू, “तिनी तेरी हाख्री खोली हिन। तू तसेरै वारै मन्ज कै बलदा?” तिनी बल्लू, “सो भविष्‍यवाणी करनै बाळा हा।”
9	18	पर यहूदी अगुवै जो विस्वास ना भूआ कि सो अंधा थू अतै अबै हेरना लगू हा, ता तियें तसेरै माता-पिता जो हैदी करी
9	19	तियां थऊँ पुछु, “कै ऐह तून्दा पुत्र हा, जैसियो तूहै बलदै थियै कि अंधा पैदा भच्छुरा हा? फिरी सो अबै कियां हेरणा लगी पैऊ हा?”
9	20	तसेरै माता-पिता जवाव दिता, “अहै जाणदै कि ऐह इन्दा पुत्र हा, अतै अंधा ही पैदा भच्छुरा;
9	21	पर अबै अहै ऐह ना जाणदै कि ऐह कियां हेरणा लगी पैंऊ हा अतै कुणी सेरी हाख्री खोली हिन। ऐह समझदार हा, ऐस थऊँ ही पुछी लेय्आ; ऐस अपणै वारै मन्ज अप्पु ही दस्सी दिणा।”
9	22	ऐह गल्ला तसेरै माता-पिता ठेरैतांये कणैई क्ओकि सो यहूदी अगुवै थऊँ डरदै थियै, क्ओकि यहूदी सब मिली गच्छुरै थियै कि अगर कोई बलदा कि सो मसीहा थू ता, सो मणु यहूदी रै सभागार थऊँ कड्ड़ी दिणा थू।
9	23	ऐसा बजहा थऊँ तसेरै माता-पिता बल्लू, “ऐह समझदार हा ऐस थऊँ ही पुछी लेय्आ।”
9	24	ता तियें यहूदिये तैस मणु जो जैडा अंधा थू दूई बरी हैदी करी बल्लू, “प्रमात्मैं री जय-जयकार कर। अहै ता जाणदै हिन कि सो मणु पापी हा।”
9	25	तिनी जवाव दिता, “अऊँ ना जाणदा कि सो पापी हा कि ना; अऊँ अक्क गल्ल जाणदा कि अऊँ अंधा थू अतै अबै हेरना लगू हा।”
9	26	तियें तैस सोगी फिरी बल्लू, “तिनी तिजो सोगी कै करू? अतै कियां तेरी हाख्री खोली हिन?”
9	27	तिनी तियां सोगी बल्लू, “अऊँ तुसिओ बली बैहुरा, अतै तूहै ना हुणु; अबै दूई बरी कजो हुणना चाहन्दै हिन? कै तूहै तसेरै चेलै बणना चाहन्दै हिन?”
9	28	ता सो तसेरी ही बुराई करीके बलणा लगै, “तू ही तसेरा चेला हा अहै ता मूसा रै चेलै हिन।
9	29	अहै जाणदै हिन की प्रमात्मैं मुसा सोगी गल्ला करूरी; पर ऐस मणु जो ना जाणदै कि ऐह करा रा हा।”
9	30	तिनी तियां जो जवाव दिता, “ऐह ता हैरानी री गल्ल हा कि तुहै ना जाणदै कि सो करा रा हा, तांभी तिनी मेरी हाख्री खोली दिती।
9	31	अहै जाणदै कि प्रमात्मां पापी री ना हुणदा, पर अगर कोई प्रमात्मां रा भक्त भोआ अतै तसेरी मर्जी पुर चलदा भोआ ता सो तसेरी हुणदा हा।
9	32	संसारा शुरू भूणै थऊँ लैई करी अज तक ऐह हुणनै मन्ज ना आ कि कुणकिए जन्मा रै अंधे री हाख्री खोली भून।
9	33	अगर ऐह मणु प्रमात्मैं री कनारी थऊँ ना भुन्दा ता, कुछ भी ना करी सकदा थू।”
9	34	तियें तैसिओ जवाव दिता, “तू ता बिलकुल पापा मन्ज जमुरा, तू असिओ कै सखांदा हा?” अतै तियें तैसिओ यहूदी रै सभागार थऊँ बाहर कड्ड़ी दिता।
9	35	यीशुऐ जैहणै ऐह हुणु कि तियें सो मणु बाहर कड्ड़ी दिता ता तैस सोगी मूल्ळी करी तैसिओ बल्लू, “कै तू प्रमात्मैं रै पुत्रा पुर विस्वास करदा?”
9	36	तिनी जवाव दिता, “हे स्वामी, सो प्रमात्मैं रा पुत्र कुण हा, कि अऊँ तैस पुर विस्वास करूं?”
9	37	यीशुऐ तैस सोगी बल्लू, “तैंई तैसिओ हेरूरा भी हा, जैडा तिजो सोगी गल्ला करू करदा अऊँ सो ही हा।”
9	38	तिनी बल्लू, “हे प्रभु अऊँ विस्वास करदा।” अतै तैसिओ प्रणाम करू।
9	39	ता यीशुऐ बल्लू, “अऊँ ऐस संसारा मन्ज न्याय तांयें छुरा ताकि जैड़ै ना हेरदै सो हेरन, अतै जैड़ै हेरदै हिन सो अंधे भूच्ची गान।”
9	40	जैड़ै फरीसी तैस सोगी थियै तियें ऐह गल्ला हुणी करी तैस सोगी बल्लू, “कै अहै भी अंधे हिन?”
9	41	यीशुऐ तियां जो बल्लू, “अगर तूहै अंधे भून्दै ता पापी ना भून्दै; पर अगर अबै बलदै कि अहै हेरदै हिन ता तून्दा पाप तियां माफ ना भूणा।
10	1	“अऊँ तुसु सोगी सच बलदा कि जे कोई भैडा रै ओबरै मन्ज दारा मितै ना गान्दा पर दीवार ऊपरा मितै लन्गी गान्दा सो चोर या डाकू हा।
10	2	पर जैडा भैडा रा पाअल हा सो दारा मितै अन्दरा जो गान्दा।
10	3	तैस तांयें द्धारपाल दारा खोली दिन्दा, अतै भैडा तैस पाअला री बोली हुणदी हिन, अतै सो अपणी भैडा जो नां लैई लैई के हैददा अतै बाहर लैई गान्दा।
10	4	जैहणै सो अपणी भैडा जो बाहर लैई गान्दा ता सो तंयारै अगो अगो चलदा, अतै भैडा तैस पिचो चलदी, क्ओकि सो तसेरी बोली पच्छैन्दी हिन।
10	5	पर तियां कसी पखलै पिचो ना गाणा, पर पखलै थऊँ नह्ई पैणा, क्ओकि सो पखलै री बोली ना पच्छैन्दी”
10	6	यीशुऐ तियां सोगी ऐह उदाहरण बल्लू, पर सो तैसा गल्ला रा मतलब ना समझी पायै कि ऐह कै गल हा जैड़ी सो असु सोगी बल्लू करदा हा।
10	7	ता यीशुऐ फिरी तियां सोगी बल्लू, “अऊँ तुसु सोगी सच बलदा हा, प्रमात्मैं वल्लै गाणै रा दार अऊँ हा।
10	8	जैतनै भी मिन्जो थऊँ पैहलै छुरै सो सब चोर अतै डाकू हिन, पर भैड़ै तंयारी ना हुणी।
10	9	प्रमात्मैं वल्लै गाणै रा दार अऊँ हा; अगर कोई मेरै द्धारा अन्दर गच्छा ता, तैस उद्धार पाणा, अतै अन्दर बाहर इच्ची गिच्ची सकणा अतै तैसिओ घा मुलणा।
10	10	चोर सिर्फ चोरी करना इन्दा, हत्या करना अतै नष्‍ट करना ही इन्दा; अऊँ ठेरैतांये छुरा कि सो जिन्दगी पान अतै मती सारी पान।”	WRONG ALIGNMENT
10	11	“खरा पाअल अऊँ हा; खरा पाअल अपणी भैडा तांयें अपणी जान दिन्दा।
10	12	मजदूर जैडा ना ता पाअल हा अतै ना ही भैडा रा मालक, भेड़िये जो इन्दा हेरदा ता सो भैडा जो छड़ी करी नह्ई गान्दा; अतै भेड़िये तियां भैडा पुर हमला करदै अतै ऐरा ओरा नहाई दिन्दा।
10	13	सो ठेरैतांये नह्ई गान्दा कि सो ता मजदूर हा, अतै तैसिओ भैडा री चिन्ता निय्आ।”
10	14	“खरा पाअल अऊँ हा; अऊँ अपणी भैडा जो जाणदा, अतै मेरी भैडा मिन्जो जाणदी हिन।
10	15	जियां पिता मिन्जो जाणदा अतै अऊँ पिता जो जाणदा हा अतै अऊँ अपणी भैडा तांयें अपणी जान दिन्दा हा।
10	16	मेरी होर भी भैडा हिन, जैड़ी ऐस भेड़शाला री ना हिन। मिन्जो तियां जो भी लैईणा जरूरी हा। जैहणै तियां मेरा बोल हुणना, तैहणै अक्क ही झुण्ड़ अतै अक्क ही पाअल भूणा।
10	17	पिता ठेरैतांये मिन्जो सोगी प्‍यार रखदा कि अऊँ अपणी जान दी दिन्दा कि अऊँ फिरी जिन्दा भूच्ची सकूँ।
10	18	कोई मेरै प्राणा जो मिन्जो थऊँ ना खुसदा, पर अऊँ अप्पु ही दिन्दा हा। मिन्जो तैसिओ दिणै रा अतै फिरी लैणै रा हक भी हा। ऐह हूक्म मेरै पिते थऊँ मिन्जो मुळुरा।”
10	19	ईयां गला री बजह थऊँ यहूदी मणु मन्ज फिरी फूट पैई गई।
10	20	तियां मन्ज मतै मणु कणैणा लगै, “ऐस मन्ज दुष्‍टात्मा हा, अतै ऐह पागल हा; सेरी कजो हुणदै हिन?”
10	21	होर मणु बलणा लगै, “ऐह गला ईनै मणु री ना हिन जैस मन्ज दुष्‍टात्मा भोआ। कै दुष्‍टात्मा अंधे री हाख्री खोली सकदी हिन?”
10	22	यरूशलेम मन्दरा रा प्रतिष्‍ठा रा त्यौहार मनाणा लाऊरा थू; अतै सर्दी रा मौसम थू।
10	23	यीशु मन्दरा मन्ज सुलेमान रै बराण्ड़ै जैड़ा कि मन्दरा मन्ज थू घुमु करदा थू।
10	24	ता यहूदी मणुऐ तैसिओ ईच्ची के घेरी लेऊ अतै पुछु, “तू ईन्दै मना जो कैहणै तक दुविधा मन्ज रखला? अगर तू मसीह हा ता असिओ साफ साफ दसी दे।”
10	25	यीशुऐ तियां जो जवाव दिता, “मैंई तुसु सोगी बली दितुरा पर तुहै विस्वास करदै ही ना हिन। जैड़ै कम अऊँ पिता रै अधिकारा सितै करदा सो ही मेरै गवाह हिन,
10	26	पर तुहै ठेरैतांये विस्वास ना करदै क्ओकि तुहै मेरी भैडा थऊँ ना हिन।
10	27	मेरी भैड़ा मेरा बोल हुणदी हिन; अऊँ तियां जो जाणदा हा, अतै सो मेरै पिचो पिचो चलदी हिन;
10	28	अतै अऊँ तियां जो अनन्त जिन्दगी दिन्दा हा। सो कदी भी नष्‍ट ना भूणी, अतै कोई भी तियां जो मेरै हथा थऊँ खुस्सी ना सकदा।
10	29	मेरा पिता, जिनी तियां जो मिन्जो दितुरा, सबी थऊँ बडा हा अतै कोई तियां जो पिता रै हत्था थऊँ खुस्सी ना सकदा।
10	30	अऊँ अतै पिता अक्क ही हिन।”
10	31	यहूदी मणुऐ तैस जो मारणै तांयें पत्थर चुकै।
10	32	ऐह हूणी करी यीशुऐ तियां सोगी बल्लू, “मैंई तुसिओ अपणै पितै री तरफा थऊँ मतै सारै भलै कम दस्सै; तियां मन्ज कस जिन्‍नै कम्मा तांयें तुहै मिन्जो पत्थर मारू करदै हिन?”
10	33	यहूदिये तैसिओ जवाव दिता, “भले कम्मा तांयें अहै तिजो पत्थर ना मारना लगुरै पर प्रमात्मैं री बुराई करनै तांयें; अतै ठेरैतांये कि तू मणु भूच्ची करी अपणै आपा जो प्रमात्मां भूणै रा दावा करदा।”
10	34	यीशुऐ तियां जो जवाव दिता, “कै पवित्रग्रन्था मन्ज ऐह ना लिखुरा, ‘मैंई बल्लू, तुहै ईश्‍वर हिन?’
10	35	अगर तिनी तियां जो ईश्‍वर बल्लू जियां बलै प्रमात्मैं रा बचन पुजुरा (अतै पवित्रग्रन्था री गल्ल झूठ ना भूच्ची सकदी),
10	36	ता जैसियो पितै पवित्र बणाई करी ऐस संसारा मन्ज भैजुरा, तुहै तैस सितै बलदै, ‘तू बुराई करदा हा,’ ठेरैतांये कि मैंई बल्लू, ‘अऊँ प्रमात्मैं रा पुत्र हा?’
10	37	अगर अऊँ अपणै पितै रा कम ना करदा, ता मेरा विस्वास मत करा।
10	38	पर अगर अऊँ करदा हा, ता चाहे मेरा विस्वास करा भी मत, पर तियां कम्मा रा ता विस्वास करा। ताकि तुहै जाणन अतै समझन कि पिता मिन्जो मन्ज हा अतै अऊँ पिता मन्ज।”
10	39	ता तियें फिरी तैसिओ पकड़णै री कोशिश करी पर सो तंयारै हत्था थऊँ नकैई गो।
10	40	फिरी यीशु यरदन झीला रै पार तैसा जगहा जो चली गो, जैड़ी यूहन्‍ना पैहलै बपतिस्मा दिन्दा थू, अतै तैड़ी ही रैऊ।
10	41	मतै सारै मणु तैस बलै इच्ची करी बलदै थियै, “यूहन्‍नै ता कोई चमत्कार ना दसुरै, पर जैडा कुछ यूहन्‍नै सेरै बारै मन्ज बलुरा थू, सो सब सच थू।”
10	42	अतै तैड़ी मतै मणुऐ यीशु पुर विस्वास करू।
11	1	मरियम अतै मार्था दोई बैहणी थी। तंयारा भाई लाजर बीमार थू सो बैतनिय्याह ग्राँ मन्ज रैहन्दै थियै।
11	2	ऐह सो ही मरियम थी जैसे प्रभु पुर इत्र मळी करी तसेरै पैरा जो अपणै बाळा सितै पुजूंरा थू, तंयारा ही भाई लाजर बीमार थू।
11	3	ता तसेरी बैहणीये तैसिओ सेनेहा भैजु कि, “हे प्रभु, हेर, जैस सोगी तुहै प्‍यार करदै हिन, सो बीमार हा।”
11	4	ऐह हुणी करी यीशुऐ बल्लू, “ऐसा बमारी रा अन्त मौत ना भूणा; पर प्रमात्मैं री महिमा तांयें हा, कि तसेरी बजह थऊँ प्रमात्मैं रै पुत्रा री जय जयकार भोआ।”
11	5	यीशु मार्था, तसारी बैहणी अतै लाजर सोगी प्‍यार रखदा थू।
11	6	फिरी भी जैहणै यीशुऐ हुणु कि लाजर बीमार हा, ता जैसा जगह पुर सो थू, तैड़ी दोई दिन होर रूकी गो।
11	7	दूँ दिना बाद तिनी अपणै चेलै सोगी बल्लू, “अईआ, अहै फिरी यहूदिया परदेस रै बैतनिय्याह ग्राँ जो गान।”
11	8	चेलै तैस सोगी बल्लू, “हे गुरू, यहूदी अगुवै ता तिजो पुर पत्थर मारना चाहन्दै थियै, अतै कै तू फिरी तैड़ीओ गाणा चाहन्दा?”
11	9	यीशुऐ जवाव दिता, “कै दिना मन्ज बारह घंटै ना भून्दै? अगर कोई दिय्आ चला ता ठोकर ना लगदी, क्ओकि सो सुरजा री लौई मन्ज चलदा हा।
11	10	पर अगर कोई राती चला ता ठोकर लगदी ही हा, क्ओकि तैत मन्ज लौ ना भून्दी।”
11	11	तिनी ऐह गला करी, अतै ऐत थऊँ बाद तियां सोगी बलणा लगु, “इन्दा मित्र लाजर सोई गो हा, पर अऊँ तैसिओ जगाणा चलु हा।”
11	12	ता तसेरै चेलै बल्लू, “हे प्रभु, अगर सो सोई गो हा ता तैस उठी भूणा।”
11	13	यीशुऐ ता तसेरी मौती रै बारै मन्ज बल्लू थू, पर सो समझै कि तसेरै निन्द्रा मन्ज सुणै रै बारै मन्ज बल्लू हा।
11	14	ता यीशुऐ तियां सोगी साफ साफ बली दिता, “लाजर मरी गो हा;
11	15	अतै अऊँ तुन्दी बजह थऊँ खुश हा कि अऊँ तैड़ी ना थू जैत थऊँ तुहै विस्वास करन। पर अबै अईआ, अहै तैस बलै चलन।”
11	16	ता थोमा जैसियो दिदुमुस भी बलदै थियै, अपणै साथी चेलै सोगी बलणा लगु, “अईआ, अहै भी ऐस सोगी मरना चलन।”
11	17	बैतनिय्याह ग्राँ पुजणै पुर यीशु जो ऐह पता लगु कि लाजर को कब्र मन्ज रखुरै चंऊर दिन भूच्ची गच्छुरै हिन।
11	18	बैतनिय्याह यरूशलेम थऊँ कोई दोई मील री दूरी पुर थू।
11	19	मतै सारै यहूदी मार्था अतै मरीयम बलै तंयारै भाई रै मरनै पुर तैहा जो तस्सली दिणा छुरै थियै।
11	20	जैहणै मार्था यीशु रै ईणै री खबर हुणी ता तैस सोगी मुळना गई, पर मरियम घरै ही बैही रैई।
11	21	मार्था यीशु सोगी बल्लू, “हे प्रभु, अगर तु ऐठी भून्दा ता मेरा भाई कदी भी ना मरदा।
11	22	अतै अबै अऊँ भी जाणदी हा कि जैडा कुछ तुद प्रमात्मैं थऊँ मँगणा, प्रमात्मैं सो तिजो दि दिणा।”
11	23	यीशुऐ तैहा सोगी बल्लू, “तेरै भाई फिरी जी भूणा।”
11	24	मार्था तैस सोगी बल्लू, “अऊँ जाणदी हा कि न्याय रै दिना मन्ज दोवारा जी उठणै रै टैमैं तैस जी भूणा।”
11	25	यीशुऐ तैहा सोगी बल्लू, “दोवारा जीणा अतै जिन्दगी अऊँ ही हा; जैडा कोई मिन्जो पुर विस्वास करदा सो अगर मरी भी गच्छा ता तैस जी भूणा,
11	26	अतै जैडा कोई जिन्दा हा अतै मिन्जो पुर विस्वास करदा हा, सो सदा तक ना मरणा। कै तू ऐसा गला पुर विस्वास करदी हा?”
11	27	तैहै तैस सोगी बल्लू, “हाँ हे प्रभु, अऊँ विस्वास करदी हा कि प्रमात्मैं रा पुत्र मसीह जैडा संसार मन्ज ईणैबाळा थू, सो तू ही हा।”
11	28	ऐह बली करी सो चली गई, अतै अपणी बैहणी मरियम जो हैदी करी चुपचाप बल्लू, “गुरू ऐठी ही हा अतै तिजो हैदु करदा।”
11	29	ऐह हुणी करी सो झट उठी करी तैस बलै आई।
11	30	यीशु हालि तिकर ग्राँ मन्ज ना पुजुरा थू पर तैसा जगह ही थू जैड़ी मार्था तैसिओ मुळूरी थी।
11	31	ता तैड़ी जैड़ै यहूदी तैस घरा मन्ज थियै अतै तैहा जो शान्ती दिच्छु करदै थियै। तियें ऐह हेरू कि मरियम झट उठी करी बाहर गई हा ता सो समझै कि ऐह कब्रा पुर रूणै तांयें गई हा, ता सो भी तसारै पिचो चली पै।
11	32	जैहणै मरियम तैड़ी पुजी जैड़ी यीशु थू, ता सो तैसिओ हेरी करी तसेरै पैरा मन्ज पैई गई अतै बलणा लगी, “हे प्रभु, अगर तू ऐठी भून्दा ता मेरा भाई ना मरदा।”
11	33	जैहणै यीशुऐ तैहा जो अतै तियां यहूदी जो जैड़ै तैहा सोगी आये थियै, रूंदै हेरू ता सो आत्मा मन्ज बडा उदास अतै दौक्ळी नकैऊ,
11	34	अतै बल्लू, “तुहै तैसिओ कड्ड़ी दफनाऊरा?” तियें तैस सोगी बल्लू, “हे प्रभु चली करी हेरी ले।”
11	35	यीशु रोऊ।
11	36	ता यहूदी बलणा लगै, “हेरा, ऐह तैस सोगी कैतना प्रेम रखदा थू।”
11	37	पर तियां मन्ज कुछ बलणा लगै, “कै ऐह जिनी अंधे री हाख्री खोली, ऐह भी ना करी सकू कि ऐह मणु ना मरदा?”
11	38	यीशु मना मन्ज बडा ही उदास भूच्ची करी फिरी कब्रा पुर आ। सो अक्क गुफा थी अतै अक्क पत्थर तैस पुर रखूरा थू।
11	39	यीशुऐ बल्लू, “पत्थरा जो घेरा।” तैस मरूरै री बैहण मरियम बलणा लगी, “हे प्रभु, ऐस मन्ज ता मुसक चलुरी भूणी हा, क्ओकि ऐसिओ मरूरै ता चंऊर दिन भूच्ची गच्छुरै हिन।”
11	40	यीशुऐ तैस सोगी बल्लू, “कै मैंई तिजो सोगी ना बल्लू थू कि अगर तू विस्वास करली ता प्रमात्मैं री महिमा हेरली।”
11	41	ता तियें तैस पत्थर जो घेरू। यीशुऐ अपणी हाख्री चुकी करी बल्लू, “हे पिता, अऊँ तेरा धन्यवाद करदा कि तैंई मेरी प्रार्थना हुणी लैई हा।
11	42	अऊँ जाणदा थू कि तू सदा मेरी हुणदा, पर जैड़ी भीड़ अखै ब्रखै खडूरी हा, तंयारी बजह थऊँ मैंई ईयां बल्लू हा, कि ऐह मणु विस्वास करन कि तैंई मिन्जो भैजुरा हा।”
11	43	ऐह बली करी तिनी जोरा सितै हक्क पाई, “हे लाजर निकळी आई!”
11	44	जैडा मरी गच्छुरा थू सो कफणा थऊँ हथ पैर बनुरा निकळी आ, अतै तसेरा मुँह कपड़ै सितै लपेटुरा थू। यीशुऐ तियां सोगी बल्लू, “ऐसिओ खोली देय्आ अतै गाणा देय्आ।”
11	45	ता जैड़ै यहूदी मरियम बलै छुरै थियै अतै तसेरा ऐह कम हेरू थू, तियां मन्ज मतै तैस पुर विस्वास करू।
11	46	पर तियां मन्ज कुछ मणुऐ फरीसी जो गिचीकरी यीशु रै कम्मा री खबर हुणाई।
11	47	ऐह हुणी करी प्रधान याजकै अतै फरीसीये महासभा करी, अतै बल्लू, “अहै करदै कै हिन? ऐह मणु ता मतै चमत्कार दसदा।
11	48	अगर अहै ऐसिओ ईयां ही छड़ी दिन, ता सबी मणु ऐस पुर विस्वास करी लैणा, अतै रोमी इच्ची करी इन्दी जगह अतै जाति दूनी पुर हक्क जमाई लैणा।”
11	49	ता तियां मन्ज काइफा नां रै अक्की मणुऐ जैडा तैस साला रा महायाजक थू, तियां सितै बल्लू, “तुहै कुछ भी ना जाणदै,
11	50	अतै ना ऐह समझदै कि तुसु तांयें ऐह भला हा कि असु तांयें अक्क मणु मरा, अतै सब जाति नष्‍ट ना भून।”
11	51	ऐह गल तिनी अपणी तरफा थऊँ ना बली, पर तैस साला रै महायाजक भूच्ची करी भविष्‍यवाणी करी, कि यीशु तैहा जाति तांयें मरणा;
11	52	अतै ना सिर्फ तैहा जाति तांयें, पर ठेरैतांये भी कि प्रमात्मैं री तितर बितर बच्चै जो अक्क करी देय्आ।
11	53	ता यहूदी अगुवै तैस दिन थऊँ ही तैसिओ मारनै री योजना बणाणा लगै।
11	54	ठेरैतांये यीशु तैस टैमां थऊँ लैई करी यहूदी रै सामणै ना आ, पर तैड़ी थऊँ बणा रै अक्की परदेसा इफ्राईम नां रै अक्की नगरा जो चली गो, अतै अपणै चेलै सोगी तैड़ी ही रैहणा लगु।
11	55	यहूदी रा फसह रा त्यौहार नेड़ै थू, अतै मतै भारी मणु फसह रै त्यौहारा थऊँ पैहलै पूरै देशा थऊँ यरूशलेम जो गै कि अपणै आपा जो शुद्ध करन।
11	56	प्रधान याजकै अतै फरीसीये मन्दरा मन्ज सबी जो ऐह हूक्म दी रखूरा थू कि अगर कसकी जो पता लगी गाला कि यीशु कड़ी हा ता सो असिओ दसी देय्आ ताकि अहै तैसिओ पकड़ी सकन।	WRONG ALIGNMENT
11	57	ता फरीसी यीशु जो तोपणा लगै अतै मन्दरा मन्ज खड़ी करी अप्पु मन्ज कणैणा लगै, “तुहै कै सोचदै हिन? कै सो त्यौहारा मन्ज ना ईला?”
12	1	यीशु फसह रै त्यौहार थऊँ छिया दिन पैहलै बैतनिय्याह ग्राँ मन्ज आ जैड़ी लाजर थू, जैसियो यीशुऐ मरुरै थऊँ जीयाऊ थू।
12	2	तैड़ी तियें यीशु तांयें धाम बणाई; अतै मार्था तसेरी सेवा लगुरी थी, अतै लाजर भी तियां सबी सोगी धाम खाणा बैहुरा थू।
12	3	तैहणै मरीयमें अध्धा सेर किमती इत्र लैई करी यीशु रै पैरा मन्ज ड़ोळी करी मळु अतै अपणै बाळा सितै पैर पुन्जै; अतै तैस इत्र री मुसकी सितै पुरा घर खुश्‍बुदार भूच्ची गो।
12	4	पर तसेरै चेलै मन्ज यहूदा इस्करियोती नां रा अक्क चेला जैडा तैसिओ पकडाणै बाळा थू, बलणा लगा,
12	5	“ऐह इत्र ता त्राई सो दीनार मन्ज बेचीकरी गरीबा जो कजो ना दिता?”
12	6	तिनी ऐह गल ठेरैतांये ना बली की गरीबा री चिन्‍द थी, पर ठेरैतांये की सो चोर थू, अतै तैस बलै अक्क थैली भून्दी थी अतै तैत मन्ज जैडा कुछ भी पान्दै थियै सो कड़ी लैन्दा थू।
12	7	यीशुऐ बल्लू, “ऐसा जो रैहणा देय्आ। ऐसै जैड़ा ऐह करू हा ऐह मेरै दफनाणै रै दिना री तैयारी पैहलै थऊँ ही करी हा।	WRONG ALIGNMENT
12	8	क्ओकि गरीब ता तूसु सोगी सदा रैहन्दै हिन, पर मूँ तूसु सोगी सदा ना रैहणा।”
12	9	जैहणै यहूदी मणु री भीड़ जो पता लगू कि यीशु बैतनिय्याह ग्राँ मन्ज हा। ता सो ना सिर्फ यीशु री बजह थऊँ तैड़ी आये, पर लाजर जो भी हेरणा आये, जैसियो तिनी मरूरै थऊँ जिआऊरा थू
12	10	ता प्रधान याजकै लाजर जो भी मारणै री योजना बणाई।
12	11	क्ओकि तसेरी बजह थऊँ मतै सारै यहूदी मणु चली गै अतै यीशु पुर विस्वास करू।
12	12	दूये दिन मतै मणुऐ जैड़ै तैस त्यौहारा मन्ज छुरै थियै ऐह हुणु कि यीशु यरूशलेम मन्ज ईणा लगूरा।
12	13	ठेरैतांये तियें खजूर री डाळी लैई अतै तैस सोगी मुळणै तांयें चली पै, अतै चिल्लाणा लगै, “जय जयकार! धन्य इस्त्राएल रा राजा, जैडा प्रभु रै नां थऊँ इन्दा हा।”
12	14	जैहणै यीशु जो गदहै रा अक्क बच्चा मुलू; ता सो तैस पुर बैही गो, अतै यरूशलेम शहरा जो आ। अतै जिंआ पवित्रग्रन्थ मन्ज लिखूरा हा,
12	15	“हे सिय्योन री बेटी, मत डर; हेर, तेरा राजा गदहै रै बच्चै पुर चढ़ी करी चली आ हा।”
12	16	यीशु रै चेलै पैहलै ऐह गल्ल ना समझै थियै, पर जैहणै यीशु रै चमत्कार हेरै ता तियां जो याद आई कि जैड़ी गल्ला तसेरै बारै मन्ज लिखूरी थी अतै मणुऐ भी तैस सोगी ईना ही बर्ताव करूरा।
12	17	ता तैहै मणु री भिड़ै तसेरी गवाही दिती, जैड़ै तैस टैमैं तैस सोगी थियै जैहणै तिनी लाजर जो क्रब थऊँ हैदी करी मरूरै थऊँ जीयाऊ थू।
12	18	ठेरी बजह थऊँ ही मणु तैस सोगी मुळणा चली आये थियै क्ओकि तियें ऐह हुणु थू कि तिनी ऐह चमत्कार करू हा।
12	19	ता फरीसी अप्पु मन्ज कणैणा लगै, “सोचा असु थऊँ कुछ ना भूच्चु करदा। हेरा संसारा रै मतै मणु ऐस पिचो भूणा लगूरै।”
12	20	जैड़ै मणु तैस त्यौहारा मन्ज भजन करना छूरै थियै तियां मन्ज कुछ यूनानी मणु भी थियै।
12	21	तियें गलील रै बैतसैदा रै रैहणै बाळै फिलिप्पुस बलै इच्ची करी तैस सोगी विनती करी, “श्रीमान, अहै यीशु सोगी मुलणा चाहन्दै हिन।”
12	22	फिलिप्पुसे इच्ची करी अन्द्रियास सोगी बल्लू, ता अन्द्रियास अतै फिलिप्पुसे गिच्ची करी यीशु सोगी बल्लू,।
12	23	ता यीशुऐ तियां सोगी बल्लू, “सो टैमं चली आ की मणु रै पुत्रा री जय जयकार भोआ।
12	24	अऊँ तुसू सोगी सच बलदा कि जैहणै तक कणका रा दाणा जमीना मन्ज पैई करी मरी ना गान्दा, सो अकेला रैहन्दा हा, पर जैहणै मरी गान्दा, ता मता फल लैईन्दा हा।
12	25	जैडा अपणै प्राणा जो बडा प्यारा जाणदा, सो तैस खोई दिणै; अतै जैडा ऐस संसारा मन्ज अपणै प्राणा जो प्यारा ना जाणदा, तैस अनन्त जिन्दगी तांयें तठेरी रक्षा करनी हा।
12	26	अगर कोई मेरी सेवा करा, ता मेरै पिचो चला, अतै जैड़ी अऊँ हा, तैड़ी मेरा दास भी भूणा। अगर कोई मेरी सेवा करा, ता पितै तसेरा आदर करणा।
12	27	“अबै मेरा मन बड़ा परेशान हा। ठेरैतांये अबै अऊँ कै बल्लू? ‘हे पिता, मिन्जो ऐस टैमां थऊँ बचा?’ क्ओकि अऊँ ऐस संसारा मन्ज दुख सैहणै तांयें ही छुरा।
12	28	हे पिता, अपणै नां री महिमा जो प्रकट कर।” तैहणै अम्बरा थऊँ ऐह आकाशवाणी भूई, “मैंई अपणी महिमा जो प्रकट करूआ, अतै होर भी करनी हा।”
12	29	ता जैड़ै खडुरै मणु हुणु करदै थियै ता तियें बल्लू कि बदळ गरूजू हा। होर बलणा लगै, “कोई स्वर्गदूत ऐस सोगी कणैऊ हा।”
12	30	ता यीशुऐ बल्लू, “ऐह बोल मेरै फायदै तांयें ना पर तुन्दै फायदै तांयें ही हा।
12	31	अबै ऐस संसार रा न्याय भूणा, अतै शैतान जो कड्ड़ी दिणा जैडा ऐस संसारा रा हाक्म हा;
12	32	अतै अगर अऊँ धरती थऊँ उच्चै पुर चढाया गाणा, ता सबी जो अप्पु बलै खिंजणा हा।”
12	33	ऐह बली करी तिनी ऐह दस्सु कि तैस किन्‍नी मौती मरणा हा।
12	34	ऐह हुणी करी मणुऐ बल्लू, “अहै पवित्रग्रन्था री गल्ला हुणुरी हिन कि मसीह सदा रैहणा हा, फिरी तू कजो बलदा हा कि मणु रै पुत्रा जो ऊचै पुर चढ़ाया गाणा जरूरी हा? ऐह मणु रा पुत्र कुण हा?”
12	35	यीशुऐ तियां सितै बल्लू, “ज्योती अबै थोड़ी देरा तक तूसु सोगी हा। जेहणा तिकर ज्योती तूसु सोगी हा तैहणा तक चली रेय्आ, ईयां ना भोआ कि नैहरा इच्ची करी तुसिओ घेरी लेय्आ; जैडा नैहरै मन्ज चलदा सो ना जाणदा कि करा चलूरा।
12	36	जैहणै तक ज्योती तूसु सोगी हा, ज्योती पुर विस्वास रखा ताकि तूहै ज्योती री औलाद बनण।” ऐह गल्ला करीके यीशु चली गो अतै तियां थऊँ लूकी रैऊ।
12	37	यीशुऐ मणु सामणै ऐतनै चमत्कार करै, तांभी तियें तैस पुर विस्वास ना करू;
12	38	ऐह ठेरैतांये भूआ ताकि यशायाह भविष्‍यवक्ता रा वचन पुरा भोआ जैडा तिनी बलुरा थू “हे प्रभु, इन्दै सुसमाचार पुर कुणी विस्वास करू हा? अतै प्रभु रा जोर कुणी हेरू हा?”
12	39	ठेरी बजह थऊँ सो विस्वास ना करी सके, क्ओकि यशायाह ऐह भी बलुरा हा
12	40	“तिनी तंयारी हाख्री अंधी, अतै मन कठोर करी दितुरा हा; करखी ऐसा ना भोआ कि सो हाख्री सितै हेरन, अतै मना सितै समझन, अतै फिरन, अतै अऊँ तियां जो चंगा करूं।”
12	41	यशायाह ऐह गल्ला ठेरैतांये बली कि तिनी तसेरी भविष्‍य मन्ज भूणैबाळी महिमा हेरी, अतै तसेरै बारै मन्ज गल्ला करी।
12	42	तांभी हाकमा मन्ज भी मतै तैस पुर विस्वास करू, पर फरीसी री बजह थऊँ सामणै ना मन्दै थियै, क्ओकि सो सोचदै थियै कि ऐसा ना भोआ कि तियां जो यहूदी रै सभागार थऊँ कड्ड़ी दीन।
12	43	क्ओकि मणु री तरफा थऊँ तारीफ तियां जो प्रमात्मैं री तारीफ थऊँ ज्यादा खरी लगदी थी।
12	44	यीशुऐ जोरा सितै बल्लू, “जैडा मिन्जो पुर विस्वास करदा, सो मिन्जो पुर ना मगर मेरै भैजणै बाळै पुर विस्वास करदा हा।
12	45	अतै जैडा मिन्जो हेरदा, सो मेरै भैजणै बाळै जो हेरदा।
12	46	अऊँ संसारा री ज्योती बणी करी छूरा, ताकि जैडा कोई मिन्जो पुर विस्वास करा सो नैहरै मन्ज ना रेय्आ।”
12	47	“अगर कोई मेरी गल्ला हूणी करी ना मना, ता अऊँ तैसिओ दोषी ना ठहरान्दा; क्ओकि अऊँ संसारा रै मणुओ दोषी ठहराणा ना छूरा, पर ईयां जो बचाणै तांयें छूरा हा।
12	48	जैडा मिन्जो तूछ जाणदा अतै मेरी गल्ला ग्रहण ना करदा तैसिओ दोषी ठहराणै बाळा ता अक्क ही हा; मतलब जैडा बचन मैंई बल्लू हा, तैस ही न्याय रै दिना मन्ज तैसिओ दोषी ठहराणा।
12	49	क्ओकि मैंई अपणी तरफा थऊँ गल्ला ना करी, पर पिता जिनी मिन्जो भैजूरा तिनी ही मिन्जो हूक्म दितुरा हा कि अऊँ कै बल्लू अतै कै कै कणैऊ?
12	50	अतै अऊँ जाणदा कि तसेरा हूक्म मनणै थऊँ अनन्त जिन्दगी हा। ठेरैतांये अऊँ जैडा कुछ बलदा, सो जैडा पितै मिन्जो सोगी कणैऊ तियां ही बलदा हा।”
13	1	फसह रै त्यौहारा थऊँ पैहलै, जैहणै यीशु जो पता लगी गो कि मेरा सो टैमं चली आ कि मिन्जो संसार छड़ी करी अपणै पिते बलै वापस फिरी गाणा। ता सो अपणै चेलै सितै जैड़ै ऐस संसारा मन्ज थियै, जैसा प्रेम सो रखदा थू, अन्त तक तिन्ना ही प्रेम करदा रैऊ।
13	2	ता राती रै खाणै रै टैमैं, शैतान शमौना रै पुत्र यहूदा इस्करियोती रै मना मन्ज ऐह गल्ल पाई चुकुरा थू कि तैसिओ पकडा,
13	3	यीशुऐ, ऐह जाणी करी कि पितै सब अधिकार मिन्जो दितुरा, अतै अऊँ प्रमात्मैं थऊँ छूरा अतै प्रमात्मैं बलै ही चलूरा हा,
13	4	यीशुऐ खाणै थऊँ उठी करी अपणा लाऊरा उपरा रा चोळा उतारू अतै परना लैई करी अपणी कमरा मन्ज बनी लैऊँ।
13	5	ता अक्की भान्डै मन्ज पाणी भरी करी चेलै रै पैर धूणा अतै जैडा परना कमरा मन्ज बनुरा थू तैत सोगी पून्जणा लगा।
13	6	जैहणै सो शमौन पतरस बलै आ ता, पतरसे तैस सोगी बल्लू, “हे प्रभु, कै तू मेरै पैर धून्धा?”
13	7	यीशुऐ तैसिओ जवाव दिता, “जैडा अऊँ करदा, तू तठेरा मतलब हालि ना समझदा, पर ऐस थऊँ बाद समझणा।”
13	8	पतरसे तैस सोगी बल्लू, “तुद मेरै पैर कदी ना धोई पाणै।” ऐह हुणी करी यीशुऐ तैस सोगी बल्लू, “अगर अऊँ तिजो धोऊ ता तुद सदा मेरै रैहणा।”
13	9	शमौन पतरसे तैस सोगी बल्लू, “हे प्रभु, ता तू मेरै पैरा ही ना पर, मेरै हत्था अतै मुन्डा भी धोई दे।”
13	10	यीशुऐ तैस सोगी बल्लू, “जैडा नैहई बैहूरा तैसिओ पैरा रै सिवा होर कुछ धूणै री जरूरत निय्आ, पर सो बिलकुल शुद्ध हा; अतै तु शुद्ध हा, पर सबी रै सब शुद्ध ना हिन।”
13	11	सो अपणै पकड़ाणै बाळै जो जाणदा थू ठेरैतांये तिनी बल्लू, “तुहै सबी रै सब शुद्ध ना हिन।”
13	12	जैहणै यीशु तंयारै पैर धोई बैईठा, अतै अपणा चोळा लाई करी फिरी बैही गो, ता तियां सितै कणैणा लगा, “कै तूहै समझी गै कि मैंई तून्दै सोगी कै करूआ?
13	13	तुहै मिन्जो गुरू अतै प्रभु बलदै हिन, अतै ठीक भी बलदै हिन, क्ओकि अऊँ सो ही हा।
13	14	अगर मैंई प्रभु अतै गुरू भूच्ची करी तून्दै पैर धोऐ, ता तुसिओ भी अक्की दूये रै पैर धूणा चहिन्‍दै।
13	15	क्ओकि मैंई तुसिओ तरीका दसी दिता हा कि जिंआं मैंई तूसु सोगी करू हा, तूहै भी तियां ही करू करा।
13	16	अऊँ तूसु सोगी सच बलदा कि दास अपणै स्वामी थऊँ बडा निय्आ, अतै ना भैजुरा प्रेरित अपणै भैजणैवाळै थऊँ।
13	17	तुहै ऐह गल्ला जाणदै हिन, अतै अगर इआं पुर चलदै हिन ता धन्य हिन।”
13	18	“अऊँ तूसु सबी रै बारै मन्ज ना बलदा; जियां जो मैंई चूणी लैऊरा, तियां जो अऊँ जाणदा हा; पर ऐह ठेरैतांये हा कि पवित्रग्रन्था रा ऐह बचन पुरा भोआ, जैडा मिन्जो सोगी रोटी खान्दा, तिनी मिन्जो सोगी दुश्‍मणा सांईये व्यवहार करू हा।”
13	19	“अबै अऊँ ऐह पुरा भूणै थऊँ पैहलै तुसिओ दस्सी दिन्दा कि जैहणै ऐह भूच्ची गच्छा ता तूहै विस्वास करन कि अऊँ सो ही हा।
13	20	अऊँ तूसु सोगी सच बलदा कि जैडा मेरै भैजुरै जो ग्रहण करदा सो मिन्जो ग्रहण करदा; अतै जैडा मिन्जो ग्रहण करदा सो मेरै भैजणै बाळै जो ग्रहण करदा।”
13	21	ऐह गल्ला बली करी यीशु आत्मा मन्ज बड़ा परेशान भूच्ची गो अतै अपणै चेलै जो बल्लू, “अऊँ तूसु सोगी सच बलदा कि तूसु मन्ज अक्की मिन्जो पकड़ाणा हा।”
13	22	चेलै शका सोगी, अक्की दूये री कनारी हेरना लगै कि ऐह कसेरै बारै मन्ज बल्लू करदा हा।
13	23	तसेरै चेलै मन्ज अक्क चेला यूहन्‍ना जैस सोगी यीशु प्रेम रखदा थू, यीशु रै बिलकुल नेड़ै बैहूरा थू।
13	24	शमौन पतरस तसेरी कनारी ईशारा करीके पुछु, “दस्स भला, ऐह कसेरै बारै मन्ज बल्लू करदा हा?”
13	25	ता तिनी तियां ही यीशु रै होर नेड़ै गिच्ची री तैस थऊँ पूच्छु, “हे प्रभु, सो कुण हा?”	WRONG ALIGNMENT
13	26	यीशुऐ जवाव दिता, “जैसियो अऊँ ऐह रोटी रा टुकडा डुबाई करी दिला सो ही हा।” अतै तिनी सो टुकडा डुबाई करी शमौन इस्करियोती रै पुत्र यहूदा जो दिता।
13	27	टुकडा लैन्दै ही शैतान यहूदा इस्करियोती मन्ज समाई गो। ता यीशुऐ तैसिओ बल्लू, “जैडा तू करदा, झट कर।”
13	28	पर बैहुरै मणु मन्ज कसी जो पता ना लगू कि तिनी ऐह गल्ल यहूदा सोगी कजो बली हा।
13	29	यहूदा बलै अक्क थैली रैहन्‍दी थी, ठेरैतांये कुणकी कुणकी समझू कि यीशु तैस सोगी बल्लू करदा हा कि जैडा कुछ असिओ त्यौहारा तांयें चहिन्दा सो खरीदी लै, या ऐह कि गरीबा जो कुछ दे।
13	30	अतै यहूदा टुकडा खाई करी झट बाहर जो चली गो; अतै ऐह राती रा टैमं थू।
13	31	जैहणै सो बाहर चली गो ता यीशुऐ बल्लू, “अबै मणु रै पुत्रा री महिमा भूई हा, अतै प्रमात्मैं री महिमा तैस मन्ज भूई हा।
13	32	ता प्रमात्मैं भी पुत्रा री महिमा करनी हा अतै झट करनी हा।”
13	33	“हे मेरै प्यारेओ, अऊँ थोड़ी देर ही तूसु सोगी हा फिरी तूसु मिन्जो तोपणा, अतै जिंआ मैंई यहूदी सोगी बलुरा, ‘जेहरा अऊँ चलूरा तैड़ी तूहै ना इच्ची सकदै,’ तियां ही अबै तूसु सोगी बलदा हा।”
13	34	“अऊँ तुसिओ अक्क नोआ हूक्म दिन्दा कि अक्की दूये सोगी प्‍यार रखा; जियां मैंई तूसु सोगी प्रेम रखू हा, तियां ही तूहै भी अक्की दूये सोगी प्‍यार रखा।
13	35	अगर अप्पु मन्ज प्‍यार रखलै, ता ऐत थऊँ ही सबी जो पता लगणा की तूहै मेरै चेलै हिन।”
13	36	शमौन पतरसे तैस सोगी बल्लू, “हे प्रभु, तू करा चलूरा?” यीशुऐ जवाव दिता, “जेहरा अऊँ चलूरा तैड़ी तू मेरै पिचो ना इच्ची सकदा; पर ठेरै बाद मेरै पिचो ईणा।”
13	37	पतरसै तैस सोगी बल्लू, “हे प्रभु, हबजु अऊँ तेरै पिचो कजो ना इच्ची सकदा? मूँ ता तिजो पिचो अपणै प्राण भी दि दिणै।”
13	38	यीशुऐ जवाव दिता, “कै तू मिन्जो तांयें अपणै प्राण दिला? अऊँ तिजो सितै सच बलदा कि कुक्कड़ा री बाँग दिणै थऊँ पैहलै तुद मेरा त्राई बरी मेरा इन्कार करना।”
14	1	“तुन्दा मन परेशान ना भोआ; प्रमात्मां पुर भरोसा रखा अतै मिन्जो पुर भी विस्वास रखा।
14	2	मेरै पिते रै घरा मन्ज मती भारी रैहणी री जगह हा, अगर ना भूंदी ता अऊँ तूसु सोगी बली दिन्दा क्ओकि अऊँ तूसु तांयें जगह तैयार करना चलूरा हा।
14	3	अतै अगर अऊँ गिच्ची करी तूसु तांयें जगह तैयार करदा, ता फिरी इच्ची करी तुसिओ अपणै बलै लैई गाणा कि जैड़ी अऊँ रैऊँ तैड़ी तूहै भी रैहन।
14	4	जेहरा अऊँ चलूरा तूहै तैठिया रा रस्ता जाणदै हिन।”
14	5	थोमा तैस थऊँ पुच्छणा लगु, “हे प्रभु, अहै ना जाणदै कि तू करा चलूरा; ता रस्ता किया पता भोला?”
14	6	यीशुऐ बल्लू, “रस्ता अतै सच्चाई अतै जिन्दगी अऊँ ही हा; बिना मेरै कोई पितै बलै ना गिच्ची सकदा।
14	7	अगर तूहै मिन्जो जाणदै ता, मेरै पितै जो भी जाणदै; अतै अबै तैसिओ जाणदै हिन, अतै तैसिओ हेरू भी हा।”
14	8	फिलिप्पुस बलणा लगा, “हे प्रभु पिता जो असिओ दस्सी दे, ऐह ही असु तांयें बडा हा।”
14	9	यीशुऐ तैस सोगी बल्लू, “हे फिलिप्पुस, अऊँ ऐतनै दिन थऊँ तूसु सोगी हा, अतै कै तू मिन्जो ना जाणदा? जिनी मिन्जो हेरूरा तिनी पिता जो हेरूरा। तू कजो बलदा कि पिता जो असिओ दस्स?
14	10	कै तू विस्वास ना करदा कि अऊँ पिता हा अतै पिता मिन्जो मन्ज हा? ऐह गला जैड़ी अऊँ तिजो सितै करदा हा, अपणी तरफा थऊँ ना बलदा, पर पिता मिन्जो मन्ज रैहीकरी अपणै कम्मा करदा हा।
14	11	मेरा विस्वास करा कि अऊँ पिता मन्ज हा अतै पिता मिन्जो मन्ज हा; ना ता चमत्कारा री बजह थऊँ ही मेरा विस्वास करा लेय्आ।
14	12	अऊँ तूसु सोगी सच बलदा कि जैडा मिन्जो पुर विस्वास रखदा, ऐह कम जैडा अऊँ करदा तैस भी करणै, पर ऐत थऊँ भी बड़ै बड़ै कम करणै हिन, क्ओकि अऊँ पिता बलै चलूरा हा।
14	13	जैडा कुछ तूहै मेरै नां सितै मंगलै, सो ही मूँ करणा कि पुत्रा री बजह थऊँ पिता री महिमा भोआ।
14	14	अगर तूहै मिन्जो थऊँ मेरै नां सितै कुछ मंगलै, ता मूँ सो करणा।”
14	15	“अगर तुहै मिन्जो सितै प्‍यार रखदै हिन, ता मेरै हूक्म मनणै हिन।
14	16	मूँ पिता सोगी विनती करनी हा, अतै तुसिओ अक्क होर साथी दिणा कि सदा सो तुसु सोगी रेय्आ।
14	17	मतलब सच्चाई री आत्मा, जैसियो संसार ग्रहण ना करी सकदा, क्ओकि संसार ना तैसिओ हेरदा अतै ना तैसिओ जाणदा हा; तुहै तैसिओ जाणदै हिन, क्ओकि सो तुसू सोगी रैहन्दा हा, अतै सो तुसू मन्ज भूणा।”
14	18	“मूँ तुसिओ अनाथ ना छड़णा; अऊँ तुसु बलै इन्दा हा
14	19	होर थोड़ी देर रैई गई हा फिरी संसारा मिन्जो ना हेरणा, पर तुसु मिन्जो हेरणा; ठेरैतांये कि अऊँ जिन्दा हा, तुसु भी जिन्दै रैहणा।
14	20	तैस दिन तुसिओ पता लगणा कि अऊँ अपणै पिता मन्ज हा, अतै तुहै मिन्जो मन्ज, अतै अऊँ तुसु मन्ज।
14	21	जैड़ा मेरी आज्ञा जो जाणदा हा अतै सो तियां जो मन्दा हा, सो ही मिन्जो सोगी प्‍यार रखदा; अतै जैडा मिन्जो सोगी प्‍यार रखदा, तैस सोगी मेरै पिते प्‍यार रखणा, अतै मूँ तैस सोगी प्‍यार रखणा अतै अपणै आपा जो तैस पुर जाहिर करणा।”
14	22	तिनी यहूदै जैडा इस्करियोती ना थू, तैस सोगी बल्लू, “हे प्रभु, कै भूआ कि तू अपणै आपा जो असु पुर जाहिर करणा चाहन्दा अतै संसारा पुर ना?”
14	23	यीशुऐ तैसिओ जवाव दिता, “अगर कोई मिन्जो सोगी प्‍यार रखला ता सो मेरै वचना जो मनला, अतै मेरै पितै तैस सोगी प्‍यार रखणा, अतै असु तैस बलै ईणा अतै तैस सोगी रैहणा।
14	24	जैडा मिन्जो सोगी प्‍यार ना रखदा, सो मेरै वचना जो ना मन्दा; अतै जैड़ै वचन तुहै हुणदै हिन सो मेरा ना पर पितै रा हा, जिनी मिन्जो भैजूरा हा।”
14	25	“ऐह गल्ला मैंई तुसु सोगी रैई करी तुसु सितै करी हिन।
14	26	पर साथी मतलब पवित्र आत्मा जैसियो पितै मेरै अधिकारा सितै भैजणा, तैस तुसिओ सब गल्ला सखाणी, अतै जैडा कुछ मैंई तुसु सोगी बल्लू हा, सो सब तुसिओ तैस याद दुआणी हा।
14	27	अऊँ तुसिओ शान्ती दि चलूरा, अपणी शान्ती तुसिओ दिन्दा हा; जियां संसार दिन्दा, अऊँ तुसिओ ना दिन्दा तुन्दा मन परेशान ना भोआ अतै ना ही डरा।”
14	28	“तुहै हुणु कि मैंई तुसु सोगी बल्लू, ‘अऊँ चलू हा, अतै तुसु बलै फिरी ना ईणा।’ अगर तुहै मिन्जो सोगी प्‍यार रखदै, ता ऐसा गल्ला थऊँ खुश भून्दै कि अऊँ पितै बलै चलूरा, क्ओकि पिता मिन्जो थऊँ बडा हा
14	29	अतै मैंई अबै ईयां गल्ला रै भूणै थऊँ पैहलै तुसु सितै बली दिता, कि जैहणै ऐह भूच्ची गच्छा, ता तूहै मिन्जो पुर विस्वास करन।
14	30	मूँ अबै तुसु सोगी होर गल्ला ना करनी, क्ओकि ऐस संसारा रा सरदार शैतान चली आ हा। मिन्जो पुर तसेरा कोई हक्क निय्आ।
14	31	पर ऐह ठेरैतांये भूना लगूरा कि संसारा जो पता लगी गच्छा कि अऊँ पितै सोगी प्‍यार रखदा, अतै जियें पितै मिन्जो हूक्म दितुरा अऊँ तियां ही करदा हा।” “उठा ऐड़ी थऊँ चलन।”
15	1	सच्ची अंगुरा री बेल अऊँ हा, अतै मेरा पिता किसान हा।
15	2	जैड़ी डाली मिन्जो मन्ज हा अतै फळ ना दिन्दी, तैतिओ सो कटि दिन्दा हा; अतै जैड़ी फळदी हा, तैतिओ सो छांटदा हा ताकि सो होर फळा।
15	3	तुहै ता तैस वचना री वजह थऊँ जैडा मैंई तुसिओ हुणाऊ हा, शुद्ध हिन।
15	4	तुहै मिन्जो मन्ज डाळी सांईये बणी रेय्आ, अतै अऊँ तुसु मन्ज। जिंआं डाळी अगर रूखा मन्ज बणी ना रेय्आ ता अपणै आप ना फळी सकदी, तियां ही तुहै भी अगर मिन्जो मन्ज ना बणी रैहन्दै ता ना फळी सकदै।
15	5	अऊँ अंगुरा री बेल सांईये हा; अतै तुहै डाळी सांईये हिन। जैडा मिन्जो मन्ज बणी रैहन्दा अतै अऊँ तैस मन्ज सो बडा फळ फळदा, क्ओकि मिन्जो थऊँ अलग भूच्ची करी तुहै कुछ भी ना करी सकदै।
15	6	अगर कोई मिन्जो मन्ज बणी ना रेय्आ ता सो डाळी सांईये कटि करी फैंकी दिणा, अतै तैस हूक्की गाणा। मणु तियां डाळी जो बटोळी करी अगी मन्ज पाई करी फूकी दिन्दै।
15	7	अगर तुहै मिन्जो मन्ज सदा बणी रैहन अतै मेरा वचन भी तुसु मन्ज सदा बणी रेय्आ, ता जैडा भी मंगलै ता सो तुसु तांयें भूच्ची गाणा।
15	8	मेरै पिता री महिमा ऐत सोगी ही भून्दी हा कि तुहै मता सारा फळ लैईन, ता ही तुसु मेरै चेलै बनणा।
15	9	जियां पितै मिन्जो सोगी प्‍यार रखु हा तियां ही मैंई भी तुसु सोगी प्‍यार रखु हा, मेरै प्यारा मन्ज बणी रेय्आ।
15	10	अगर तुहै मेरै हूक्मा जो मनलै ता, मेरै प्यारा मन्ज बणी रैहणा; जियां कि मैंई अपणै पितै रै हूक्मा जो मनू हा, अतै तसेरै प्यारा मन्ज बणी रैहन्दा हा।
15	11	मैंई ऐह गल्ला तुसु सोगी ठेरैतांये कणैई कि, मेरी खुशी तुसु मन्ज बणी रेय्आ, अतै तुन्दी खुशी पुरी भूच्ची गच्छा।
15	12	“मेरा हूक्म ऐह हा, कि जियां मैंई तुसु सोगी प्‍यार रखू हा, तियां ही तुहै भी अक्की दूये सोगी प्‍यार रखा।
15	13	ऐत थऊँ बड़ा प्‍यार कसी रा भी ना हा कि कोई अपणै मित्रा तांयें अपणै प्राण देय्आ।
15	14	जैडा हूक्म अऊँ तुसिओ दिन्दा, अगर तुहै तैतिओ मनन ता तुहै मेरै मित्र हिन।
15	15	अजा थऊँ बाद मूँ तुसिओ दास ना बलणा, क्ओकि दास ना जाणदा कि तसेरा स्वामी कै करदा हा; पर मैंई तुसिओ मित्र बल्लू हा, क्ओकि मैंई जैड़ी गल्ला अपणै पितै थऊँ हुणुरी सो सब तुसिओ दस्सी दिती हिन।
15	16	तुहै मिन्जो ना चुनुरा पर मैंई तुसिओ चुनुरा अतै तुसिओ नियुक्त करूरा कि तुहै गिच्ची करी फळ लैईन अतै तून्दा फळ बणी रेय्आ, कि तुहै मेरै नां सितै जैडा कुछ पिता थऊँ मंगलै तैस तुसिओ दिणा।
15	17	ईयां गल्ला रा हूक्म अऊँ तुसिओ ठेरैतांये दिन्दा हा कि तूहै अक्की दूये सोगी प्‍यार रखन।”
15	18	“अगर संसार तुसु सोगी बैर रखदा, ता तुहै जाणदै हिन कि तिनी तुसु थऊँ पैहलै मिन्जो सोगी बैर रखू हा।
15	19	अगर तुहै संसारा रै भून्दै, ता संसार अपणै सोगी प्‍यार रखदा; पर ठेरी बजह थऊँ कि तुहै संसारा रै ना हिन, पर मैंई तुसिओ संसारा थऊँ चूनी लैऊरा हा, ठेरैतांये संसार तुसु थऊँ बैर रखदा हा।
15	20	जैड़ी गल्ल मैंई तुसु सोगी बली थी, ‘दास अपणै स्वामी थऊँ बड़ा ना भून्दा,’ तैतिओ याद रखा। अगर तिनी मिन्जो सताऊ, ता तुसिओ भी सताणा; अगर तियें मेरी गल्ल मनी ता तुन्दी भी मनणी हा।
15	21	पर ऐह सब कुछ मणु मेरै नां री बजह थऊँ तुसु सोगी करना, क्ओकि सो मेरै भैजणैवाळै जो ना जाणदै।
15	22	अगर अऊँ ना इन्दा अतै तियां सितै गल्ला ना करदा ता सो पापी ना ठहरदै; पर अबै तियां जो तंयारै पापा तांयें कोई बहाना निय्आ।
15	23	जैडा मिन्जो सितै बैर रखदा सो मेरै पिता सोगी भी बैर रखदा हा।
15	24	क्ओकि मैंई तंयारै मन्जै सो चमत्कार करै जैड़ै होर कसीये ना करूरै ठेरैतांये तियां मन्ज पाप हा; पर अबै ता तियें मिन्जो अतै मेरै पिता दूनी जो हेरू अतै दूनी सितै बैर करू।”
15	25	ऐह ठेरैतांये भुआ कि सो वचन पुरा भोआ, जैडा पवित्रग्रन्था मन्ज लिखुरा, “तियें मिन्जो सोगी व्यर्थ बैर करू।”
15	26	“पर जैहणै तैस साथी ईणा, जैसियो अऊँ तुन्दै बलै पितै री तरफा थऊँ भैजणा, मतलब सच्चाई री आत्मा जैड़ी पितै री तरफा थऊँ नकैन्दी हा, ता तैस मेरी गवाही दिणी हा;
15	27	अतै तुहै भी मेरै गवाह हिन क्ओकि तुहै शुरू थऊँ मेरै सोगी रैह हिन।”
16	1	“ऐह गल्ला मैंई ठेरैतांये बली कि तुहै विस्वास करना ना छड़ी दीन।
16	2	तियां तुसिओ यहूदी रै सभागार थऊँ कड़ी दिणा, बल्कि ऐसा टैमं चली आ हा जैस कसी तुसिओ मारणा तैस समझणा कि अऊँ प्रमात्मैं री सेवा करू करदा हा।
16	3	ऐह तियां ठेरैतांये करणा कि तियें ना ता पितै जो जाणु अतै ना मिन्जो जाणदै हिन।
16	4	पर ऐह गल्ला मैंई ठेरैतांये तुसु सोगी बली कि जैहणै ठेरा टैमं अईआ ता तुसिओ याद चली अईआ कि मैंई तुसिओ पैहलै ही दस्सी दितुरा थू। “मैंई शुरू मन्ज तुसु सोगी ऐह गल्ला ठेरैतांये ना करी क्ओकि अऊँ तुसु सोगी थू।”
16	5	“पर अबै अऊँ अपणै भैजणैवाळै बलै चलूरा हा; अतै तुसु मन्ज कोई मिन्जो थऊँ ना पुच्छदा, ‘तू करा चलूरा?’
16	6	पर मैंई जैड़ी ऐह गल्ला तुसु सोगी करी हिन, ठेरैतांये तुन्दा मन दुखा सितै भरी गो हा।
16	7	तांभी अऊँ सच बलदा कि मेरा गाणा तुसु तांयें खरा हा, क्ओकि मूँ गाणा ता सो साथी तुसु बलै ईणा; जैहणै मूँ गाणा तैहणै तैसिओ तुसु बलै भैजी दिला।
16	8	तैस इच्ची करी संसारा जो पाप अतै धार्मिकता अतै न्याय रै बारै मन्ज दसणा।
16	9	पाप रै बारै मन्ज ठेरैतांये कि सो मिन्जो पुर विस्वास ना करदै।
16	10	अतै धार्मिकता रै बारै मन्ज ठेरैतांये कि अऊँ पितै बलै चलू हा, अतै तुसु मिन्जो फिरी ना हेरना।
16	11	न्याय रै बारै मन्ज ठेरैतांये कि संसारा रा सरदार शैतान दोषी ठहराया गच्छुरा हा।”
16	12	“मिन्जो तुसु सोगी होर भी मती सारी गल्ला करनी हिन, पर हालि तुहै तियां जो समझी ना सकदै।
16	13	पर जैहणै सो, मतलब सच्चाई री आत्मा ईणा, ता तुसिओ सब सच्चाई रा रस्ता दसणा। क्ओकि तैस अपणी तरफा थऊँ ना पर जैडा कुछ प्रमात्मैं री तरफा थऊँ हुणना सो ही दसणा हा, अतै ईणैबाळी गल्ला तुसिओ दसणी।
16	14	तैस मेरी महिमा करनी हा, क्ओकि तैस मेरी गल्ला थऊँ तुसिओ दसणा।
16	15	जैडा कुछ पिता रा हा, सो सब मेरा हा, ठेरैतांये मैंई बल्लू कि तैस मेरी गल्ला जो लैई करी तुसिओ दसणा।”
16	16	“थोड़ी देर मन्ज तुसु मिन्जो ना हेरणा, अतै फिरी थोड़ी देरा मन्ज हेरणा।”
16	17	ता तसेरै कुछ चेलै अप्पु मन्ज बलणा लगै, “ऐह कै हा जैडा ऐह असु सोगी बलदा हा, ‘थोड़ी देरा मन्ज तुसु मिन्जो ना हेरणा, अतै फिरी थोड़ी देरा मन्ज मिन्जो हेरणा?’ अतै ऐह ठेरैतांये कि अऊँ पितै बलै चलूरा?”
16	18	ता तियें बल्लू, “ऐह थोड़ी देर जैडा ऐह बलदा हा, कै गल्ल हा? अहै ना जाणदै कि ऐह कै बल्लू करदा हा।”
16	19	यीशुऐ ऐह जाणी करी कि ऐह मिन्जो थऊँ पुच्छणा चाहन्दै हिन, तिनी बल्लू, “कै तुहै अप्पु मन्ज ऐसा गल्ला पुर पुछताछ लगूरै करणा कि ‘थोड़ी देरा मन्ज मिन्जो ना हेरणा, अतै फिरी थोड़ी देरा मन्ज मिन्जो हेरणा?’
16	20	अऊँ तुसु सोगी सच बलदा कि तुसु रूणा अतै विलाप करना, पर संसारा खुशी मनाणी हा; तुसिओ दुख भूणा, पर तुन्दा दुख खुशी मन्ज बदली गाणा।
16	21	लौकिणै रै टैमैं जनानी जो दुख भून्दा क्ओकि तैसारै दुखा रा टैमं चली ईन्दा, पर जैहणै सो बच्चै जो जन्म दि बैहन्दी हा ता ऐसा खुशी सितै कि संसारा मन्ज अक्क मणु पैदा भूआ, ता सो जनानी तैस दुखा जो भुली गान्दी हा।
16	22	तैस तरीकै ही तुसिओ भी हालि ता दुख भूणा, पर मूँ जैहणै तुसु सोगी फिरी मुळणा ता तुन्दै मन खुशी सितै भरी गाणै अतै तुन्दी खुशी जो कोई तुसु थऊँ ना छिनी सकदा।
16	23	तैस दिन तुसु मिन्जो थऊँ कुछ ना पुच्छणा। अऊँ तुसु सोगी सच बलदा, अगर तुहै मेरै नां सितै जैडा कुछ पिता थऊँ मंगलै ता तैस तुसिओ दिणा।
16	24	हालि तिकर तुहै मेरै नां सितै कुछ ना मँगू; मंगलै ता तुसिओ मुळणा ताकि तुन्दी खुशी पुरी भोआ।”
16	25	“मैंई ऐह गल्ला तुसु सोगी उदाहरण मन्ज करी हिन, पर सो टैमं लगुरा ईणा कि फिरी मूँ तुसु सोगी उदाहरण मन्ज ना कणैणा, पर खुलीकरी पितै रै बारै मन्ज दसणा।
16	26	तैस दिन तुसु मेरै नां सितै मँगणा; अतै अऊँ तुसु सोगी ऐह ना बलदा कि अऊँ तुसु तांयें पितै सोगी विनती करला;
16	27	क्ओकि पिता ता अप्पु ही तुसु सोगी प्‍यार रखदा, ठेरैतांये कि तुहै मिन्जो सोगी प्‍यार रखू हा, अतै ऐह भी विस्वास करू हा कि अऊँ पिता री तरफा थऊँ छूरा हा।
16	28	अऊँ पितै री तरफा थऊँ संसार मन्ज छूरा हा; अऊँ फिरी संसारा जो छड़ी करी पितै बलै चलूरा हा।”
16	29	तसेरै चेलै बलणा लगै, “हेर अबै ता तू खुलीकरी बल्लू करदा हा, अतै कोई उदाहरण ना बल्लू करदा।
16	30	अबै अहै जाणी गै कि तू सब कुछ जाणदा हा, अतै ठेरी जरूरत निया कि कोई तिजो थऊँ कुछ पूछा; ऐत थऊँ अहै विस्वास करदै हिन कि तू प्रमात्मैं री कनारी थऊँ छूरा हा।”
16	31	ऐह हुणी करी यीशुऐ तियां जो बल्लू, “कै तुहै अबै विस्वास करदै हिन?
16	32	हेरा, सो टैमं ईणा लगूरा, बल्कि चली आ कि तुसु सबी तितर-बितर भूच्ची करी अपणै-अपणै रस्तै गाणा, अतै मिन्जो अकेला छड़ी दिणा; तांभी अऊँ अकेला निया, क्ओकि पिता मेरै सोगी हा।
16	33	मैंई ऐह गल्ला तुसु सोगी ठेरैतांये करी हिन कि तुसिओ शान्ती मूळा। संसारा मन्ज तुसिओ क्‍लेश भून्दा हा, पर हिम्मत रखा, मैंई संसारा जो जीती लैऊरा।”
17	1	यीशुऐ ऐह गल्ला करी अतै अपणी हाख्री चुकी करी अम्बरा री कनारी हेरी के बल्लू, “हे पिता, सो टैमं इच्ची रैऊ हा; अपणै पुत्रा री महिमा कर कि पुत्र भी तेरी जय जयकार करा,
17	2	क्ओकि तैंई तैसिओ सब मणु पुर अधिकार दितुरा कि जिंआ मणु जो तैंई तैसिओ दितुरा तियां सबी जो सो अनन्त जिन्दगी देय्आ।
17	3	अतै अनन्त जिन्दगी ऐह हा कि सो तिजो एकमात्र सचै प्रमात्मैं जो अतै यीशु मसीह जो जैसियो तैंई भैजूरा तैसिओ जाणन।
17	4	जैड़ै कम तैंई मिन्जो करनै जो दितुरै थियै, तैतिओ पुरा करीके मैंई धरती पुर तेरी जय जयकार करी हा।
17	5	अबै हे पिता, तू अपणी महिमा तैसा महिमा सोगी कर जैड़ी संसार री रचना थऊँ पैहलै मेरी तेरै सोगी थी।
17	6	“मैंई तेरा नां तियां मणु रै सामणै अन्दा जियां जो तैंई संसारा थऊँ मिन्जो तांयें दिता। सो तेरै थियै अतै तैंई तियां जो मिन्जो तांयें दिता, अतै तियें तेरै वचना जो मनी लैऊ हा।
17	7	अबै सो जाणी गै हिन कि जैडा कुछ तैंई मिन्जो दितुरा सो सब कुछ तेरी कनारी थऊँ हा;
17	8	क्ओकि जैड़ै वचन तैंई मिन्जो दितुरै, मैंई तियां जो तियां तांयें पुजाई दितुरा; अतै तियें सो ग्रहण करै, अतै सच मनी लैऊ हा कि अऊँ तेरी कनारी थऊँ छूरा हा, अतै विस्वास करू हा कि तैंई मिन्जो भैजुरा हा।
17	9	अऊँ तियां तांयें विनती करदा; संसारा तांयें विनती ना करदा पर तियां तांयें जियां जो तैंई मिन्जो दितुरा हा, क्ओकि सो तेरै हिन।
17	10	अतै जैडा कुछ मेरा हा, सो सब तेरा हा, अतै जैडा तेरा हा सो मेरा हा, अतै ऐत थऊँ मेरी महिमा भूई हा।	WRONG ALIGNMENT
17	11	अबै मूँ संसारा मन्ज ना रैहणा, पर ईयां संसारा मन्ज रैहणा, अतै अऊँ तिजो बलै इन्दा हा। हे पवित्र पिता, अपणै नां सितै जैडा तैंई मिन्जो दिता हा, तंयारी रक्षा कर कि सो असु सांईये अक्क भून।
17	12	जैहणै अऊँ तियां सोगी थू, ता मैंई तेरै तैस नां सितै, जैडा तैंई मिन्जो दितुरा हा तंयारी रक्षा करी हा। मैंई तंयारी रखवाली करी हा, अतै अक्क मणु जिनी विनाश जो चुणी लैऊ तैसिओ छड़ी करी होर कोई नष्‍ट ना भूआ, ठेरैतांये कि पवित्रग्रन्था मन्ज जैडा कणैऊरा सो पुरा भोआ।
17	13	अबै अऊँ तिजो बलै इन्दा हा, अतै ऐह गल्ला संसारा मन्ज बलदा हा, कि ऐह मेरी खुशी अपणै मन्ज पान।
17	14	मैंई तेरा वचन इन्या जो पुजाई दितुरा; अतै संसारै इन्या सोगी बैर रखू हा, क्ओकि जियां अऊँ संसारा रा निय्आ, तियां ही ऐह भी संसारा रै ना हिन।
17	15	अऊँ ऐह विनती करदा हा कि तू ईयां जो संसारा थऊँ चूकी लै; पर ऐह भी कि तू तियां जो तैस शैतान थऊँ बचाई रख।
17	16	जिंआ अऊँ संसारा रा निय्आ, तियां सो भी संसारा रै ना हिन।
17	17	सच्चाई सोगी तियां जो पवित्र कर तेरा वचन सच्चाई हा।
17	18	जिंआ तैंई मिन्जो संसारा मन्ज भैजूरा, तियां मैंई भी तियां जो संसारा मन्ज भैजुरा;
17	19	अतै तंयारै तांयें अऊँ अपणै आपा जो पवित्र करदा हा, ताकि सो भी सच्चाई सोगी पवित्र भून।
17	20	“अऊँ सिर्फ तियां तांयें ही विनती ना करू करदा, पर तियां तांयें भी जैड़ै इन्यारै वचना रै द्धारा मिन्जो पुर विस्वास करलै,
17	21	कि ऐह सब अक्क भून; जिंआ तू हे पिता मिन्जो मन्ज हा, अतै अऊँ तिजो मन्ज, तियां ही ऐह भी असु मन्ज भून, जैत थऊँ संसार विस्वास करा तैंई ही मिन्जो भैजूरा हा।
17	22	सो जय जयकार जैड़ी तैंई मिन्जो दिती मैंई ईयांईं जो दिती हा, कि ऐह तियां ही अक्क भून जियां कि अहै अक्क हिन,
17	23	अऊँ तियां मन्ज अतै तू मिन्जो मन्ज कि ऐह सिद्ध भूच्ची करी अक्क भूच्ची गान, अतै संसार जाणा कि तैंई ही मिन्जो भैजुरा, अतै जिंआ तैंई मिन्जो सोगी प्‍यार रखु तियां ही तैंई तियां सोगी प्‍यार रखु।
17	24	हे पिता, अऊँ चाहन्दा हा जिंआ जो तैंई मिन्जो दितुरा, जैड़ी अऊँ हा तैड़ी सो भी मेरै सोगी भून, कि सो मेरी तैसा महिमा जो हेरन जैड़ी तैंई मिन्जो दितुरी हा, क्ओकि तैंई संसार री उत्पति थऊँ पैहलै रा ही मिन्जो सोगी प्‍यार रखु।
17	25	हे धार्मिक पिता, संसारै मिन्जो ना जाणु, पर मैंई तिजो जाणु; अतै ईंयैं भी जाणु हा कि तैंई ही मिन्जो भैजुरा।
17	26	मैंई तेरा नां तियां जो दसु हा अतै दसदै रैहणा कि जैडा प्‍यार तिजो मिन्जो सोगी थू सो तियां मन्ज भी रेय्आ, अतै अऊँ तियां मन्ज रैऊ।”
18	1	ऐह प्रार्थना करनै थऊँ बाद यीशु अपणै चेलै सोगी किद्रोन नाळा रै पारा जो गो।	WRONG ALIGNMENT
18	2	तैसिओ पकडाणैवाळा यहूदा भी तैहा जगह जो जाणदा थू, क्ओकि यीशु अपणै चेलै सोगी तैहा जगहा जो गान्दा रैहन्दा थू।
18	3	तैहणै यहूदा, फौजी री अक्क टुकड़ी अतै प्रधान याजका अतै फरीसी री कनारी थऊँ सपाई सोगी, जंगणी, मशाला अतै हथियारा जो लैई करी तैड़ी आ।
18	4	ता यीशु, तियां सबी गल्ला जो जैड़ी तैस सोगी भूणैबाळी थी जाणी करी, निकळू अतै तियां सितै बल्लू, “कसिओ तोपू करदै हिन?”
18	5	तियें तैसिओ जवाव दिता, “यीशु नासरी जो।” यीशुऐ तियां सितै बल्लू, “अऊँ ही हा।” तैसिओ पकडाणैवाळा यहूदा भी तियां सोगी खडूरा थू।
18	6	तसेरै ऐह बलदै ही, “अऊँ ही हा,” सो पिचो घिरी गै अतै जमीना पुर पैई गै।
18	7	ता फिरी तिनी तियां थऊँ पूच्छु, “तुहै कसिओ तोपु करदै हिन।” सो बलणा लगै, “यीशु नासरी जो।”
18	8	यीशुऐ जवाव दिता, “अऊँ तुसु सितै बली बैईठा कि अऊँ ही हा, अगर मिन्जो तोपु करदै हिन ता ईयां जो गाणा देय्आ।”
18	9	ऐह ठेरैतांये भूआ कि सो वचन पुरा भोआ जैडा तिनी बल्लू थू “जियां जो तैंई मिन्जो दिता तियां मन्ज मैंई अक्की जो भी ना खोऊ।”
18	10	ता शमौन पतरसे अपणी तलवार कड्ड़ी करी अक्क महायाजक रै दासा पुर चलाई दिती अतै तसेरा खब्बा कन कटी दिता। तैस दासा रा नां मलखुस थू।
18	11	ता यीशुऐ पतरस सोगी बल्लू, “अपणी तलवारा जो म्याना मन्ज रखी लै। जैड़ा दुख रा कटोरा मिन्जो पितै पिणै जो दिणा, कै अऊँ तैत जो ना भोगू?”
18	12	तैहणै फौजी अतै तंयारै सूबेदारा अतै यहूदी रै सपाई यीशु जो पकड़ी करी बनी लैऊँ,
18	13	अतै पैहलै तैसिओ हन्ना बलै लैई गै, क्ओकि सो तैस साला रा महायाजक काइफा रा ससुर थू।
18	14	ऐह सो ही काइफा थू, जिनी यहूदी जो सलाह दितुरी थी कि असु तांयें अक्की मणु रा मरना खरा हा।
18	15	शमौन पतरस अतै अक्क होर चेला भी यीशु रै पिचो चली पै। ऐह चेला महायाजक रा जाणा-पछैणा थू, ठेरैतांये सो यीशु रै सोगी महायाजक रै अँगणा मन्ज गो,
18	16	पर पतरस दारा मन्ज खड़ड़ी रैऊ। ता सो दुआ चेला आ जैडा महायाजक रा जाण-पछैण बाळा थू अतै दारा मन्ज खडुरै द्धारपाळणी सोगी कणैई करी पतरस जो भी अन्दर लैई आ।
18	17	तैहै दासीये जैड़ी द्धारपाळणी थी, पतरस सोगी बल्लू, “करखी तू ऐस मणु रै चेलै मन्ज अक्क ता निय्आ?” तिनी बल्लू, “ना अऊँ निय्आ।”
18	18	दास अतै सपाई सर्दी री बजह थऊँ कोयलै बाळी करी अगी सेकू करदै थियै, अतै पतरस भी तियां सोगी अग सेकणा खड़ड़ी गो।
18	19	ता महायाजकै यीशु सोगी तसेरै चेलै रै बारै मन्ज अतै तसेरै उपदेशा रै बारै मन्ज पुछताछ करी।
18	20	यीशुऐ तियां जो जवाव दिता, “मैंई मणु सोगी खुलीकरी गल्ला करी; मैंई यहूदी रै सभागार मन्ज अतै मन्दरा मन्ज गिचीकरी जैड़ी सब यहूदी किठिन्दै थियै, सदा उपदेश करै अतै लूकी करी कुछ भी ना बल्लू।
18	21	तू मिन्जो थऊँ कजो पूच्छु करदा? हुणनैबाळै थऊँ पुछ कि मैंई तियां सोगी कै बल्लू। हेर, सो जाणदै हिन मैंई कै कै बल्लू हा।”
18	22	जैहणै तिनी ऐह बल्लू, ता सैनका मन्ज अक्कीयै जैडा तसेरै नेड़ै खडूरा थू, यीशु जो थप्पड़ मारी करी बल्लू, “कै तू महायाजक जो ऐस तरीकै जवाव दिन्दा हा?”
18	23	यीशुऐ तैसिओ जवाव दिता, “अगर मैंई बुरा बल्लू हा, ता तैहा बुराई री गवाही दे; पर अगर भला बल्लू, ता मिन्जो कजो मारदा हा?”
18	24	हन्नै तैस जो बनुरा ही महायाजक काइफा बलै भैजी दिता।
18	25	शमौन पतरस खड़ी करी अग सेकू करदा थू। ता तियें तैस सोगी बल्लू, “करखी तू तसेरै चेलै मन्ज ता निय्आ?” तिनी इन्कार करीके बल्लू, “अऊँ निय्आ।”
18	26	महायाजक रै दास मन्ज अक्कीयै, जैडा तसेरै कुटुम्ब थऊँ थू जैसेरा कन पतरसे कटी दितुरा थू, बलणा लगा, “कै मैंई तिजो तैस सोगी बगीचे मन्ज ना हेरू थू?”
18	27	पतरसे फिरी ना करी, अतै तैहणै ही कुक्कड़ै बाँग दिती।
18	28	तैहणै सो यीशु जो काइफा महायाजक थऊँ पिलातुस रै किलै जो लैई गै, अतै भ्यागा रा टैमं थू, पर सो अप्पु किलै रै अन्दर ना गै ताकि अशुद्ध ना भून पर फसह जो खाई सकन।
18	29	ता पिलातुस तियां बलै बाहर निकळी के आ अतै बलणा लगा, “तुहै ऐस मणु पुर कहा गल्ला रा आरोप लगाऊ करदै हिन?”
18	30	तियें तैस जो जवाव दिता, “ऐह कुकर्मी हा ता अहै ऐसिओ सज्जा दिणै तांई तिजो बलै लैई आये हिन।”
18	31	पिलातुसै तियां सितै बल्लू, “तुहै ही ऐसिओ नी करी अपणै नियमा रै मुताबक सेरा न्याय करा।” यहूदी अगुवै तैस सोगी बल्लू, “असिओ हक्क नियां कि अहै कसकी रै प्राण लैन।”
18	32	ऐह ठेरैतांये भुआ कि यीशु री सो गल्ल पूरी भोआ जैड़ी तिनी ऐह ईशारा करदै कणैऊरी थी कि तसेरी मौत कियां भूणी हा।
18	33	ता पिलातुस फिरी किलै रै अन्दर गो अतै यीशु जो हैदी करी पूच्छु, “कै तू यहूदी रा राजा हा?”
18	34	यीशुऐ जवाव दिता “कै तू ऐह गल्ल अपणी तरफा थऊँ बल्लू करदा हा या होर मेरै बारै मन्ज ईयांईं बलदै हिन?”
18	35	पिलातुसै जवाव दिता, “कै अऊँ यहूदी हा? तेरी ही जाति अतै प्रधान याजकै तिजो मेरै हत्था मन्ज सौंपू हा। तैंई कै करूरा हा?”
18	36	यीशुऐ जवाव दिता, “मेरा राज्य ऐस संसारा रा निय्आ; अगर मेरा राज्य ऐस संसारा रा भून्दा ता मेरै सेवक लड़दै कि अऊँ यहूदी रै हत्था मन्ज ना सौंपया गान्दा पर मेरा राज्य ऐठीआ रा निय्आ।”
18	37	पिलातुसै तैस सोगी बल्लू, “ता कै तू राजा हा?” यीशुऐ जवाव दिता कि, “तू बलदा हा कि अऊँ राजा हा। मैंई ठेरैतांये जन्म लैऊरा अतै संसारा मन्ज छूरा कि सच्चाई री गवाही दिच्छु। जैडा कोई सच्चाई सोगी प्रेम रखदा हा, सो मेरा बोल हुणदा।”
18	38	पिलातुसै तैस सोगी बल्लू, “सच्चाई कै हा?” ऐह बली करी सो फिरी यहूदी अगुवै बलै चली गो अतै तियां सितै बल्लू, “अऊँ ता ऐस मन्ज कोई गुनाह ना पान्दा
18	39	पर तुन्दी ऐह रीति हा कि अऊँ फसह मन्ज तुसु तांयें अक्क मणु छड़ी दिच्छु। ता कै तुहै चाहन्दै कि अऊँ तुसु तांयें यहूदी रै राजै जो छड़ी दिच्छु?”
18	40	ता तियें जोरा सितै बल्लू, “ऐसिओ ना पर असु तांयें बरअब्बा जो छड़ी दे।” बरअब्बा अक्क डाकू थू।
19	1	ऐस पुर पिलातुसै सपाई जो हुक्म दिकरी यीशु जो कोड़ै लगवाए।
19	2	सपाई कण्ड़ै रा मुकुट बणाई करी तसेरै मुन्डा पुर रखु, अतै तैसिओ बैंगणी रंगा रै ओड़ण लगाये,
19	3	अतै तैस बलै इच्ची करी बलणा लगै, “हे यहूदी रै राजा, प्रणाम!” अतै तैसिओ थप्पड़ भी मारै।
19	4	ता पिलातुसै फिरी बाहर निकळी करी मणु जो बल्लू, “हेरा, अऊँ ऐसिओ तुसु बलै फिरी लैईन्दा; ताकि तुहै जाणन कि अऊँ ऐस मन्ज कोई भी दोष ना पान्दा।”
19	5	तैहणै यीशु कण्ड़ै रा मुकुट अतै बैंगणी रंगा रै ओड़णा लाई करी बाहर कड्‍डू; अतै पिलातुसै तैस सोगी बल्लू, “हेरा, ऐह मणु!”
19	6	जैहणै प्रधान याजकै अतै सपाई सो हेरू, ता जोरै जोरै बलणा लगै, “ऐसिओ क्रूस पुर चढ़ा, क्रूस पुर!” पिलातुसै तियां सोगी बल्लू, “तुहै ही ऐसिओ क्रूस पुर चढ़ा, क्ओकि अऊँ ऐस मन्ज कोई भी दोष ना पान्दा।”
19	7	यहूदी अगुवै जवाव दिता, “इन्दै भी नियम हिन अतै तियां नियमा अनुसार ऐह मारनै योग्य हा, क्ओकि ईनी अपणै आपा जो प्रमात्मैं रा पुत्र बणाऊँ हा।”
19	8	जैहणै पिलातुसै ऐह गल्ल हुणी ता सो होर भी ड़री गो,
19	9	अतै फिरी किलै अन्दर चली गो अतै यीशु सोगी बल्लू, “तू कड़ीया रा हा?” पर यीशुऐ तैसिओ कुछ भी जवाव ना दिता।
19	10	ऐस पुर पिलातुसै तैस सोगी बल्लू, “मिन्जो सोगी कजो ना बलदा? कै तू ना जाणदा कि तिजो छड़ी दिणै रा हक्क मिन्जो बलै हा, अतै तिजो क्रूस पुर भी चढ़ाणै रा हक्क भी मिन्जो हा।”
19	11	यीशुऐ जवाव दिता, “अगर तिजो प्रमात्मां ना दिन्दा ता तेरा मिन्जो पुर कोई हक्क ना भून्दा; ठेरैतांये जिनी मिन्जो तेरै हत्थै पकड़ाऊ हा तसेरा पाप मता हा।”
19	12	ऐस पुर पिलातुसै तैसिओ छड़ी दिणा चांऊ, पर यहूदी मणुऐ चिल्लाई चिल्लाई करी बल्लू, “अगर तू ऐसिओ छड़ी दिला, ता महाराजा कैसर रा मित्र निय्आ। जैडा कोई अपणै आपा जो राजा बणान्दा सो कैसर रा विरोध करदा हा।”
19	13	ये गल्ला हुणी करी पिलातुस यीशु जो बाहर लैईआ अतै तैहा जगह अक्क चबूतरा थू जैतियो इब्रानी मन्ज गब्बता बलदै थियै, तैड़ी न्याय आसन पुर बैही गो।
19	14	ऐह फसह री तैयारी रा दिन थू, अतै ऐह लगभग दफारा रा टैमं थू। तैहणै तैस सोगी यहूदिये बल्लू, “हेरा तुन्दा राजा!”
19	15	पर सो चिल्लाणा लगै, “लैई गा! लैई गा! ऐसिओ क्रूस पुर चढ़ा!” पिलातुसै तियां सोगी बल्लू, “कै अऊँ तुन्दै राजै जो सूली पुर चढ़ाऊ?” प्रधान याजकै जवाव दिता, “कैसर जो छड़ी करी इन्दा होर कोई राजा निय्आ।”
19	16	तैहणै तिनी तैसिओ तंयारै हत्था मन्ज सौंपी दिता ताकि सो तैसिओ क्रूस पुर चढ़ान।
19	17	ता सपाई यीशु जो लैई गै, अतै तिनी अपणा क्रूस चुकुरा थू, सो तैसा जगहा तक बाहर गो, जैड़ी “खोपड़ी री जगह” या इब्रानी भाषा मन्ज जैतियो गुलगुता बलदै हिन।
19	18	तैड़ी तियें तैसिओ अतै तैस सोगी दोई होर मणु जो क्रूस पुर चढाए, अक्की जो ऐरा अतै दूये जो ओरा, अतै मन्जै यीशु जो।
19	19	पिलातुसै अक्क दोषपत्र भी तख्ती पुर लिखीकरी क्रूस पुर लगाई दिता, अतै तैत मन्ज ऐह लिखूरा थू, “नासरत रा यीशु, यहूदी रा राजा।”
19	20	ऐह दोषपत्र मतै सारै यहूदिये पढु, क्ओकि सो जगहा जैड़ी यीशु क्रूस पुर चढाऊरा थू नगर रै नेड़ै थू; अतै ऐह पत्र इब्रानी अतै लतीनी अतै यूनानी भाषा मन्ज लिखुरा थू।
19	21	तैहणै यहूदी रै प्रधान याजकै पिलातुस सोगी बल्लू, “‘यहूदी रा राजा’ मत लिखे पर ऐह लिख कि ‘तिनी बल्लू, अऊँ यहूदी रा राजा हा’।”
19	22	पिलातुसै जवाव दिता, “मैंई जैडा लिखी दिता, सो लिखी दिता।”
19	23	जैहणै सपाही यीशु जो क्रूस पुर चढ़ाई बैईठा, ता तसेरै ओड़णा लैई करी चंऊर हिस्से करै, हर सपाही तांयें अक्क हिस्सा, अतै कुरता भी लैऊँ, पर कुरता सियुरा ना थू पर ऊपरा थऊँ लैई थला तक गुड़ियूरा थू।
19	24	ठेरैतांये तियें अप्पु मन्ज बल्लू, “अहै ऐसिओ छकन ना पर, ऐस पुर पर्ची पान्दै कि ऐह कसेरा भोला।” ऐह ठेरैतांये भूआ कि पवित्रग्रन्था मन्ज जैडा कणैऊरा सो पुरा भोआ, “तियें मेरै औढ़ण अप्पु मन्ज बन्ड़ी लै अतै मेरै औढ़णा पुर पर्ची पाई।” अतै सपाईये ईयां ही करू।
19	25	यीशु रै क्रूस बलै तसेरी माता, अतै तसेरी माता री बैहण, क्लोपास री घरावाळी मरियम, अतै मरियम मगदलीनी खडूरी थी।	WRONG ALIGNMENT
19	26	जैहणै यीशुऐ अपणी माता, अतै तैस चेलै जो जैस सोगी यीशु प्‍यार रखदा थू नेड़ै खडुरै हेरू ता अपणी माता सोगी बल्लू, “हे जनानी, हेर, ऐह तेरा पुत्र हा।”
19	27	ता तिनी चेलै सोगी बल्लू, “ऐह मेरी माता हा।” अतै तैस टैमां थऊँ सो चेला तैहा जो अपणै घरा जो लैई गो।
19	28	ऐत थऊँ बाद यीशुऐ ऐह जाणी करी कि अबै सब कुछ पुरा भूच्ची गो हा, ठेरैतांये पवित्रग्रन्था मन्ज जैडा हा सो पुरा भोआ, बल्लू, “अऊँ त्रिहणा हा।”
19	29	तैड़ी सिरकै रा अक्क भरूरा भान्डा रखुरा थू, ता तियें सिरकै मन्ज रूंई डुबाई करी तैहा रूंई जो जूफे रै डंडै पुर रखी करी तसेरै मूँहा मन्ज लाऊ।
19	30	जैहणै यीशुऐ सो सिरका लैऊ, ता बल्लू, “पुरा भुआ” अतै मुन्डा झुकाई करी तूणा बलदै ही प्राण निकळी गै।
19	31	ठेरैतांये कि ऐह शुक्रवार रा दिन थू अतै फसह रै त्यौहार री तैयारी चलुरी थी, यहूदिये पिलातुस सोगी विनती करी की तंयारी जंगा भनी करी सो उतारै गान, ताकि विश्रामदिन ऐह क्रूस पुर ना रैहन, सो यहूदी तांयें अक्क खास बड़ा दिन थू।
19	32	ता सपाईये इच्ची करी तैस पैहलै मणु री पैहलै जन्गा भनी फिरी दूये री भी, जैड़ै तैस सोगी क्रूस पुर चढाऊँरै थियै;
19	33	पर जैहणै यीशु बलै इच्ची करी हेरू कि सो मरी गच्छुरा हा, ता तसेरी जन्गा ना भनी।
19	34	पर सपाई मन्ज अक्कीयै बरछे सितै तसेरी प्रहि बिन्नि, अतै तैत मन्ज झट खून अतै पाणी निकळू।
19	35	जिनी ऐह हेरू, तिनी गवाही दिती हा, अतै तसेरी गवाही सच्ची हा; अतै सो जाणदा हा कि सो सच बलदा कि तुहै विस्वास करा।
19	36	ऐह गल्ला ठेरैतांये भूई कि पवित्रग्रन्था मन्ज जैडा बलुरा हा सो पुरा भोआ, “तसेरी कोई हड्डी ना त्रोड़णी हा।”
19	37	पवित्रग्रन्थ मन्ज अक्की होरी जगह ऐह लिखूरा, “जैसियो तियें बिन्‍नुरा, तैस पुर तंयारी नजरा भूणी हिन।”
19	38	ईयां गल्ला थऊँ बाद अरमतियाह ग्राँ रा यूसुफ जैडा यीशु मसीह रा चेला थू। पर यहूदी अगुवै रै डरा रा ऐसा गल्ला जो छुपाई रखदा थू, तिनी पिलातुस सोगी विनती करी कि, कै सो यीशु री लाशा जो नी सकदा हा। पिलातुसै तसेरी विनती हुणी अतै, सो इच्ची करी तसेरी लाशा जो लैई गो।
19	39	नीकुदेमुस भी, जैडा पैहलै यीशु बलै राती गो थू, लगभग 33 किलो मिलुरा गन्धरस अतै एलोवेरा लैई आ।
19	40	ता तियें यीशु री लाश लैई, अतै यहूदी री दवाणै री रिता रै अनुसार तैसिओ सुगन्ध द्रव्य सोगी कफणा मन्ज लपेटु।
19	41	तैहा जगह जैड़ी यीशु क्रूस पुर चढाऊरा थू, अक्क बगीचा थू, अतै तैस बगीचे मन्ज अक्क नोई कब्र थी जैत मन्ज कोई भी ना रखूरा थू।
19	42	ठेरैतांये अगला दिन यहूदी त्यौहार फसह री तैयारी रै दिन री बजह थऊँ तियें यीशु जो तैत मन्ज ही रखू, क्ओकि सो कब्र नेड़ै थी।
20	1	हप्ते रै पैहलै दिन मरियम मगदलीनी भ्यागा ही नैहरै मन्ज कब्र बलै आई, अतै पत्थर जो कब्रा थऊँ घिरूरा हेरू।
20	2	ता सो दौड़ी करी शमौन पतरस अतै तैस दूये चेलै सोगी जैडा यीशु रा प्यारा थू, इच्ची करी बल्लू, “सो प्रभु रै शरीरा जो कब्रा थऊँ कड्ड़ी लैई गै हिन, अतै असिओ ना पता कि तैसिओ कड्ड़ी रखी दिता हा।”
20	3	ता पतरस अतै दुआ चेला कब्रा री कनारी चलै।
20	4	सो सोगी सोगी दौडू करदै थियै, पर दुआ चेला पतरस थऊँ अगो चली करी कब्रा मन्ज पैहलै पुजु;
20	5	अतै टेकीकरी कफणा री कनारी हैरू, तांभी सो अन्दर ना गो।
20	6	ता शमौन पतरस तसेरै पिचो पिचो पुजु ता, कब्रा मन्ज अन्दरा जो गो अतै तिनी औढ़ण पैऊरै हेरै;
20	7	अतै सो परना जैडा तसेरै मुन्डा सोगी बनुरा थू, औढ़णा सोगी ना पर अलग जगह लपेटी के थैऊँरा हेरू।
20	8	ता दुआ चेला भी जैडा कब्रा पुर पैहलै पुजुरा थू, अन्दर गो अतै हेरी करी विस्वास करू।
20	9	ऐह ता हालि तिकर पवित्रग्रन्था री गल्ल ना समझै थियै कि तैसिओ मरी के जी भूणा भोला।
20	10	ता ऐह चेलै अपणै घरा जो फिरी गै।
20	11	पर मरियम रूंदी कब्रा रै नेड़ै ही बाहर खड़ी रैई, अतै रूंदै रूंदै कब्रा री कनारी टेकीकरी हेरू,
20	12	ता दोई स्वर्गदूत चमकदै औढ़ण लाऊरै अक्की जो सराणै अतै दूये जो पैरा री कनारी बैहुरै हेरू, जैड़ी यीशु री लाश रखुरी थी।
20	13	तियें तैहा जो बल्लू, “ओ जनानी, तू कजो रोऊ करदी हा?” तैहै तियां सितै बल्लू, “सो मेरै प्रभु जो चुक्की लैई गै हिन अतै अऊँ ना जाणदी कि तैसिओ कड्ड़ी रखूरा हा।”
20	14	ऐह बली करी सो पचूँह मुड़ी अतै तैहै यीशु जो खडुरै हेरू, पर पच्छैणी ना पाई की यीशु हा।
20	15	यीशुऐ तैहा जो बल्लू, “ओ जनानी, तू कजो रूंदी हा? कसिओ तोपदी हा?” तैहै माली समझी करी तैस सोगी बल्लू, “हे स्वामी, अगर तैंई तसेरै शरीरा जो चुक्की लैऊरा हा ता मिन्जो दस्सी दे कि तैसिओ कड्ड़ी रखुरा हा, अतै मूँ सो लैई गाणा।”
20	16	यीशुऐ तैहा सोगी बल्लू, “मरियम!” तैहै पिचो मुड़ीकरी तैस सोगी इब्रानी बोली मन्ज बल्लू, “रब्बूनी” मतलब “हे गुरू”।
20	17	यीशुऐ तैहा सोगी बल्लू, “मिन्जो पकड़ी मत रख, क्ओकि अऊँ हालि तिकर पिता बलै ऊपर ना गच्छुरा हा, पर मेरै भाई बलै गिचीकरी तियां सितै बली दे, कि अऊँ अपणै पिता अतै तुन्दै पिता, अपणै प्रमात्मैं अतै तून्दै प्रमात्मैं बलै ऊपर चलुरा हा।”
20	18	मरियम मगदलीनी गिच्ची करी चेलै जो दस्सु, “मैंई प्रभु जो हेरू हा, अतै तिनी मिन्जो सोगी ऐह गल्ला करी।”
20	19	तैस दिन ही जैडा हप्तै रा पैहला दिन थू, सझां रै टैमैं जैड़ी चेलै थियै तियें तैड़ीआ रै दार यहूदी रै डरा रै बन्द करूरै थियै, तैहणै यीशु तियां मन्‍झै इच्ची खडू अतै तियां सितै बल्लू, “तुसिओ शान्ती मुळा।”
20	20	ऐह बली करी अपणा हत्थ अतै अपणी प्रहि तियां जो दस्सी। ता चेलै प्रभु जो हेरी करी खुश भूच्ची गै।
20	21	यीशुऐ फिरी तियां सोगी बल्लू, “तुसिओ शान्ती मुळा; जियां पितै मिन्जो भैजुरा, तियां ही अऊँ भी तुसिओ भैजदा।”
20	22	ऐह बली करी तिनी तियां पुर फूक मारी अतै तियां सितै बल्लू, “पवित्र आत्मा लेआ।
20	23	जंयारै पाप तुहै माफ करलै, सो तियां तांयें माफ भूच्ची गै; जसेरै तुहै रखै, सो रखी गै हिन।”
20	24	पर बारह मन्ज अक्क, मतलब थोमा जैसियो दिदुमुस बलदै थियै, जैहणै यीशु आ थू ता सो तियां सोगी ना थू।
20	25	जैहणै होर चेलै तैस सोगी बलणा लगै “अहै प्रभु जो हेरू हा,” ता तिनी तियां सितै बल्लू, “जैहणै तक अऊँ तसेरै हत्था मन्ज मेखा रै भोक्क ना हेरी लैऊँ, अतै तियां मेखा रै भोक्का मन्ज अपणी उँगळी ना पाई लैऊँ, अतै तसेरी प्रही मन्ज अपणा हत्थ ना पाई लैऊँ, तैहणै तक मूँ विस्वास ना करना।”	WRONG ALIGNMENT
20	26	अठ दिन बाद तसेरै चेलै फिरी घरा अन्दर थियै, अतै थोमा भी तियां सोगी थू; अतै दार बन्द थियै, ता यीशु आ अतै तंयारै मन्जै खड़ी करी बल्लू, “तुसिओ शान्ती मुळा।”
20	27	ता तिनी थोमा सोगी बल्लू, “अपणी उँगळी ऐड़ी लैई करी मेरा हत्था जो हेर अपणा हत्थ लैई करी मेरी प्रहि मन्ज पा, अतै अविस्वासी ना पर विस्वासी बण।”
20	28	ऐह हुणी करी थोमे जवाव दिता, “हे मेरै प्रभु, हे मेरै प्रमात्मां!”
20	29	यीशुऐ तैस सोगी बल्लू, “तैंई मिन्जो हेरूरा हा, कै ठेरैतांये विस्वास करू हा? धन्य सो हिन जियें विना हेरै विस्वास करू।”
20	30	यीशुऐ होर भी मतै सारै चमत्कार चेलै रै सामणै दसै, जैड़ै ऐस कताबा मन्ज लिखुरै ना हिन;
20	31	पर ऐह ठेरैतांये लिखे हिन कि तुहै तैस पुर विस्वास करन कि यीशु मसीह ही प्रमात्मैं रा पुत्र हा, अतै तैस पुर विस्वास करीके तसेरै नां सितै जिन्दगी पान।
21	1	इन्या गल्ला थऊँ बाद यीशुऐ अपणै आपा जो तिबिरियास झीला रै कनारै चेलै पुर अपणै आपा जो प्रकट करू, अतै ऐस ही तरीकै सितै प्रकट करू।
21	2	शमौन पतरस, अतै थोमा जैसियो दिदुमुस बलदै थियै, अतै गलील रै काना नगर रा नतनएल, अतै जबदी रै पुत्र, अतै तसेरै चेलै मन्ज दोई होर जिणै किठूरै थियै।
21	3	शमौन पतरसे तियां सोगी बल्लू, “अऊँ मछली पकडणा चलू हा।” तियें तैस सोगी बल्लू, “अहै भी तिजो सोगी चलदै।” ता सो सब किस्ती पुर चढ़ी गै, पर तैहा राती तियां जो कुछ ना मुळू।
21	4	भ्याग भून्दै ही यीशु कनारै पुर इच्ची खडू; ता चेलै ना पच्छैणु कि ऐह यीशु हा।
21	5	ता यीशुऐ तियां सोगी बल्लू, “हे मेरै प्यारेओ, कै तुसु बलै कुछ मछली हिन?” तियें जवाव दिता, “ना।”
21	6	तिनी तियां सोगी बल्लू, “किस्ती रै सजै कनारी जाल पा ता मुळणी हिन।” ता तियें जाल पाऊ, अतै मती मछली री बजह थऊँ जाला जो खिन्जी ना सके।
21	7	ता तिनी चेलै जैस सोगी यीशु प्‍यार रखदा थू, पतरसा सोगी बल्लू, “ऐह ता प्रभु हा!” शमौन पतरसे ऐह हुणी करी कि ऐह प्रभु हा, कमर मन्ज परना कसी लैऊँ, क्ओकि तिनी सिर्फ जांगिया ही लाऊरा थू, अतै झीला मन्ज छाळ लाई दिती।
21	8	पर होर चेलै किस्ती पुर मछली सितै भरूरा जाल खिंजदै आये, क्ओकि सो कनारै थऊँ बड़ी दुर ना थियै, पर कोई लगभग सौ मीटर दूर थियै।
21	9	जैहणै सो कनारै पुर ओसै ता तियें कोयलै री अग अतै तैत पुर मछली रखुरी अतै रोटी हेरी।
21	10	यीशुऐ तियां सोगी बल्लू, “जैड़ी मछली तुहै हबजु पकड़ी हिन, तियां मन्ज कुछ लैई के अईआ।”
21	11	ता शमौन पतरसे किस्ती पुर चढ़ी करी अक्क सो त्रियुन्जा बड़ी मछली सितै भरूरा जाल कनारै मन्ज खिंजू, अतै ऐतनी मछली भूणै पुर भी जाल ना फटू।
21	12	यीशुऐ तियां सोगी बल्लू, “अईआ, खाणा खान्दै।” चेलै मन्ज कसिओ हिम्मत ना भूई कि तैस थऊँ पुछन, “तू कुण हा?” क्ओकि सो जाणदै थियै कि ऐह प्रभु ही हा।
21	13	यीशु आ अतै रोटी लैई करी तियां जो दिती, अतै तियां ही मछली भी।
21	14	ऐह त्रीं बरी हा कि यीशु मरी करी जी उठणै बाद चेलै जो हुजु थू।
21	15	खाणै थऊँ बाद यीशुऐ शमौन पतरस सितै बल्लू, “हे शमौन, यूहन्‍ना रै पुत्र, कै तू सच मन्ज ईयां थऊँ बदिकरी मिन्जो सितै प्‍यार रखदा?” तिनी बल्लू, “हाँ, प्रभु; तू ता जाणदा हा कि अऊँ तिजो सोगी प्‍यार रखदा।” ता तिनी बल्लू, “मेरी भैड़ा जो चरा।”
21	16	तिनी फिरी दूई बरी बल्लू, “हे शमौन, यूहन्‍ना रै पुत्र, कै तू मिन्जो सोगी सच मन्ज प्‍यार रखदा?” तिनी तैस सोगी बल्लू, “हाँ, प्रभु; तू जाणदा हा कि अऊँ तिजो सोगी प्‍यार रखदा।” तिनी तैस सोगी बल्लू, “मेरी भैड़ा री रखवाळी कर।”
21	17	तिनी त्रीं बरी तैस सोगी बल्लू, “हे शमौन, यूहन्‍ना रै पुत्र, कै तू मिन्जो सोगी प्‍यार रखदा?” पतरस उदास भूच्ची गो कि तिनी त्रीं बरी ऐसा बल्लू हा, “कै तू मिन्जो सोगी प्‍यार रखदा हा?” तिनी बल्लू, “हे प्रभु, तू ता सब कुछ जाणदा हा; तू ऐह जाणदा हा कि अऊँ तिजो सोगी प्‍यार रखदा।” यीशुऐ तैस सोगी बल्लू, “मेरी भैड़ा जो चरा।
21	18	अऊँ तिजो सोगी सच बलदा हा, जैहणै तू जवान थू ता अपणी कमरा बनी करी जैड़ी चाहन्दा थू तैड़ी फिरदा थू; पर जैहणै तुद बुढै भूणा ता अपणै हत्थ फैलाणै हिन, अतै दूये तेरी कमरा बनी करी जैड़ी तुद ना चाहणा तैड़ी तैस लैई गाणा।”
21	19	तिनी ईयां गल्ला थऊँ ऐह ईशारा करू कि पतरसा किनी मौती सितै प्रमात्मैं री जय जयकार करनी हा। अतै तैहणै तिनी तैस सोगी बल्लू, “मेरै पिचो चली पे।”
21	20	पतरसे मुड़ीकरी तैस चेलै जो पचूँह इन्दै हेरू, जैस सोगी यीशु प्‍यार रखदा थू, अतै जिनी फसह रा खाणा खान्दै टैमैं तसेरै नेड़ै बैही करी तैस थऊँ पुछुरा थू, “हे प्रभु, तेरा पकडाणैवाळा कुण हा?”
21	21	तैसिओ हेरी करी पतरसे यीशु सोगी बल्लू, “हे प्रभु, सेरा कै हाल भोला?”
21	22	यीशुऐ तैस सोगी बल्लू, “अगर अऊँ चाँऊ कि सो मेरै फिरी करी ईणै तक रूकी रेय्आ, ता तिजो ऐत थऊँ कै? तू मेरै पिचो चली पे।”
21	23	ठेरैतांये सबी चलै मन्ज ऐह गल्ल फैली गई कि तैस चेलै ना मरणा; तांभी यीशुऐ तैस सोगी ऐह ना बल्लू कि तैस ना मरणा, पर ऐह कि “अगर अऊँ चाँऊ कि सो मेरै फिरी ईणै तक रूकी रेय्आ, ता तिजो ऐत थऊँ कै?”
21	24	ऐह सो ही चेला हा जैडा ईयां गल्ला री गवाही दिन्दा हा अतै जिनी ईयां गल्ला जो लिखु हा, अतै अहै जाणदै हिन तसेरी गवाही सच्ची हा।
21	25	होर भी मतै कम हिन, जैड़ै यीशुऐ करूरै; अगर सो अक्क अक्क करीके लिखिन्दै ता अऊँ समझदा कि जैड़ी कताबा लिखिन्दी सो ऐस संसारा मन्ज भी ना समांदी।
