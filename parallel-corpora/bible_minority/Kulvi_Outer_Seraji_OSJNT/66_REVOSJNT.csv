Book, Chapter, Verse, Text
"REV","1","1","परमेशरै खोज़ी ईशू मसीहा का तिंयां गुप्त गल्ला ज़ुंण आजू पाक्कै दी आसा हणैं आल़ी, ताकि सह तिन्नां सेऊआ करनै आल़ै लै प्रगट करी सके। तेखअ दैनअ ईशू आपणअ स्वर्ग दूत आपणैं टैहलू युहन्ना सेटा छ़ाडी करै इना गल्लो समाद। ()"
"REV","1","2","मंऐं युहन्ना लिखी तिंयां सोभै गल्ला ज़ुंण मंऐं भाल़ी। हुंह खोज़ा एऊ लिखै दी परमेशरो बैण और तिन्नां शुची शिक्षा ज़ुंण ईशू मसीहा मुल्है प्रगट की।"
"REV","1","3","परमेशर दैआ तिन्नां सोभी लै बर्गत ज़ुंण इना प्रगट की दी गल्ला होरी लै पहल़ा और तेऊ दैणीं तिन्नां लै बर्गत ज़ुंण शूणां और मना। किल्हैकि ईंयां गल्ला आसा छ़ेकै हणैं आल़ी।"
"REV","1","4","हुंह युहन्ना लिखा एता तम्हां विश्वासी लै ज़ुंण एशिया लाक्कै साता मंडल़ी दी आसा। हुंह करा एही प्राथणां कि तम्हां लोल़ी परमेशरा का जश और शांती भेटी। सह आसा इहअ परमेशर ज़ुंण सदा तिहअ ई रहा, सह ज़ुंण आझ़ आसा, आझ़ा का पैहलै त और आजू बी रहणअ। तिन्नां साता आत्मां बाखा बी लोल़ी झींण और शांती भेटी ज़ुंण तेऊए राज़गादी सम्हनै आसा"
"REV","1","5","और ईशू मसीहा बाखा बी लोल़ी तम्हां सोभी झींण और शांती भेटी ज़ुंणी भरोस्सैमंद हई करै परमेशरो सत्त प्रगट किअ। अह आसा सह पैहलअ ज़ुंण मरी करै भी ज़िऊंदअ हुअ और सह आसा एऊ संसारे सोभी प्रैंदै राज़ करनै आल़अ। () सह आसा हाम्हां लै झणैल़ू और तेऊ बच़ाऊऐ हाम्हैं, तेऊ छ़ड़ैऊऐ हाम्हैं म्हारै पापा का आपणैं लोहू करै।"
"REV","1","6","तेऊ बणांऐं हाम्हैं इहै लोग ज़सरअ राज़अ परमेशर आप्पै आसा और तेऊ बणांऐं हाम्हैं आपणैं बाप्पू परमेशरा लै परोहित। तेऊओ ई अदर और राज़ लोल़ी जुगै-जुगै सदा लै रहअ। तथास्तू। ()"
"REV","1","7","भाल़ा, सह आसा बादल़ा संघै स्वर्गा का एछणैं आल़अ। सह शुझणअ सोभी मणछा का, ज़ुंणी तेऊ लै कील बरछ़ै बी बाहै तै तिन्नां का बी शुझणअ सह। पृथूईए सोभी लोगा पाणीं तेभै ज़ोरै-ज़ोरै लेरा ज़ेभै सह तिन्नां भाल़णअ। () तथास्तू।"
"REV","1","8","प्रभू परमेशर बोला इहअ, “आदी और अंत, हुंह आसा सह ई ज़ुंण आझ़ आसा, ज़ुंण आझ़ा का पैहलै त और आजू बी आसा एछणैं आल़अ, सर्वशक्तिमान।” ()"
"REV","1","9","हुंह आसा थारअ संघी विश्वासी भाई युहन्ना। हुंह आसा तम्हां संघै परमेशरे राज़ा दी मसीहा लै सबर डाही दुख ज़िरना लै साझ़ू ज़ुंण तिन्नां लै एछा ज़सरअ नातअ तेऊ संघै आसा। हुंह छ़ाडअ पतमुस टापू लै रोम राज़े मुखियै एक कैदी। किल्हैकि हुंह खोज़ा त परमेशरो बैण और ईशू मसीहो शुचअ समाद।"
"REV","1","10","इहअ हुअ कि एकी धैल़ै तै लागै दै हाम्हैं होरी विश्वासी संघै परमेशरे आराधना करदै और परमेशरे आत्मां किअ हुंह आपणैं बशै तेखअ शूणअ मंऐं आप्पू पिछ़ू कुंण मुल्है बोलदअ लागअ द। तेऊओ बोल आसा त इहअ कि ज़िहअ कुंण नाद बाज़दअ होए लागअ द।"
"REV","1","11","तेऊ बोलअ मुल्है इहअ, “ज़ुंण किछ़ तूह भाल़ा, तेता लिख कताबा दी और तेता छ़ाड साता विश्वासीए मंडल़ी लै, मतलब-इफिसुस, स्मूरना, पिरगमन, थुआथिरा, सरदीस और फिलेदीलफिया और लौदिकिया नगरीए मंडल़ी लै।”"
"REV","1","12","मंऐं दैनी पिछ़ू भाल़णीं ज़ुंण मुल्है बोलदअ त लागअ द, ज़ांऊं मंऐं पिछ़ू भाल़अ ता मुखा शुझुऐ सात सदीऐ ज़ल़ै दै।"
"REV","1","13","ता तिन्नां सदीऐ भाल़अ मंऐं एक मणछा ज़िहअ मांझ़ा-मांझ़ी खल़अ। मुखा शुझुअ सह इहअ कि तेऊ आसा खूरा तैणीं च़ोल़अ बान्हअ द और हिक्का दी आसा ज़ेही सुन्नें गाची बान्हीं दी। ()"
"REV","1","14","तेऊओ मूंड और शराल़ तै ज़ेही शेती ऊन, तिंयां ज़ाण्हिंआं तै ज़िहै हिंऊंआं ज़िहै शेतै च़मकदै लागै दै; और तेऊए आछी ती आगीए लुपल़ै ज़ेही। ()"
"REV","1","15","तेऊए खूर तै ज़िहै च़ोखै पितल़ा ज़िहै कि तेथ आसा आरनैं पाण दैनी दी, ज़ांऊं सह गल्ला करा त, तेऊए बोल करा तै एही छ़ेल़ ज़िहअ उछ़टअ पाणींओ छ़ो छ़ेल़ छ़ाडा। ()"
"REV","1","16","सह आसा इहअ सर्वशक्तिमान कि तेऊ तै आपणैं दैहणै हाथै सात तारै ढाकै दै और तेऊए खाखा का निखल़ा ती ज़ेही दुही बाखा तिछी तलबार, और तेऊओ मुंह त इहअ च़मकदअ लागअ द कि ज़िहअ सुरज़ दपहरै च़मका। ()"
"REV","1","17","ज़ांऊं मंऐं सह भाल़अ, ता तेऊए च़रणैं पल़अ हुंह मुल्दै ज़िहअ। तेखअ बोलअ तेऊ मुंह प्रैंदै आपणअ दैहणअ हाथ डाही करै, “डरै निं आथी, हुंह आसा आदी और अंत और हुंह आसा सह ज़ुंण सदा ज़िऊंदअ रहा।()"
"REV","1","18","“हुंह गअ त मरी और ऐबै भाल़, हुंह आसा जुगै-जुगै ज़िऊंदअ और मौते और सुरगे कुंज़ी आसा मुखा।()"
"REV","1","19","“तैही लिख तिन्नां सोभी गल्ला, ज़ुंण गल्ला तंऐं भाल़ी, और ज़ुंण गल्ला हंदी आसा लागी दी, और ज़ुंण गल्ला आजू हणैं आल़ी आसा।"
"REV","1","20","तिन्नां साता तारैओ भेद, ज़ुंण तंऐं मेरै दैहणै हाथै भाल़ै, और तिन्नां साता सुन्नें सदीएओ भेद। तिंयां सात तारै आसा साता मंडल़ीए स्वर्ग दूत और तिंयां सात सदीऐ आसा सात विश्वासीए मंडल़ी।”"
"REV","2","1","तेऊ बोलअ मुल्है इहअ बी “इफिसुस नगरी दी विश्वासी मंडल़ीए स्वर्ग दूता लै लिख इहअ समाद कि हुंह आसा सह ज़ुंणी सात तारै आपणैं खाणैं हाथै आसा ढाकै दै और सह ज़ुंण सात सुन्नें सदीऐ जैंदरी हांढा, हुंह बोला ताल्है इहअ,"
"REV","2","2","“मुखा आसा तेरै काम, मैन्थ, और तेरै सबर करनैओ थोघ; और इहअ बी आसा थोघ कि तूह निं बूरै लोगा भाल़ी सकदी; और ज़ुंण आप्पू लै शधाणूं बोला, पर तिंयां निं आथी, तिंयां परखै तंऐं और तिंयां निखल़ै झ़ुठै।"
"REV","2","3","तूह आसा सबर डाही मेरी तैणीं दुख ज़िरदी लागी दी और अज़ी बी आसा मुंह दी तेरअ भरोस्सअ पाक्कअ।"
"REV","2","4","“पर मुखा शुझुई ताह दी एही गलती कि तंऐं छ़ाडअ मुखा पैहलै ज़ेही झ़ूरी करनी।"
"REV","2","5","एसा गल्ला लै दैऐ धैन कि तंऐं किधी की च़ूक! आपणैं मना बदल़ और पैहलै ज़िहअ काम कर; ज़ै तूह मन नांईं फरेओए, तै च़कणअ मुंह ताह सेटा लै एछी करै तेरअ सदीअ तेसा ज़ैगा का पोर्ही।"
"REV","2","6","पर हाँ, एक गल्ल आसा ताखा ज़रूर कि तूह करा तिन्नां निकोले मणछे बूरै कामां का नफरत, ज़हा का हुंबी नफरत करा।()"
"REV","2","7","“ज़ै कुंण समझ़णअ च़ाहे तै दै एसा गल्ला दी धैन कि परमेशरे आत्मां मंडल़ी लै किज़ै बोला, ज़ुंण ज़िते तेऊ लै दैणअ मुंह ज़िन्दगीए बूटा का फल़ खाणां लै ज़ुंण स्वर्गै आसा।()"
"REV","2","8","“स्मूरना नगरी दी विश्वासी मंडल़ीए स्वर्ग दूता लै लिख इहअ समाद, “ज़ुंण आदी और अंत आसा, ज़ुंण मरी त गअ द और ऐबै आसा गअ द ज़िऊंदअ हई; सह बोला इहअ,()"
"REV","2","9","“‘मुखा आसा थोघ कि ताह भेटै खास्सै दुख और तूह आसा गरीब। पर तूह आसा दिला का असली दी सेठ। मुखा आसा तिन्नें बारै थोघ ज़ुंण आप्पू लै इहअ बोला कि तिंयां आसा परमेशरे छ़ांटै दै लोग, पर तिंयां निं आथी। तिंयां बोला तेरै बारै बूरी गल्ला, पर तिंयां आसा शैताने मंडल़ी दी साझ़ू।"
"REV","2","10","ज़ुंण दुख ताह भुगतणै, तेता का निं डरी, किल्हैकि भाल़ै, शैताना आसा तम्हां मांझ़ै कई लाऐ दै कैद खानै दी पाई ताकि तम्हां परखी सके; तम्हां लागणअ दसा धैल़ै सांगट ज़िरनअ, प्राण दैणैं तैणीं रहै विश्वासी बणीं, तै दैणअ मुंह ताल्है ज़िन्दगीओ मुगट।’()"
"REV","2","11","“ज़ै कुंण समझ़णअ च़ाहे तै दै एसा गल्ला दी धैन कि परमेशरे आत्मां मंडल़ी लै किज़ै बोला! ज़ुंण ज़िते तिन्नां लै निं दुजी मौतो दुख हणअ ज़ेभै खिरी परमेशरा न्याय करनअ।"
"REV","2","12","“पिरगमन नगरी दी विश्वासी मंडल़ीए स्वर्ग दूता लै लिख इहअ समाद कि हुंह आसा सह ज़हा का दुही बाखा तिछी तलबार आसा, हुंह बोला ताल्है इहअ,"
"REV","2","13","“इहअ ता आसा मुखा थोघ कि तूह रहा तिधी, ज़िधी शैतान राज़ करा और मेरै नांओंआं दी रहा तूह टेकी, मुंह दी विश्वास करना लै निं तूह तिन्नां धैल़ै बी पिछ़ू हटी, ज़िना धैल़ै मेरअ भरोस्सैमंद गवाही अन्तिपास, तम्हां मांझ़ा का तिधी पाअ मारी।"
"REV","2","14","“पर मुखा शुझुई ताह दी एही गलती कि ताह सेटा आसा कई इहै, तूह निं तिन्नां लोगा आप्पू का दूर करदी ज़ुंण बलाम गूरा ज़ेही झ़ुठी शिक्षा दैआ। बलाम गूरै किऐ तै बलाक राज़ै का बोली करै इस्राएली लोग पाप करना लै मज़बूर। तेऊ दैनी ती तिन्नां लै मुर्ति सेटा किऐ दै बल़ीदान की दी च़िज़ा खाणें शिक्षा और कंज़रैई दी ज़िऊंणां लै।()"
"REV","2","15","“ताह सेटा आसा कई इहै बी ज़ुंण निकोले लोगे शिक्षा बी मना।"
"REV","2","16","आपणैं मना बदल़, ज़ै तूह इना बूरी गल्ला नांईं छ़ाडे, तै एछणअ हुंह छ़ेकै और मुंह करनअ तिन्नां झ़ुठी शिक्षा दैणैं आल़ै संघै तलबारा करै जुध ज़ुंण मेरी खाखा का निखल़ा।()"
"REV","2","17","“ज़ै कुंण समझ़णअ च़ाहे तै दै एसा गल्ला दी धैन कि परमेशरे आत्मां मंडल़ी लै किज़ै बोला, ज़ुंण ज़िते, तेऊ लै दैणअ मुंह गुप्त ‘खाण’ और तेऊ लै मुंह एक शेतअ पात्थर बी दैणअ और तेऊ पात्थरा दी हणअ एक नांअ लिखअ द, तेऊ पात्थरा दी लिखै दै नांओं थोघ निं तेऊ का सुआई होरी कोही का लागणअ।()"
"REV","2","18","“थुआथिरा नगरी दी विश्वासी मंडल़ीए स्वर्ग दूता लै लिख इहअ समाद कि परमेशरो शोहरू ज़सरी आछी आगीए लुपल़ै ज़ेही आसा और ज़सरै खूर च़ोखै पितल़ा ज़िहै आसा, सह बोला इहअ,()"
"REV","2","19","“मुखा आसा तेरै कामों थोघ, झ़ूरी, विश्वास, तेरी सेऊआ और तेरअ सबर, और इहअ बी कि तेरै खिरी किऐ दै काम आसा तेरै पैहलै कामां का बी ज़ादी।"
"REV","2","20","पर मुखा शुझुई ताह दी एही गलती कि तूह दैआ तेसा बेटल़ी रहणैं ज़ुंण कदुष्ट राणीं जज़बेला ज़ेही आसा और ज़ुंण आप्पू लै गूर बोला और मेरै टैहलू रहा सह मुर्ति सेटा किऐ दै बल़ीदाना खैऊई करै धोखै दी पांदी लागी और सह करा कंज़रैई।()"
"REV","2","21","“मंऐं दैनअ तेसा लै मना फरेऊंणा लै बी मोक्कअ, पर सह निं आपणैं कंज़रैई का मन फरेऊणअ च़ाहंदी।"
"REV","2","22","“हेर, मंऐं लाई सह लाम्मी बमारीए दाह दी पाई और ज़ुंण तेसा संघै कंज़रैई करा, ज़ै तिंयां बी आपणअ मन नांईं बदल़े तिंयां बी पाणै मुंह तैहा ई ज़िहै दाह दी।"
"REV","2","23","तिन्नें शोहरू पाणै मुंह मारी। तेभै लागणअ सोभी मंडल़ी का थोघ कि दिला और मना परखणैं आल़अ आसा हुंह आप्पै और तम्हां का लणअ मुंह हरेकी का तेऊए कामें साबै बदल़अ।()"
"REV","2","24","“पर तम्हैं आसा थुआथिरा नगरीए तिन्नां बाकी लोगा का राम्बल़ै, कि तम्हैं निं शैताने तिन्नां झ़ुठी शिक्षा मंदै ज़ेता लै शैतानो गुप्त भेद बोला। मुंह निं तम्हां लै किज़ै होर हुकम दैई करै खास्सअ बोझ़ पाणअ।"
"REV","2","25","पर हाँ, ज़ुंण तम्हां सेटा आसा, तिन्नां डाहै मेरै फिरी एछणैं तैणीं थम्हीं।"
"REV","2","26","ज़ुंण ज़िते और मेरै साबै खिरी तैणीं काम करदअ रहे, मुंह दैणअ तेऊ लै ज़ाती-ज़ातीए लोगा प्रैंदै हक।"
"REV","2","27","तेऊ करनअ लोहेओ राज़दंड लई तिन्नां प्रैंदै राज़, ज़िहै खमारे माटेए भांडै च़ूर-च़ूर हआ।"
"REV","2","28","“तिन्नां लै भेटणअ तिहअ ई हक ज़िहअ मुंह आसा आपणैं बाप्पू का भेटअ और मुंह दैणअ तिन्नां लै भैणूं तारअ।"
"REV","2","29","“ज़ै कुंण समझ़णअ च़ाहे तै दै एसा गल्ला दी धैन कि परमेशरे आत्मां मंडल़ी लै किज़ै बोला!”"
"REV","3","1","“सरदीस नगरी दी विश्वासी मंडल़ीए स्वर्ग दूता लै लिख तूह इहअ समाद, “हुंह आसा सह ज़हा का परमेशरे सात आत्मां और सात तारै आसा, हुंह बोला इहअ कि मुखा आसा तेरै सोभी कामों थोघ, कि तूह ज़िऊंदी ता शुझिआ पर तूह आसा मूंईं दी।"
"REV","3","2","“तैही रह बिऊंतअ, और तिन्नां च़िज़ा ज़ुंण बाकी आसा रही गई दी, और ज़ुंण खतम ती हणैं आल़ी, तिन्नां कर पाक्की। किल्हैकि मंऐं निं तेरअ कोई बी काम परमेशरा सेटा पूरअ भाल़अ।"
"REV","3","3","होशा दी एछ, कि ताह केऊ साबै आसा शिक्षा भेटी दी और शूणीं ती, तिन्नां दी रह बणीं और आपणैं मना बदल़, ज़ै तूह बिऊंतअ नांईं रहे, ता मुंह एछणअ च़ोरा ज़िहै और ताखा निं कधि थोघ लागणअ कि मुंह कसा घल़ी पल़णअ ताह दी चुटी।"
"REV","3","4","“पर हाँ, सरदीस नगरी दी आसा ताह सेटा थोल़ै इहै विश्वासी बी ज़ुंणी आझ़ तैणीं कोई गलत काम निं किअ। अह आसा एता ज़िहअ कि तिन्नैं निं आपणैं झिकल़ै दी छ़ोत लाई। इहअ करै आसा तिंयां मुंह संघै रहणैं जोगी, तिंयां रहणैं मुंह ई संघै और हर गल्ला दी हणैं तिंयां तिन्नां लोगा ज़िहै शुचै ज़ुंणी शेतै झिकल़ै आसा बान्हैं दै।"
"REV","3","5","ज़ुंण ज़िते तेऊ लै बन्हैऊंणैं इहै ई करै शेतै झिकल़ै, और तेऊओ नांओं निं हुंह ज़िन्दगीए कताबा का काटदअ। पर तेऊओ नांओं बोल़णअ मुंह आपणैं बाप्पू और आपणैं स्वर्ग दूता सम्हनै।()"
"REV","3","6","“ज़ै कुंण समझ़णअ च़ाहे तै दै एसा गल्ला दी धैन कि परमेशरे आत्मां मंडल़ी लै किज़ै बोला!"
"REV","3","7","“फिलेदीलफिया नगरी दी विश्वासी मंडल़ीए स्वर्ग दूता लै लिख इहअ समाद कि हुंह आसा सह ज़ुंण सत्त और पबित्र आसा, ज़हा का दाबेदे कुंज़ी आसा। ज़ांऊं हुंह कुंज़ी करै दुआर खोल्हा, तेता निं कोहै बंद करी सकदअ, ज़ांऊं हुंह कुंज़ी करै दुआर बंद करा, ता तेता निं कोहै खोल्ही सकदअ।()"
"REV","3","8","“मुखा आसा तेरै कामों थोघ, भाल़, मंऐं आसा डाहअ द ताह सम्हनै एक दुआर खोल्ही ज़हा कोहै निं बंद करी सकदअ, कि तेरी शगती आसा थोल़ी ज़ेही, तंऐं किअ तिहअ ई ज़िहअ मंऐं ताल्है बोलअ त और एसा गल्ला लै निं तूह हुधूई कि तूह करा मुंह दी विश्वास।"
"REV","3","9","भाल़, मुंह करनै शैताने सभा आल़ै तेरै बशै। ज़ुंण आप्पू लै यहूदी बोला, पर असली दी निं तिंयां आथी, तिंयां बोला झ़ुठअ। हेर, मुंह करनअ इहअ कि तिन्नां पल़णअ तेरै च़रणैं, और तेभै लागणअ तिन्नां का थोघ कि हुंह आसा ताल्है झणैल़ू।"
"REV","3","10","“तंऐं आसा मेरै सबर रुपी बैण थम्हीं डाहअ द, तैहीता हुंह ताह परिक्षा हणें बगती बच़ाऊई सका, ज़ुंण पृथूई दी रहणैं आल़ै परखदअ आसा एछी च़ाल्लअ द।"
"REV","3","11","हुंह आसा छ़ेकै एछणैं आल़अ, ज़ुंण ताह सेटा आसा, तेता डाहै मेरै फिरी एछणैं तैणीं थम्हीं कि कोई तेरअ मुगट नां छ़ड़ैऊई सके।"
"REV","3","12","ज़ुंण ज़िते सह बणांणअ मुंह परमेशरे मांदरै एक थाम्ह, और सह निं भी कधि बागै निखल़णअ, और मुंह आपणैं परमेशरो नांअ और आपणैं परमेशरे नगरी पबित्र ज़ैगा, मतलब-नऊंऐं येरुशलेम मांदरो नांअ ज़ुंण मेरै परमेशरा सेटा स्वर्गा का एछणैं आल़अ आसा, आपणअ नऊंअ नांअ लिखणअ मुंह तेऊ दी।()"
"REV","3","13","“ज़ै कुंण समझ़णअ च़ाहे तै दै एसा गल्ला दी धैन कि परमेशरे आत्मां मंडल़ी लै किज़ै बोला!"
"REV","3","14","“लौदिकिया नगरी दी विश्वासी मंडल़ीए स्वर्ग दूता लै लिख इहअ समाद, “हुंह आसा सह ज़हा लै तथास्तू बोला, किल्हैकि हुंह आसा भरोस्सैमंद और हुंह करा परमेशरो सत्त प्रगट और सह ज़हा करै परमेशरै सोभै गल्ला बणांईं, हुंह बोला ताल्है इहअ,"
"REV","3","15","मुखा आसा तेरै कामों थोघ कि तूह नांईं ता ठांढी आथी और नांईं ता ताती आथी। भलअ हणअ त इहअ कि या ता तूह ठांढी हंदी या ताती।"
"REV","3","16","तूह आसा स्तोती, तूह नां ठांढी और नां ताती आथी, तैहीता मंऐं तूह आपणीं खाखा का पोर्ही लाई हुकरी।"
"REV","3","17","तूह ज़ुंण इहअ बोला कि हुंह आसा सेठ, और हुंह आसा गअ द सेठ हई, और मुंह निं किछ़ी गल्ले कामीं पेशी आथी। ताखा निं इहअ थोघ आथी कि तूह आसा नभागी, नकाम्मीं, गरीब, कांणी और नांगी।()"
"REV","3","18","“तैही दैआ हुंह ताल्है एही सलाह कि च़ोखअ‍ सुंन्नअ लअ, ताकि तूह सेठ होए, और शेतै झिकल़ै लअ ताकि तिन्नां बान्हीं करै तूह नांगै हणें नशर्मीं का बच़े और आपणीं आछी मल़णा लै लअ काज़ल़ ताकि ताखा शुझदअ लागे।"
"REV","3","19","हुंह ज़हा-ज़हा संघै झ़ूरी डाहा, तिन्नां लै दैआ हुंह नैरनीं समझ़ाऊंणी और बी। तैहीता ऐबै कर भलअ और आपणैं मना बदल़।()"
"REV","3","20","“हेर, हुंह आसा दुआरै खल़्हुअ हई करै टोकदअ लागअ द; ज़ै मेरअ बोल शूणीं करै कोई मुल्है दूआर खोल्हे, तेऊ सेटा लै एछणअ मुंह भितरी और तेऊ संघै खाणीं मुंह रोटी, और तेऊ खाणीं मुंह संघै।"
"REV","3","21","ज़ुंण ज़िते मुंह बशैल़णअ सह आप्पू संघै राज़गादी प्रैंदै, ज़िहअ हुंबी शैताना का ज़िती करै आपणैं बाप्पूए राज़गादी दी बाप्पू संघै बेठअ।"
"REV","3","22","“ज़ै कुंण समझ़णअ च़ाहे तै दै एसा गल्ला दी धैन कि परमेशरे आत्मां मंडल़ी लै किज़ै बोला।”"
"REV","4","1","इना गल्ला भाल़णैं का बाद शुझुअ मुखा स्वर्गै एक घुआल़ी दुआर। तेखअ शूणअ मंऐं कि मुल्है आसा कुंण बोलदअ लागअ द और सह त सह ई ज़ुंणी मुंह संघै पैहलै गल्ला की ती और ज़सरै बोल नादा ज़िहै तै। तेखअ बोलअ तेऊ मुल्है, “उझै एछ इधा लै, और मुंह रहैऊंणीं ताखा तिंयां गल्ला, ज़ुंण आजू पाक्कै दी हणीं।”()"
"REV","4","2","तेभी ज़ाण्हूंअ मुखा कि हुंह किअ परमेशरे आत्मां आपणैं बशै और मंऐं कै भाल़अ कि स्वर्गै आसा एक राज़गादी और तेसा राज़गादी दी आसा कुंण बेठअ द। ()"
"REV","4","3","ता ज़ुंण तेथ प्रैंदै बेठअ द आसा, सह शुझिआ किम्मती पात्थर यशब और मानिक ज़िहअ और तेसा राज़गादी फेर शुझुई च़ऊ बाखा मरकते किम्मती पात्थरा ज़ेही फणैरी। ()"
"REV","4","4","संघा तेसा राज़गादी च़ऊ बाखा आसा च़ौबी राज़गादी होर और तिन्नां राज़गादी दी आसा च़ौबी विश्वासी मंडल़ीए सैणैं शेतै झिकल़ै बान्हीं बेठै दै और तिन्नें मुंडै आसा सुन्नें मुगट। ()"
"REV","4","5","ता राज़गादी का आसा बिज़ल़ी और गुल़ूबिज़ल़ू ज़ेही छ़ेल़ लागी दी और राज़गादी सम्हनै आसा आगीए सात मसालै लागै दै ज़ल़दै, ईंयां आसा परमेशरे सात आत्मां। ()"
"REV","4","6","तेसा राज़गादी आजू आसा, सह ज़ाण्हिंआं शिशै ज़िहअ आर पार शुझणैं आल़अ समुंदर। राज़गादी मांझ़ा-मांझ़ी और च़ऊ बाखा आसा च़ार प्राणीं, तिन्नां आजू पिछ़ू आसा आछी ई आछी। ()"
"REV","4","7","पैहलअ प्राणीं आसा शेरा ज़िहअ, और दुजै प्राणींओ मुंह आसा बाछ़ू ज़िहअ और चिऊथै प्राणींओ मुंह आसा मणछा ज़िहअ और च़ौथै प्राणींओ मुंह आसा मुक्षरलै ज़िहअ। ()"
"REV","4","8","तिन्नां च़ऊ प्राणींए आसा छ़ह फैंख और च़ऊ बाखा आसा आछी ई आछी; और तिंयां रहा राची धैल़ी, बाझ़ी बशैघ किऐ इहअ बोलदै लागी, () “पबित्र, पबित्र, पबित्र प्रभू परमेशर, सर्वशक्तिमान ज़ुंण आझ़ आसा, ज़ुंण आझ़ा का पैहलै त और आजू बी आसा एछणैं आल़अ।”"
"REV","4","9","तिंयां च़ार प्राणीं करा तेऊए महिमां, अदर और शूकर ज़ुंण तेसा राज़गादी प्रैंदै बेठअ द आसा। अह आसा सह ई ज़ुंण सदा-सदा ज़िऊंदअ रहा। ()"
"REV","4","10","ज़ेभै-ज़ेभै तिंयां च़ार प्राणीं इहअ करा ता तेभै पल़ा तिंयां च़ौबी सैणैं तेऊ सम्हनै उटी बाखा माथै टेकदै और तिंयां काढा आपणैं मुंडा मुगट राज़गादी सम्हनै ज़ोरै-ज़ोरै इहअ बोलदी धरनीं कि ()"
"REV","4","11","“म्हारै प्रभू परमेशर, तूह ई आसा महिमां, अदर, और शगती जोगी। किल्हैकि तंऐं ई आसा सोभै गल्ला बणांईं दी और इना बणांणैं पिछ़ू ती तेरी ई मरज़ी।”"
"REV","5","1","तेखअ ज़ुंण राज़गादी दी त बेठअ द, मंऐं भाल़ी तेऊए दैहणै हाथै एक कताब, सह ती भितरा और बागा दुही बाखा लिखी दी और सह ती सात मोहरा लाई करै बंद की दी। ()"
"REV","5","2","तेखअ भाल़अ मंऐं बडअ जोधअ स्वर्ग दूत। सह त ज़ोरै-ज़ोरै इहअ बोलदअ लागअ द, “एसा कताबा खोल्हणैं और एते मोहरा चोल़णैं जोगी कुंण आसा?”"
"REV","5","3","पर नां स्वर्गै और नां पृथूई दी और नां पृथूई हेठै कुंण एसा कताबा खोल्हणैं और एता दी भाल़णैं जोगी निखल़अ।"
"REV","5","4","तेखअ लागअ हुंह हिंह करै लेरा लांदअ किल्हैकि तेसा कताबा खोल्हणैं आल़अ और तेता भाल़णैं आल़अ निं कोहै भेटअ।"
"REV","5","5","तेखअ बोलअ तिन्नां सैणैं मांझ़ै एकी मुखा इहअ, “लेरा निं लाऐ, भाल़, यहूदे गोत्रा का आसा सह शेर, दाबेदे आजू लुआद गअ शैताना का ज़िती! सह आसा तेसा कताबा खोल्हणैं और साता मोहरा चोल़णैं जोगी हुअ द।” ()"
"REV","5","6","तेखअ भाल़अ मंऐं तिन्नां तेऊ राज़गादी और च़ऊ प्राणीं और तिन्नां सैणैं मांझ़ा-मांझ़ी, ज़िहअ एक बल़ी किअ द मिम्मूं खल़अ, तेऊए तै सात शींग और सात आछी, ईंयां आसा परमेशरे सात आत्मां सारी पृथूई लै छ़ाडी दी। ()"
"REV","5","7","ज़ुंण राज़गादी दी त बेठअ द, तेऊए दैहणै हाथा का ढाकी सह तेऊ मिम्मूं सह कताब ओर्ही। ()"
"REV","5","8","ज़ांऊं तेऊ सह कताब ढाकी, ता तिंयां च़ार प्राणीं और च़ौबी विश्वासी मंडल़ीए सैणैं पल़ै तेऊ मिम्मूं सम्हनै धरनीं माथै टेकदै और तिन्नें हरेकी सैणें हाथै ती बींन, और धूपा करै भरी दी सुन्नें लोहदी, ईंयां आसा पबित्र लोगे प्राथणां। ()"
"REV","5","9","तिंयां लागै एही नऊंईं गिहा बोलदै, “तूह आसा एसा कताबा खोल्हणैं और एते मोहरा खोल्हणैं जोगी। “किल्हैकि तंऐं लऐ आपणअ बल़ीदान दैई लोहू करै हर ज़ाती, हर भाषा का, और हर रंगे लोगा और हर देशा का लऐ छ़ुटकारअ दैई परमेशरा लै लोग मोलै। ()"
"REV","5","10","“तंऐं बणांऐं तिंयां इहै लोग ज़सरअ राज़अ परमेशर आप्पै आसा और इहै परोहित ज़ुंण तेऊए सेऊआ करा और तिन्नां करनअ पृथूई दी राज़।” ()"
"REV","5","11","तेखअ भाल़अ भी और मंऐं शूणअ नभैऊशै लाखों-लाखों स्वर्ग दूतो बोल, तिंयां तै एतरै खास्सै कि तिन्नां निं कुंण गिणी सकदै। तिंयां तै राज़गादी और तिन्नां ज़िऊंदै प्राणीं और च़ौबी मंडल़ीए सैणैं फेर। ()"
"REV","5","12","तिंयां तै ज़ोरै-ज़ोरै इहअ बोलदै लागै दै, “बल़ी किअ द मिम्मूं ई आसा स्तोती और अदर करनै जोगी किल्हैकि, “तेऊए शगती आसा महान। तेऊ आसा सोभी गल्लो ज्ञैन, तेऊ का आसा खास्सअ बल और सह आसा असली दी सेठ।” ()"
"REV","5","13","तेखअ भाल़ै मंऐं स्वर्गै और पृथूई दी और पृथूई हेठै और समुंदरे सृष्टी की दी हरेक च़िज़ा, और सोभ किछ़ ज़ुंण तेथ आसा, तिंयां शूणैं मंऐं इहअ बोलदै, “ज़ुंण राज़गादी दी आसा बेठअ द, तेऊओ और मिम्मूंओ शूकर, अदर, महिमां और राज़ लोल़ी जुगै-जुगै रहअ।”"
"REV","5","14","च़ऊ प्राणीं बोलअ, “तथास्तू” और विश्वासी मंडल़ीए सैणैं टेक्कअ धरनीं पल़ी करै माथअ।"
"REV","6","1","तेखअ भाल़अ मंऐं इहअ कि मिम्मूं खोल्ही तिन्नां साता मोहरा मांझ़ै एक मोहर और तिन्नां च़ऊ प्राणीं मांझ़ै शूणअ मंऐं एक प्राणीं बोलदअ। तेऊओ बोल त गुल़ूबिज़ल़ू ज़िहअ तेऊ बोलअ, “एछ!”"
"REV","6","2","तेखअ भाल़अ मंऐं कि एक शेतअ घोल़अ आसा और तेऊओ शुंआर आसा हाथै धणश लई, और तेऊ लै दैनअ एक मुगट, और सह निखल़अ स्वर्गा का ज़ितै दै जोधै ज़िहअ ज़ै-ज़ैकार करदी पृथूई लै कि सह भी ज़िती एछे।"
"REV","6","3","ज़ांऊं मिम्मूं दुजी मोहर खोल्ही, ता मंऐं शूणअ दुजअ प्राणीं इहअ बोलदअ, “एछ!”"
"REV","6","4","तेभी निखल़अ एक आगी ज़िहअ लाल घोल़अ बागै। तेऊ घोल़ै प्रैंदै शुंआरा लै दैनी परमेशरै एक तलबार और तेऊ लै दैनअ इहअ हक कि पृथूई का कर शांती खतम ताकि तिंयां एकी दुजै काटी मारी पाए।"
"REV","6","5","ज़ांऊं तेऊ चिऊथी मोहर खोल्ही, ता मंऐं शूणअ चिऊथअ प्राणीं इहअ बोलदअ, “एछ!” और मुखा शुझुअ तिधी एक काल़अ घोल़अ निखल़अ बागै और तेता प्रैंदै शुंआरा का आसा एक तराकल़। ()"
"REV","6","6","मंऐं शूणैं तिन्नां च़ऊ प्राणीं मांझ़ा इहअ बोल बोलदै, “च़ंदीओ सिक्कैओ एक सेर गिंहूं, और च़ंदीए सिक्कैओ चअन सेर ज़ौ। पर जैतून तेले बूट, अंगूरे बगिच़ै निं बरैबाद करी।”"
"REV","6","7","ज़ांऊं तेऊ च़ौथी मोहर खोल्ही ता मंऐं शूणअ च़ौथअ प्राणीं इहअ बोल बोलदअ, “एछ!”"
"REV","6","8","मुखा शुझुअ तिधी एक शुआ रंगो घोल़अ और तेऊए शुंआरो नांअ आसा मौत, और नरक आसा तेऊ पिछ़ू-पिछ़ू लागी दी एछदी और तिन्नां लै दैनअ पृथूई दी रहणैं आल़ै मांझ़ै च़ौथै निसबा मारी पाणैओ हक कि तिंयां तिन्नां तलबारा करै, नकाल़, माहा मरी और पृथूईए बणें पशू करै तिन्नां लोगा मारी पाए। ()"
"REV","6","9","ज़ांऊं तेऊ पांज़ूई मोहर खोल्ही ता मंऐं भाल़ै बेदी हेठै तिन्नां लोगे प्राण, ज़ुंण परमेशरे बैणे और तेऊए खुशीए समाद खोज़णैं पिछ़ू मारी पाऐ तै।"
"REV","6","10","तिन्नैं पाई ज़ोरै-ज़ोरै परमेशरा का पकार, “हे मालक, हे पबित्र, और सत्त, ताह केभै तैणीं निं न्याय करनअ? और पृथूई दी रहणैं आल़ै का म्हारै लोहूओ बदल़अ केभै तैणीं निं ताह लणअ?” ()"
"REV","6","11","तिन्नां सोभी लै दैनै शेतै झिकल़ै और तिन्नां लै डाहअ इहअ बोली, “धख करा तम्हैं होर थोल़ी घल़ी बशैघ। ज़ेभै तैणीं कि थारै साथी संघी टैहलू, भाई ज़ुंण तम्हां ई ज़िहै मारी आसा लाऐ दै, तिन्नें बी गिणती पूरी नां होए।”"
"REV","6","12","ज़ांऊं तेऊ छ़ऊऐ मोहर खोल्ही, ता मंऐं भाल़ी एक बडी ज़ाज़री हूई और सुरज़ हुअ काल़ै दोहल़ू ज़िहअ काल़अ और पूरी ज़ोथ हूई लोहू ज़ेही लाल। ()"
"REV","6","13","सरगे तारै पल़ै पृथूई दी इहै ज़िहै ढिश बागर करै पाक्कै दै फेडू धरनीं अल़ा।"
"REV","6","14","सरग पल़ेठुअ इहअ, ज़ेही पराणीं च़िठी पल़ेठिआ और हरेक धारा और टापू टल़ै आपणीं ज़ैगा का पोर्ही। ()"
"REV","6","15","तेखअ लुक्कै पृथूईए राज़ै, प्रधान, सरदार, सेठ, जोधै और हरेक गुलाम और हरेक आज़ाद मणछ धारा दी खोखा और डुआरै। ()"
"REV","6","16","तिंयां लागै धारा और भिल़ी लै बोलदै, “हाम्हां प्रैंदा लै ढूल़ा, हाम्हां च़ोरा तेऊए मुंहां सम्हनै का ज़ुंण राज़गादी दी आसा बेठअ द और मिम्मूंए प्रकोपा का बी डाहा च़ोरी। ()"
"REV","6","17","“किल्हैकि सह घोर कठण धैल़ी गई पुजी ज़ेभै परमेशरा और मिम्मूं तिन्नां लै सज़ा दैणीं।” ()"
"REV","7","1-2","तेखअ भाल़ै मंऐं पृथूईए च़ऊ कूणैं स्वर्ग दूत खल़्हुऐ दै, तिन्नां स्वर्ग दूता भेटी परमेशरा का पृथूई दी समुंदर और बाकी संसारा हान्नी करने शगती। तिन्नैं की सारै संसारे च़ऊ कूणैं का बागरी बंद। () इहअ करै हुई समुंदरै, ज़िम्मीं और बणैं डाल़ा-बूटा लै बागरी बंद। तेखअ भाल़अ मंऐं कि पुर्बा बाखा निखल़अ एक होर स्वर्ग दूत। तेऊ का आसा सदा ज़िऊंदै रहणैं आल़ै परमेशरे एक मोहर। तेऊ स्वर्ग दूतै बोलअ तिन्नां च़ऊ स्वर्ग दूता लै ज़ोरै-ज़ोरै इहअ,"
"REV","7","3","“ज़ेभै तैणीं हाम्हैं आपणैं परमेशरे टैहलूए माथै दी मोहर निं लाई मुक्के, तेभै तैणीं निं पृथूई, समुंदरे और डाल़ा-बूटे हान्नी करी।” ()"
"REV","7","4","ज़हा लै मोहर आसा दैनी दी, मंऐं शूणीं तिन्नें गिणती कि इस्राएले लुआदा मांझ़ै सोभी गोत्रा लै लाई 1,44000 मणछा लै मोहर।"
"REV","7","5-8","यहूदे गोत्रा लै 12,000 रुबेने गोत्रा लै 12,000 गादे गोत्रा लै 12,000 अशेरे गोत्रा लै 12,000 मनिश्‍शे गोत्रा लै 12,000 शमौने गोत्रा लै 12,000 लेबी गोत्रा लै 12,000 इस्साकारे गोत्रा लै 12,000 ज़बलूने गोत्रा लै 12,000 युसुफे गोत्रा लै 12,000 बिन्यामीने गोत्रा लै 12,000 मणछा लै मोहरा।"
"REV","7","9","तेखअ शुझुअ मुखा इहअ कि हर ज़ाती, हर खांनदानी का लोग और हर भाषा का आसा एतरै खास्सै लोग, ज़हा कुंण गिणी निं सकदअ, तिंयां आसा शेतै झिकल़ै बान्हीं करै और आपणैं हाथै खज़ूरे शाण्हटी ढाकी राज़गादी और मिम्मूं आजू खल़्हुऐ दै।"
"REV","7","10","ता तिंयां आसा लागै दै ज़ोरै-ज़ोरै इहअ बोलदै, () “उद्धारा दैआ म्हारअ परमेशर ज़ुंण राज़गादी दी आसा बेठअ द। और मिम्मूं तिन्नों करा ज़ै-ज़ैकार।”"
"REV","7","11","सारै स्वर्ग दूत तै राज़गादी, सैणैं और तिन्नां च़ऊ प्राणीं फेर खल़्हुऐ दै। तेखअ टेक्कअ तिन्नें राज़गादी सम्हनै उटै पल़ी करै परमेशरा सेटा माथअ। तथास्तू।"
"REV","7","12","तिन्नैं बोली एही गिह, “म्हारै परमेशरे स्तोती, और महिमां, और ज्ञैन, शूकर और अदर और शगती लोल़ी जुगै-जुगै बणीं रही। तथास्तू।”"
"REV","7","13","एता लै पुछ़अ मुखा सैणैं मांझ़ै एकी इहअ, “ताखा थोघ बी आसा कि ईंयां शेतै झिकल़ै बान्हैं दै कुंण आसा और किधा का आसा आऐ दै?”"
"REV","7","14","मंऐं दैनअ तेऊ लै ज़बाब, “हे मालक, ताखा ई हणअ एतो थोघ।” तेऊ बोलअ मुल्है इहअ, “ईंयां आसा तिंयां, ज़ुंण घोर खरी का आसा राज़ी राम्बल़ै निखल़ी आऐ दै, इनै किऐ आपणैं-आपणैं झिकल़ै मिम्मूंए लोहू करै धोई शेतै। ()"
"REV","7","15","“तैही आसा ईंयां परमेशरे राज़गादी पबित्र ज़ैगा सम्हनै खल़ै, संघा करा परमेशरे घरै धैल़ी-राची ईंयां सेऊआ। “ज़ुंण राज़गादी दी आसा बेठअ द, तेऊ लाणअ तिन्नां प्रैंदै आपणअ ताम्बू। ()"
"REV","7","16","“तिंयां निं कधि तेखअ भुखै-नचिशै हणैं, और नां तिन्नां लै धुपअ और नां तिन्नां लै कोई गरमीं दी जाम्ह पल़णअ।"
"REV","7","17","“किल्हैकि मिम्मूं ज़ुंण राज़गादी मांझ़ै आसा, तेऊ करनी तिन्नें हेर-सभाल़, “‘तेऊ करनै तिंयां सदा लै ज़िन्दगी दैणैं आल़ी पाणींए सोबल़ा सेटा लै निंईं।’ “परमेशरा टुशणैं तिन्नें आछिए आशू सदा लै।” ()"
"REV","8","1","ज़ांऊं मिम्मूं सातूई मोहर खोल्ही ता स्वर्गै हूऐ आध घल़ी सोभ च़ुप्पी।"
"REV","8","2","मंऐं भाल़ै तिंयां सात स्वर्ग दूत ज़ुंण परमेशरा सम्हनै खल़ै रहा, मुखा शुझुअ इहअ कि तिन्नां लै दैनी सात नादा।"
"REV","8","3","तेखअ आअ एक होर स्वर्ग दूत सुन्नें धनैरै लई संघा खल़्हुअ सह बेदी नेल़ और तेऊ दैनअ तिधी धूप कि सोभी पबित्र लोगे प्राथणां संघै सह तेसा सुन्नैं करै महल़ी बेदी दी ज़ुंण राज़गादी सम्हनै आसा धूप दैए। ()"
"REV","8","4","ज़ांऊं तेऊ स्वर्ग दूतै इहअ किअ ता धनैरै का नाठअ धूँ परमेशरे पबित्र लोगे प्राथणां सम्हनै परमेशरा सम्हनै। ()"
"REV","8","5","तेखअ ढाकअ स्वर्ग दूतै धनैरअ और सह भरअ बेदी प्रैंदा का ज़ल़दै कोयलै करै संघा तरैल़अ सह पृथूई दी। तेता करै लागै गुल़ूबिज़ल़ूए छ़ेल़, बिज़ल़ी च़मकदी और बडी भारी ज़ाज़री हंदी। ()"
"REV","8","6","तिंयां सात स्वर्ग दूत, ज़हा का सात नादा ती, तिंयां हुऐ तेता बाज़दै तैर।"
"REV","8","7","पैहलै स्वर्ग दूतै बाज़ी नाद और तेता का निखल़ै लोहू राल़ै दै शरू और आग, और सह पाई पृथूई दी, और पृथूईओ चिऊथअ निसब हुअ दझ़ी करै खतम और चिऊथअ निसब हुऐ पृथूई दी डाल़-बूट खतम और सारअ हरअ घाहा बी दझ़अ। ()"
"REV","8","8","तेखअ बाज़ी दुजै स्वर्ग दूतै नाद, ता इहअ ज़ाण्हूंअ कि आगीए ज़ल़दी-ज़ल़दी गाड़ पाई समुंदरै और समुंदरै बी हुअ पाणींओ चिऊथअ निसब लोहू ज़िहअ। ()"
"REV","8","9","समुंदरे चिऊथअ निसब और तेते सृष्टी की दी च़िज़ा ज़ुंण ज़िऊंदी ती तिंयां मूंईं सोभ और समुंदरै पाणीं दी हांढणै आल़ै ज़हाज़ो बी हुअ चिऊथअ निसब खतम।"
"REV","8","10","ज़ांऊं चिऊथै स्वर्ग दूतै नाद बाज़ी ता एक बडअ तारअ ज़ुंण आगीए मसालै ज़िहअ ज़ल़ा त, सह चुटअ स्वर्गा का और सह पल़अ गाडा, नदीए चिऊथै निसबा और पाणींए सोबल़ा दी। ()"
"REV","8","11","तेऊ तारै करै हुअ पाणींओ चिऊथअ निसब नागदौण ज़िहअ झ़रीलअ और बडै भारी मणछ मूंऐं तेऊ कल़ुऐ पाणीं झुटी करै और तैही पल़अ तेऊ तारै नांअ “नागदौण”। ()"
"REV","8","12","च़ौथै स्वर्ग दूतै ज़ांऊं नाद बाज़ी ता सुरज़ो चिऊथअ निसब और ज़ोथो चिऊथअ निसब और तारे चिऊथै निसबा लै आई खरी, एतो नतिज़अ हुअ इहअ कि धैल़ी हुअ सुरज़ो प्रैशअ चिऊथै निसबा बराबर न्हैरअ और राची हुई ज़ोथ और तारे च़मक चिऊथै निसबा बराबर न्हैरी। ()"
"REV","8","13","ज़ांऊं मंऐं भी भाल़अ ता सरगा मांझ़ै एक मुक्षरलअ डैऊंदअ और सह शूणअ मंऐं ज़ोरै-ज़ोरै बोलदअ, “तिन्नां चिई स्वर्ग दूता ज़हा अज़ी नाद बाज़णीं आसा रही दी, तेता करै एछणी पृथूई दी रहणैं आल़ै लै खरी! खरी! खरी!”"
"REV","9","1","ज़ांऊं पांज़ूऐ स्वर्ग दूतै नाद बाज़ी ता मुखा शुझुअ स्वर्गा का पल़अ एक तारअ पृथूई लै, और तेऊ लै दैनी अथाह कूंडे कुंज़ी।"
"REV","9","2","तेऊ अथाह कूंड खोल्हअ और तेऊ कूंडा का उझ़ुअ बडी भठी ज़िहअ धूँ, और तेऊ कूंडे धूँआं करै हुई बागरी और सुरज़ हुअ न्हैरअ। ()"
"REV","9","3","तेऊ धूँआं का निखल़ै रैट्टै और तिन्नां लै दैनी पृथूईए बिंच़ू ज़ेही लोगा लै डाम्हणें शगती। ()"
"REV","9","4","तिन्नां रैट्टै का डाहअ इहअ बोली, “नां ता पृथूईए घाहा, नां ता हरै भरै बूटा लै हान्नी करी। पर तिन्नां मणछा लै करै हान्नी ज़सरै माथै परमेशरे मोहर नांईं होए लागी दी।” ()"
"REV","9","5","तिन्नां रैट्टै लै मारनैओ हक ता निं दैनअ पर तिन्नां लै दैनअ पांज़ा भिन्नैं तैणीं लोगा लै दुखा दैणैंओ हक, और तिन्नें दाह ती एही कि ज़ेही बिंच़ू खाई करै दाह उझ़िआ।"
"REV","9","6","तिन्नां धैल़ै लागणै लोग मौता लोल़ै, नां तिन्नां खाणअ नां तिन्नां पिणअ, तिन्नां मांगणीं मौत पर मौत बी ठुहर्नी तिन्नां का दूर! ()"
"REV","9","7","तिंयां रैट्टै तै ज़िहै जुधा लै तैर किऐ दै घोल़ै ज़िहै और तिन्नें मुंडा दी ज़ाण्हिंआं तै ज़िहै सुन्नें मुगट और तिन्नें मुंह तै मणछा ज़िहै। ()"
"REV","9","8","तिन्नें शराल़ तै बेटल़ी ज़िहै और दांद शेरा ज़िहै।"
"REV","9","9","तिन्नैं ती हिक्का दी ज़ेही लोहे हीकबंद बान्हअ द और तिन्नें फैंखे छ़ेल़ ती एही ज़िहै रथ और खास्सै घोल़ै जुधा लै ठुर्हा। ()"
"REV","9","10","तिन्नें लिंघणैं तै बिंच़ू ज़िहै और तेथ त बिंच़ू ज़िहअ बिश। तिन्नां लै ती पांज़ा भिन्नैं तैणीं तिन्नां मणछा लै दुखा दैणैं शगती दैनी दी, और सह ती तिन्नें लिंघणैं दी।"
"REV","9","11","अथाह कूंडो दूत त तिन्नां प्रैंदै राज़अ, तेऊओ नांअ त इब्रानी बोली दी “अबदोन” और यूनानी दी “अपुल्योन”।"
"REV","9","12","पैहली खरी गई बिती, भाल़ा, ऐबै आसा एता बाद दूई खरी होर हणैं आल़ी।"
"REV","9","13","ज़ांऊं छ़ऊऐ स्वर्ग दूतै नाद बाज़ी ता ज़ुंण सुन्नें बेदी परमेशरे सम्हनै आसा, तेते च़ऊ कूणैं शींगा का शूणअ मंऐं एक बोल।"
"REV","9","14","सह बोल ज़ाण्हिंआं त इहअ कि सह बोला छ़ऊऐ स्वर्ग दूता लै ज़हा का नाद ती कि, “तिन्नां च़ऊ दूता खोल्ह, ज़ुंण बडी नदी फुराता नेल़ आसा बान्हीं डाहै दै।”"
"REV","9","15","तिंयां च़ार दूत खोल्है, तिंयां तै तैहा और तै तेसा ई घल़ी, तेसा ई धैल़ी तेसा ई भिन्नैं और तेसा ई साला तैणीं बान्हीं डाहै दै और सह बगत गअ त पुजी कि संसारे मणछे सारी गिणती दी चिऊथै निसबा बराबर लोगा मारी पाए।"
"REV","9","16","फौज़े शुंआरे गिणती ती बिह करोल़, मंऐं शूणीं तिन्नें गिणती।"
"REV","9","17","मुखा शुझुऐ घोल़ै और तिन्नें इहै शुंआर, तिन्नें हीकबंद तै आगी और धूम्रकांत, और गंधका ज़ेही लाल, और तिन्नें घोल़े मूंड तै शेरे मुंडा ज़िहै और तिन्नें खाखा का निखल़ा ती आग, गंधक और धूँ।"
"REV","9","18","ज़ुंण माहा मरी; मतलब-आग, धूँ और गंधका का ज़ुंण तेऊए मुंहां का निखल़ा ती, तेता करै पाऐ तिन्नैं मणछा मांझ़ै चिऊथअ निसब मारी।"
"REV","9","19","किल्हैकि लोगा मारना लै ती तिन्नां घोल़े शगती ती तिन्नें खाखा और तिन्नें लिंघणैं दी; तैहीता तिन्नें लिंघणैं दानुईं ज़िहै तै और तिन्नां लिंघणैं दी तै मूंड बी और एता करै ई दैआ तै तिंयां दुख।"
"REV","9","20-21","बाकी मणछ, ज़ुंण तिन्नां माहा मरी करै नांईं मूंऐं, तिन्नैं निं आपणैं बूरै कामां का मन बदल़अ। तिन्नैं निं हत्या, ज़ादू टोणअ, कंज़रैई, च़ोरी करनी छ़ाडी। तिन्नैं निं भूत और तिन्नां च़िज़े भगती और पूज़ा करनी छ़ाडी ज़ुंण तिन्नैं आपणैं हाथा करै आसा बणांईं दी, ज़िहै कि सुन्नैं, च़ंदी, पितल़, पात्थर और काठा करै बणीं मुर्ति ज़ुंण नां भाल़ी सकदी और नां शूणीं और नां हांढी सकदी। ()"
"REV","10","1","तेखअ भाल़अ मंऐं जोधअ स्वर्ग दूत। तेऊ फेर तै बादल़ और सह त लागअ द स्वर्गा का उंधै होथदअ, तेऊए मुंडा प्रैंदै ती फणैरी ता तेऊओ मुंह आसा त सुरज़ा ज़िहअ और तेऊए खूर तै आगीए थाम्हा ज़िहै।"
"REV","10","2","तेऊए हाथै ती एक होछ़ी ज़ेही खुल्ही दी कताब, तेऊ त आपणअ दैहणअ खूर समुंदरै और बाऊंअ खूर त धरती दी डाहअ द।"
"REV","10","3","तेऊ स्वर्ग दूतै पाई ज़ोरै हाक और तेऊओ बोल त इहअ ज़िहअ शेर क्रुंगा। ज़ांऊं सह हाक पाआ ता साता बारी हआ तै गुल़ूबिज़ल़ू, ज़ुंण बोल बोलै तिन्नां सका त हुंह समझ़ी।"
"REV","10","4","ज़ांऊं सात बारी गुल़ूबिज़ल़ू बोली मुक्कै, ता मंऐं हेरअ त तेते बारै तेभी लिखी लाई पर स्वर्गा का शूणअ मंऐं तेसा ई घल़ी एक इहअ बोल, “ज़ुंण तंऐं ईंयां गुल़ूबिज़ल़ू संघै बोल शूणैं, इना निं लिखी, इना डाहै गुप्त।” ()"
"REV","10","5","ज़ुंण स्वर्ग दूत मंऐं समुंदर और धरती दी खल़्हुअ द भाल़अ, तेऊ च़कअ आपणअ दैहणअ हाथ स्वर्गा बाखा लै। ()"
"REV","10","6","ज़ुंण जुगै-जुगै ज़िऊंदअ आसा और ज़ुंणी स्वर्ग, पृथूई, समुंदर और सोभै गल्ला बणांईं तेऊए सोह काढी करै बोलअ, ()"
"REV","10","7","“ऐबै निं होर देर हणीं। तेऊ करनअ छ़ेकै काम ज़ेही ई सातुऐ स्वर्ग दूता नाद बाज़णीं ता परमेशरा करनअ आपणअ गुप्त भेद पूरअ ज़ुंण खुशीओ समाद तेऊ आपणैं टैहलू और गूरा का आसा खोज़अ द।” ()"
"REV","10","8","तेखअ शूणअ भी मंऐं एक बोल सह बोलअ मुल्है स्वर्गा का। सह बोल बोला त मुल्है इहअ, “डेऊ, ऐहा कताबा ज़ुंण स्वर्ग दूते हाथै खुल्ही दी ज़ुंण समुंदरै और समुंदरे बाढै धरती दी आसा खल़्हुअ द।”"
"REV","10","9","तेखअ बोलअ मंऐं तेऊ स्वर्ग दूता सेटा डेऊई करै, “एसा होछ़ी ज़ेही कताबा दै मुल्है।” तेऊ दैनअ मुल्है ज़बाब, “निंऊं और एसा खाआ। तेरी खाखा लागणीं मखीरा का बी मिठी पर तेरअ पेट हणअ थोल़ी घल़ी बाद कल़ुअ।” ()"
"REV","10","10","तेखअ ढाकी मंऐं सह कताब स्वर्ग दूते हाथा का संघा खाई। सह कताब मेरी खाखा मखीरा ज़ेही मिठी ता ज़ाण्हूंईं पर ज़ांऊं मेरै पेटै नाठी ता मेरअ पेट हुअ कल़ुअ।"
"REV","10","11","तेखअ बोलअ तेऊ मुल्है इहअ, “तूह खोज़ कई ज़ाती, कई देशा का, कई भाषा-बोली लै और राज़ै का एकी बारी भी तिन्नां गल्ला ज़ुंण परमेशर ताखा खोज़णा लै बोले।”"
"REV","11","1","मुल्है दैनी नापणा लै एक गज़ा ज़ेही नगाल़ै और तेथ बोलअ कुंणी मुल्है इहअ, “उझ़ू, और परमेशरे मांदरा, बेदी और तिधी भगती करनै आल़ै नाप। ()"
"REV","11","2","“पर मांदरे बाघलै खोल़ै छ़ाडै, तेऊ निं नापी, किल्हैकि सह आसा तिन्नां लै दैनअ द ज़हा का परमेशरो थोघ निं आथी। तिन्नां करनअ मेरी पबित्र नगरी दी बयाल़ी भिन्नैं तैणीं राज़।"
"REV","11","3","मुंह छ़ाडणैं दूई मणछ तिन्नें झिकल़ै आसा खिंथल़ै ज़हा मेरै सत्तो समाद खोज़णअ। तिन्नां रहणअ एक हज़ार दूई शौ शाठी धैल़ी तैणीं मेरै समादा खोज़दै लागी।”"
"REV","11","4","ईंयां आसा दूई गवाही, ईंयां आसा तिंयां ई जैतूने बूट और दूई सदीऐ ज़ुंण पृथूईए प्रभू सम्हनै खल़ै रहा। ()"
"REV","11","5","ज़ै कुंण इना बूटा लै हान्नी करने कोशिश करे, ता तिन्नें खाखा का निखल़ा आग और दुशमण हआ खतम और इहअ ई करै पाआ तिंयां तिन्नां मारी ज़ुंण तिन्नां लै हान्नी करने कोशिश करा। ()"
"REV","11","6","परमेशरै आसा तिन्नां लै अह हक दैनअ द कि तिंयां सरग बरशणैं का तेभै बंद करे ज़ेभै तेऊओ समाद खोज़ा। तिन्नां आसा इहअ हक बी भेटअ द कि तिंयां पाणीं लोहू ज़िहअ लाल करे और पृथूई दी कई रंगे घोर खरी आणे। तिंयां सका एता कज़ेभल़ी करी ज़ेभै तिन्नों दिल करे।"
"REV","11","7","ज़ांऊं तिंयां दूई गवाही परमेशरो समाद खोज़ी मुकणैं ता तेखअ निखल़णअ अथाह कूंडा का सह डरैऊणअ पशू और तेऊ ज़ितणअ तिन्नां दूई मणछा का जुध और तिंयां पाणै मारी। ()"
"REV","11","8","तिन्नें ल्हासा रहणीं तैहा बडी नगरीए च़फै पल़ी दी ज़िधी प्रभू क्रूसा दी टोकअ त। तैहा नगरी लै बोला आत्मिक रिती दी “सदोम नगरी” और “मिसर देश” किल्हैकि इधे लोग आसा सदोम नगरी और मिसर देशा ज़िहै बडै भारी बूरै।"
"REV","11","9","सोभी लोगा, हर खांनदान, हर ज़ाती, हर भाषा का हणैं लोग तिन्नें ल्हासा चिई धैल़ै तैणीं भाल़ै लागै दै और तिन्नें ल्हासा निं दैणअ तिन्नां घोरी दी दाबणै बी।"
"REV","11","10","पृथूई दी रहणैं आल़ै हणैं तिन्नें मरनै करै बडै भारी खुशी और मगन, तिन्नां डेऊणअ एकी दुजै सेटा मिलदै, किल्हैकि इनै दूई गूरै किऐ तै सारै पृथूई दी रहणैं आल़ै तंग।"
"REV","11","11","साढै चिई धैल़ी बाद पेठअ तिन्नां दी परमेशरा का ज़िन्दगीओ शाह और तिंयां उझ़ुऐ खल़ै। ज़ांऊं लोगै भाल़अ कि तिंयां हुऐ ऐबै भी ज़िऊंदै ता तिन्नां पल़अ हैल़अ।"
"REV","11","12","तेखअ बोलअ तिन्नां दूई मणछा लै स्वर्गा का ज़ोरै एक बैण, “उझै एछा इधा लै!” इहअ शूणीं करै उखल़ै तिंयां बादल़ा दी शुंआर हई करै आपणैं दुशमणे हेरदी-हेरदी स्वर्गा लै।"
"REV","11","13","तेसा ई घल़ी हुई एक बडी ज़ाज़री और नगरीओ दसुअ भाग ढूल़अ और एसा ज़ाज़री करै मूंऐं सात हज़ार मणछ और ज़ुंण पिछ़ू बच़ै तिंयां डरै और तिन्नैं सोभी की स्वर्गै रहणैं आल़ै परमेशरे महिमां। ()"
"REV","11","14","दुजी खरी ता बिती, भाल़ा, ऐबै आसा एता बाद चिऊथी खरी एछणैं आल़ी।"
"REV","11","15","ज़ांऊं सातुऐ स्वर्ग दूतै नाद बाज़ी, ता मंऐं शूणैं स्वर्गै आसा लागै दै एते बारै ज़ोरै-ज़ोरै इहअ बोलदै, () “संसारो राज़ गअ म्हारै प्रभूओ और तेऊए मसीहो हई और तेऊ करनअ जुगै-जुगै राज़।”"
"REV","11","16","तेखअ तिंयां च़ौबी विश्वासी मंडल़ीए सैणैं ज़ुंण परमेशरा सम्हनै आपणीं-आपणीं राज़गादी दी आसा तै बेठै दै, तिन्नैं बोलअ परमेशरा सेटा उटै पल़ी करै माथअ टेकी,"
"REV","11","17","“हे सर्वशक्तिमान प्रभू परमेशर, “ज़ुंण आझ़ आसा, आझ़ा का पैहलै त और आजू बी रहणअ, “हाम्हैं करा तेरअ शूकर कि तंऐं किअ बडी शगती रहैऊई करै राज़। ()"
"REV","11","18","“होरी ज़ाती किऐ रोश, तिन्नां लै पल़अ तेरअ प्रकोप। “तेरअ सह बगत गअ एछी कि मूंऐं दै मणछो न्याय करे। “तेरै टैहलू, परमेशरे गूर और पबित्र लोगा और होछ़ै का बडै तैणीं ज़ुंण तेरै नांओंआं का डरा, तूह तिन्नों बदल़अ लऐ और पृथूईए बगाल़णैं आल़ै बरैबाद करे।” ()"
"REV","11","19","परमेशरो मांदर ज़ुंण स्वर्गै आसा, सह पबित्र ज़ैगा खोल्ही और तेऊए मांदरै शुझुअ तेऊए करारे मणशू, बिज़ल़ी, बैण, गुल़ूबिज़ल़ू और ज़ाज़री हुई संघा पल़ै बडै-बडै शरू। ()"
"REV","12","1","तेखअ शुझुअ मुखा सरगै एक रहैन करनै आल़अ नछ़ैण। सह त इहअ कि एक बेटल़ी आसा ज़ोथा प्रैंदै खल़्हुई दी और तेसा तै सुरज़ा ज़िहै झिकल़ै पल़ेटै दै और तेसे मुंडै बारा तारैओ मुगट लागअ द।"
"REV","12","2","सह बेटल़ी ती सुंदी और तेसे तै सूंणें धैल़ै सिक्कै दै और सह ती सूंणें दाह करै दांदा पिशदी और लैल़ा लांदी लागी दी।"
"REV","12","3","तेखअ शुझुअ स्वर्गा दी एक होर नछ़ैण, हेरा, मुखा शुझुअ कि एक बडी दानअ आसा, तेसे तै सात मूंड और दस शींग, और तेसे मुंडै तै सात राज़ मुगट।"
"REV","12","4","तेसा बडी दानुईंए लिंघणैं पाऐ सरगा का तारैओ चिऊथअ निसब पृथूई लै खिंच़ी। सह दानअ ती तेसा बेटल़ी सम्हनै खल़्हुई दी ज़ुंण सुंदी ती। कि ज़ेभै सह शोहरू लै ज़ल्म दैए, तेभै पाणै तेसा तिंयां घुटी।"
"REV","12","5","तेखअ दैनअ तैहा बेटल़ी एकी शोहरू लै ज़ल्म पर सह निं तेसा दानुईं खाई किल्हैकि सह शोहरू छ़ड़ैऊअ तेभी तिधा का पोर्ही और सह पजैल़अ परमेशर और तेऊए राज़गादी सेटा। तेऊ शोहरू करनअ लोहे शोठै लई सोभी संसारे सोभी लोगा प्रैंदै राज़।"
"REV","12","6","सह बेटल़ी ठुर्ही तेऊ घणैं बणां लै ज़िधी परमेशरै तेसा लै एक ज़ैगा ती बणांईं डाही दी, कि तेसा तिधी एक हज़ार दूई शौ शाठी धैल़ै तैणीं धाची-पाल़ी सके। ()"
"REV","12","7","तेखअ हूई स्वर्गै घोर जुध, मिकाईल ज़ुंण परमेशरो एक प्रधान स्वर्ग दूत आसा, सह और तेऊए सैना नाठै तेसा दानुईं संघै जुधा करदै और तेसा बडी दानुईं और तेसा दानुईंए दूतै किअ मिकाईल स्वर्ग दूत और तेऊए होरी स्वर्ग दूता संघै जुध।"
"REV","12","8","पर सह बडी दानअ और तेसे दूत निं जुधा दी ज़िती सकै और तिंयां काढै स्वर्गा का बागै। प्रगट की दी गल्ला 12:11"
"REV","12","9","सह दानअ और तेसे दूत शोटै स्वर्गा का पृथूई लै। सह बडी दानअ आसा सह ई सह निखल़ी ती पैहलै जुगै बी ज़हा लै शैतान और दोशी बी बोला। अह आसा सह ई ज़ुंण एऊ संसारे लोगा कबाता पांदअ आसा लागअ द। ()"
"REV","12","10","तेखअ शूणअ मंऐं स्वर्गै ज़ोरै इहअ बोलदअ, “ऐबै गअ म्हारअ परमेशर ज़िती! “ऐबै करनअ तेऊ आपणीं शगती करै, राज़! “ऐबै हणअ तेऊए मसीहो हक संसारा दी प्रगट! “ज़ुंण म्हारै भाई बैहणी लै राची धैल़ी परमेशरा सम्हनै दोश लाआ त, सह शैतान निं आजू परमेशरा सम्हनै रही सकदअ, “सह शोटअ धरनीं पृथूई दी। ()"
"REV","12","11","“तिंयां ज़ितै शैताना का मिम्मूंए लोहूए शगती करै ज़ुंण हाम्हां पापा का बच़ाऊंणे तैणीं बल़ीदान हुअ, और तिन्नैं हारअ सह शैतान, मिम्मूं सेटा प्राशत करी और इहअ मनी कि सह मिम्मूं आसा तिन्नों प्रभू। “तिन्नैं निं आपणीं ज़िन्दगी लै बी झ़ूरी की, और तिंयां निं मौता का बी डरै।"
"REV","12","12","“तैहीता, हे स्वर्ग और स्वर्गै रहणैं आल़ैओ, खुश हआ! “पर हे पृथूई और समुंदर बनाश आअ तम्हां लै, “शैतान होथअ तम्हां सेटा लै बडै रोशा संघै, “किल्हैकि तेऊ का गअ थोघ लागी कि तेऊ का बच़अ ऐबै थोल़अ बगत।” ()"
"REV","12","13","ज़ांऊं तेसा बडी दानुईं भाल़अ कि हुंह शोटी ऐबै उंधै पृथूई दी, ता सह लागी तेसा बेटल़ी लै दुखा दैंदी ज़ुंणी तेऊ शोहरू लै ज़ल्म दैनअ त।"
"REV","12","14","और तेसा बेटल़ी लै दैनै एकी बडै मुक्षरलै ज़िहै दूई फैंख; कि तेसा दानुईं सम्हनै का डैअ दैई करै बणैं तेसा कांगनरांगै ज़ैगा लै डेओए ज़िधी परमेशर तेसा साढै चिई साला तैणीं डाहे।"
"REV","12","15","तेसा दानुईं छ़ाडी आपणीं खाखा का तेसा बेटल़ी पिछ़ू एकी समुंदरा ज़िहै खास्सै पाणींए गाड़ कि तेऊ पाणीं दी तेसा उंधै घरोल़्हे।"
"REV","12","16","पर पृथूई की तेसा बेटल़ीए मज़त, और आपणीं खाख खोल्ही करै झुटअ सह पाणींओ समुंदर ज़ुंण तेसा बडी दानुईं आपणीं खाखा का छ़ाडअ त।"
"REV","12","17","तेसा बडी दानुईं आई तेसा बेटल़ी लै बडी भारी रोशै और तेसा दानुईं किअ तेसा बेटल़ीए बाकी लुआदा संघै जुधा करनैओ बच़ार। ईंयां आसा तिंयां लोग ज़ुंण परमेशरो हुकम मना और असली दी तिन्नां शिक्षा दी टेकी रहा ज़ुंण ईशू आसा खोज़ी दी।"
"REV","12","18","तेखअ आई सह दानअ तिन्नां संघै जुधा करदी खल़ी और सह हुई समुंदरे रेता प्रैंदै खल़ी।"
"REV","13","1","तेखअ भाल़अ मंऐं एक होर पशू समुंदरा का निखल़दअ, तेऊए तै दस शींग और सात मूंड तेथ तै राज़ मुगट और तेथ ती परमेशरा लै निंदा लिखी दी। ()"
"REV","13","2","ज़ुंण सह एक होर पशू मंऐं भाल़अ, सह त च़राघा ज़िहअ और तेऊए खूर तै भालू ज़िहै और तेऊओ मुंह त शेरा ज़िहअ और तेसा बडी दानुईं दैनी आपणीं राज़गादी और आपणअ सारअ हक और आपणीं सारी शगती तेऊ लै।"
"REV","13","3","मंऐं भाल़अ तेऊए मुंडै एक बडअ भारी बडअ खाढ पल़अ द, और सह ज़ाण्हिंआं त ज़िहअ कि एतरै बडै ज़खमा करै मरनअ सह। पर सह हुअ राम्बल़अ और सारी पृथूईए लोग प्राछुऐ तेता भाल़ी और तिंयां लागै तेऊए मनी तेऊ पिछ़ू हांढदै।"
"REV","13","4","तिंयां लागै तेसा बडी दानुईंए भगती और पूज़ा करदै, किल्हैकि तैहा दैनअ त तेऊ पशू लै आपणअ हक। तिन्नैं की इहअ बोली करै तेऊ पशूए पूज़ा कि, “एऊ पशू बराबर शगती आल़अ निं कोहै आथी और एऊ संघै निं कोहै जुध करी सकदअ।”"
"REV","13","5","तेऊ पशू भेटअ आपणैं बारै घमंड करनैओ और परमेशरे निंदा करनैओ हक। एऊ कामां करनैओ हक भेटअ तेऊ बयाल़ी भिन्नैं तैणीं।"
"REV","13","6","तेऊ पशू खोल्ही परमेशरे निंदा करना लै आपणीं खाख और तेऊ की तेऊए नांओंए और पबित्र ज़ैगा ज़िधी सह रहा तेते निंदा और तिन्नां सोभी लोगे निंदा ज़ुंण स्वर्गै रहा।"
"REV","13","7","तेऊ पशू लै दैनअ इहअ हक कि पबित्र लोगा संघै जुध करे और तिन्नां हारी पाए। तेऊ लै दैनअ हर खांनदान, हर लोग और हर भाषा दी और हर ज़ाती दी हक। ()"
"REV","13","8","पृथूई दी तिंयां सोभै रहणैं आल़ै ज़सरै नांअ संसारे उत्पति का पैहलै तेऊ मिम्मूं ज़िन्दगीए कताबा दी नांईं लिखै, तिंयां लागै तेऊ पशूए भगती और पूज़ा करदै।"
"REV","13","9","“ज़ै कुंण समझ़णअ च़ाहे तै दै एसा गल्ला दी धैन कि परमेशरे आत्मां मंडल़ी लै किज़ै बोला!"
"REV","13","10","“ज़हा कैद खानै दी डेऊणअ, सह हणअ कैद, “ज़ुंण तलबारा करै मारे, सह बी मारनअ तलबारा करै, “पबित्र लोगो विश्वास और सबर आसा एता ई दी।” ()"
"REV","13","11","तेखअ भाल़अ मंऐं एक होर पशू पृथूई का निखल़दअ, तेऊए तै होछ़ै मिम्मूं ज़िहै दूई शींग पर सह करा त तेसा बडी दानुईं ज़ेही गल्ला।"
"REV","13","12","एऊ का त तेऊ पैहलै पशूओ सारअ हक और एऊ पशू बोलअ ज़ोरा-ज़ोरी पृथूई और तेथ दी रहणैं आल़ै सोभी लोगा का तेऊ पैहलै पशूए पूज़ा करना लै ज़सरअ सह खाढ पल़अ द ज़खम ठीक हुअ त।"
"REV","13","13","सह दुजअ पशू बी रहैऊआ त बडै-बडै नछ़ैण और च़मत्कार, इधी तैणीं कि लोगे आछी सम्हनै बरशाऊआ त सह सरगा का पृथूई दी आग बी। ()"
"REV","13","14","कई लोगा पल़अ एऊ दुजै पशू करै असर और तिंयां पेठै इना रहैन करनै आल़ै कामां भाल़ी सत्ता का कबाता ज़ुंण एऊ पशू पैहलै पशूए शगती करै किऐ तै। संसारे सोभी लोगै बोलअ तेऊ दुजै पशू लै तेऊ पैहलै पशूए पूज़ा करने तैणीं मुर्ति बणांणा लै ज़ुंण तलबारे तेतरै बडै ज़खमा करै बी निं मूंअ पर सह हुअ त राम्बल़अ।"
"REV","13","15","तेऊ दुजै पशू लै दैनअ तेऊ पैहलै पशूए मुर्ति दी शाह पाणैओ हक ताकि सह बोलदी लागे और ज़ुंण लोग तैहा मुर्तिए पूज़ा नांईं करै तिन्नां सह पशू मारी पाए। ()"
"REV","13","16","तेऊ दुजै पशू लाई ज़ोरा-ज़ोरी होछ़ै-बडै, गरीब-सेठ, गुलाम-आज़ाद सोभिए दैहणै हाथै या माथै तेऊ पैहलै पशूए नांओंए मोहर।"
"REV","13","17","तेऊ किअ अह एते तैणीं कि कोहै मणछ निं किज़ै लई और बेच़ी सकदअ ज़ै तेऊ दी तेऊ पैहलै पशूए नांअ या नंबर नांईं होए छ़ापअ द।"
"REV","13","18","एता समझ़णा लै लोल़ी बुधि। ज़हा का बुधि आसा सह सका समझ़ी कि एऊ पशूए नंबरो कै मतलब आसा। किल्हैकि अह आसा एकी मणछो नांअ और 666 आसा अह नंबर।"
"REV","14","1","एता बाद भाल़अ मंऐं किज़ै होर, सह त इहअ कि मंऐं भाल़अ कि मिम्मूं आसा सियोन धारा दी खल़्हुअ द और तेऊ संघै आसा तेऊए 144,000 मणछ, तिन्नें माथै दी त तेऊओ और तेऊए बाप्पूओ नांअ लिखअ द।"
"REV","14","2","मंऐं शूणअ स्वर्गा का पाणींए छ़ोआ ज़िहअ शणकार या बडै गुल़ूबिज़ल़ू ज़िहै बोल। अह बोल ज़ाण्हिंआं त इहअ ज़ाणनअ बींन बाज़णैं आल़ै आसा बींन बाज़दै लागै दै। ()"
"REV","14","3","तिंयां 144,000 आसा राज़गादी, तिन्नां ज़िऊंदै ज़ीबा और मंडल़ीए सैणैं सम्हनै एक नऊंईं गिहा बोलदै लागै ज़ेता सिधै तिंयां ई सका तै शिखल़ी। तिंयां आसा तिंयां पबित्र मणछ ज़ुंण परमेशरै तिन्नां लोगा मांझ़ा का आणै तै बच़ाऊई ज़ुंण पृथूई दी रहा।"
"REV","14","4","ईंयां आसा तिंयां ज़ुंण इहै मणछा ज़िहै पबित्र आसा ज़ुंणी कधि कंज़रैई निं की, इहै ई तिन्नैं निं मिम्मूं का सुआई होरी कोहिए पूज़ा की। ज़िधा लै बी मिम्मूं डेओआ, तिंयां बी डेओआ तेऊ पिछ़ू-पिछ़ू। तिंयां आसा तिंयां ई ज़ुंण पृथूईए सोभी मणछा मांझ़ा का आसा बच़ाऊऐ दै। ज़िहै लोग तिन्नें फसला का पैहलअ फल़ परमेशरा लै दैआ, तिंयां बी आसा तिहै ई परमेशर और मिम्मूं लै पैहलै फल़ भैंट किऐ दै।"
"REV","14","5","तिन्नें खाखा का निं कधि झ़ुठअ निखल़दअ त, तिंयां तै नर्दोश।"
"REV","14","6","तेखअ भाल़अ मंऐं एक होर स्वर्ग दूत सरगै उछ़टै दी डैऊंदअ लागअ द। तेऊ का आसा त पृथूई दी रहणैं आल़ी हर ज़ाती, खांनदान, भाषा और सोभी लोगा लै सदा लै खुशीओ समाद।"
"REV","14","7","तेऊ बोलअ ज़ोरै-ज़ोरै, “परमेशरा का डरा, और तेऊए महिमां करा, किल्हैकि तेऊए न्याय हणें धैल़ी गई एछी। तेऊए भगती करा, ज़ुंणी स्वर्गै, पृथूई, समुंदर और पाणींए सोबल़ा आसा बणांईं दी।” ()"
"REV","14","8","तेखअ आअ पैहलै स्वर्ग दूता पिछ़ू एक दुजअ स्वर्ग दूत इहअ बोलदी, “ढूल़अ, सह बाबेल ढूल़अ, ज़सरी कंज़रैईए बरैबाद करनै आल़ी झ़रीली शराब झुटी करै सोभै ज़ाती छ़ोतली हुई ती।” ()"
"REV","14","9","तेखअ आअ तिन्नां दूई स्वर्ग दूता पिछ़ू एक होर चिऊथअ स्वर्ग दूत और सह त ज़ोरै इहअ बोलदअ लागअ द, “ज़ुंण तेऊ पशूए या तेऊए मुर्तिए पूज़ा करा और ज़सरै माथै और दैहणै हाथै तेऊ पशूए छ़ाप आसा लागी दी तिन्नां लै दैणीं परमेशरा सज़ा।"
"REV","14","10","परमेशरा आसा तिन्नां लै भारी रोशै आई दी और तेऊओ रोश हणअ झ़रीलै अंगूर रसा ज़िहअ ज़ुंण तेऊ तिन्नां लै आपणीं लोहदी का झुटणा लै दैणअ। तिंयां पाणै पबित्र स्वर्ग दूते सम्हनै और मिम्मूं सम्हनै आगी और गंधका जैंदरी चाछल़दै। ()"
"REV","14","11","“तिन्नें दझ़णेंओ धूँ रहणअ जुगै-जुगै लागी। ज़ुंण तेऊ पशू और तेऊए मुर्तिए पूज़ा करा, और ज़ुंण तेऊए नांओंए छ़ाप लाआ, तिन्नां निं राची धैल़ी च़ैन भेटणअ।”"
"REV","14","12","पबित्र लोगो सबर आसा एता ई दी। ज़ुंण परमेशरो हुकम मना और प्रभू ईशू दी विश्वास करा।"
"REV","14","13","मंऐं शूणअ स्वर्गै इहअ बोल कि एता लिख, ज़ुंण मुल्दै एभा पोर्ही प्रभू दी विश्वास करी मरा, तिंयां आसा ऐबै भागा आल़ै, परमेशरे आत्मां बोला इहअ, हाँ, किल्हैकि तिन्नां भेटणअ आपणीं मैन्था का राआम और तिन्नें भलै कामें भेटणीं तिन्नां नांम।"
"REV","14","14","तेखअ भाल़अ मंऐं एक शेतअ बादल़ आसा और तेऊ बादल़ा दी आसा मुंह मणछे शोहरू ज़िहअ कुंण बेठअ द और तेऊए मुंडा दी आसा सुन्नेंओ मुगट और हाथै आसा तिछी दाची। ()"
"REV","14","15","तेखअ निखल़अ तेभी एक होर स्वर्ग दूत, सह त च़ौथअ स्वर्ग दूत स्वर्गे मांदरा का परमेशरो समाद लई। तेऊ बोलअ ज़ोरै-ज़ोरै तेऊ लै ज़ुंण बादल़ा दी त बेठअ द, “आपणीं दाची करै दै लऊंणी, किल्हैकि लऊंणेओ बगत गअ हई, पृथूईए फसल गई पाक्की।”"
"REV","14","16","ता सह ज़ुंण बादल़ा दी बेठअ द त, तेऊ लाई पृथूई दी आपणीं दाची और संघा लागअ पृथूई दी दाची करै लऊंदअ।"
"REV","14","17","तेखअ निखल़अ एक होर स्वर्ग दूत तेऊ मांदरा का, ज़ुंण स्वर्गै पबित्र ज़ैगा दी आसा, और तेऊ का बी आसा ती एक तिछी दाची।"
"REV","14","18","तेखअ निखल़अ बेदी का एक होर स्वर्ग दूत और सह त छ़ऊअ स्वर्ग दूत तेऊ का आसा ती बेदी प्रैंदै आगी करै ज़ल़दै धनैरे ज़िम्मैंबारी। तेऊ का बी आसा ती एक तिछी दाची, तेऊ लै बोलअ ज़ोरै-ज़ोरै, “आपणीं दाची करै काट पृथूईए अंगूरे लुम्बरू, किल्हैकि तिंयां आसा गऐ दै पाक्की।”"
"REV","14","19","तेखअ ज़ुंण धरती दी अंगूर तै तिंयां किऐ तेऊ स्वर्ग दूतै काटी करै कठा। तिंयां अंगूर किऐ तेऊ एही ज़ैगा कठा ज़िधी तिन्नां जैंटी सके। एतो मतलब आसा इहअ कि परमेशरा दैणीं घोर सज़ा। तिंयां अंगूर जैंटै नगरी बागै।"
"REV","14","20","ज़िधी तिंयां अंगूर जैंटै तिधा का निखल़अ एतरअ लोहू कि उझै पुजअ घोल़े नाका तैणीं लाम्मअ पुजअ कोई और 180 मील दूर तैणीं। ()"
"REV","15","1","ज़ांऊं ईंयां गल्ला मुक्की, ता मंऐं भाल़ै सरगै नुआहरै नछ़ैण तेता करै हाथुअ मुंह प्राच। मंऐं भाल़ै सात स्वर्ग दूत और तिन्नां का ती साता रंगे खरी। तिंयां खरी ती खिरी हणैं आल़ी और तेता बाद हणअ त परमेशरो प्रकोप खतम।"
"REV","15","2","मंऐं भाल़अ एक समुंदर इहअ सह शुझिआ त आग राल़ी शिशै करै बणांअ द। मंऐं इहअ बी भाल़अ ज़ुंण तेऊ पशू और तेऊए मुर्ति प्रैंदै और तेऊए नांओंए नंबरा का ज़ितै तै, तिंयां भाल़ै तेऊ शिशे समुंदरा नेल़ परमेशरे बींन लई खल़ै।"
"REV","15","3","तिंयां बोला तै परमेशरे टैहलू मुसा और मिम्मूंए गिह बोली करै इहअ, “हे सर्वशक्तिमान प्रभू परमेशर, तेरै काम आसा बडै नुआहरै। हे जुगै-जुगे राज़ैआ, तेरी च़ाल आसा शोभली और शुची। ()"
"REV","15","4","“हे प्रभू, तेरी डरा हेठै लागा सोभी रहणअ, तेरै नांओंए महिमां करनी सोभी, किल्हैकि सिधअ तूह ई आसा पबित्र और सोभी ज़ाती टेकणअ ताह सेटा एछी करै ताह सेटा माथअ। किल्हैकि तेरै न्याय हणें काम हुऐ प्रगट।” ()"
"REV","15","5","ज़ांऊं ईंयां गिह बोली मुक्कै, ता मंऐं भाल़अ स्वर्गो मांदर आसा घुआल़ी। सह ज़ाण्हिंआं त तेऊ ताम्बू ज़िहअ ज़ेता इस्राएली च़ाल़्ही साला तैणीं बणैं रहै आप्पू संघा रगाऊंदै लागी।"
"REV","15","6","तेखअ तिंयां सात स्वर्ग दूत ज़हा का तिंयां खिरी हणैं आल़ी सात खरी ती, तिंयां निखल़ै मांदरा का बागै। तिन्नैं तै चटाक च़मकदै शेतै झिकल़ै बान्हैं दै और तिन्नें हिक्का बाती ती सुन्नें गाची।"
"REV","15","7","तेखअ तिन्नां च़ऊ ज़िऊंदै ज़ीबा मांझ़ै दैनी कुंणी एकी ज़ण्हैं तिन्नां स्वर्ग दूता का एक-एक लोहदी ज़ुंण परमेशरे घोर प्रकोपा करै ती भरी दी।"
"REV","15","8","ता मांदर भर्हुअ तैहा धूँईं करै ज़ुंण परमेशरे महिमां और शगती का आई। मांदरै निं तेभै तैणीं कोहै डेऊई सकदअ त ज़ेभै तैणीं तिंयां सात घोर खरी निं हई मुक्के ज़ुंण तिन्नें सात स्वर्ग दूतै आणी ती। ()"
"REV","16","1","तेखअ शूणअ मंऐं मांदरै पबित्र ज़ैगा का कुंण ज़ोरै तिन्नां साता स्वर्ग दूता का इहअ बोलदअ, “डेओआ, परमेशरे प्रकोपे तिन्नां साता लोहदी तरैल़ा पृथूई दी।”"
"REV","16","2","ता पैहलै स्वर्ग दूतै तरैल़ी लोहदी पृथूई दी तिन्नां मणछा दी ज़हा तेऊ पशूए छ़ाप आसा ती लागी दी और ज़ुंण तेऊए मुर्तिए पूज़ा करा तै। तिन्नां निखल़अ एक बडी झोशा लाणैं आल़अ दुखणअ। ()"
"REV","16","3","दुजै स्वर्ग दूतै तरैल़ी आपणीं लोहदी समुंदरै ता सह बणअ मूंऐं दै मणछे लोहू ज़िहअ, और समुंदरै मूंअ हरेक ज़ीब।"
"REV","16","4","और चिऊथै स्वर्ग दूतै तरैल़ी आपणीं लोहदी नदी दी और पाणींए सोबल़ा दी, और तिंयां बणैं लोहू।"
"REV","16","5","तेखअ शूणअ मंऐं सह स्वर्ग दूत ज़हा सारै पाणीं दी हक आसा, इहअ बोलदअ, “हे पबित्र परमेशर, ज़ुंण आझ़ आसा, आझ़ा का पैहलै त और आजू बी रहणअ। “तूह आसा न्यायी और तंऐं ई किअ अह न्याय। ()"
"REV","16","6","“किल्हैकि तिन्नैं आसा पबित्र लोग, परमेशरे गूरो लोहू बहाऊअ द और तंऐं पणैंऊंअ तिन्नां का लोहू। किल्हैकि तिंयां तै एता ई जोगी।”"
"REV","16","7","“तेखअ शूणअ मंऐं भी बेदी का कुंण इहअ बोलदअ, () ‘हाँ, सर्वशक्तिमान प्रभू परमेशर, तेरै फैंसलै आसा ठीक और शुचै।’”"
"REV","16","8","तेखअ तरैल़ी च़ौथै स्वर्ग दूतै आपणीं लोहदी सुरज़ा दी और तेऊ लै दैनअ मणछा झल़ुशणैंओ हक।"
"REV","16","9","लोग दझ़ै सुरज़े घमास्सा करै और तिन्नैं की परमेशरे निंदा किल्हैकि तिन्नां घोर खरी दी आसा त तेऊ ई हक। पर तज़ी बी निं तिन्नैं लोगै पाप करनै का मन बदल़अ और अज़ी बी निं तिन्नैं परमेशरे महिमां की।"
"REV","16","10","तेखअ तरैल़ी तेऊ पांज़ूऐ स्वर्ग दूतै आपणीं लोहदी तेऊ पशूए राज़गादी दी और तेऊए राज़ हुअ न्हैरअ; और लोग लागै दाह झोशे मारै आपणैं दांदा पिशदै और ज़िभा च़ाबदै। ()"
"REV","16","11","आपणीं दाह और दुखणैं करै लागै तिंयां स्वर्गे परमेशरे निंदा करदै; पर आपणैं-आपणैं बूरै कामां का निं मन बदल़अ।"
"REV","16","12","छ़ऊऐ स्वर्ग दूतै तरैल़ी आपणीं लोहदी बडी नदी फुराता दी और तेतो पाणीं शुक्कअ कि पुर्बा देशे राज़े फौज़ एछणा लै बात खुल्हे। ()"
"REV","16","13","मंऐं भाल़अ तेसा बडी दानुईंए खाखा का और तेऊ पशूए खाखा का और झ़ुठै गूरे खाखा का चअन भूत मिंडके रुपै निखल़दै।"
"REV","16","14","ईंयां भूत लागै झ़ुठै नछ़ैण और च़मत्कार रहैऊई संसारे सोभी देशे राज़ करनै आल़ै लोगा कठा करदै ताकि तिंयां तेसा महान धैल़ी सर्वशक्तिमान परमेशरा संघै जुध करे।"
"REV","16","15-16","तिन्नैं भूतै किऐ तिंयां राज़ करनै आल़ै तिन्नें फौज़ा संघी तैहा ज़ैगा कठा ज़ेता लै इब्रानी बोली दी अरमगीदोन बोला। तैही बोला प्रभू ईशू इहअ “भाल़, मुंह एछणअ च़ोरा ज़िहै, परमेशर हआ तेऊ मणछा लै खुश ज़ुंण तेभै बिऊंतअ होए और आपणैं झिकल़ै बान्हीं होए डाहै दै, ताकि तिंयां नांगै नां होए और ज़ै तिंयां बागै खास्सै लोगा मांझ़ै बी डेओए तेभै तिंयां किछ़ू गल्ला दी शर्मिंदै नां होए।”"
"REV","16","17","सातुऐ स्वर्ग दूतै तरैल़ी आपणीं लोहदी बागरी दी, और तेखअ शूणअ मंऐं कि तिधी आसा एक मांदरा भितरी परमेशरे राज़गादी का इहअ बोलदअ लागअ द, “सोभै गल्ला गई पूरी हई”।"
"REV","16","18","तेखअ लागै बिज़ल़ी और छ़ेल़, और गुल़ूबिज़ल़ू हंदै, और संघा हुई एही बडी ज़ाज़री कि ज़धा ओर्ही पृथूई दी मणछे उत्पति हुई, तधा ओर्ही निं एही ज़ाज़री कधि हूई। ()"
"REV","16","19","तेसा बडी बाबेल नगरीए हुऐ चअन ठोर। परमेशरै की होरी देशै होरी ज़ातीए नगरी बी बरैबाद। ज़ुंण बाबेल देशे लोगै पाप किऐ तै तिंयां तै तेऊ आद डाहै दै। तेऊ दैनी तिन्नां लै दाह-दुखो झ़रीलअ अंगूर रस झुटणा लै और तेता करै उझ़ुई तिन्नां झोशा किल्हैकि तेऊ ती तिन्नां लै रोशै आई दी।"
"REV","16","20","तेसा ज़ाज़री करै हुऐ हरेक समुंदरा मांझ़ै टापू आपणीं ज़ैगा का आजू-पिछ़ू और बडी-बडी धारा ढूल़ी धरनीं"
"REV","16","21","और सरगा का पल़ै लोगा प्रैंदै मण-मण पाक्कै शरू, अह ती घोर खरी और लोग लागै एसा खरी पिछ़ू परमेशरे निंदा करदै।"
"REV","17","1","ज़हा सात स्वर्ग दूता का तिंयां सात लोहदी ती, तिन्नां मांझ़ै बोलअ एकी ज़ण्हैं मुंह सेटा लै एछी करै, “ओर्ही एछ, हुंह रहैऊं ताखा तेसा बडी कंज़री बेटल़ीए सज़ा, ज़ुंण खास्सै पाणीं दी आसा बेठी दी।"
"REV","17","2","ज़हा संघै पृथूईए कई राज़ै कंझ़रूऐ और ज़सरै कंझ़रनै करै पृथूई दी रहणैं आल़ै छ़ोतलै हुऐ तै।”"
"REV","17","3","परमेशरे आत्मां किअ हुंह आपणैं बशै और तेखअ निंयं हुंह स्वर्ग दूतै उज़ल़ बणां लै। मंऐं भाल़ी एक बेटल़ी लाला रंगे पशू प्रैंदै शुंआर। तेऊए तै सात मूंड और दस शींग और तेऊए देही दी ती परमेशरे निंदा लिखी दी।"
"REV","17","4","एसा बेटल़ी तै बैंज़णीं और लाला रंगे झिकल़ै बान्हैं दै। सह ती सुन्नैं और किम्मती मणीं और मोती करै सज़ी दी। तेसे हाथै ती एक सुन्नें लोहदी ज़ुंण च़िल़्हखरी च़िज़ा और तेसे कंझ़रनेए छ़ोता लागणै आल़ी च़िज़ा करै ती भर्हुई दी।"
"REV","17","5","तेसे माथै त इहअ नांअ लिखअ द, () “भेद, बडी बाबेल नगरी और पृथूईए सारी कंज़रा बेटल़ीए और च़िल़्हखरी च़िज़े आम्मां।”"
"REV","17","6","मुखा ज़ाण्हूंअ इहअ कि तैहा आसा पबित्र लोगो लोहू झुटअ द और तिन्नां लोगो लोहू झुटअ द ज़ुंण मसीहे बारै होरी का खोज़णैं पिछ़ू मारी पाऐ तै। हुंह हुअ तैहा लै बडअ भारी रहैन।"
"REV","17","7","पर स्वर्ग दूतै बोलअ मुखा, “तूह किल्है हुअ रहैन? हुंह खोज़ूं ताखा एसा बेटल़ी और एऊ पशूए बारै भेद ज़हा दी अह बेठी दी आसा, ज़सरै सात मूंड और दस शींग आसा।"
"REV","17","8","“ज़हा पशू तूह एभै भाल़अ आसा लागअ द, अह रहा त पैहलै पर ऐबै निं रहणअ, अह निखल़णअ अथाह कूंडा का बागै और परमेशरा करनअ अह ऐबै सदा लै खतम। तेखअ पृथूई दी रहणैं आल़ै ज़सरै नांअ संसारे उत्पति हणें बगती ज़िन्दगीए कताबा दी निं आथी लिखै दै, ज़ांऊं तिन्नां एऊ पशूए दशा भाल़णीं ता तिंयां प्राछणैं। अह रहा त पैहलै और एभै निं अह आथी पर अह एछणअ एकी बारी भी। ()"
"REV","17","9","“एता समझ़णा लै लोल़ी बुधि। ज़हा का बुधि आसा सह सका समझ़ी कि तेसा लै आसा अह ई मोक्कअ, तिंयां सात मूंड आसा सात धारा, ज़हा दी सह बेटल़ी आसा बेठी दी। तिंयां सात राज़ै बी आसा,"
"REV","17","10","पांज़ आसा गऐ दै हई। एक आसा एभै, और एक निं अज़ी आअ, और ज़ेभै एछे ता थोल़ी घल़ी आसा तेऊओ रहणअ बी ज़रूरी।"
"REV","17","11","“ज़ुंण पशू पैहलै रहा त, सह निं एभै आथी, सह आसा आप्पू आठुअ राज़अ। पर सह आठुअ राज़अ आसा तिन्नां साता ई मांझ़ा का निखल़अ द और खिरी करनअ सह सदा लै खतम।"
"REV","17","12","ज़ुंण दस शींग तंऐं भाल़ै, तिंयां आसा दस राज़ै; ज़ुंणी अज़ी बी राज़ निं किअ, पर तेऊ पशू संघै भेटणअ तिन्नां बी एकी घल़ी राज़ै ज़िहअ हक। ()"
"REV","17","13","“ईंयां सोभ हणैं एक मन, और तिन्नां दैणीं आपणीं-आपणीं शगती और हक तेऊ पशू लै।"
"REV","17","14","पशू और इना दस राज़ै करनअ मिम्मूं संघै जुध पर मिम्मूंए हणीं तिन्नां का ज़ीत; किल्हैकि सह आसा प्रभूओ प्रभू, और माहा राज़अ, और ज़ुंण शादै दै आसा, और छ़ांटै दै आसा, और विश्वासी आसा, तिंयां बी ज़ितणैं।”"
"REV","17","15","तेखअ बोलअ तेऊ स्वर्ग दूतै मुखा, “ज़ुंण खास्सअ पाणीं तंऐं भाल़अ और ज़ेथ सह कंज़री बेटल़ी आसा बेठी दी, तिंयां आसा सारै संसारे हर भाषा, हर ज़ाती और हर देशे खास्सै लोग।"
"REV","17","16","ज़ुंण दस शींग तंऐं भाल़ै, तिन्नां और पशू करनी तेसा कंज़री संघै ज़ीद और सह करनी तिन्नां लाच़ार और नांगी; और तिन्नां खाणअ तेसो मास और सह पाणीं तिन्नां आगी जैंदरी दहई।"
"REV","17","17-18","ज़ुंण सह बेटल़ी तंऐं भाल़ी, अह आसा एक बडी नगरी ज़ुंण पृथूई दी सोभी प्रैंदै राज़ करा। ईंयां गल्ला हुई तैहा लै तै कि किल्हैकि परमेशरा पाणअ तिन्नें मनैं इहअ कि तिंयां आपणअ मकसद पूरअ करे। तैही दैनअ तिन्नैं आपणअ हक तेऊ पशू लै कि सह तेभै तैणीं तिन्नां प्रैंदै राज़ करे ज़ेभै तैणीं परमेशरै बोलअ द बैण पूरअ निं हई जाए।”"
"REV","18","1","तेखअ भाल़अ मंऐं एक होर स्वर्ग दूत स्वर्गा का उंधै होथदअ, तेऊओ त बडअ हक भेटअ द और पृथूई हुई तेऊए झ़ामणा करै प्रैशी।"
"REV","18","2","तेऊ बोलअ ज़ोरै-ज़ोरै इहअ, “ढूल़ी गअ, बडी बाबेल नगरी ढूल़ी, “तिंयां हुऐ हर भूता रहणें बसेरै, और हरेक छ़ोतलै और च़िल़्हखरै पंछ़ीए बसेरै। ()"
"REV","18","3","“तेसरी कंज़रैईए झ़रीली शराबा करै हुई सोभै ज़ाती छ़ोतली। “पृथूईए राज़ै की तेसा संघै कंज़रैई और पृथूईए बपारी हुऐ तेसा संघै भोग करी करै जोधै और सेठ।” ()"
"REV","18","4","तेखअ शूणअ मंऐं स्वर्गा का एक होर बोल, “हे मेरै लोगो, तेसा नगरी का निखल़ा ओर्ही, ताकि तम्हैं तेसे पापा दी साझ़ू नां होए, और तेसरी खरी मांझ़ै तम्हां लै निं एछे। ()"
"REV","18","5","“किल्हैकि तेसे पाप गऐ स्वर्गा तैणीं पुजी और ज़ुंण तेसा ज़ुल्म किऐ तै तिंयां फिरै परमेशरा आद।"
"REV","18","6","“ज़िहअ दुख तेसा तम्हां लै आसा दैनअ द, तिहअ ई दैआ तेसा लै बापस भरी, “तेसे कामें साबै दैआ तेसा लै दुगणअ बापस भरी। ()"
"REV","18","7","“ज़ेतरी तेसा बड़ाई की और सुख-भोग किअ, तेतरी दैआ तेसा लै दाह-दुख और शोग। किल्हैकि सह बोला आपणैं मनैं इहअ, “‘हुंह आसा राणीं ज़ेही बेठी दी, और हुंह निं बिधबा आथी और नां कधि हुंह शोगा दी पल़णीं।’"
"REV","18","8","“एकी धैल़ी पल़णीं एता ई पिछ़ू तेसा लै खरी, मतलब मौत, शोग और नकाल़। संघा हणीं सह आगी जैंदरी भस्सम किल्हैकि, “तेसो न्याय करनै आल़अ आसा प्रभू परमेशर सर्वशक्तिमान। ()"
"REV","18","9","“पृथूईए राज़ै, ज़ुंणी तेसा संघै कंज़रैई दी भोग किअ, ज़ांऊं तेसा दझ़णेंओ धूँ तिन्नां भाल़णअ, ता तिन्नां लाणीं तेसा लै हीक पटाकी करै लेरा। ()"
"REV","18","10","“तेसरी दाहे डरै मारै बोल़णअ तिन्नां दूर खल़्हुई करै इहअ, () ‘हे बडी नगरी बाबेल, हे बडी नगरीऐ, भाल़ केही खरी पल़ी! ताल्है भाल़ केही खरी पल़ी! हेरा हेरी भेटी ताल्है परमेशरा का सज़ा।’"
"REV","18","11","“पृथूईए बपारी लाणीं तेसा लै लेरा और तिंयां चाछल़णैं तेसा लै, किल्हैकि ऐबै निं कोही तिन्नों माल मोल लणअ।"
"REV","18","12","मतलब सुंन्नअ, च़ंदी, रत्न, मोती, मलमल, बैंज़णीं रेशमीं और लाल झिकल़ै, और सोभी रंगे खुशबूदार काठ, हाथी दांदे सोभी रंगे च़िज़ा, किम्मती काठ, पितल़, लोहे और संगमरमरे सोभी भांतीए भांडै"
"REV","18","13","और दाल़चिनी, मसालै, धूप, खुशबूदार किम्मती तेल, लोवान, शराब, तेल, मैदअ, गिंहूं, गाऊई, बल्द, भेडा, बाकरी, घोल़ै, रथ, टैहलू और मणछे प्राण।"
"REV","18","14","‘ऐबै तेरै भाऊंणै आल़ै फल़ बी नाठै, और बधिया और शोभली च़िज़ा बी हुई ताखा दूर, तिंयां निं भी कधि भेटणीं।’"
"REV","18","15","“इना च़िज़े बपारी ज़ुंण तेसा करै सेठ हुऐ तै, तेसरी दाहे मारै रहै दूर लेरदै चाछल़दै और तिन्नां बोल़णअ लेरदी-लेरदी इहअ,"
"REV","18","16","‘भाल़ केही खरी पल़ी! बडी नगरी लै भाल़ केही खरी पल़ी! ज़ुंण मलमले और बैंज़णीं और लाल झिकल़ै बान्हीं रहा ती, सुन्नैं, रत्न और मोती करै ती सज़ी दी,"
"REV","18","17","हेरा हेरी हुई तेसा नगरीए बडी भारी धन माया बरैबाद।’ “हरेक पाणींए ज़हाज़े कप्तान, ज़हाज़ च़लाऊंणैं आल़ै और तेथ दी डेऊणैं आल़ै और ज़ेतरै लोग समुंदरे बाता बपार करा तिंयां सोभै खल़्हुऐ तेसा नगरी का दूर।"
"REV","18","18","तेसे दझ़णेंओ धूँ भाल़ी करै लागणै बोलदै कि एसा नगरी सान महान नगरी निं कोहै आथी! ()"
"REV","18","19","“तेखअ पाणअ आपणैं-आपणैं मुंडै तिन्नां माटअ कि तिंयां आसा दुखी और लेरदी चाछल़दी बोल़णअ तिन्नां लेरदी-लेरदी करै इहअ, “‘भाल़ केही खरी पल़ी! बडी नगरी लै भाल़ केही खरी पल़ी! “‘ज़सरी धन-माया करै सोभ समुंदरै ज़हाज़ा आल़ै सेठ हुऐ और सह हुअ घल़ी-पला भितरी बरैबाद।’ ()"
"REV","18","20","“‘हे स्वर्ग, और हे पबित्र लोगो, प्रभू ईशूए शधाणूंओ और परमेशरे गूरो, “‘तेता लै करा नंद, किल्हैकि परमेशरै लअ न्याय करी करै तेऊ का थारअ बदल़अ।’"
"REV","18","21","“तेखअ च़की एकी जोधै स्वर्ग दूतै एक बडी टोल्ह और इहअ बोली करै शोटी सह समुंदरै, “‘बडी नगरी बाबेल शोटणी इहअ ई करै बडै ज़ोरा करै समुंदरै और सह नगरी हणीं सदा लै बरैबाद। ()"
"REV","18","22","“‘बींन बाज़णैं आल़ै, घैरी, बशूरी बाज़णैं आल़ै और नाद बाज़णैं आल़े छ़ेल़ निं ताखा भी कधि शुहणनी। “‘नां कधि ताह कोई बी च़िज़ा बणांणैं आल़अ और कारीगीर भेटणअ, “‘घरटा फिरनें छ़ेल़ बी निं ताखा कधि शुहणनी। ()"
"REV","18","23","“‘लाटूओ प्रैशअ बी निं कधि ताह दी च़मकणअ और लाल़ै और लाल़ीओ बोल बी निं ताखा कधि शुणनअ। “‘किल्हैकि तेरै बपारी तै पृथूईए प्रधान और तेरै ज़ादू करै पल़ी ती पृथूईए सोभ ज़ाती कबाता।’ ()"
"REV","18","24","“परमेशरे गूरो, पबित्र लोगो और पृथूई दी मारै दै लोगो लोहू भेटअ तेथै।” ()"
"REV","19","1","ज़ांऊं जोधअ स्वर्ग दूत बोली मुक्कअ ता मंऐं शूणअ इहअ स्वर्गा का कि ज़ाणनअ कि बडै भारी खास्सै लोग आसा लागै दै ज़ोरै-ज़ोरै इहअ बोलदै, “परमेशरे ज़ै-ज़ैकार!, “उद्धार, महिमां और शगती आसा म्हारै परमेशरे ई।"
"REV","19","2","“तेऊए करा स्तोती किल्हैकि तेऊओ न्याय आसा शुचअ और ठीक, “तैबी किअ तेऊ तेसा बडी कंज़री बेटल़ीओ न्याय ज़ुंणी कंझ़रूई करै पूरी पृथूई भ्रष्ट शोटी ती करी। तेसा का लअ तेऊ आपणैं टैहलूए लोहूओ बदल़अ।” ()"
"REV","19","3","तेखअ बोलअ दुजी बारी तिन्नैं, “परमेशरे ज़ै-ज़ैकार! “तेसा दझ़णेंओ धूँ रहणअ जुगै-जुगै लागी!” ()"
"REV","19","4","तिन्नैं च़ौबी विश्वासी मंडल़ीए सैणैं और च़ऊ प्राणीं बी टेक्कअ उटअ पल़ी करै परमेशरा लै माथअ ज़ुंण राज़गादी दी त बेठअ द, और बोलअ, “तथास्तू, परमेशरे ज़ै-ज़ैकार!”"
"REV","19","5","तेखअ शूणअ कुंण बोलदअ और सह ज़ाण्हिंआं त राज़गादी का बोलदअ, () “हे म्हारै परमेशरा का सोभी डरनै आल़ै टैहलूओ, कै होछ़ै, कै बडै, तम्हैं सोभै करा परमेशरे ज़ै-ज़ैकार।”"
"REV","19","6","तेखअ शूणअ मंऐं ज़िहअ बडै भारी खास्सै लोग आसा कठा ज़ोरै बोलदै लागै। अह त इहअ ज़ोरै पाणींए छ़ोआ ज़िहअ शणकार और गुल़ूबिज़ल़ू ज़िहअ बोल। तिंयां तै इहअ बोलदै लागै दै, “परमेशरे ज़ै-ज़ैकार! “म्हारअ परमेशर, सर्वशक्तिमान करा राज़। ()"
"REV","19","7","एछा, हाम्हां हणअ नंद और मगन, और एऊए करनी हाम्हां ज़ै-ज़ैकार। किल्हैकि मिम्मूंओ बैह आअ नेल़, और तेऊए लाल़ी गई तैर्हुई।"
"REV","19","8","तेसा लै दैनअ असली मलमले च़मकदै शेतै झिकल़ै बान्हणैंओ हक। किल्हैकि तेऊ असली मलमलो मतलब आसा पबित्र लोगे धर्में काम।”"
"REV","19","9","तेऊ स्वर्ग दूतै बोलअ मुखा इहअ लिख, “परमेशर हआ तिन्नां लोगा करै खुश ज़ुंण मिम्मूंए बैहे भोज़ा दी आसा शादै दै” तेखअ बोलअ इहअ बी, “ईंयां गल्ला ज़ुंण परमेशरै बोली, ईंयां आसा शुची।”"
"REV","19","10","ज़ांऊं मंऐं इहअ शूणअ, हुंह पल़अ उटी बाखा तेऊ सेटा माथै टेकणा लै ज़ुंण मुंह संघै गल्ला करदअ त लागअ द, तेऊ बोलअ मुखा इहअ, “मुंह सेटा निं माथअ टेकै। हुंह आसा तिहअ ई परमेशरे सेऊआ करनै आल़अ ज़िहअ तूह आसा और तेरै होर भाई आसा ज़ुंण विश्वास करा और ईशू प्रगट की शुची शिक्षा मना। परमेशर ई आसा एक्कै ज़ुंण आराधना करनै जोगी आसा। सह आसा पबित्र आत्मां ज़ुंण परमेशरे लोगा तेऊ सत्ते बारै खोज़णैं जोगी बणांआ ज़ुंण ईशू प्रगट किअ।”"
"REV","19","11","तेखअ भाल़अ मंऐं स्वर्ग घुआल़ी, और तेथ कै भाल़अ कि एक शेतअ घोल़अ आसा, और तेऊ घोल़ै प्रैंदै आसा एक शुंआर, ज़हा लै भरोस्सैमंद और शुचअ बोला, सह करा धर्में साबै परमेशरे दुशमणो न्याय और तिन्नां संघै जुध। ()"
"REV","19","12","तेऊए आछी आसा आगीए लुपल़ै ज़ेही और तेऊए मुंडै आसा राज़ मुगट। तेथ आसा तेऊओ नांअ लिखअ द पर तेऊ नांओं किज़ै मतलब आसा तेतो थोघ आसा सिधअ तेऊ ई का। ()"
"REV","19","13","सह आसा लोहू करै छ़ल़िकै दै झिकल़ै बान्हीं और तेऊओ नांअ आसा “परमेशरो बैण”।"
"REV","19","14","ता स्वर्गे बडी भारी खास्सी सैना लागी शेतै घोल़ै दी शुंआर और शेतै असली मलमले शेतै झिकल़ै बान्हीं तेऊ पिछ़ू-पिछ़ू हांढदी।"
"REV","19","15","ता ज़ाती-ज़ाती मारना लै निखल़ा तेऊए मुंहां का एक तिछी तलबार और तेऊ करनअ लोहेओ राज़दंड लई करै तिन्नां दी राज़। सर्वशक्तिमान परमेशरा करनै आपणैं दुशमण इहै खतम ज़िहै लोग अंगूरो रस बणांआ। तेऊ करनी ईंयां सोभै गल्ला परमेशरा लै ज़ुंण सोभी प्रैंदै राज़ करा और ज़सरअ प्रकोप तिन्नां लै पल़णअ किल्हैकि तिन्नैं किअ पाप। ()"
"REV","19","16","तेऊए झिकल़ै दी और ज़ांघा आसा इहअ नांअ लिखअ द कि माहा राज़अ और प्रभूओ प्रभू। ()"
"REV","19","17","तेखअ भाल़अ मंऐं एक स्वर्ग दूत सुरज़ा दी खल़्हुअ द और तेऊ ज़ोरै-ज़ोरै सरगै डैऊणै आल़ै सोभी पंछ़ी लै बोलअ, “एछा सोभै हआ कठा तैहा धामा खाआ ज़ुंण तम्हां लै परमेशरै आसा बणांईं दी। ()"
"REV","19","18","“एछा तम्हैं खाआ राज़ैओ मास, सरदार, जोधै मर्धो, घोल़ेओ और तिन्नां दी शुंआरे ल्हासा का मास, कै बज़ीर, कै टैहलू, कै होछ़ै, कै बडै, तम्हां भेटणअ सोभी रंगो मास खाणां लै।”"
"REV","19","19","तेखअ भाल़अ मंऐं कि सह पशू निखल़अ समुंदरा का बागै और पृथूईए सारै राज़ै और तिन्नें सैना तेऊ घोल़ै दी शुंआरा और तेऊए सैना संघै जुधा करना कठा हंदै।"
"REV","19","20","सह पशू और तेऊ संघै सह झ़ुठअ गूर बी ढाकअ, ज़ुंणी तिन्नां सम्हनै नछ़ैण रहैऊऐ तै, ज़ेता करै तेऊ तिंयां धोखै दी पाऐ तै ज़हा दी तेऊ पशूए छ़ाप ती और ज़ुंण तेऊए मुर्तिए पूज़ा करा तै, ईंयां दूई पाऐ ज़िऊंदै-ज़िऊंदै ई तेऊ आगीए समुंदरा दी ज़ुंण गंधका करै ज़ल़ा। ()"
"REV","19","21","तेखअ ज़ुंण सह शेतै घोल़ै दी शुंआर त तेऊ पाऐ तेऊ पशूए सारी फौज़ आपणीं तलबारा करै मारी ज़ुंण तलबार तेऊए खाखा का निखल़ा ती। काअ गरली चुटी तिन्नें ल्हासा खांदै ज़ुंण मारी पाऐ तै और तिंयां सोभ रज़ै।"
"REV","20","1","तेखअ भाल़अ मंऐं एक स्वर्ग दूत स्वर्गा का उंधै होथदअ; तेऊए हाथै ती अथाह कूंडे कुंज़ी और एक बडी शांघल़।"
"REV","20","2","तेसा बडी दानुईं मतलब सह पराणअ बडअ दानअ, ज़ुंण इबलीस और शैतान आसा, सह ढाकअ और हज़ारा साला लै डाहअ बान्हीं। ()"
"REV","20","3","संघा किअ सह अथाह कूंडा दी पाई करै बंद। तेथ दी लाई मोहर कि सह किअ हज़ार साला पूरै हणैं तैणीं बंद ताकि ज़ाती-ज़ातीए लोगा तेभै तैणीं भी कबाता नां पल़े, तेखअ आसा अह ज़रूरी कि थोल़ी घल़ी खोल्हणअ अह भी।"
"REV","20","4","तेखअ भाल़ी मंऐं होर राज़गादी और तेथ दी तै लोग बेठै दै और तिन्नां लै त दैनअ द परमेशरै न्याय करनैओ हक, और तिन्नें आत्मां बी भाल़ी, तिन्नें मूंड तै प्रभू ईशूए गवाही दैणा लै और तेऊए बैणा दी विश्वास करनै पिछ़ू काटै दै। तिंयां तै तिंयां ज़ुंणी तेऊ पशूए नां ता पूज़ा की और नां तेऊए मोहर आपणैं माथै और हाथै लाई ती, तिंयां आसा लागै दै भी ज़िऊंदै हई करै प्रभू ईशू मसीहा संघै हज़ार साला तैणीं राज़ करदै। ()"
"REV","20","5-6","ईंयां लोग आसा पैहलै ज़ुंण भी ज़िऊंदै हुऐ और तिंयां आसा खास बर्गता आल़ै और पबित्र। ईंयां निं दुजी बारी भी कधि मरनै। ईंयां हणैं परमेशरा और मसीहा लै परोहित और इना करनअ तिन्नां संघै हज़ार साला तैणीं राज़। मूंऐं दै मणछा मांझ़ै निं होर कोहै हज़ार साला तैणीं ज़िऊंदअ हणअ।"
"REV","20","7","ज़ांऊं हज़ार साला पूरी हणीं, ता तेखअ छ़ाडणअ शैतान कैद खानै का पोर्ही।"
"REV","20","8","तेखअ एछणअ सह संसारे सोभी देशे लोगा कबाता पांदअ ज़ुंण सारै संसारै आसा छिंघुऐ दै। इना देशा लै बोला गोग और मागोग। शैताना करनै तिंयां तैहा ज़ैगा कठा ज़िधी तिंयां जुध करी सके। तिंयां हणैं तिधी समुंदरे रेता ज़िहै एतरै खास्सै कठा ज़ेता कुंण गिणी निं सकदअ।"
"REV","20","9","सह शैताने फौज़ डेऊणीं सारै संसारै हर ज़ैगा और पबित्र लोगे गराऊंआं और तेसा येरुशलेम नगरी लै ज़हा लै परमेशर झ़ूरा। तिधी गोटणी तिन्नां सह फेर-फिरदी पर परमेशरा छ़ाडणीं सरगा का आग और तेता करै करनै तिंयां खतम। ()"
"REV","20","10","तेखअ ढाकणअ सह शैतान ज़ुंण संसारे लोगा कबाता पाआ त। सह शोटणअ तेखअ आगी और गंधके सअरा दी। ज़ुठअ गूर और सह पशू हणैं तेथ पैहलै ई शोटी हेरै दै और तिंयां रहणैं तैहा आगी जैंदरी राची धैल़ी जुगै-जुगै चाछल़दै लागी। ()"
"REV","20","11","तेखअ भाल़ी मंऐं एक शेती राज़गादी और तेथ दी परमेशर बेठअ द। पर ज़हा ज़ैगा परमेशर त बेठअ द, तिधा का लुक्कअ सारअ सरग और पृथूई तेखअ निं तिंयां कोही का शुझुऐ। ()"
"REV","20","12-13","तेखअ भाल़ै मंऐं मूंऐं दै लोग, कै होछ़ै कै बडै तिंयां तै राज़गादी आजू खल़्हुऐ दै। ज़ुंण मूंऐं दै लोग समुंदरै आसा डुबै दै, ज़ुंण मरी करै घोरी आसा दाबै दै, तिंयां सोभै लोग ज़ुंण मूंऐं दै रहणें ज़ैगा आसा तिंयां सोभ खल़्हुऐ राज़गादी सम्हनै। तेखअ खोल्ही तिधी ज़िन्दगीए कताब और होर बी कई कताबा। मूंऐं दै मणछो न्याय हुअ तिन्नें तेसा कताबा दी लिखै दै तेते साबै ज़ुंण तिन्नैं आपणीं ज़िन्दगी दी किअ। तिन्नों न्याय हणअ तिन्नें कामें साबै। ()"
"REV","20","14-15","ज़हा मणछे नांअ ज़िन्दगीए कताबा दी नांईं तै लिखै दै तिंयां पाऐ आगीए समुंदरा दी। तेता लै बोला दुजी मौत, ज़ुंण सज़ा तेऊ आगीए समुंदरा दी आसा। तेभा पोर्ही नां ता मौत हणीं और नां मौते ज़ैगा हणीं किल्हैकि तिंयां पाऐ तेऊ आगीए समुंदरा दी। ()"
"REV","21","1","तेखअ भाल़अ मंऐं नऊंअ सरग और नऊंईं पृथूई किल्हैकि पैहलअ सरग और पृथूई हुई खतम और समुंदर बी निं रहअ। ()"
"REV","21","2","तेखअ भाल़ी मंऐं पबित्र नगरी येरुशलेम स्वर्गा का परमेशरा सेटा का होथदी, और सह ती लाल़ी ज़ेही सज़ाऊई दी, ज़ुंण आपणैं लाल़ै लै हार शंगार की दी हआ।"
"REV","21","3","तेखअ शूणअ मंऐं राज़गादी सेटा का एक ज़ोरै इहअ बोलदअ, “भाल़, एभा पोर्ही बस्सणअ परमेशर मणछा जैंदरी, और तेऊ करनअ तिन्नां मांझ़ै बसेरअ, और तिंयां हणैं तेऊए लोग और परमेशरा रहणअ आप्पू ई तिन्नां संघै और सह ई हणअ तिन्नों परमेशर। ()"
"REV","21","4","“तेऊ टुशणैं तिन्नें आछीए आशू, और तेखअ निं कधि मौत एछणी और नां शोग और नां लेरा-पकारा और नां दाह दुख। पैहलै संसारै ज़ुंण गल्ला ती तिंयां हणीं सारी गल्ला खतम।” ()"
"REV","21","5","ज़ुंण राज़गादी प्रैंदै त बेठअ द, तेऊ बोलअ इहअ, “भाल़, मंऐं लाई सोभै गल्ला नऊंईं करी।” तेखअ बोलअ तेऊ इहअ, “इना गल्ला लिख, किल्हैकि ईंयां बैण आसा विश्वास करनै जोगी और शुचै।” ()"
"REV","21","6","तेखअ बोलअ तेऊ मुल्है इहअ, “सोभै गल्ला गई पूरी हई, आदी और अंत आप्पै। ज़ुंण बी नचिशअ होए मुंह दैणअ तैहा सोबल़ा का मुफ्त झुटणा लै ज़ुंण सदा रहणैं आल़ी ज़िन्दगी दैआ।"
"REV","21","7","ज़ुंण ज़िते सह ई हणअ आजू तिन्नां सोभी च़िज़ो मालक और हुंह हणअ तिन्नों परमेशर और सह हणअ मेरअ शोहरू।"
"REV","21","8","“पर ज़ुंण मुंह दी भरोस्सअ नांईं डाहे, तिंयां पाणै ज़ोरा-ज़ोरी तेऊ समुंदरा दी ज़ुंण गंधका करै ज़ल़ा, सह आसा दुजी मौत। अह इहअ नतिज़अ हणअ तिन्नां लोगो बी ज़ुंण होरी लोगा सम्हनै मेरअ नांअ लणै का डरा, ज़ुंण बूरै काम करा, ज़ुंण होरी मारी पाआ, ज़ुंण कंज़रैई करा, ज़ुंण ज़ादू करा, मुर्तिए पूज़ा करा और झ़ुठअ बोला।” ()"
"REV","21","9","तेखअ ज़हा स्वर्ग दूता का तिंयां साता खरी करै भरी दी सात लोहदी ती, तिन्नां मांझ़ै बोलअ एकी ज़ण्हैं मुंह सेटा लै एछी करै, “ओर्ही एछ, मुंह रहैऊंणीं ताखा सह बेटल़ी मतलब ज़ुंण मिम्मूंए लाल़ी आसा हणैं आल़ी।”"
"REV","21","10","परमेशरे आत्मां किअ हुंह आपणैं बशै और तेखअ निंयं हुंह स्वर्ग दूतै एकी उछ़टी धारा प्रैंदा लै और पबित्र नगरी येरुशलेम रहैऊई स्वर्गै परमेशरा सेटा का होथदी।"
"REV","21","11","नगरी ती तेऊ झ़ामणा करै च़मकदी लागी ज़ुंण परमेशरा का निखल़ा त और तेते च़मक ती किम्मती पात्थर यशब और आर-पार शुझदै शिशै ज़ेही साफ।"
"REV","21","12","नगरी फेर ती बडी भारी उछ़टी दुआल दैनी दी, और तेते ती बारा प्रऊल़ी और तिन्नां बारा प्रऊल़ी दी तै बारा स्वर्ग दूत। तिन्नां प्रऊल़ी दी तै इस्राएली लोगे बारा गोत्रे नांअ लिखै दै।"
"REV","21","13","नगरी दी ती पुर्बा बाखा, पछ़म, उतर और दखण सोभी दिशा बाखा चअन-चअन प्रऊल़ी।"
"REV","21","14","नगरीए दुआल ती बारा आथरी, बडी-बडी ज़ानीं प्रैंदै च़िणीं दी। तिन्नां बारा ज़ानीं दी तै मिम्मूंए बारा शधाणूंए नांअ लिखै दै।"
"REV","21","15","ज़ुंण स्वर्ग दूत मुंह संघै गल्ला करदअ त लागअ द, तेऊ का आसा ती नगरी, प्रऊल़ी और तेसा दुआली नापणे एक सुन्नें गज़। ()"
"REV","21","16","सह नगरी ती च़कोर बस्सी दी और सह ती लाम्मी और बिरली बराबर। तेऊ स्वर्ग दूतै नापी तेसा गज़ा करै ता सह नगरी निखल़ी 1,400 मील सह ती लाम्मी, बिरली और उछ़टी बराबर।"
"REV","21","17","एता बाद नापी तेऊ स्वर्ग दूतै सह दुआल कि केतरी उछ़टी आसा, तेऊ नापी सह तेऊ साबै ज़िहै मणछ नापा, ता सह दुआल निखल़ी 144 हाथ।"
"REV","21","18","सह नगरीए दुआल ती किम्मती पात्थर यशब, और नगरी ती च़ोखै सुन्नैं करै बणांईं दी शिशै ज़ेही च़मकदार।"
"REV","21","19","तेसा नगरीए थल़्है तै सोभी रंगे किम्मती पात्थरा करै बणांऐं दै। पैहली आथरी ती यशब, दुजी, नीलमणीं, चिऊथी लालड़ी और च़ौथी मरकते। ()"
"REV","21","20","पांज़ूई गोमेदक, छ़ऊई मानिक, सातूई पीतमणीं, आठुई पेरोज़ और नहुई पुखराज़, दसुई लहसनिए, गैर्हुई धूम्रकांत और बार्हूई याकूते।"
"REV","21","21","बारा प्रऊल़ी ती बारा मोतीए, एक-एक प्रऊल़ ती एकी-एकी मणीं करै बणांईं दी और नगरीए सल़क ती शिशै ज़ेही साफ च़ोखै सुन्नैं करै बणांईं दी।"
"REV","21","22","मंऐं निं तेसा नगरी एक बी मांदर भाल़अ किल्हैकि सर्वशक्तिमान परमेशर और मिम्मूं आसा आप्पै तैहा नगरी दी। तैही निं तिधी मांदरे ज़रुरत आथी।"
"REV","21","23","तेसा नगरी निं सुरज़ और ज़ोथो कोई बी काम आथी, किल्हैकि परमेशरे झ़ामणा करै आसा तेथ प्रैशअ लागअ द हंदअ, और मिम्मूं आसा तेतो प्रैशअ। ()"
"REV","21","24","तेसा नगरीए झ़ामणा करै हआ संसारे सोभी लोगा लै प्रैशअ और पृथूईए राज़ै आणनीं आपणीं ज़ैदात तैहा नगरी लै।"
"REV","21","25","तेसा नगरीए प्रऊल़ी हआ कबल्ली घुआल़ी किल्हैकि तिधी निं कधि राच पल़दी। ()"
"REV","21","26","संसारे सोभी लोगा आणनीं शोभली च़िज़ा और लोगे ज़ैदात तैहा नगरी लै।"
"REV","21","27","तैहा नगरी दी निं कोई बी छ़ोतली च़िज़ा और च़िल़्हखरै काम करनै आल़अ या झ़ूठ बोल़णैं आल़अ केऊ बी साबै डेऊई सकदअ। पर सिधै तिंयां लोग सका तेथ डेऊई, ज़सरै नांअ मिम्मूं ज़िन्दगीए कताबा दी आसा लिखै दै। तेसा कताबा दी आसा तिधे तिन्नां लोगे नांअ ज़हा का सदा रहणैं आल़ी ज़िन्दगी आसा। ()"
"REV","22","1","तेखअ रहैऊअ तेऊ स्वर्ग दूतै मुखा पाणीं तेता लै बोला तै ज़िन्दगी दैणैं आल़अ पाणीं। सह पाणीं त शिशै ज़िहअ आर-पार शुझणैं आल़अ। तेऊ पाणींए सोबल़ ती परमेशरे राज़गादी का लागी दी ज़ुंण मिम्मूंए राज़गादी बी आसा।"
"REV","22","2","नदी ती नगरी मांझ़ा-मांझ़ी लागी दी बगदी और तेते बाढा बाती तै बूट लागै दै ज़ुंण ज़िन्दगी दैआ। तिंयां तै इहै बूट कि तेथ लागा तै सारी साला बारा रंगे फल़ और हर भिन्नैं लागा तै होरी-होरी रंगे फल़। तेते पाच तै दुआई ज़ेता करै पृथूई दी संसारे सोभी लोगे बमारी हआ ती ठीक। ()"
"REV","22","3","तेखअ निं कधू शाप हणअ और परमेशर और मिम्मूंए राज़गादी हणीं तेसा नगरी। तेऊए टैहलू करनी तेऊए भगती। ()"
"REV","22","4","परमेशर भाल़णअ तिन्नां मुंहां सम्हनै और तिन्नें माथै हणअ तेऊओ नांअ लिखअ द।"
"REV","22","5","तेखअ निं कधि राच पल़णीं। ज़ुंण लोग तिधी रहा तिन्नां निं प्रैशै लै लाटूए ज़रुरत आथी। नां तिन्नां प्रैशै लै सुरज़े ज़रुरत आथी। किल्हैकि तिधी आसा परमेशर आप्पै ज़ुंण लोगा लै प्रैशअ दैआ। तेखअ ज़ुंण लोग तिधी रहा तिन्नां करनअ जुगै-जुगै राज़। ()"
"REV","22","6","तेखअ बोलअ तेऊ स्वर्ग दूतै मुल्है इहअ, “ईंयां गल्ला ज़ुंण मंऐं ताखा रहैऊई और खोज़ी, ईंयां आसा शुची और ईंयां रहणीं हई। प्रभू परमेशर ज़ुंणी आपणीं आत्मां आपणैं सोभी गूरा लै दैनी, तेऊ ई किअ आपणैं स्वर्ग दूता लै हुकम कि सह इधी एछी करै तेऊए टैहलू का तिन्नां गल्ला रहैऊए ज़ुंण पाक्की आजू छ़ेकै आसा हणैं आल़ी।” ()"
"REV","22","7","ईशू बोला आपणैं सोभी लोगा “हेरा, हुंह आसा छ़ेकै एछणैं आल़अ, परमेशरा दैणीं तिन्नां लै बर्गत ज़ुंण एसा कताबा दी प्रगट किऐ दै समादा दी धैन दैए।”"
"REV","22","8","हुंह आसा सह ई युहन्ना, ज़ुंणी ईंयां गल्ला शूणीं और भाल़ी। ज़ांऊं मंऐं भाल़अ और शूणअ, ता ज़ुंण सह स्वर्ग दूत मुखा इना गल्ला रहैऊआ त, हुंह पल़अ तेऊए च़रणैं माथै टेकणा लै उटअ।"
"REV","22","9","तेऊ बोलअ मुल्है इहअ, “भाल़, इहअ निं करै किल्हैकि हुंबी आसा ताह और तेरै होरी संघी भाई और परमेशरे गूरो और एसा कताबे गल्ला मनणै आल़ैओ संघी सेऊआ करनै आल़अ, परमेशर ई आसा एक्कै भगती करनै जोगी ज़हा सेटा माथअ लागा टेकणअ।”"
"REV","22","10","तेखअ बोलअ तेऊ मुंह सेटा इहअ, “एसा कताबा दी प्रगट किऐ दै समादा निं गुप्त डाही किल्हैकि इना गल्ला पूरी हणैंओ बगत गअ नेल़ एछी।"
"REV","22","11","ज़ुंण बूरी और छ़ोतली गल्ला करा तिन्नां लागे बूरी छ़ोतली गल्ला करदै। तिहअ ई ज़ुंण बी भली और पबित्र गल्ला करा तिन्नां दैऐ भली और पबित्र गल्ला कबल्ली करनै।”"
"REV","22","12","प्रभू ईशू बोलअ इहअ, “भाल़ हुंह आसा छ़ेकै एछणैं आल़अ, और हरेकी लै आसा मुखा तेऊए कामें साबै फल।()"
"REV","22","13","“हुंह आसा आदी और अंत आप्पै।”()"
"REV","22","14","परमेशरा दैणीं तिन्नां लै बर्गत ज़ुंण आत्मिक रुपा दी शुचै हणां लै आपणैं झिकल़ै धोआ, किल्हैकि तिन्नां भेटणअ नगरीए प्रऊल़ी बाती भितरा लै एछणेंओ हक। तिन्नां तेऊ बूटा का फल़ा खाणेंओ हक बी भेटणअ ज़ुंण ज़िन्दगी दैआ।"
"REV","22","15","पर बूरै करनै आल़ै, ज़ादू करनै आल़ै, कंज़रै, हत्या करनै आल़ै, मुर्ति पूज़ा करनै आल़ै और हरेक झ़ुठअ च़ाहणैं आल़अ और बोल़णैं आल़ै निं कधि नगरी दी डेऊई सकदै।"
"REV","22","16","“मंऐं ईशू छ़ाडअ आपणअ स्वर्ग दूत इना गल्ला खोज़दअ तम्हां सेटा लै ज़ुंण तम्हैं मंडल़ी दी परमेशरे लोग आसा। हुंह आसा राज़ै दाबेदे पोस्ती दी आजू लुआद, हुंह आसा भैणूं तारै ज़िहअ।”()"
"REV","22","17","परमेशरे आत्मां और मिम्मूंए लाल़ी बोला ईशू लै, “ताह हुअ एछणअ।” ज़ुंण बी इना गल्ला शूणां सह बी लऐ बोली, “एछ!” तिंयां सोभै ज़ुंण बी नचिशै होए सह झुटै तेऊ पाणीं मुफ्त ज़ुंण ज़िन्दगी दैआ। ()"
"REV","22","18","हुंह युहन्ना दैआ तिन्नां सोभी लै चतैनगी ज़ुंण मेरी एसा कताबा दी प्रगट की दी गल्ला शूणां, ज़ुंण मंऐं पैहलै ई आसा लिखी दी, ज़ै कुंण आपणीं बाखा एथ किज़ै ज़ोल़े, परमेशरा दैणीं तिन्नां लै सारी खरी पाई करै सज़ा ज़ुंण एसा कताबा दी आसा लिखी दी। ()"
"REV","22","19","पर ज़ै कुंण एसा कताबा दी प्रगट की दी गल्ला का किज़ै कम करे, ता परमेशरा करनअ तेऊ ज़िन्दगी दैणैं आल़ै बूटा का तेऊओ हेस्सअ दूर ज़ुंण पबित्र नगरी दी आसा, ज़ेते बारै एसा कताबा दी आसा लिखअ द। ()"
"REV","22","20","ज़ुंण इहअ बोला कि ईंयां गल्ला आसा शुची, सह ईशू बोला इहअ, “हाँ हुंह आसा छ़ेकै एछणैं आल़अ!” हुंह युहन्ना बोला बापस, “तथास्तू। हे प्रभू ईशू छ़ेकै एछ।”"
"REV","22","21","हुंह करा परमेशरा का अरज़ कि म्हारै प्रभू ईशूए झींण लोल़ी सदा तम्हां सोभी लै हुई। तथास्तू।"
