Book, Chapter, Verse, Text
"2CO","1","1","मै पौलुस परमेश्‍वर री मर्जी कने मसीह यीशु रा प्रेरित है। ते असां रे विश्वासी भ्याल तीमुथियुस कने कुरिन्थुस शहर बिच परमेश्‍वर री कलीसिया जो ते अखाया प्रदेश रे परमेश्‍वर रे सारे लोक्कां जो ए चिठ्ठी लिख्खेया करदा है।"
"2CO","1","2","असां रे स्वर्ग बिच रैह्णे वाले पिता परमेश्‍वर अते प्रभु मसीह यीशु रे पास्से का तुसी सारेयां जो अनुग्रह अते शांती मिलदी रे।"
"2CO","1","3","असां रे प्रभु यीशु मसीह रे पिता ते परमेश्‍वर रा शुकर करदे, जे दया रा पिता है, ते हमेशा असां जो तसल्ली दिंदे।"
"2CO","1","4","से असां री हर मुसीबत बिच असां जो तसल्ली दिंदे, ताकी असी भी तिन्हा लोक्कां जो तसल्ली देई सकण जे मुसीबत बिच हिन, जिय्यां परमेश्‍वर ने असां जो तसल्ली दित्ती।"
"2CO","1","5","किजोकी असी जिन्ना जादा मसीह यीशु तांइ जुल्म सैह्‍ंदे, परमेश्‍वर तिन्ना ही जादा मसीह यीशु रे जरिये असां जो तसल्ली दिंदे।"
"2CO","1","6","असी इस उम्मीद बिच जुल्म सहन करदे कि जिय्यां परमेश्‍वर ने असां जो तसल्ली दित्ती, तिय्यां ही तिन्हा ने तुसी जो भी तसल्ली दैणी। से तसल्ली मिलणे री वजह कने तुसी भी बड़े सबर कने तिन्हा जुल्म जो सेइ लैणा जिन्हा जो असी भी सहन करेया करदे हिन।"
"2CO","1","7","तुसी तांइ असां जो पूरी उम्मीद है, किजोकी असी जाणदे कि जिय्यां तुसी असां रे जुल्म बिच साझी हुन्दे, तिय्यां ही असां री तिस आस बिच भी तुसी साझी होणा जे परमेश्‍वर ने असां जो दैणी।"
"2CO","1","8","हे मेरे संगी विश्वासियों, असी ए चांह्दे कि तुसी तिन्हा जुल्मां रे बारे बिच जाणो, जे असां जो एशिया प्रदेश बिच झेलणा पे, तित्ते असी असां री सैह्‍णे री ताकत का केई जादा तकलीफ बिच फसी गे थिये, इत्ते तक कि असां रे जिन्दे बचणे री भी कोई उम्मीद नी बची थी।"
"2CO","1","9","बल्कि असी ए मन्नी लेया थिया कि अवे असां जो मारी दित्ता जाणा, पर आखिरकार असी अप्पु रा भरोसा छड्डी करी परमेश्‍वर पर ही पुरे तरिक्के कने भरोस्सा रख्खेया जे मरे रे लोक्कां जो भी जिन्दा करी दिंदे।"
"2CO","1","10","तिन्हा ने असां जो मौत रे बड़े बड्डे खतरे का बचाया, ते अग्गे भी बचाणा। असां ने तिन्हा पर आस रख्खे री है, कि तिन्हा ने असां जो बचांदे रैह्णा।"
"2CO","1","11","तुसी जो भी प्रार्थना करी असां री मदद करणा चाएदी, ताकी मते लोक असां रे पास्से का तिन्हा आशीषां तांइ परमेश्‍वर रा शुकर करण जे परमेश्‍वर ने असां जो मती प्रार्थनां जो सुणी करी दित्ते री हिन।"
"2CO","1","12","किजोकी असी अपणे विवेक री इस गवाई पर असी पुरी बुड़ख कने बोलदे कि असी अपणे हर काम्म-काज बिच परमेश्‍वर री दित्ते री पवित्रता ते सच्चाई कने जिन्दगी जिन्दे, खासतौर पर जां असी तुसी कने थिये। असी अपणी इन्सानी समझ पर नी पर परमेश्‍वर रे अनुग्रह पर निर्भर रैहन्दे।"
"2CO","1","13-14","असी तुसी जो से ही लिखदे जे तुसी पढ़ी ते समझी सकदे। हालांकी अब्बे तुसी असां री गल्लां जो पुरे तरिक्के कने नी समझी पांदे, पर असां जो आस है कि तुसी असां री गल्लां जो पुरे तरिक्के कने समझणा। ताकी मसीह यीशु रे हटणे रे बेल्ले तुसी असां पर तिन्ना ही गर्व करी सको, जिन्ना असां जो तुसी पर है।"
"2CO","1","15","अवे जां मै जाणदा कि तुसी घट-बध ही समझी पाया करदे हिन, इधेरे तांइ मै तुसी का आणा चाह्‍ंदा ताकी मेरा तुसी का दुबारा आणे री वजह कने तुसी जो दुगणी आशीष मिल्ले।"
"2CO","1","16","अते मै ए सोच्चेया कि मकिदुनिया प्रदेश जो जांदे बेल्ले तुसी कने मिली करी जां, अते फिरी मकिदुनिया प्रदेश का हटदे बेल्ले तुसी का दुबारा आ, अते तुसी मेरे जो यहुदियां प्रदेश बिच पुजणे तीकर मेरी किच्‍छ मदद करो।"
"2CO","1","17","मेरा मन पुरे तरिक्के कने तयार थिया कि ए ही योजना होणी। मै तुसी कदी “हां” ते कदी “ना” नी थिया बोलदा। मै दुनिया रे लोक्कां सांइ योजना नी बणांदा।"
"2CO","1","18","जिय्यां परमेश्‍वर विश्वासयोग्य हिन, तिय्यां ही असां री गल्लां हमेशा ही सच हुंदी।"
"2CO","1","19","किजोकी मै पौलुस, सिलवानुस ते तीमुथियुस ने, परमेश्‍वर रे पुत्तर मसीह यीशु रा शुभ संदेश रा प्रचार तुसी लोक्कां बिच कित्तेया, ते मसीह यीशु बिच कदी “हां” ते कदी “ना” नी थिया, पर तिस बिच हमेशा सिर्फ “हाँ” ही “हाँ” है।"
"2CO","1","20","परमेश्‍वर रे कित्ते रे सारे वादे मसीह यीशु बिच पुरे होए रे हिन। इधेरे तांइ असी “आमीन” बोलदे जिसेरा मतलब है “हां”, ताकी असां रे जरिये परमेश्‍वर री महिमा हो।"
"2CO","1","21","परमेश्‍वर ही हिन जे असां जो तुसी कने मसीह यीशु तांइ मजबुत करदे, ते लोक्कां जो मसीह यीशु रा शुभ संदेश दसणे तांइ असां जो चुणे रा है।"
"2CO","1","22","जिन्हा ने असां पर मौहर भी लाइ ते अमानत रे तौर पर असां जो पवित्रात्मा जो दित्ता।"
"2CO","1","23","परमेश्‍वर मेरे गवाह हिन कि मै सच बोल्लेया करदा है कि दुज्जी बारी कुरिन्थुस शहर बिच इधेरे तांइ नी आया किजोकी मै तुसी जो तुसी री गलतियां री वजह कने बकणा नी चाह्‍ंदा थिया।"
"2CO","1","24","ए गल्ल नी है कि असी तुसी रे विश्वास पर काबू पाणा चाह्‍ंदे बल्कि तुसां री खुशी बिच तुसी रे कने कम्म करणे वाले हिन किजोकी तुसी विश्वास मजबूत हिन।"
"2CO","2","1","इधेरे तांइ मै ए ठाणी लित्तेया थिया कि तुसी जो फिरी दुख दैणे तांइ ना आं।"
"2CO","2","2","किजोकी जे मै तुसी जो दुखी करी देयां तां तुसी रे अलावा मेरे जो खुशी दैणे वाला कोई नी रैह्णा।"
"2CO","2","3","अते ए ही गल्ल जे मै तुसी जो लिख्खी ताकी कुथकी इय्यां ना हो कि जां मै तुसी का आं, तां जिन्हा लोक्कां का मेरे जो खुशी मिलणी चाएदी, तिन्हा का मेरे जो दुख मिल्लो। किजोकी जां तुसी खुश हुंदे, तां तिस कने मेरे जो खुशी मिलदी।"
"2CO","2","4","किजोकी तुसी जो मै दुखी मन का अते तकलीफ बिच रोई-रोई करी ए चिठ्ठी लिख्खी पर तुसी जो दुखी करणे तांइ नी, बल्कि इधेरे तांइ कि तुसी उस प्यार जो जाणी सको, जे खास कर तुसी रे तांइ है।"
"2CO","2","5","पर जे अगर कुसकी ने दुख दित्ते रा है तां तिसने सिर्फ मेरे जो ही नी, पर थोड़ा-मता ता तुसी सारेयां जो भी दित्ते रा है। मै तिस मणु री गलती रे बारे बिच इसका जादा किच्‍छ भी नी बोलणा चाह्‍ंदा।"
"2CO","2","6","इदेय जणे तांइ जे विश्वासी भाईयां ने दित्ते री है, से ही सही है।"
"2CO","2","7","इसेरे उलट तुसी तिस जो माफ करी दो अते तिसजो तसल्ली देयो, कुदखी इय्यां ना हो कि से मसीह बिच विश्वास करणे का पिच्छे हटी जाए।"
"2CO","2","8","इधेरे तांइ मेरी तुसी रे कने बिनती है कि तुसी तिन्हा सामणे ए ज़ाहिर करो कि तुसी तिन्हा कने प्यार करदे।"
"2CO","2","9","किजोकी मै तुसां जो इस मकसद कने चिठ्ठी लिख्खी कि तुसां जो परखी लेयां कि तुसी मेरी सारी गल्लां जो मनणे तांइ तयार हिन की नी।"
"2CO","2","10","पर जिस कुसकी जो तुसी कुसकी गल्ल तांइ माफ करदे तिसजो मै भी माफ करदा। किजोकी जे किच्‍छ मै माफ करदा (जे माफ कित्तेया है) से मसीह यीशु रे मिल्ले रे हक कने तुसी रे फायदे तांइ ही करदा।"
"2CO","2","11","ताकी शैतान असां रा कोई फायदा नी उठाई सको किजोकी असी तिसेरी चाल्लां जो जाणदे।"
"2CO","2","12","जां मै मसीह यीशु रा शुभ संदेश सुनाणे त्रोआस शहर बिच आया, तां प्रभु ने मेरे जो शुभ संदेश सुनाणे रा बड्डा मौक्का दित्तेया।"
"2CO","2","13","पर जां अपणे विश्वासी भ्याल तीतुस जो तित्ते नी दिख्खेया तां मेरा मन बड़ा बैचेन होई गेया, ते तिसजो तोपणे तांइ मै त्रोआस शहर रे विश्वासियां का विदा लेई करी आई गेया, ते मकिदुनिया प्रदेश जो हटी गेया।"
"2CO","2","14","परमेश्‍वर रा शुकर हो, मसीह कने असां रा रिश्ता होणे री वजह कने से असां जो मसीह कने हमेशा लेइ करी चलदे ते असां जो जीत दुआंदे। ते परमेश्‍वर अपणे मसीह जो जानणे री खुशबू जो इक्क महक सांइ असां रे जरिये हर जगह फैलांदे।"
"2CO","2","15","किजोकी असां री जिन्दगी परमेश्‍वर रे सामणे छुटकारा पाणे वाले ते नाश होणे वाले लोक्कां तांइ मसीह री इक्क महक सांइ हिन।"
"2CO","2","16","पर तिन्हा लोक्कां तांइ जे बर्बादी पास्से बधेया करदे हिन, ए मौत री इदेइ गंदी मुस्क है, जे मौत रे पास्से लेई जांदी। पर तिन्हा लोक्कां तांइ जे छुटकारा रे रस्ते बिच बधेया करदे हिन, ए जिन्दगी री इदेयी महक है, जे हमेशा री जिन्दगी रे पास्से लेइ चलदी। इन्हा गल्लां जो कोई अपणी काबलियत कने नी करी सकदा।"
"2CO","2","17","असी उन्हा केई मणुआं सांइ नी हिन, जे पैसे रे लालच बिच परमेश्‍वर रे वचन बिच हेराफेरी करदे हिन, पर असी ए जाणदे होए कि परमेश्‍वर असां जो भेज्जे रा है, ते से असां जो दिख्खेया करदे हिन, ते असी मसीह रे हक कने हमेशा सच्चाई कने शिक्षा दिंदे।"
"2CO","3","1","असी फिरी अपणी तारीफ नी हिन करेया करदे। ते असां जो बाकी मणुआं सांइ तुसी जो अपणी सिफारिश करणे तांइ चिठ्ठियां दैणे या लैणे री बिल्कुल भी जरुरत नी है।"
"2CO","3","2","तुसी ता अप्पु ही चिठ्ठियां सांइ हिन जे परमेश्‍वर तांइ कित्ते रे मेरे कम्मां री सिफारिश करदे ते जिन्हा जो सारे लोक पढदे ते समझदे।"
"2CO","3","3","साफ तौर पर तुसी मसीह यीशु रे पास्से का चिठ्ठियां सांइ हिन जे असां री सेवकाई रा नतीज्जा है, जे सलेट पर नी लिख्खे गे रे हिन पर परमेश्‍वर री आत्‍मा कने असां रे दिल री सलेट पर लिख्खे गे रे हिन।"
"2CO","3","4","असी इय्यां इधेरे तांइ बोलदे किजोकी मसीह यीशु रे जरिए, परमेश्‍वर रे सामणे असां जो इदेइ हिम्मत हुंदी।"
"2CO","3","5","असी नी बोलदे कि असां बिच अप्पु किच्‍छ करणे री काबलियत है, पर परमेश्‍वर असां जो ए सब करणे री काबलियत दिंदे।"
"2CO","3","6","तिन्हा ने असां जो परमेश्‍वर रे नौए वाचा रे सेवक होणे रे काबिल बणाए रा है, ए नौई वाचा मूसा रे कानून बिच लिख्खे री गल्लां रा नी है पवित्रात्मा रा है। किजोकी मूसा रे कानून पर ना चलणे पर ता मौत मिलदी, पर परमेश्‍वर री नौई वाचा रे जरिये पवित्रात्मा असां जो हमेशा री जिन्दगी दिंदा।"
"2CO","3","7-8","जां मूसा रा कानून जे पत्थर री सलेटां पर लिख्खेया गेया थिया, तां तिस बेल्ले परमेश्‍वर री महिमा दिख्खी गयी थी, इस्राएल रे लोक मूसा रे चेहरे जो जादा देर तीकर नी दिख्खी सके, किजोकी से बड़ा चमकेया करदा थिया पर तिसेरी चमक भी जादा देर तीकर नी रेइ, इधेरे तांइ जे अगर मूसा रे कानून पर आधारित सेवकाई जे मौत पास्से लेई जांदी, अगर इन्नी जादा चमकदार है, तां फिरी नौई वाचा रे अधीन होई करी परमेश्‍वर री पवित्रात्मा री सेवकाई करणे बिच इसका भी जादा महिमा होणी।"
"2CO","3","9","किजोकी जां कसुरवार ठैहराणे वाला, मूसा रे कानून महीमामय थिया, तां पक्के तौर पर धार्मिक ठैहराणे वाली नौई वाचा बिच होर भी जादा महीमामय होणी।"
"2CO","3","10","हकिकत बिच नौई वाचा इन्नी जादा अनौखी है कि मूसा रा कानून अवे महीमामय नी रेया।"
"2CO","3","11","मूसा रा कानून इक्क बड़ी महिमा कने दित्तेया गेया थिया जे जादा देर तीकर नी रेइ। पर नौई वाचा री महिमा जादा बड्डी है किजोकी से हमेशा तीकर रैह्‍णी।"
"2CO","3","12","इधेरे तांइ इदेइ आस रख्खी करी असी हिम्मत कने बोलदे।"
"2CO","3","13","अते असी मूसा सांइ नी हिन जे अपणे मुँह पर परदा पाई रखदा थिया ताकी इस्राएल रे मणु तिसेरे चेहरे पर परमेश्‍वर रे चमक जो घटदे-घटदे ते मुकदे होए ना दिख्खे।"
"2CO","3","14","तिन्हेरी समझ मंद होई गे री है, किजोकी अज्ज तांइ जां से तिस मूसा रे कानून जो पढ़दे, तां से ही परदा तिन्हेरी समझ पर पेई रैहन्दा, पर से परदा बस मसीह यीशु पर विश्वास करणे रे जरिए ही हटदा।"
"2CO","3","15","ते अज्ज तांइ जां भी मूसा रा कानून पढ़ेया जांदा तां लोक तिसजो पुरी तरिक्के कने समझी नी पांदे।"
"2CO","3","16","पर जां कोई मणु मसीह यीशु बिच विश्वास करदा तां तिसेरी समझ का से परदा हटाई दित्ता जांदा।"
"2CO","3","17","प्रभु ता आत्‍मा हिन, अते जित्ते कुते प्रभु रा आत्‍मा है, तित्ते मूसा रे कानून का अजादी है।"
"2CO","3","18","असी सारे प्रभु री महिमा जो अपणे उघाड़े रे चेहरे कने इक्क शीशे सांइ प्रकाशित करदे। असां जो अपणे सांइ बनाणे तांइ तिस चमकदार महिमा बिच जादा का जादा बदलेया करदे हिन। ते ए महिमा परमेश्‍वर रे पास्से का है, जे पवित्रात्मा रे रूप बिच असां का है।"
"2CO","4","1","इधेरे तांइ जां असां रे पर इदेयी दया होई कि असां जो परमेश्‍वर रा संदेश सुनाणे री सेवा मिल्ली तां असी हिम्मत नी हारदे।"
"2CO","4","2","पर असां ने शरम रे ते गुप्त कम्मां जो छड्डी दित्तेया, अते न चलाकी कने चलदे, अते ना परमेश्‍वर रे वचन बिच हेराफेरी करदे, पर परमेश्‍वर रे सामणे असी सिर्फ सच बोलदे, ते असी लोक्कां रे विवेक बिच ए बिठाई दिंदे कि जे असी बोल्लेया करदे हिन से सच है।"
"2CO","4","3","जे शुभ संदेश असी लोक्कां जो सुणांदे, से तिन्हा लोक्कां का लुके रा है जे हमेशा री मौत रे रस्ते पर हिन।"
"2CO","4","4","शैतान, जे इस दुनिया रे लोक्कां रा शासक है, तिनिये मसीह यीशु बिच विश्वास ना करणे वाले लोक्कां री समझ जो मंद करी रख्खे रा है, ताकी से लोक शुभ संदेश री महीमामय रौशनी जो नी दिख्खी सके। से लोक मसीह यीशु रे इस महिमा रे संदेश जो नी समझदे जे परमेश्‍वर रे प्रतीरुप हिन।"
"2CO","4","5","दिख्खो, असी लोक्कां बिच जाई-जाई करी अपणे बारे बिच प्रचार नी करेया करदे हिन। असी मसीह यीशु रा प्रचार करेया करदे हिन, ते मसीह रे खातिर असी तुसी रे सेवक हिन।"
"2CO","4","6","किजोकी परमेश्‍वर ने ही बोल्ले रा है, “न्याहरे बिच रौशनी चमके”, ते से ही असां रे दिल बिच चमकी, ताकी असी मसीह बिच परमेश्‍वर री महिमा जो दिख्खी सकण।"
"2CO","4","7","असी मिट्टी रे भांडेया सांइ हिन जिन्हा बिच इस धन्न जो जमा करी के रख्खेया गे रा है, किजोकी ए असीम ताकत असां रे पास्से का नी पर परमेश्‍वर रे पास्से का है।"
"2CO","4","8","असी चौं पास्से का तकलीफां ता भोगदे, पर असी खतरे बिच नी पैंदे। असी घबराये रे ता हिन, पर निराश नी हिन।"
"2CO","4","9","सताए ता जान्दे, पर छड्डे नी जांदे, झुकाये तां जांदे, पर नास नी होये हिन"
"2CO","4","10","असी हर बेल्ले मसीह यीशु री तकलिफां ते मरणे रे अनुभव जो अपणे शरीर बिच महसूस करदे ताकी लोक मसीह यीशु रे जिन्दगी जो असां रे कम्मां रे जरिये जाणी सकण।"
"2CO","4","11","हां, असी हमेशा मौत रे खतरे बिच रैहन्दे किजोकी असी मसीह यीशु रा शुभ संदेश सुणांदे ताकी मसीह यीशु री जिन्दगी असां रे कम्मां रे जरिये लोक्कां पर ज़ाहिर हो।"
"2CO","4","12","तां असी मौत रे खतरे बिच रैहन्दे पर इसेरा नतीज्जा ए होया कि तुसी जो हमेशा रा जीवन मिल्लेया।"
"2CO","4","13","पर असी प्रचार करणा जारी रखदे किजो असां बिच तैसा ही विश्वास है जैसा तिस भजनकार बिच थिया जां तिनिये ए लिख्खेया, “मै परमेश्‍वर पर विश्वास कित्तेया, इधेरे तांइ मै बोल्लेया, इधेरे तांइ असी भी विश्वास करदे ते बोलदे।”"
"2CO","4","14","अते ए जाणदे कि जिनिये प्रभु यीशु जो मरे रे लोक्कां बिच का जिंदा कित्तेया, तिन्हा ने ही असां जो भी तिय्यां ही जिंदा करणा, ते परमेश्‍वर ने असां जो तुसां कने कठ्ठे करी के लेई आणा ते असी तिन्हेरी मौजुदगी बिच हाजिर रैह्‍ण।"
"2CO","4","15","जे किच्‍छ असां कने घटे रा है, से तुसी रे फायदे तांइ ही हिन ताकी जिय्यां परमेश्‍वर रा अनुग्रह जादा का जादा लोक्कां जो मसीह बिच लेई आया करदा है तिस कने मते लोक्कां ने परमेश्‍वर रा तिन्हेरी महिमा तांइ शुकर करणा।"
"2CO","4","16","इधेरे तांइ असी हिम्मत नी हारदे, हालांकी असां रा शरीर मुकेया करदा है पर असां अंदर असां री आत्‍मा हर रोज नौई हुंदी जांदी।"
"2CO","4","17","किजोकी असां री मुसीबतां छोटी हिन ते तिन्हा ने जादा हाण तांइ नी रैह्णा किजोकी तिन्हेरे अंजाम “हमेशा री महीमा” होणा, जे तिस हर कुसकी चीज का बड्डी भी है, जिसेरे बारे बिच असी कदी सोच्ची भी नी सकदे।"
"2CO","4","18","अते असां तां दिख्खी री चिज्जां जो नी पर अण-दिख्खी चिज्जां जो दिखदे रैह्‍न्दे, किजोकी दिख्खी री चिज्जां थोड़े ही रोज री हिन, पर अणदिख्खी चिज्जां हमेशा बणी रैह्न्दी।"
"2CO","5","1","जिय्यां कि असी जाणदे कि इस दुनिया बिच असां रा शरीर इक्क तम्बु सांइ है जित्ते असी रैहन्दे। जां असी मरी जाणा तां असां जो परमेश्‍वर रे पास्से का स्वर्ग का इक्क इदेया शरीर मिलणा जे हत्थां रा बणे रा नी पर हमेशा तीकर रैह्णे वाला है।"
"2CO","5","2","इस शरीर बिच ता असी पिड़ां कने किल्दे रैहन्दे ते बड़ी तमन्‍ना रखदे की अपणे स्वर्गीय शरीर जो पाई लैण।"
"2CO","5","3","ताकी जां असी अपणे स्वर्गीय शरीर जो पाई लेण तां असी तिसेरे बगैर ना पाए जाण।"
"2CO","5","4","ते असी इस शरीर बिच रैहन्दे होए जे इस दुनिया बिच असां रे तम्बु सांइ है, बोझ कने किल्दे रैहन्दे, किजोकी असी अपणे इस दुनिया रे शरीर जो उतारणा नी चाह्‍ंदे पर स्वर्गीय शरीर जो भी पाई लैणा चाह्‍ंदे, ताकी असां रे नौए स्वर्गीय शरीर असां रे इन्हा शरीरां कने बदली जाए जे इक्क दिन मुकी जाणे।"
"2CO","5","5","जिन्हा ने असां जो स्वर्गीय शरीर जो पाणे तांइ तयार कित्ते रा है, से परमेश्‍वर है, जिन्हा ने असां जो अमानत बिच पवित्रात्मा भी दित्ते रा है।"
"2CO","5","6","अते असी हमेशा हिम्मत बणाई रखदे ते ए जाणदे की जां तीकर असी शरीर बिच रैहन्दे, तां तांइ असी प्रभु कने नी स्वर्ग बिच नी रेया करदे हिन।"
"2CO","5","7","हल्ले जां असी इस दुनिया बिच जिया करदे हिन, तां असी प्रभु रा अनुसरण तिन्हा जो दिख्खी करी नी पर विश्वास करणे रे जरिये करेया करदे हिन।"
"2CO","5","8","इस तांइ असी हिम्मत बणाई रखदे कि मरणे रे बाद शरीर जो छड्डी करी प्रभु कने रैह्णा होर भी जादा खरा समझदे।"
"2CO","5","9","इस तांइ असां रे मन री खुशी ए है कि चाए असी तिन्हा कन्ने स्वर्ग बिच रैह्‍ण या चाए तिन्हा का दूर इस दुनिया बिच रैह्‍ण, पर असी तिन्हा जो पसंद आंदे रैह्‍ण।"
"2CO","5","10","किजोकी जरुरी है असां सारेयां रा हाल मसीह यीशु रे असां रा हिसाब-किताब करदे बेल्ले खुली जाए, की हर इक्क मणु अपणे भले-बुरें कम्मां रा बदला पाए जे तिन्हा ने शरीर रे जरिए कित्ते होण।"
"2CO","5","11","इस तांइ परमेश्‍वर रा डर मन्नी करी असी लोक्कां जो छंदे करी के परमेश्‍वर रे सच पर विश्वास करणे तांइ समझांदे ते तिन्हेरे सामणे असां रा हाल प्रकट है, ते मेरे जो ए आस है की तुसी रे विवेक पर भी असां रा हाल प्रकट होया होणा।"
"2CO","5","12","असी फिरी भी अपणी तारीफ तुसी अग्गे नी करदे, पर असी तुसी जो असां रे बारे बिच गर्व करणे रा मौक्का दिदें, तुसी तिन्हा जो जवाब देइ सको, जे मन पर नी पर दिखावटी गल्लां पर घमंड करदे।"
"2CO","5","13","जे अगर कोई बोल्ले कि असी बेसुध हिन तां सिर्फ परमेश्‍वर तांइ हिन, ते जे अगर असी होश बिच हिन, तां तुसी तांइ हिन।"
"2CO","5","14","किजोकी मसीह यीशु रा प्यार असां जो मजबूर करी दिंदा, किजोकी असी ए समझदे की जां इक्क मणु सारे लोक्कां तांइ मरेया तां सारे मरी गे।"
"2CO","5","15","ते मसीह इधेरे तांइ सारेयां तांइ मरेया कि जे लोक जिन्दे हिन, से अग्गे जो अपणे तांइ ना जिन्दगी ना जीण पर तिन्हेरे तांइ जीण जे तिन्हेरे तांइ मरेया ते फिरी मरे रे लोक्कां बिच का जिन्दा होई गेया।"
"2CO","5","16","अते अवे असी कुसकी होर जो इन्सानी तौर-तरिक्के रे हिसाब कने नी समझगे हालांकी असां ने भी मसीह यीशु जो इन्सानी तौर-तरिक्के रे हिसाब कने समझेया, तां भी अब्बे का असी तिन्हा जो इदेया नी जाणगे।"
"2CO","5","17","इस तांइ जे कोई मसीह यीशु बिच विश्वास रखदा तां से नौई रचना है: पुराणी जिन्दगी बिती गे री है, अवे नौई जिन्दगी री शुरुआत होए री है।"
"2CO","5","18","ए सारी गल्लां परमेश्‍वर रे पास्से का है, जिन्हा ने मसीह यीशु रे जरीए असां रा अप्पु कने मेल जोल करी दित्ता, ते अप्पु कने लोक्कां रा मेल जोल करणे री सेवा असां जो सौंप्पि दित्ती।"
"2CO","5","19","इसेरा मतलब ए है कि परमेश्‍वर ने मसीह यीशु बिच होई करी अपणे कन्ने दुनिया रा मेल जोल करी लित्ता, ते लोक्कां रे पाप्पां रा इल्जाम तिन्हा पर नी लाया। ते ए ही मेल जोल कराणे रा से संदेश है, जे परमेश्‍वर ने लोक्कां जो सुनाणे तांइ असां जो सौंप्पे रा है।"
"2CO","5","20","इस तांइ असी मसीह यीशु रे राजदूत हिन मन्नों परमेश्‍वर असां रे जरिए बिनती करेया करदे हिन; असी मसीह यीशु रे पास्से का बिनती करेया करदे हिन की परमेश्‍वर कने मेल जोल करी लेयो।"
"2CO","5","21","मसीह जे पाप का अनजान थिये, तिन्हा ही जो परमेश्‍वर ने असां तांइ पाप्पि ठैहराया ताकी परमेश्‍वर असां जो मसीह रे कित्ते रे कम्मां रे जरिये धार्मिक ठैहराण।"
"2CO","6","1","असी जे परमेश्‍वर रे सहकर्मी हिन, छंदे करी के समझादें की परमेश्‍वर री अनुग्रह जे तुसी पर है, तिसजो बेकार मत जाणा देयो।"
"2CO","6","2","किजोकी पवित्रशास्त्र बिच परमेश्‍वर ता ए बोलदे, “ठीक समय पर मै तेरी सुणी लित्ती, ते छुटकारे वाले दिन मै तेरी मदद कित्ती, सुणो, अब्बे ए से ठीक समय है; सुणो, अब्बे से छुटकारे रा दिन है।”"
"2CO","6","3","परमेश्‍वर रे सहकर्मी होणे रे नात्ते असी कुसकी गल्ल बिच ठोक्कर खाणे रा कोई भी मौक्का नी दिदें, ताकी असां री सेवा पर कोई इल्जाम ना आये।"
"2CO","6","4","हर तरिक्के कने असी ए ज़ाहिर करदे कि असी परमेश्‍वर रे चुणे रे दास हिन, असी बड़े सबर कने दुखां, कमी-घटियां ते मुसिबतां जो सैह्‍ंदे।"
"2CO","6","5-6","ते असी कौड़े खाणे कने, कैद होणे कने, हगांमेया कने, मेहनत करदे होए, जागदे रैह्णे कने, भुख्ख बिच, पवित्रता कने, ज्ञान कने, सबर कने, रहम कने, पवित्रात्मा कने अप्पु जो परमेश्‍वर रे चुणे रे दास साबित करदे।"
"2CO","6","7-8","असी सच्चे प्यार कने, सच्चाई रे वचनां कने, परमेश्‍वर री ताकत कने, धार्मिकता रे हथियारां कने जे हमला करणे ते अपणी रक्षा करणे तांइ हिन, ते लोक्कां रा असां री इज्जत या बेइज्जती करणे रे जरिये, ते तिन्हेरे असां रे बारे बिच ठीक या बुरी गल्लां बोलणे रे जरिये भी अप्पु जो परमेश्‍वर रे चुणे रे दास साबित करदे। ते हालांकी असां जो ढोंगी समझेया गेया, पर असी सच ही बोलदे।"
"2CO","6","9-10","किच्‍छ लोक असां जो ठीक जाण-पैछाण वालेयां सांइ मिलदे, पर किच्‍छ लोक असां जो अनजान लोक्कां सांइ नजरंदाज करी दिंदे। असी मरणे रे करीब रैहन्दे, पर असी फिरी भी जिन्दे हिन। असां जो कुट्टेया गेया, पर असी फिरी भी नी मरे। असां रे दुखी होणे रा समय भी आया पर असी फिरी खुशी मनांदे। असी गरीब हिन, पर मते जणेया जो आत्मिक रूप बिच अमीर बणाई दिदें, असी इदेय हिन कि जिय्यां असां का किच्‍छ भी नी है, पर फिरी भी असी सब किच्‍छ रखदे। ते इन्हा ही सारे तरिक्के कने असी ए ज़ाहिर करदे कि असी परमेश्‍वर रे चुणे रे दास हिन।"
"2CO","6","11","हे कुरिन्थियों शहर रे विश्वासियों, असी तुसी कने खुली करी गल्लां कित्ती री हिन, असी तुसी जो खुले दिल कने प्यार करदे।"
"2CO","6","12","असां रे दिल बिच तुसी तांइ प्यार री कोई कमी नी है, पर तुसी ने असां तांइ अपणे प्यार जो रोक्की रख्खे रा है।"
"2CO","6","13","पर तुसी जो अपणे बच्चे समझी करी मै तुसी जो बोलदा की तुसी भी असां रे प्यार रे बदले बिच पर अपणे प्यार जो मत रोक्की रख्खो।"
"2CO","6","14","अविश्वासी लोक्कां रे सहभागी मत बणो। किजोकी धार्मिकता ते अधार्मिकता रा कोई मेल जोल नी है, रौशनी या न्याहरे री कोई सगंती नी है।"
"2CO","6","15","ते मसीह यीशु जी रा शैतान कने कोई लैणा-दैणा नी है, ते विश्वासी कने अविश्वासी रा कोई नात्ता नी है।"
"2CO","6","16","ते मूर्तां कने परमेश्‍वर रे मन्दिर रा कोई रिश्ता नी। किजोकी असी ता जिन्दे परमेश्‍वर रे मन्दिर हिन, जिय्यां परमेश्‍वर ने बोल्ले रा है, “मै तिन्हा लोक्कां बिच बसणा ते तिन्हा बिच चलणा-फिरणा, मै तिन्हेरा परमेश्‍वर होण ते से मेरे लोक होणे।”"
"2CO","6","17","इस तांइ परमेश्‍वर पवित्रशास्त्र बिच असां जो बोलदे, “अविश्वासी लोक्कां रे बिच का निकलो ते बखरे रेयो ते भिठ्ठी चिज्जां री अराधना मत करो, तां मै तुसी जो अपनाणा।"
"2CO","6","18","ते मै तुसी रा प्यो होणा ते तुसी मेरे बच्चे-बच्चियां होणे, ए सर्वशक्तिमान प्रभु परमेश्‍वर रा वचन है।”"
"2CO","7","1","अते हे प्यारे संगी विश्वासियों, जां परमेश्‍वर ने असां कने ए वादा कित्ते रा है कि तिन्हा ने असां जो अपणे बच्चेयां रे रूप बिच अपणाई लैणा, इधेरे तांइ, आओ असी हर तरिक्के री बुराई जो छड्डी देण, ते इक्क पवित्र जिन्दगी जीणे री कोशीश करदे रैह्‍ण।"
"2CO","7","2","असां कने प्यार बणाई रख्खो, असी ना कुसकी कने नाईंसाफी कित्ती ते ना कुसकी रा किच्‍छ बिगाड़े रा है ते ना ही कुसकी जो ठग्गे रा है।"
"2CO","7","3","मै तुसी जो दोषी ठैहराणे तांइ ए नी बोलदा, किजोकी मै पैल्ले ही बोल्ली चुक्के रा है कि असी तुसी जो इन्ना प्यार करदे कि असी तुसी कने जीणे-मरणे तांइ भी तयार हिन।"
"2CO","7","4","मै तुसी कने बड़ी हिम्मत कने बोलदा कि मेरे जो तुसी पर बड़ा गर्व है, मै बड़ा भारी उत्साहित है, अपणे सारे दुख बिच भी मै खुशी कने भरी रैहन्दा।"
"2CO","7","5","किजोकी जां असी त्रोआस शहर का निकली करी मकिदुनिया प्रदेश बिच आए थिये तां भी असां जो अराम नी मिल्लेया, पर असां जो चारो पास्से का मुसीबतां कने घिरे रे थिये, बाहर लड़ाईयां थी ते अन्दर ड्रौणी गल्लां थी।"
"2CO","7","6","तां भी दुखी मणुआं जो तसल्ली दैणे वाले परमेश्‍वर ने तीतुस रे आणे कने असां जो तसल्ली दित्ती।"
"2CO","7","7","ते तिसेरे आणे कने मेरे जो तिन्नी तसल्ली मेरे जो नी, जिन्नी तसल्ली मेरे जो तां मिल्ली जां तिनिये मेरे जो दस्सेया कि तुसी मेरे तांइ किन्ने फिकरमंद थिये ते तुसी जो मेरा बड़ा चाह होए रा थिया, ते तुसी जो असां री मुसिबतां रे बारे बिच जाणी करी किन्ना जादा दुख होया थिया।"
"2CO","7","8","मेरे जो इस गल्ल रा कोई पछतावा नी है कि मै तुसी जो गम्भीर चिठ्ठी लिख्खि, हालांकी तिस कने तुसी उदास होई गे। मेरे जो पैल्ले पछतावा होया थिया जां मै दिख्खेया थिया कि तुसी तिस चिठ्ठी री वजह कने उदास होई गे।"
"2CO","7","9","अवे मै खुश है, पर इधेरे तांइ नी तुसी जो दुख होया, पर इधेरे तांइ की तुसी तिस दुख री वजह कने अपणे पाप्पां का तौबा कित्ती ते परमेश्‍वर रे रस्ते पर चलणा लगे, किजोकी ए दुख परमेश्‍वर रे पास्से का थिया ताकी असां पास्से का तुसी जो कोई नुक्सान ना हो।"
"2CO","7","10","किजोकी परमेश्‍वर रे पास्से का मिलणे वाला दुख, पाप्पां का तौबा करणे री वजह बणदा, जिसेरा अंजाम छुटकारा है, तिस तरिक्के रे दुख कने पछतावा नी हुंदा, पर दुनियावी दुख हमेशा री मौत री वजह बणदा।"
"2CO","7","11","ध्यान देयो कि परमेश्‍वर रे पास्से का मिल्ले रे दुख कने तुसी किन्ने गुणवान बणी गे रे हिन: तुसी बिच किन्नी जादा लगन, अपणी सफाई दैणे तांइ तुसी री उत्सुकता, नाइन्साफी रे खिलाफ तुसी रा गुस्सा, कुसकी खतरे तांइ तुसी रा चुकन्नापन, मेरे कने मिलणे तांइ तुसी री चाह्‍त, सेवा करणे तांइ तुसी रा लगाव, ते गलत कम्म करणे वाले जो सजा दैणे बिच तुसी री फुर्ती। इन्हा सारी चिज्जां कने तुसी ने ए साबित करी दित्तेया हर इक्क चीज ठीक तरिक्के कने करणे बिच तुसी ने कोई कसर नी छड्डी।"
"2CO","7","12","फिरी मै पैल्ले जे से गम्भीर चिठ्ठी तुसी जो लिख्खी थी, से ना तां तिसेरे वजह कने लिख्खेया जिन्निए नाइन्साफी कित्ती, ते ना तिसेरे वजह कने जिस कने नाइन्साफी होई, पर इस तांइ की तुसी रा जे जोश असां तांइ है से परमेश्‍वर रे सामणे तुसी रे सामणे आई जाए।"
"2CO","7","13","इस तांइ असां जो तसल्ली मिली, असां री इस तसल्ली ते तीतुस री खुशी री वजह कने, असां जो होर भी जादा खुशी होई, किजोकी तिसेरा मन तुसी री वजह कने होर भी जादा खुश होई गे रा है।"
"2CO","7","14","किजोकी अगर मै तिसेरे सामणे तुसी रे बारे बिच किच्‍छ गर्व दिखाया भी, तां मै शर्मिदां नी होया, पर जिय्यां असी सारी गल्लां तुसी रे सामणे सच-सच बोल्ली दित्ती थी तिय्यां ही असां रा गर्व करणा तीतुस रे सामणे सच निकलेया।"
"2CO","7","15","ते जां से याद करदा कि तुसी सारे तिसेरी सारी गल्लां मनदे थिये, ते तिस कने हमेशा डर ते इज्जत कने मिलदे थिये, तां तुसी तांइ तिसेरा प्यार होर भी बधी जांदा।"
"2CO","7","16","मै खुश है, किजोकी मेरे जो हर गल्ल बिच तुसी पर भरोसा है।"
"2CO","8","1","अवे हे विश्वासी भाईयों, असी तुसी जो परमेश्‍वर रे तिस अनुग्रह रा संदेश दिदें जे मकिदुनिया प्रदेश रे विश्वासियां पर होए रा है।"
"2CO","8","2","जां से बड़ी मुसीबतां बिच थिये, तां भी तिन्हा ने अपणे गरीब होणे रे बावजूद भी बड़ी खुशी कने दुज्जे विश्वासियां री मदद करणे तांइ बड़ी उदारता कने दान दित्ता।"
"2CO","8","3","तिन्हेरे बारे बिच मेरी ए गवाई है, कि तिन्हा ने अपणी फिकर नी कित्ती, ते तिन्हा ने उन्ना दित्ता जिन्ना से देई सकदे थिये, बल्कि तिन्हा ने अपणी पोह्‍ंच का भी जादा खुले मन कने दान दित्ता।"
"2CO","8","4","तिन्हा ने असां का बड़ी जादा बिनती कित्ती ताकी यरूशलेम शहर रे विश्वासियां तांइ दान दैणे ते सेवा करणे रे सोभाग्य बिच हिस्सेदार बणी सकण।"
"2CO","8","5","ते तिन्हा ने असां री उम्मीद का जादा बधी करी कित्तेया, पैल्ले तिन्हा ने अप्पु जो परमेश्‍वर जो पसंद आणे वाली जिन्दगी जीणे तांइ समर्पित करी दित्तेया, ते फिरी तिन्हा ने प्रभु री इच्छा रे हिसाब कने अप्पु जो असां जो समर्पित करी दित्ता।"
"2CO","8","6","इधेरे तांइ असां ने तीतुस जो समझाया कि जिय्यां तिनिये पैल्ले शुरू कित्तेया थिया तिय्यां ही इस दान रे कम्म जो तुसी रे बिच मझाटे पुरा भी करी ले।"
"2CO","8","7","इधेरे तांइ जिय्यां तुसी हर गल्ल बिच, मतलब भरोस्से, शिक्षा, ज्ञान ते हर तरिक्के री मेहनत बिच, ते असां कने प्यार रखणे बिच होर भी जादा बदधे जांदे, तिय्यां ही गरीब विश्वासियां जो दान दैणे रे कम्म बिच भी बधदे जाओ।"
"2CO","8","8","मै तुसां जो हुकम नी है देया करदा, पर मै तुसी रे प्यार री सच्चाई जो दुज्जेयां री गहरी इच्छा कने तुलना करी के परखणा चाह्‍ंदा।"
"2CO","8","9","तुसी असां रे प्रभु यीशु मसीह रे अनुग्रह जो जाणदे कि से अमीर होई करी भी तुसी तांइ कगांल बणी गे, ताकी तिन्हेरे कगांल होई जाणे कने तुसी अमीर होई जाओ।"
"2CO","8","10","इस गल्ल पर तुसी तांइ मेरी ए ही सलाह है कि ए ठीक गल्ल होणी कि जे तुसी इक्क साल पैल्ले शुरू कित्तेया थिया, तिस कम्म जो पूरा करो। पिछले साल तुसी पैल्ले लोक थिये जे दान दैणा चाह्‍ंदे थिये, ते तुसी लोक ही पैल्ले हिन जिन्हा ने दान दैणा शुरू भी कित्तेया थिया।"
"2CO","8","11","अवे तुसी जो से कम्म पुरा करणा चाएदा जे तुसी शुरू कित्तेया थिया। शुरूआत बिच तुसी री गरीब विश्वासियां जो दान दैणे री इच्छा थी, से अब्बे तुसी रे दान दैणे कने दिसणी भी चाएदी। अपणी कमाई रे हिसाब कने दान देयो।"
"2CO","8","12","किजोकी जे अगर तुसी अपणे पुरे मन कने दान दिंदे, तां से मंज़ूर भी हुंदा। ते जे किच्‍छ भी तुसी का है, तिसेरे हिसाब कने दान करो, ना कि जे तुसी का नी है।"
"2CO","8","13","इय्यां नी है कि मै ए चाह्‍ंदा कि दुज्जेयां री जिन्दगी सुखदी ते तुसी री जिन्दगी मुश्किल होई जाओ। मेरा सिर्फ ए ही मतलब है कि सारेयां बिच बराबरी होणा चाएदी।"
"2CO","8","14","पर इस बेल्ले तुसी री तरक्की, तिन्हेरी कमी-घटी बिच कम्म आए, ताकी तिन्हेरी तरक्की होणा भी तुसी री कमी-घटी बिच कम्म आए। ते सारेयां बिच बराबरी होई जाए।"
"2CO","8","15","जिय्यां कि पवित्रशास्त्र बिच लिख्खे रा है, “जिनिये मता बटोरेया तिसेरा किच्‍छ जादा नी निकलेया, ते जिनिये घट बटोरेया तिसजो किच्‍छ घट नी निकलेया।”"
"2CO","8","16","परमेश्‍वर रा शुकर हो, जिन्हा ने तुसी तांइ से ही फिकर तीतुस रे मन बिच पाए री है, जे मेरे जो भी है।"
"2CO","8","17","जां असी तिसका बिनती कित्ती कि से तुसी का आए, तां तिनिये बड़ी इज्जत कने असां री गल्ल मन्नी लित्ती, बल्कि बडा उत्साही होई करी, से अपणी मर्जी कने तुसी का गे रा है।"
"2CO","8","18","असां ने तिस कने तिस विश्वासी भ्याल जो भी भेज्जे रा है, जिस जो सारी कलीसियां रे सारे संगी विश्वासी मसीह यीशु रे शुभ संदेश रे प्रचारक होणे रे नात्ते जाणदे।"
"2CO","8","19","ते इन्ना ही नी, पर से कलीसियां रे संगी विश्वासियां रे जरिए ठेहराया भी गे रा कि इस दान रे कम्म तांइ असां कने जाए। असी ए सेवा इधेरे करदे कि प्रभु री महिमा ते यरूशलेम रे विश्वासियां री मदद करणे तांइ असां रा उत्साह ज़ाहिर होई जाए।"
"2CO","8","20","असी तीतुस कने इक्क होर विश्वासी भ्याल जो भेज्जी करी इस गल्ल री सावधानी बरतेया करदे हिन, कि इस उदारता रे कम्म रे बारे बिच जिसेरी सेवा असी करदे, कोई असां पर इल्जाम ना लाई सके।"
"2CO","8","21","किजोकी असी तिन्हा गल्लां री फिकर करदे जे गल्लां सिर्फ प्रभु रे ही सामणे नी, पर लोक्कां रे सामणे भी भली हिन।"
"2CO","8","22","असां ने तिन्हा कने अपणे तिस विश्वासी भ्याल जो भी भेज्जेया करदे हिन, जिस जो असां ने घड़ी-घड़ी परखी करी बड़ी गल्लां बिच हिम्मत वाला पाया, पर अवे तुसी पर तिसजो बड़ा विश्वास है, इस वजह कने से अवे होर भी जादा हिम्मत वाला है।"
"2CO","8","23","जे कोई तीतुस रे बारे बिच पुच्छे, तां बोल्लेयो कि से मेरा साथी ते मेरे कने कम्म करणे वाला मेरा सहकर्मी है, ते जे असां रे विश्वासी भाईयां रे बारे बिच पुच्छे, तां दस्सेयों कि से कलीसिया रे दूत ते मसीह यीशु जो महिमा दैणे वाले लोक हिन।"
"2CO","8","24","इधेरे तांइ तुसी तिन्हा पर अपणा प्यार ज़ाहिर करो ते तुसी पर असां रे गर्व जो कलीसिया रे सारे विश्वासियां रे सामणे सच्चा साबित करी देयो।"
"2CO","9","1","अवे यरुशलेम रे विश्वासियां री आर्थिक रूप बिच सेवा करणे रे बारे बिच मेरे जो तुसी तांइ लिखणे री जरूरत नी है।"
"2CO","9","2","किजोकी मै जाणदा कि तुसी मदद करणे तांइ बड़े जादा उत्सुक हिन, जिसेरी वजह कने मै तुसी रे बारे अन्दर मकिदुनिया प्रदेश रे बिच रैह्णे वाले विश्वासियां रे सामणे गर्व करदा कि तुसी लोक अखाया प्रदेश बिच इक्क साल का तयार हिन, ते तुसी रे जोश ने होर भी मते लोक्कां जो उभारे रा है।"
"2CO","9","3","पर मै तीतुस ते होर दो विश्वासी भ्यालां जो इधेरे तांइ भेज्जेया करदा है, ताकी तुसी पर असां रा गर्व इस गल्ल बिच बेकार ना जाओ, पर जिय्यां मै बोल्ले रा है तिय्यां ही तुसी यरूशलेम शहर रे विश्वासियां री आर्थिक रूप बिच सेवा करणे तांइ तयार रेयो।"
"2CO","9","4","इय्यां ना हो कि अगर मकिदुनिया प्रदेश रा रैह्णे वाला कोई विश्वासी मेरे कन्ने आओ, ते से दिख्खो कि तुसी लोक तयार ही नी हिन, तां होई सकदा कि असी तुसां पर बड़ा भरोस्सा करणे री वजह कने शर्मिंदा होई जाण, पर तुसी असां का भी जादा शर्मिंदा होणा।"
"2CO","9","5","इधेरे तांइ मै विश्वासी भ्यालां का छंदे करणा जरूरी समझेया, कि से पैल्ले का ही तुसां का जाण, ते तुसां रे उदारता रे भाव जिसेरे बारे बिच पैल्ले का दस्सेया गेया थिया, तयार करी रखण, कि ए दबाव कने नी पर उदारता रे भाव का ही तयार होण।"
"2CO","9","6","पर गल्ल ऐसी है: कि जिने घट्ट बाणा, तिनिए घट्ट ही कटणा है ते जे जादा बांदा, तिनिए मता बढणा।"
"2CO","9","7","हर इक्क मणु जदेया से अपणे मन बिच पक्का करी लेयो तदेया ही दान करो। ना ता कुढ़ी-कुढ़ी करी ते नां ही कुसकी दबाव री वजह कने से दान करो, किजोकी परमेश्‍वर खुशी कने दान दैणे वालेयां कने प्यार करदे हिन।"
"2CO","9","8","ते परमेश्‍वर ने बड़ी उदारता कने तुसी जो हर किस्म री आशीष दे। जिस कने हर गल्ल बिच, हर बेल्ले तुसी का अपणी जरुरत री हर चीज रे, ताकी भले कम्म करणे तांइ तुसी का जरुरत का भी जादा रे।"
"2CO","9","9","जिय्यां कि पवित्रशास्त्र बिच लिख्खे रा है, “तिनिए खलारेया, तिनिए कगांला जो दान दित्तेया, तिन्हेरी धार्मिकता हमेशा तीकर बणी रैह्णि।”"
"2CO","9","10","किजोकी परमेश्‍वर ही हिन जे किसान जो बाणे तांइ बीज ते तिसेरे जरिये रोट्टी भी उपलब्ध करांदे। तिस्सी तरिक्के कने, तिन्हा ने तुसी जो साधन उपलब्ध कराणे ते तिन्हा जो बधाणा ते तुसी बिच का उदारता री फसल जो कटणा।"
"2CO","9","11","तुसां ने हर तरिक्के कने आशीष पाणी, ते तिस्सी कने ही तुसी उदारता कने दान दैणे रे जोग्गे भी बनणा। ते जां असी तुसां रे उदार दान जो जरुरतमंद लोक्कां तीकर पुजाणा, तां तिन्हा लोक्कां ने परमेश्‍वर रा शुकर करणा।"
"2CO","9","12","किजोकी इस सेवा जो पूरा करणे कने ना सिर्फ गरीब विश्वासियां री जरूरतां पूरी हुंदी, पर मणुआं रे पास्से का परमेश्‍वर रा भी बड़ा शुकर कित्तेया जान्दा"
"2CO","9","13","किजोकी दुज्जेयां जो आर्थिक रीती कने सेवा करणे जो सबूत मन्नी करी तिन्हा ने परमेश्‍वर री महिमा करणी किजोकी तुसी ने मसीह यीशु रे शुभ संदेश जो मन्नी करी तिन्हेरे अधीन रैहन्दे, ते से गरीब विश्वासी भाईयां री ते सारेयां री मदद करणे बिच बड़े उदार रैहन्दे। ते तुसी जो मिलणे री बड़ी लालसा करदे।"
"2CO","9","14","ते तिन्हा ने तुसी तांइ परमेश्‍वर का प्रार्थना करणी। से तुसी जो प्यार करदे किजोकी से जाणदे कि परमेश्‍वर ने तुसी पर बड़ा अनुग्रह ते आशीष दित्ते री है।"
"2CO","9","15","आओ असी परमेश्‍वर रा तिन्हेरे पुत्तर जो इक्क दान रे स्वरूप बिच दैणे तांइ तिन्हेरा शुकर करण, जिसेरा कोई ज़िकर नी करी सकदा।"
"2CO","10","1","मै पौलुस, तुसी का मसीह यीशु री दयालुता ते निमतेपन कने बिनती करदा, हालांकी मेरे जो इस गल्ल रा एहसास है कि तुसी लोक्कां जो ए लगदा कि मै आमणे-सामणे गल्ल करणे बिच डरपोक है, ते सिर्फ चिठ्ठी लिख्खी करी गल्लां समझाणे बिच बड़ी हिम्मत रखदा।"
"2CO","10","2","मै तुसी रे छंदे करदा कि जां मै तुसी का आं, तां मेरे जो तिन्हा लोक्कां कने कड़ाई कने गल्ल ना करणा पये, जे ए सोचदे कि असी दुनियावी तौर-तरिक्के रे हिसाब कने चलदे।"
"2CO","10","3","हालांकी असी इस दुनिया बिच रैहन्दे, पर असी इस दुनिया रे बाकी लोक्कां सांइ लड़दे-झगड़दे नी।"
"2CO","10","4","असी इन्सानी विचारां ते झुठ्ठी बैह्सबाजी जो नाश करणे तांइ दुनियावी हथियारां रा नी, बल्कि परमेश्‍वर रे ताकतवर हथियारां रा इस्तेमाल करदे।"
"2CO","10","5","असी इन्सानी बैह्सबाजी ते घमंड री वजह कने आणे वाली हर इक्क बाधा जो तोड़ी दिंदे जे लोक्कां जो परमेश्‍वर जो जानणे का दूर रखदी। ते असी तिन्हेरे हर इक्क चाहत जो काबू बिच करी के, तिन्हा जो मसीह यीशु री गल्ल मनणे वाले बणांदे।"
"2CO","10","6","ते जां से पुरी तरिक्के कने मसीह रे हुकम मनणे वाले बणी जांदे, तां असी तयार रैहन्दे कि मसीह यीशु रे हुकमां जो ना मनणे वाले जो सजा दिंदे।"
"2CO","10","7","तुसी बाहरी दिखावट पर ध्यान दिंदे। जे अगर कुसकी मणु जो अप्पु पर ए भरोस्सा हो, कि से मसीह यीशु रा है, तां से ए भी जाणी लेयो कि जिय्यां से मसीह यीशु रा है, तिय्यां ही असी भी मसीह यीशु रे हिन।"
"2CO","10","8","किजोकी अगर मै तिस हक रे बारे बिच होर भी गर्व करां, जे प्रभु ने असां जो तुसी रे विश्वास जो घटाणे तांइ नी पर तुसी रे विश्वास जो बधाणे तांइ दित्ते रा है, तां मै शर्मिंदा नी होणा।"
"2CO","10","9","मै अपणी चिठ्ठियां रे जरिये तुसी जो डराणे री कोशीश नी है करेया करदा।"
"2CO","10","10","किजोकी तुसी बिच का मते जणे बोलदे, कि मेरी चिठ्ठियां तां बड़ी कड़क ते जोरदार हिन, पर जिस बेल्ले मै आमणे-सामणे मिलदा, तां कमजोर ते गल्ल-बात करणे बिच बेकार लगदा।"
"2CO","10","11","जे इय्यां बोलदे, से ए समझी रख्खे कि जिय्यां पिठ्ठी पिच्छे चिठ्ठियां बिच असां रे संदेश हिन, तिय्यां ही तुसी सामणे असां रे कम्म भी होणे।"
"2CO","10","12","किजोकी असां जो ए हिम्मत नी है कि असी अप्पु जो तिन्हा बिच का किच्‍छ इदेय जणेया कने गिणन या तिन्हा बिच अप्पु जो मिलाण, जे अपणी तारीफ अप्पु करदे, ते अपणे आप जो अप्पु-मिते नाप्पि-तोल्ली करी इक्क-दुज्जे कने बराबरी करी के बेवकूफ ठेहरदे।"
"2CO","10","13","असी तां तिस कम्म री सीमा का बाहर कदी भी गर्व नी करणा जे कम्म परमेश्‍वर ने असां जो दित्ते रा है, पर तिस्सी सीमा तक जे परमेश्‍वर ने असां तांइ ठेहराई दित्ते री है, ते तिस बिच तुसी भी आई गे रे हिन, ते तिन्हा कम्मां री सीमा बिच ही गर्व भी करणा।"
"2CO","10","14","जां असी पैल्ली बारी तुसी का पुज्जे, तां असी गर्व करणे बिच तिस सीमा जो नी टप्पेया, जित्ते परमेश्‍वर ने असां जो कम्म करणे तांइ नी ठेहराया थिया। तिन्हा ने असां जो तुसी रे इलाक्के बिच कम्म करणे तांइ ठेहराया थिया, ते असी तुसी जो मसीह रा शुभ संदेश दसणे वाले पैल्ले लोक थिये।"
"2CO","10","15","असी सीमा का बाहर दुज्जेयाँ री मेहनत पर गर्व नी करदे, पर असां जो आस है कि जिस तरिक्के कने तुसी रा विश्वास बधदा जाणा तिस तरिक्के कने असी अपणी सीमा रे हिसाब कने तुसी री वजह कने होर भी जादा लोक्कां जो मसीह रा शुभ संदेश सुणाई सकणा।"
"2CO","10","16","ताकी असी तुसी रे इलाके री सीमा का अग्गे बधी करी, होर इलाक्केयां बिच भी शुभ संदेश सुनाण, ते ए ही नी कि असी दुज्जेयां री सीमा रे अन्दर बणे-बणाए कम्मां पर गर्व करण।"
"2CO","10","17","पर जिय्यां कि पवित्रशास्त्र बिच लिख्खे रा है, “जे अगर कोई गर्व करो, से प्रभु पर ही गर्व करो।”"
"2CO","10","18","किजोकी जे अपणी तारीफ करदा, से नी, पर जिसेरी तारीफ प्रभु करदे, से ही प्रभु री नजरां बिच सही है।"
"2CO","11","1","मेरी चाह्‍त है कि जां मै थोड़ी-मती बेवकुफी री गल्लां करदा, तां तुसी मेरे जो सहन करी लेयो।"
"2CO","11","2","मै भी तिय्यां ही तुसी री फिकर करदा जिय्यां परमेश्‍वर तुसी री फिकर करदे। किजोकी मै तुसी जो मसीह यीशु जो सौंपणे रा इराद्दा कित्ते रा है। ए तिय्यां ही है कि जिय्यां इक्क प्यो अपणी कुँवारी कुड़ी जो तिसेरे लाड़े जो ब्याह का बाद सौंपी दिंदा।"
"2CO","11","3","पर मै डरदा कि जिय्यां शैतान ने सप्प रे रूप बिच, अपणी चलाकी कने हव्वा जो बैह्काया थिया, तिय्यां ही तुसां रे मन तिस सिधाई ते पवित्रता, जिस कने तुसां जो मसीह यीशु रा आदरमान करणा चाएदा, कुदखी भ्रष्ट नी कित्ते जान।"
"2CO","11","4","अगर कोई तुसी का आई करी यीशु रे बारे बिच गलत ही प्रचार करो, जे असां रे प्रचार का बखरा हो, या जे पवित्रात्मा तुसी जो पैल्ले का मिल्ले रा है, तिसेरे अलावा होर कोई आत्‍मा तुसी जो मिलदा, या जां तुसी कुसकी होर संदेश जो अपणाई लिंदे जे असां रे सुणाए रे संदेश का बखरा है, तां तुसी तिसजो अपनाणे बिच गलत हिन।"
"2CO","11","5","मै नी समझदा कि से झुठी शिक्षा दैणे वाले लोक, जे अप्पु जो बड़े बड्डे प्रेरित समझदे, मेरे का जादा बदिया हिन।"
"2CO","11","6","भले ही मै बोल-चाल अन्दर अनाड़ी है, पर मेरे जो ज्ञान री कमी नी है; बल्कि मै तुसी जो हर बेल्ले ते हर तरिक्के री हालात बिच शिक्षा दैणे रे जरिये इस गल्ल जो साबित कित्ते रा है।"
"2CO","11","7","मै तुसी जो सम्मान दैणे तांइ अप्पु जो दीन-हीन बणाई करी ते कुसकी का बगैर किच्‍छ लित्ते, तुसी लोक्कां बिच परमेश्‍वर रे शुभ संदेश रा प्रचार कित्तेया। इस गल्ल बिच मेरी कोई गलती नी है।"
"2CO","11","8","मेरे जो होर कलीसियां रे विश्वासियां का आर्थिक मदद मिल्ली ताकी मै तुसी बिच सेवा करी सकां। तुसी इय्यां नी बोल्ली सकदे से करणा गलत थिया।"
"2CO","11","9","ते जिस बेल्ले मै तुसी कने थिया ते मेरे जो पैसे री कमी होई, तां मै कुसकी पर भार नी पाया, किजोकी विश्वासी भ्यालां ने मकिदुनिया प्रदेश का आई करी मेरे कमी जो पूरा कित्तेया, ते मै हर गल्ल बिच अप्पु जो तुसी पर भार बनणे का रोक्केया, ते तिय्यां ही रोक्की रैह्णा।"
"2CO","11","10","जिस सच्चाई कने मै तुसी जो मसीह रे बारे बिच दसदा तिय्यां ही मै तुसी जो बोलदा कि अखाया प्रदेश बिच का कुसकी ने भी मेरे जो इस गल्ल पर गर्व करणे का रोक्की नी सकणा, कि मै कदी तिन्हा बिच का कुसकी का आर्थिक मदद नी लित्ती।"
"2CO","11","11","मै किजो कदी पैसे नी लित्ते? क्‍या इधेरे तांइ तुसी का दान नी लित्ता कि मै तुसी कने प्यार नी रखदा? पर परमेश्‍वर ए जाणदे कि मै तुसी कने प्यार रखदा।"
"2CO","11","12","पर मै तुसी का कदी दान नी लैणा, ताकी दुज्जेयां जो इस गल्ल बिच घमंड करणे रा मौक्का ना मिल्ले कि तिन्हा ने भी तिस्सी तरिक्के कने सेवा करदे जिय्यां असी करदे।"
"2CO","11","13","इदेय लोक झुठ्ठे प्रेरित हिन। से लोक प्रेरितां रे भेस बिच ठग्गि रे कम्म करणे वाले मणु हिन।"
"2CO","11","14","पर ए कोई हैरानी वाली गल्ल नी है! किजोकी शैतान ता अप्पु भी परमेश्‍वर रे स्वर्गदूत रे भेस बिच रैहन्दा।"
"2CO","11","15","इधेरे तांइ इस गल्ल बिच कोई हैरानी नी है कि शैतान रे दास भी परमेश्‍वर री सेवा करणे वालेयां रे भेस बिच आंदे। तिन्हेरे कम्मां रे हिसाब कने तिन्हेरा खातमा होई जाणा।"
"2CO","11","16","मै फिरी बोलदा कि कोई ए मत समझो कि मै बेवकुफ है, पर भले ही तुसी इय्यां सोचदे भी हुंगे, ते जां मै इय्यां घमंड भी करां, तां मेरे जो इक्क बेवकुफ समझी करी ही मेरी गल्लां जो सुणी लेया करो।"
"2CO","11","17","पर मेरा इय्यां बेधड़क होई करी गल्ल करणा परमेश्‍वर रे पास्से का नी है, पर मै इक्क बेवकुफ मणु सांइ गल्ल करेया करदा है।"
"2CO","11","18","हालांकी जिय्यां मते लोक इस दुनिया रे लोक्कां सांइ घमंड करदे, तिय्यां ही मै भी घमंड करदा।"
"2CO","11","19","तुसी अप्पु जो समझदार समझी करी, खुशी-खुशी बेवकूफ मणुआं री गल्लां सही लिन्दे।"
"2CO","11","20","किजोकी जां तुसी जो कोई नौक्कर बणाई लिन्दा, या लुट्टी लिंदा, या फसाई लिन्दा, या अप्पु जो बड्डा समझदा, या तुसी रे मुँह पर चंड मारदा, तां तुसी सही लिन्दे।"
"2CO","11","21","असां जो तुसी कने तिय्यां बर्ताव करणे री हिम्मत नी होई, किजोकी तिय्यां करणे बिच मेरे जो बड़ी शर्मिंदगी हुंदी। पर जे अगर कोई मणु कुसकी गल्ल बिच घमंड करणे री हिम्मत करदा, तां मै भी इक्क बेवकुफ मणु सांइ बोलदा, कि मै तिस गल्ल बिच घमंड करणे री जादा हिम्मत रखदा।"
"2CO","11","22","क्‍या से इब्रानी मणु हिन? मै भी इब्रानी मणु है। क्‍या से इस्राएली मणु हिन? मै भी इस्राएली मणु है। क्‍या से अब्राहम रे वंश रे हिन? मै भी अब्राहम रे वंश रा है।"
"2CO","11","23","क्‍या से ही मसीह यीशु री सेवा करणे वाले लोक हिन? मै बोलदा कि मै तिन्हा का बधी करी है! मै पागल मणु सांइ बोलदा कि मै तिन्हा का जादा मेहनत कित्ते री है, मै तिन्हा का जादा कैद होए रा है, मै तिन्हा का जादा कोड़े खाए, ते मै तिन्हा का जादा मौत रे खतरे बिच पये रा है।"
"2CO","11","24","यहुदी अधिकारियां ने मेरे जो पांज बारी उन्ताली-उन्ताली कोड़े लगवाये।"
"2CO","11","25","त्रै बारी मेरे जो डंडे कने कुट्टेया गेया। इक्क बारी मेरे जो बट्टे मारे गे। त्रै बारी ता जिन्हा जहाज पर मै सफर कित्तेया थिया, से टुटी गे। इक्क बारी ता पुरा दिन ते रात ता मै समुन्द्र बिच ही कट्टी।"
"2CO","11","26","मै घड़ी-घड़ी यात्रा अन्दर दरिया रे जोखिमां अन्दर, ड़ाकुआं रे जोखिमां अन्दर, अपणी जात वाले मणुआं रे जोखिमां अन्दर, गैर यहुदियां रे जोखिमां अन्दर, शहरां रे जोखिमां, अन्दर बणां रे जोखिमां अन्दर, समुन्दर रे जोखिमां अन्दर, झूठे विश्वासियां रे मझाटे जोखिमां अन्दर रेया।"
"2CO","11","27","मेहनत ते दुख अन्दर, घड़ी-घड़ी जागदे रैह्णे बिच ते भुख्ख-प्यास बिच भी रेया ते सर्दी बिच बगैर निग्गे कपड़े रे भी रेया।"
"2CO","11","28","इन्हा गल्लां रा ता मै जिकर नी करदा, पर इन्हेरे अलावा सबणी कलीसिया री फिकर रोज मेरे जो खाया करदी है।"
"2CO","11","29","जां कोई विश्वासी भ्याल कमजोर महसूस करदा, तां मै भी कमजोर महसूस करदा। जां कोई मणु पाप री जिन्दगी बिच फिरी हटी जांदा, तां मेरे जो बड़ा दुख हुंदा।"
"2CO","11","30","अगर घमंड करणा जरूरी है, तां मै अपणी कमजोरी री गल्लां पर घमंड करणा।"
"2CO","11","31","परमेश्‍वर, असां रे प्रभु यीशु मसीह रे पिता, हमेशा धन्न हिन, ते से जाणदे कि मै झूठ नी बोलदा।"
"2CO","11","32","दमिश्क शहर बिच, अरितास राज्जे रे राज्यपाल ने मेरे जो पकड़णे तांइ दमिश्क शहर पर पैहरा बिठाई रख्खे रा थिया,"
"2CO","11","33","पर मेरे जो टोकरे बिच खिड़की रे रस्ते का शहर री दुआल का उतारेया गेया, ते तिस हाकिम रे हत्थां का बची निकलेया।"
"2CO","12","1","हालांकी मेरे तांइ घमंड करणा फायदेमंद ता नी है, पर मेरे जो घमंड करणा पैंदा। पर अवे मै परमेश्‍वर रे पास्से का मिल्ले रे दर्शनां ते दस्से री गल्लां रे बारे बिच चर्चा करणी।"
"2CO","12","2","मै मसीह यीशु बिच विश्वास करणे वाले इक्क मणु जो जाणदा जिस जो चौदह साल पैल्ले स्वर्ग तीकर चुक्की लित्तेया गेया थिया। मै ए नी जाणदा कि से मणु अपणे शरीर बिच ही थिया जां ए होया, पर सिर्फ परमेश्‍वर ही जाणदे।"
"2CO","12","3","मै फिरी दोहरांदा, मै जाणदा कि से मणु स्वर्ग पर चुक्की लित्तेया गेया थिया। फिरी, मै नी जाणदा पर सिर्फ परमेश्‍वर ही जाणदे कि से मणु अपणे शरीर बिच थिया या नी।"
"2CO","12","4","से स्वर्ग लोक जो चुक्की लित्तेया गेया, ते इदेय गल्लां सुणी, जिन्हा जो बोलणा ठीक नी ते इदेइ कुसकी होर मणु जो दसणे री इजाज़त नी है।"
"2CO","12","5","इदेय मणु पर तां मै गर्व करणा, पर अप्पु पर अपणी कमजोरियां जो छड्डी करी, अपणी होर कुसकी गल्ल रे बारे बिच गर्व नी करणा।"
"2CO","12","6","किजोकी जे अगर मै गर्व करणा चां, तां भी मै बेवकूफ नी ठैहरणा, किजोकी मै ता सच बोलणा, पर तां भी मै गर्व करणे का बचदा, कुते इय्यां ना हो कि जिय्यां कोई मेरे जो दिखदा या मेरे का सुणदा हो, ते मेरे जो तिन्हा गल्लां का बधी करी समझो।"
"2CO","12","7","मेरे शरीर बिच इक्क बड़ी भारी पीड़ कुसकी कंडे सांइ लग्गे री है, ते शैतान रा इक्क दूत मेरे जो तड़पांदा रैहन्दा, ताकी मै परमेश्‍वर का मिल्ले रे बड़े सारे प्रकाशन पाणे री वजह कने घमंडी ना बणी जां।"
"2CO","12","8","इसेरे बारे बिच मै प्रभु का त्रै बारी छन्दे कित्ते कि मेरे का ए दूर होई जाओ।"
"2CO","12","9","पर तिन्हा ने मेरे जो बोल्लेया, मेरा अनुग्रह तेरे तांइ मता है। इधेरे तांइ अवे मै कमजोरियां पर गर्व करणे तांइ खुश है ताकी मसीह यीशु मेरे जो अपणी ताकत दिंदे रे।"
"2CO","12","10","इधेरे तांइ मै मसीह यीशु जी तांइ कमजोरियाँ अन्दर, ते निन्दा होणे अन्दर, ते दरिद्रता अन्दर, ते जुल्मां अन्दर अते बुरे समय अंदर भी खुश है, किजोकी जां मै कमजोर हुन्दा, तां मसीह मेरे जो ताकत दिंदे।"
"2CO","12","11","मै इक्क बेवकूफ मणु सांइ ता बणेया, पर तुसी ने ही मेरे जो ए करणे पर मजबूर कित्तेया, तुसी जो तां मेरी तारीफ करणी चाएदी थी, हालांकि मै किच्‍छ भी नी है, तां भी तिन्हा प्रेरितां का जादा बदिया ही है जे अप्पु जो बड़ा बड्डा समझदे।"
"2CO","12","12","जां मै तुसी कने थिया, तां मै तुसी रे सामणे इस गल्ल जो साबित कित्तेया थिया कि मै मसीह यीशु रा सच्चा प्रेरित है। किजोकी मै बड़े सबर कने तुसी बिच चिन्ह-चमत्कार कित्ते।"
"2CO","12","13","मै तुसी कने बस इक्क चीज नी कित्ती जे मै दुज्जे कलीसियां रे लोक्कां कने कित्ती, कि मै तुसी पर आर्थिक तौर पर बोझ नी बणेया, तुसी जो अगर ए लगदा कि मै इय्यां करी के तुसी कने किच्‍छ गलत कित्ते रा है, तां मेरे जो माफ करी देयो।"
"2CO","12","14","अवे मै तिज्जी बारी तुसी का आणे जो तयार है, ते मै तुसी पर कोई बोझ नी बनणा, किजोकी मेरे जो तुसी री धन-दौलत नी चाएदी, पर मेरे जो तुसी चाएदे। किजोकी बच्चेयां जो अपणे माँ-प्यो तांइ धन्न नी कठेरणा चाएदे, बल्कि माँ-प्यो जो बच्चेयां तांइ धन्न कठेरणा चाएदा।"
"2CO","12","15","मै अपणा सारा किच्‍छ तुसी जो देई दैणा, इत्ते तीकर की मै अप्पु जो भी तुसी जो देई दैणा। मै तुसी जो बड़ा भारी प्यार करदा, पर इय्यां लगदा कि तुसी मेरे जो घट ही प्यार करदे।"
"2CO","12","16","तुसी बिच का किच्‍छ लोक ता मनदे कि मै तुसी पर कोई बोझ नी पाया, पर किच्‍छ लोक ए मनदे कि मै तुसी चलाक्की कने फसाई लित्ते रा है जे कि बिल्कुल झुठ है।"
"2CO","12","17-18","मै तीतुस ते इक्क विश्वासी भाई जो प्रोत्साहित करी के तुसां का भेज्जेया। मै कदी भी तिन्हा जो तुसी का पैसे लैणे तांइ तुसी का नी भेज्जेया। तीतुस ने कदी भी धोखा करी के तुसी का कदी किच्‍छ नी लित्तेया। किजोकी असां रे इक्क जदेय ही ईराद्दे हिन ते असी इक्क बराबर कम्म करदे।"
"2CO","12","19","हे प्यारे विश्वासियों, तुसी हल्ले तांइ समझदे हो कि असी तुसी जो हटी करी जवाब देया करदे हिन। असी तां ए सोच्ची करी कि परमेश्‍वर असां जो दिख्खेया करदे हिन, मसीह यीशु बिच बोलदे, अते असी सारी गल्लां तुसी जो मसीह बिच विश्वास करणे बिच मजबूत बनाणे तांइ ही बोलदे।"
"2CO","12","20","किजोकी मेरे जो डर है, कि कुते इय्यां ना होई जाए कि जां मै तुसी का आं, तां जदेया मै चाह्‍ंदा, तुसी तदेय ना होण, ते तुसी भी मेरे जो तदेया ना पाओ जदेया तुसी मेरे जो चाह्‍ंदे। ते मेरे जो डर है कि तिसेरी वजह कने तुसी बिच लड़ाई, हिरस, गुस्सा, विरोध, मतलबीपन, चुगली, घमण्ड, धोखा-धड़ी ते बखेड़े होई जाणे।"
"2CO","12","21","मेरे जो डर है कि जां मै तुसी का दुबारा आणा, तां परमेश्‍वर मेरे जो बेज्जत ना करण, ते मेरे जो मते लोक्कां तांइ अफसोस ना करणा पये जिन्हा ने पैल्ले भिठ्ठे काम्म, व्यभिचार, ते शर्मसार करणे वाले पाप कित्ते थिए, ते तिन्हा सारे पाप्पां का तौबा नी कित्ती थी।"
"2CO","13","1","ए तिज्जि बारी है जां मे तुसी जो मिलणे तांइ आया करदा है, जिय्यां कि पवित्रशास्त्र बिच लिख्खे रा है, “हर मामले जो दो या त्रै गवाह रे सामणे साबित कित्तेया जाए।”"
"2CO","13","2","जां मै दुज्जि बाहर तुसी कने मिलणे तांइ आया थिया, तां मै पाप बिच जिन्दगी जीणे वाले मणुआं जो चितौणी दित्ती थी। ते अवे दुबारा, मै तिन्हा जो ते बाकी सारे जणेया जो चितौणी देया करदा है, जिय्यां कि मै पैल्ले भी दित्ती थी, कि जां मै तुसी का फिरी आणा तां तिन्हा जो छडणा नी जे लोक अपणे पाप्पां का तौबा नी करदे।"
"2CO","13","3","हालांकी तुसी इस गल्ल रा सबूत चाह्‍ंदे कि मसीह यीशु मेरे जरिये गल्ल करदे। जां मसीह तुसी री गलतियां जो सुधारदे तां से कमजोर नी हिन; से तुसी लोक्कां बिच ताकतवर हिन।"
"2CO","13","4","मसीह यीशु शरीर री कमजोरी बिच सुली पर चढाई करी मारे गे, ते अवे परमेश्‍वर री ताकत रे जरिये जिया करदे हिन, तिस्सी तरिक्के कने असी भी मसीह यीशु सांइ शरीर रे तौर पर कमजोर हिन, पर असी परमेश्‍वर री ताकत कने तुसी रे मामलेयां जो निपटाणे तांइ, मसीह यीशु कने जीणा।"
"2CO","13","5","अपणे आप जो परखो ते समझो कि मसीह यीशु बिच तुसी रा विश्वास सच्चा है या नी। तुसी पक्के तौर पर जाणदे कि मसीह यीशु तुसी बिच वास करदे; ते जे अगर तुसी बिच वास नी करदे, तां तुसी रा विश्वास सच्चा नी है।"
"2CO","13","6","मेरी ए आस है कि तुसी ए ही पाओ कि असां रा विश्वास सच्चा है।"
"2CO","13","7","असी परमेश्‍वर का ए प्रार्थना करदे कि तुसी लोक कोई पाप ना करो, ए दिखाणे तांइ नी कि असी कामयाब होई गे, पर सिर्फ इधेरे तांइ कि तुसी भलाई रे कम्म करो, भले ही असी निकम्मे समझे जाण।"
"2CO","13","8","किजोकी असी सच्चाई रे खिलाफ किच्‍छ नी करी सकदे, पर सच्चाई तांइ सब किच्‍छ करी सकदे।"
"2CO","13","9","पर जिस बेल्ले असी कमजोर हुंदे ते तुसी ताकतवर हुंदे, तां असां जो बड़ी खुशी हुंदी, इसेरे अलावा असी प्रार्थना भी करदे कि तुसी मसीह यीशु बिच विश्वास करणे बिच सिद्व होई जाओ।"
"2CO","13","10","इधेरे तांइ मै तुसी का आणे का पैल्ले तुसी जो ए गल्लां चिठ्ठी बिच लिख्खेया करदा है, ताकी मेरे जो प्रभु रे दित्ते रे हक जो तुसी जो सजा देई करी दसणे री जरूरत ना पेयो। किजोकी मै तिस हक जो तुसी रे विश्वास जो मजबूत करणे तांइ इस्तेमाल करण चाह्‍ंदा ना कि तोड़णे तांइ।"
"2CO","13","11","हे मेरे संगी विश्वासियों, खुश रेयो; ते मसीह बिच विश्वास करणे बिच सिद्व बणदे जाओ; अप्पु-मिते इक्क मन बणी करी रेयो, ते प्यार ते शांती रे परमेश्‍वर ने तुसी कने रैह्णा।"
"2CO","13","12","इक्क-दुए जो मसीही प्यार कने नमस्कार करो।"
"2CO","13","13","सब पवित्र मणु तुसी जो नमस्कार बोलदे।"
"2CO","13","14","असां रे प्रभु यीशु रा अनुग्रह, ते परमेश्‍वर रा प्यार ते पवित्रात्मा री संगती, तुसी सबणी कने बणी रेयो।"
