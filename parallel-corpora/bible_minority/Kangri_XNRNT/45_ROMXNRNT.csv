Book, Chapter, Verse, Text
"ROM","1","1","मैं पौलुस इसा चिठ्ठिया लिखा दा ऐ, जेह्ड़ा यीशु मसीह दा दास ऐ, कने प्रेरित होणे तांई परमात्मे दे जरिये चुणेया ऐ, कने तिस सुसमाचारे दा प्रचार करणे तांई लग्ग कित्या ऐ, जेह्ड़ा परमात्मे दे पास्से ते ऐ।"
"ROM","1","2","जिस सुसमाचारे तांई तिन्नी पैहल्ले ते ई अपणे भविष्यवक्तां दे जरिये पवित्रशास्त्रे च,"
"ROM","1","3","अपणे पुत्तर अहां दे प्रभु यीशु मसीह दे बारे च वादा कित्या था। सैह़ सरीरे मताबक तां दाऊद राजे दे वंशे ते पैदा होएया।"
"ROM","1","4","कने पवित्र आत्मा दिया सामर्थी नैं सैह़ मरेयां ते जिन्दा होई गेआ। इसते एह़ साबित होएया कि सैह़ परमात्मे दा पुत्तर ऐ, कने सैई यीशु मसीह अहां दा प्रभु ऐ।"
"ROM","1","5","मसीह दे जरिये मिन्जो अनुग्रह कने प्रेरित दी सेवकाई मिल्ली कि तिसदे नांऐ दिया बज़ाह ते सारी जातिआं दे लोक मसीह पर बसुआस करी नैं तिसदी मनन,"
"ROM","1","6","जिन्हां च तुहां भी यीशु मसीह दे होणे तांई सद्देयो हन।"
"ROM","1","7","एह़ चिठ्ठी रोम सैहरे दे तिन्हां सारेयां दे नां पर ऐ, जेह्ड़े परमात्मे दे प्यारे हन, कने पवित्र लोक होणे तांई सद्देयो हन, मैं प्रार्थना करदा ऐ, कि अहां दे पिता परमात्मा कने प्रभु यीशु मसीह दे पास्से ते तुहां जो अनुग्रह कने सांति मिलदी रैंह्।"
"ROM","1","8","पैहल्ले मैं तुहां सारेयां तांई यीशु मसीह दे जरिये अपणे परमात्मे दा धन्यावाद करदा ऐ, क्जोकि तुहां दे बसुआसे दी चर्चा सारे संसारे दे लोकां च होआ दी ऐ।"
"ROM","1","9","परमात्मा जिसदी सेवा मैं अपणे पूरे मने नैं तिसदे पुत्तरे दे सुसमाचार दे बारे च करदा ऐ, सैई मेरा गवाह ऐ, कि मैं तुहां लोकां जो अपणिया प्रार्थना च लगातार याद करदा रैंह्दा ऐ,"
"ROM","1","10","कने हर रोज अपणियां प्रार्थनां च विणती करदा ऐ, कि जे होई सकैं तां परमात्मे दिया इच्छा मताबक मैं तुहां नैं मिलणा औयें।"
"ROM","1","11","क्जोकि मैं तुहां नैं मिलणे दी बड़ी इच्छा करदा ऐ, तांजे मैं तुहां जो बसुआसे च मजबूत करणे तांई कोई आत्मिक वरदान दैं;"
"ROM","1","12","मेरा मतलब एह़ ऐ कि मैं तुहां बिच्च होई नैं तुहां सौगी तिस बसुआसे दे जरिये जेह्ड़ा मिन्जो च ऐ, कने तिस बसुआसे दे जरिये जेह्ड़ा तुहां च ऐ, इक्की दूये जो बसुआसे च मजबूत करदे रैह़न।"
"ROM","1","13","कने हे प्यारे साथी बसुआसियो, मैं नीं चांह़दा कि तुहां इसा गल्ला ते अणजाण रेह्आ कि मैं बार-बार तुहां अल्ल ओणे दी योजना बणाई, कि जिंआं मैं होरनी जातिआं च मसीह तांई चेले बणाये, तिंआं ई तुहां च भी बणन, अपर अह्ल्ली तिकर इसा योजना च रुकावट ओंदी रेई।"
"ROM","1","14","मैं यूनानी कने पखलियां भासां ग्लाणे आल़ेआं, कने अक्लमंदा कने वेअक्लेयां लोकां जो सुसमाचार सनाणे दा कर्जदार ऐ।"
"ROM","1","15","कने मैं तुहां लोकां जो भी जेह्ड़े रोम सैहरे च रैंह्दे हन, सुसमाचार सनाणे जो पूरा त्यार ऐ।"
"ROM","1","16","क्जोकि मैं पूरे मने नैं यीशु मसीह दे सुसमाचारे पर भरोसा रखदा ऐ। एह़ तिन्हां सबना दे उद्धारे तांई परमात्मे दी सामर्थ ऐ, जेह्ड़े इस च बसुआस करदे हन। सबना ते पैहल्ले यहूदी लोकां तांई भिरी होरनी जातिआं दे लोकां तांई भी।"
"ROM","1","17","क्जोकि तिस सुसमाचारे च परमात्मे दी धार्मिकता बसुआसे ते कने बसुआसे तांई प्रगट हुंदी ऐ, जिंआं पवित्रशास्त्रे च लिख्या ऐ, “सैह़ माणु जेह्ड़ा बसुआसे दे जरिये धर्मी बणेया ऐ, जिन्दा रैंह्गा।”"
"ROM","1","18","परमात्मे दा कोप सुअर्गे ते तिन्हां लोकां पर जेह्ड़े अभक्ति कने बुरे कम्म करदे हन प्रगट हुंदा ऐ, जेह्ड़े बुरे कम्मां करणे दे जरिये लोकां जो परमात्मे दिया सच्चाईया जो जाणने तांई रोकदे हन।"
"ROM","1","19","इसतांई कि परमात्मे दे बारे दा ज्ञान तिन्हां दे मनां च प्रगट ऐ, क्जोकि परमात्मैं अप्पु ई एह़ तिन्हां पर प्रगट कित्ता ऐ।"
"ROM","1","20","परमात्मे दी सदा दी सामर्थ कने तिसदे गुण नीं दिक्खे जाई सकदे, अपर इसा सृष्टिया जो बणाणे ते पैहल्ले ई तिन्नी दस्सी दित्ता, कि एह़ चीज्जां कुस साइआं हन, इसतांई तिन्हां लोकां अल्ल इसा गल्ला दे बारे च कोई भाना नीं ऐ, “कि अहां परमात्मे जो नीं जाणदे।”"
"ROM","1","21","ऐत्थु तिकर तिन्हां परमात्मे जो जाणी करी भी तिसियो इज्जत मान कने धन्यावाद नीं कित्ता, जिसदे सैह़ काबल ऐ, अपर वेबकूफी आल़िआं गल्लां सोचणा लग्गे, ऐत्थु तिकर कि तिन्हां तिंआं नीं सोचेया, जिंआं तिन्हां जो सोचणा चाइदा था।"
"ROM","1","22","सैह़ अपणे आप्पे जो अक्लमंद बणाई नैं मूर्ख बणी गै,"
"ROM","1","23","कने तिन्हां हमेसा जिन्दे रैहणे आल़े प्रतापी परमात्मे दिया महिमा जो छड्डी करी, नास होणे आल़े माणुआं, पंछियां, चिड़ियां, कने रैंगणे आल़े जन्तुआं दी मूर्तिया दी महिमा कित्ती।"
"ROM","1","24","इसा बज़ाह ते परमात्मैं तिन्हां जो तिन्हां दे मने दिया इच्छां दे मताबक बेसर्मी दे कम्मां तांई छड्डी दित्ता कि सैह़ अप्पु च बेसर्मी दे कम्मां च अपणे सरीरां दी बेइज्जती करन।"
"ROM","1","25","क्जोकि तिन्हां परमात्मे दी सच्चाईया जो बदली नैं झूठ बणाई दित्या, कने सृष्टिया दी अराधना कने सेवा कित्ती, कने ना कि तिसदी जिन्नी सारी सृष्टिया जो बणाया ऐ, जेह्ड़ा सदा महिमा दे काबल ऐ। आमीन।"
"ROM","1","26","इसतांई परमात्मैं तिन्हां जो बेसर्मी दे कम्मां तांई छड्डी दित्ता; ऐत्थु तिकर कि तिन्हां दियां जणासां भी जायज रिस्तेयां जो नाजायज रिस्तेयां च बदली दित्ता।"
"ROM","1","27","तिंआं ई मरद भी जणासां सौगी जायज रिस्तेयां जो छड्डी नैं अप्पु च उत्तेजित होई नैं जल़णा लग्गे, कने मरद मर्दां सौगी बेसर्मी दे कम्म करी नैं अपणिया गलतिया दी ठीक सज़ा पाई।"
"ROM","1","28","जाह़लू तिन्हां परमात्मे दा सच्चा ज्ञान पाणा ठीक नीं समझेया, इसतांई परमात्मैं तिन्हां जो तिन्हां दी भरष्ठ अक्ला पर छड्डी दित्ता कि जिसते सैह़ बेकार दियां गल्लां सोचणा लग्गे।"
"ROM","1","29","इसतांई सैह़ हर किस्मां दे बुरे कम्म, दुष्टता, लालच, बैरभाव नैं भरोई गै; जल़स, हत्या, झगड़े, छल कपट, रिस करणा, कने चुगलखोर,"
"ROM","1","30","बदनाम करणे आल़े, परमात्मे नैं नफरत करणे आल़े, दूयेयां दा अपमान करणे आल़े, घमंडी, डींगमार, बुरिआं-बुरिआं गल्लां बणाणे आल़े, मांऊ बुढ़े दा हुक्म नीं मन्नणे आल़े,"
"ROM","1","31","बेअक्ले, बसुआसे च धोखा दैणे आल़े, कने बेरैहम होई गै।"
"ROM","1","32","सैह़ तां परमात्मे दी एह़ विधि जाणदे हन कि देहय्-देहय् कम्म करणे आल़े मौत्ती दी सज़ा दे हक्कदार हन, तमी ना सिर्फ अप्पु ई देहय् कम्म करदे हन अपर करणे आल़ेआं ते खुस भी हुंदे हन।"
"ROM","2","1","इसतांई हे दोस लगाणे आल़े, तू सोचदा ऐ कि तू ऐदेय लोकां पर दोस लगाई सकदा ऐ, अपर इसा गल्ला च अपणे बचाब च तिज्जो अल्ल कोई भाना नीं ऐ। क्जोकि जिसा गल्ला च तू दूयेयां पर दोस लगांदा ऐ, तिसा गल्ला च अपणे आप्पे जो भी दोसी बणांदा ऐ, इसतांई कि तू जेह्ड़ा दोस लगांदा ऐ, अप्पु ई सैई कम्म करदा ऐ।"
"ROM","2","2","कने अहां जो एह़ पता ऐ, कि परमात्मा तिन्हां जो ठीक-ठीक सज़ा दिंगा, जेह्ड़े इन्हां बुरे कम्मां जो करदे हन।"
"ROM","2","3","कने हे माणु, तू जेह्ड़ा बुरे कम्म करणे आल़ेआं पर दोस लगांदा ऐ, कने अप्पु सैई कम्म करदा ऐ। क्या एह़ समझदा ऐ कि तू परमात्मे दिया सज़ा ते बची जांगा?"
"ROM","2","4","क्या तू परमात्मे दी भलाई, कने सबर, कने दया जो तुच्छ जाणदा ऐ? क्या एह़ नीं समझदा कि परमात्मे दी भलाई तिज्जो पापां ते मन बदलणे दे बारे च सखांदी ऐ?"
"ROM","2","5","अपर तू ढीठ मने दा ऐ कने अपणे मने जो पापां ते बदलणे तांई मना करदा ऐ। जधैड़ी परमात्मा अपणा गुस्सा दस्सगा जिस च परमात्मे दा सच्चा न्याय प्रगट हुंगा। तधैड़ी परमात्मा तिज्जो बड़ी सक्त सज़ा दिंगा।"
"ROM","2","6","सैह़ हर इक्की जो तिसदे कम्मां दे मताबक प्रतिफल़ दिंगा।"
"ROM","2","7","जेह्ड़े लोक खरे कम्मां च मजबूत रेई नैं महिमा, कने आदर, कने सदा दी ज़िन्दगिया दिया तोपा च हन, तिन्हां जो परमात्मा सदा दी ज़िन्दगी दिंगा;"
"ROM","2","8","अपर जेह्ड़े लोक सुवार्थी हन कने सच्च जो नीं मनदे अपर बुरे कम्मां जो करदे हन, तिन्हां पर परमात्मा अपणा गुस्सा कने कोप दस्सगा।"
"ROM","2","9","कने हर इक्की माणुये पर मुसीबत कने खतरे ओंगे, जेह्ड़े बुरे कम्म करदे हन, परमात्मा सबना ते पैहल्ले यहूदी लोकां दा न्याय करगा, तिसते बाद तिन्हां लोकां दा जेह्ड़े यूनानी हन;"
"ROM","2","10","अपर हर इक्क खरे कम्म करणे आल़े जो महिमा, आदर कने सांति मिलगी। परमात्मा सबना ते पैहल्ले यहूदी लोकां जो तिसते बाद यूनानी लोकां जो दिंगा।"
"ROM","2","11","क्जोकि परमात्मा कुसी दा पक्षपात नीं करदा।"
"ROM","2","12","इसतांई सैह़ सारे जिन्हां मूसा दिया व्यबस्था जो बगैर जाणे पाप कित्ता ऐ, व्यबस्था जो बगैर जाणे नास भी हुंगे; अपर जिन्हां व्यबस्था जो जाणी करी पाप कित्ता ऐ, तिन्हां दा न्याय भी मूसा दिया व्यबस्था दे मताबक ई कित्ता जांगा।"
"ROM","2","13","परमात्मे दिया नजरा च धर्मी सैह़ नीं, जेह्ड़े व्यबस्था जो सुणने आल़े हन अपर धर्मी सैह़ हन, जेह्ड़े मूसा दिया व्यबस्था पर चलदे हन।"
"ROM","2","14","भिरी जाह़लू होरनी जाति दे लोक जिन्हां अल्ल मूसा दी व्यबस्था नीं ऐ, सैह़ अपणिया समझा ते ई ऐदेय कम्म करदे हन, जेह्ड़े मूसा दिया व्यबस्था च लिख्यो हन, तां मूसा दी व्यबस्था तिन्हां अल्ल ना होणे पर भी सैह़ एह़ साबित करदे हन कि व्यबस्था तिन्हां दे मनां च ऐ।"
"ROM","2","15","सैह़ एह़ दस्सदे हन कि मूसा दी व्यबस्था तिन्हां दे मनां च लिखियो ऐ, कने तिन्हां दा जमीर भी गवाही दिंदा ऐ, कने तिन्हां दे बचार कदी दोसी, तां कदी बेकसूर ठैहरांदे हन।"
"ROM","2","16","एह़ सब तिस बग्त साफ होई जांगा, जाह़लू परमात्मा मेरे जरिये सणायो सुसमाचार दे मताबक यीशु मसीह दे जरिये माणुआं दियां गुप्त गल्लां दा न्याय करगा।"
"ROM","2","17","अपणे बारे च सोच जेह्ड़ा तू हुण अप्पु जो यहूदी ग्लांदा ऐ, कने व्यबस्था पर भरोसा रखदा ऐ, कने एह़ घमंड करदा ऐ कि तू परमात्मे दा खास माणु ऐ।"
"ROM","2","18","तू परमात्मे दी इच्छा जो जाणदा ऐ, कने व्यबस्था दी सिक्षा पाई नैं खरियां-खरियां गल्लां जो अपनांदा ऐ।"
"ROM","2","19","तू एह़ मनदा ऐ, कि “मैं अन्नेयां दा अगुआ, कने नेहरे च रैहणे आल़ेआं तांई जोत्ती,"
"ROM","2","20","कने वेअक्लेयां जो सखाणे आल़ा, कने तिन्हां लोकां दा जेह्ड़े परमात्मे च अह्ल्ली तिकर बच्चे हन गुरू ऐ।” तैं मूसा दिया व्यबस्था च तिस ज्ञाने कने सच्चाईया जो जाणी लेआ ऐ।"
"ROM","2","21","अपर तू जेह्ड़ा दूयेयां जो सिक्षा दिंदा ऐ, अपणे आप्पे जो सिक्षा क्जो नीं दिंदा? कने तू जेह्ड़ी चोरी नीं करणे दी सिक्षा दिंदा ऐ, क्या तू अप्पु चोरी नीं करदा?"
"ROM","2","22","तू जेह्ड़ा ग्लांदा ऐ, “ब्यभिचार नीं करणा,” तां अप्पु ई ब्यभिचार क्जो करदा ऐ? तू जेह्ड़ा मूर्तियां ते नफरत करदा ऐ, तां अप्पु ई मंदरा जो क्जो लूटदा ऐ?"
"ROM","2","23","तू जेह्ड़ा व्यबस्था दे बारे च घमंड करदा ऐ, क्या व्यबस्था जो नीं मन्नी करी परमात्मे दी निंदा करदा ऐ?"
"ROM","2","24","इसतांई जिंआं पवित्रशास्त्रे च भी लिख्या ऐ, “कि तुहां दिया बज़ाह ते होरनी जातिआं दे लोकां च परमात्मे दे नांऐ दी निंदा होआ दी ऐ।”"
"ROM","2","25","जे तू मूसा दिया व्यबस्था पर चल्लैं तां खतणा करवाणे ते फायदा ऐ, अपर जे तू व्यबस्था जो नीं मन्नैं, तां तेरा खतणा करवाणा बगैर खतणा कित्यो बराबर ई ऐ।"
"ROM","2","26","इसतांई जे कोई माणु सरीरे दा खतणा कराये बगैर व्यबस्था दे नियमां जो मन्नैं, तां क्या तिसदी बगैर खतणे दी हालत खतणे दे बराबर नीं गिणी जांगी?"
"ROM","2","27","जेह्ड़ा माणु सरीरे दा खतणा कराये बगैर व्यबस्था जो मनदा ऐ, सैह़ तुहां जो दोसी ठैहरांगा, जिन्हां अल्ल मूसा दी व्यबस्था ऐ कने जिन्हां दा खतणा होएया ऐ।"
"ROM","2","28","क्जोकि ऐदेया नीं कि तू जन्म ते यहूदी ऐ, कने बाहरे ते यहूदी लगदा ऐ; कने ना ई सैह़ खतणा ऐ जेह्ड़ा प्रगट च ऐ कने सरीरे च ऐ।"
"ROM","2","29","अपर सच्चा यहूदी सैई ऐ जिसदा मन परमात्मे च ऐ। कने सच्चा खतणा सिर्फ मूसा दी व्यबस्था मन्नणे ते नीं, अपर परमात्मे दिया आत्मा दे कम्मे दे जरिये मन बदलणा ऐ। ऐदेय लोकां दी बड़ेयाई माणुआं ते नीं अपर परमात्मे दे पास्से ते हुंदी ऐ।"
"ROM","3","1","तां भला यहूदी होणे दा क्या फायदा या खतणे दी क्या कीमत?"
"ROM","3","2","हाँ, इसदी बड़ी कीमत ऐ। सबते पैहल्ले तां एह़ कि यहूदी लोकां जो मूसा कने भविष्यवक्तां दे लिख्यो सारे परमात्मे दे वचन दित्ते गै।"
"ROM","3","3","जे कुच्छ यहूदी लोकां परमात्मे पर बसुआस नीं कित्ता तां क्या होएया? क्या तिन्हां दा बसुआसघात परमात्मे दी सच्चाईया जो नास करी दिंदा ऐ?"
"ROM","3","4","नीं! कदी भी नीं। अपर परमात्मा हमेसा सच्च ग्लांदा ऐ, कने संसारे दा हर इक्क माणु झूठा साबित होयैं, जिंआं पवित्रशास्त्रे च लिख्या ऐ, “जिसते तू अपणियां गल्लां च धर्मी बणैं कने न्याय करदे बग्त तू जीत्त हासल करैं।”"
"ROM","3","5","इसतांई जे अहां दे बुरे कम्म परमात्मे दी धार्मिकता जो दस्सदे हन, तां अहां क्या ग्लान? क्या एह़ परमात्मे तांई गलत ऐ कि सैह़ गुस्सा होई नैं अहां जो सज़ा दिंदा ऐ? एह़ तां मैं माणुये दे नजरिये नैं ग्लांदा ऐ।"
"ROM","3","6","नीं! कदी भी नीं। नीं तां परमात्मा किंआं संसारे दे लोकां दा न्याय करगा?"
"ROM","3","7","अपर परमात्मा किंआं इक्क पापिये साइआं मेरा न्याय कने निंदा करी सकदा ऐ, जे मेरी बेमानिया नैं तिसदी सच्चाईया जो चमका कने तिसियो होर भी महिमा दैं?"
"ROM","3","8","कने भिरी क्जो नीं ग्लान, “चला! अहां बुरे कम्म करन, जिसते भलाई प्रगट होई जां?” जिंआं कुच्छ लोक अहां दी निंदा करी नैं अहां पर दोस लगांदे हन, कने कुच्छ लोक ग्लांदे हन कि अहां जो ऐई सखांदे हन। ऐदेय लोक सज़ा दे हक्कदार हुंदे हन।"
"ROM","3","9","तां भिरी क्या होएया? क्या अहां यहूदी लोक दूयेयां ते जादा खरे हन? नीं! कदी नीं। क्जोकि अहां यहूदी कने यूनानी लोक दून्नी पर एह़ दोस लगाई चुके हन कि सैह़ सारे दे सारे पापां दे बसे च हन।"
"ROM","3","10","जिंआं पवित्रशास्त्रे च लिख्या ऐ: “परमात्मे दे सामणै कोई भी धर्मी नीं, इक्क भी नीं।"
"ROM","3","11","कोई भी माणु ऐदेया नीं; जेह्ड़ा समझी सके कि क्या ठीक ऐ, कोई भी परमात्मे जो जाणना नीं चांह़दा।"
"ROM","3","12","सारे परमात्मे ते दूर होई गियो हन, सारे दे सारे नकम्मे बणी गियो हन; कोई भलाई करणे आल़ा नीं, इक्क भी नीं।"
"ROM","3","13","तिन्हां दियां गल्लां खुलिया कब्रा दिया गंदी मुस्का साइआं हन, तिन्हां दियां जीभां झूठे नैं भरोईयां हन, तिन्हां दे बोल जेहरिलै सर्पां दे जैहरे साइआं हन।"
"ROM","3","14","तिन्हां दे भाषणा च श्राप कने कौड़ा पन ऐ।"
"ROM","3","15","सैह़ दूयेयां जो दुख दैणे कने खत्म करणे तांई बड़े तेज हन।"
"ROM","3","16","सैह़ जित्थु कुत्थी भी जांदे हन, बुराई कने मुसीबत लेई ओंदे हन।"
"ROM","3","17","सैह़ दूयेयां लोकां सौगी सांतिया नैं जीणा नीं जाणदे।"
"ROM","3","18","तिन्हां च परमात्मे दा डर एह़ ई नीं।”"
"ROM","3","19","अहां जाणदे हन, कि मूसा दी व्यबस्था जेह्ड़ा कुच्छ ग्लांदी ऐ तिन्हां नैं ग्लांदी ऐ, जेह्ड़ा व्यबस्था दे बसे च ऐ; इसतांई कि हर इक्की माणुये जो भाने बणाणे ते दूर रखैं कने संसारे दे सारे लोक परमात्मे सामणै अपराधी होन।"
"ROM","3","20","क्जोकि मूसा दिया व्यबस्था जो मन्नणे दे जरिये कोई भी माणु तिस सामणै धर्मी साबित नीं हुंगा, क्जोकि व्यबस्था अहां जो साफ-साफ दस्सदी ऐ कि अहां पापी हन।"
"ROM","3","21","अपर हुण हालात एह़ हन कि व्यबस्था दे बगैर ई परमात्मे दी धार्मिकता प्रगट होई गेई ऐ, जिसादे बारे च पवित्रशास्त्र कने भविष्यवक्ता दस्सदे थे,"
"ROM","3","22","मतलब परमात्मे दी सैह़ धार्मिकता जेह्ड़ी यीशु मसीह पर बसुआस करणे ते सारे बसुआस करणे आल़ेआं तांई ऐ। क्जोकि सारे लोक इक्क बराबर हन;"
"ROM","3","23","इसतांई कि सबना पाप कित्या ऐ कने परमात्मे दी महिमा ते दूर होई गियो हन,"
"ROM","3","24","अपर परमात्मे दे अनुग्रह ते तिस छुटकारे दे जरिये जेह्ड़ा यीशु मसीह च ऐ, मुफ्ते च धर्मी बणाये जांदे हन।"
"ROM","3","25-26","परमात्मैं यीशु मसीह जो अहां दी खातर बलिदान होणे तांई घल्लेया, कने मसीयें अपणा बलिदान इसतांई दित्ता। तांजे तिस पर बसुआस करी नैं अहां परमात्मे दे नेड़े आई सकन। बड़ी पैहल्ले परमात्मैं एह़ दस्सणे तांई कित्ता कि सैह़ सबर रखणे च कने पापियां जो माफ करणे च सही था। इसते एह़ भी पता चलदा ऐ कि परमात्मा सही ऐ, जाह़लू सैह़ मसीह पर बसुआस करणे आल़ेआं जो अपनांदा ऐ।"
"ROM","3","27","इसतांई क्या ऐदेया कुच्छ ऐ, जिसदे बारे अहां घमंड करी सकन? तिस तांई तां कोई जगाह ऐ ई नीं। कुण देहय् नियमां दिया बज़ाह ते? क्या इसतांई कि अहां व्यबस्था जो मनदे हन? नीं, अपर यीशु मसीह पर बसुआस करणे दिया बज़ाह ते।"
"ROM","3","28","इसतांई अहां इस नतीजे पर पुज्जदे हन, कि माणु व्यबस्था दे कम्मां ते बगैर ई, बसुआसे करणे दे जरिये धर्मी बणदा ऐ।"
"ROM","3","29","क्या परमात्मा सिर्फ यहूदी लोकां दा ई ऐ? क्या होरनी जातिआं दे लोकां दा नीं? हाँ, होरनी जातिआं दे लोकां दा भी ऐ।"
"ROM","3","30","क्जोकि इक्को ई परमात्मा ऐ, जेह्ड़ा खतणा आल़ेआं जो भी बसुआसे ते कने बगैर खतणा कित्तेयां जो भी बसुआसे दे जरिये धर्मी बणांदा ऐ।"
"ROM","3","31","तां क्या अहां व्यबस्था जो बसुआसे दे जरिये बेकार समझदे हन? नीं! कदी भी नीं। अपर बसुआसे दे जरिये अहां व्यबस्था जो पूरा करदे हन।"
"ROM","4","1","हुण अहां यहूदी होणे दे नाते अपणे पूर्वज अब्राहमे दे बारे च क्या ग्लान, कुसा बज़ाह ते सैह़ धर्मी गिणेया गेआ?"
"ROM","4","2","क्जोकि जे अब्राहम खरे कम्मां ते धर्मी गिणेया जांदा, तां तिस अल्ल घमंड करणे दी बज़ाह हुंदी, अपर सैह़ परमात्मे सामणै अपणे खरे कम्मां दा घमंड नीं करी सकदा।"
"ROM","4","3","पवित्रशास्त्र क्या ग्लांदा ऐ? एह़ कि “अब्राहमे परमात्मे पर बसुआस कित्ता, कने सैह़ परमात्मे दिया नजरा च धर्मी गिणेया गेआ।”"
"ROM","4","4","कम्म करणे आल़े जो दिहाड़ी दैणा दान नीं, अपर तिसदा हक्क समझेया जांदा ऐ।"
"ROM","4","5","अपर जेह्ड़ा परमात्मे दियां खरियां गल्लां हासल करणे तांई मेहनत नीं करदा, अपर बुरे लोकां जो धर्मी बणाणे आल़े पर बसुआस करदा ऐ, तिसदा बसुआस तिस तांई धार्मिकता गिणेया जांदा ऐ।"
"ROM","4","6","जिसियो परमात्मा बगैर कम्मां दे धर्मी गिणदा ऐ, तिसियो दाऊद भी धन ग्लांदा ऐ,"
"ROM","4","7","“धन सैह़ हन, जिन्हां दे बुरे कम्म परमात्मैं माफ कित्ते, कने जिन्हां दे पाप तिन्नी भुल्लाई दित्ते गै।"
"ROM","4","8","धन ऐ सैह़ माणु जिसदे पापां दा लेखा परमात्मा कदी नीं लैंगा।”"
"ROM","4","9","तां एह़ खरे वचन, क्या खतणा कित्तेयां आल़ेआं तांई हन या जिन्हां दा खतणा नीं होएया तिन्हां तांई भी? अहां एह़ ग्लांदे हन, जेह्ड़ा पवित्रशास्त्रे च लिख्या ऐ, “अब्राहमे तांई तिसदा बसुआस परमात्मे दिया नजरा धर्मी गिणेया गेआ।”"
"ROM","4","10","तां एह़ काह़लू होएया? खतणे दिया हालता च नीं, अपर बगैर खतणे दिया हालता च? खतणे दिया हालता च नीं, अपर बगैर खतणे दिया हालता च।"
"ROM","4","11","बगैर खतणे दे बग्त तिसियो बसुआसे दे जरिये धर्मी गिणेया था, तिस पर मोहरां साइआं खतणे दी छाप लगाई। इस तरीके नैं अब्राहम तिन्हां सबना दा भी पिता बणेया, जेह्ड़े खतणा कराये बगैर बसुआस करदे हन, जिसते तिसदा बसुआस भी तिन्हां तांई धर्मी गिणेया जां।"
"ROM","4","12","कने अब्राहम खतणा कित्तेयां आल़ेआं दा भी पिता बणेया, जेह्ड़े ना सिर्फ खतणे पर आस रखदे हन, अपर अहां दे पूर्वज अब्राहमे दे तिस बसुआसे दे रस्ते पर भी चलदे हन, जेह्ड़ा तिन्नी खतणा करणे ते पैहल्ले कित्या था।"
"ROM","4","13","परमात्मे अब्राहमे कने तिसदे वंशे नैं वादा कित्या कि सैह़ पूरे संसारे दे हक्कदार हुंगे। एह़ इसतांई नीं होएया कि अब्राहमे व्यबस्था दा पालण कित्ता, अपर इसतांई कि तिन्नी बसुआस कित्ता कने सैह़ परमात्मे दिया नजरा च धर्मी गिणेया गेआ।"
"ROM","4","14","क्जोकि जे व्यबस्था दा पालण करणे आल़े ई हक्कदार हुंगे, तां बसुआस बेकार कने वादे बेअसर साबित होई गै हन।"
"ROM","4","15","क्जोकि व्यबस्था दा नतीजा दा परमात्मे दा कोप ऐ, अपर जित्थु व्यबस्था ऐ ई नीं, औत्थू तिसा व्यबस्था दे नियमां जो तोड़णे दा सवाल ई पैदा नीं हुंदा।"
"ROM","4","16","इसतांई वादा बसुआस दे जरिये हासल कित्ता जांदा ऐ, एह़ इक्क मुफ्ते च दित्या वरदान ऐ। जे अहां अल्ल अब्राहमे साइआं बसुआस ऐ। ताह़लू चाहे अहां मूसा दिया व्यबस्था दे मताबक जीन या नीं जीन, भिरी भी अहां इसियो जरूर हासल करी सकदे हन, क्जोकि अब्राहम सारे बसुआस करणे आल़ेआं दा पिता ऐ।"
"ROM","4","17","जिंआं पवित्रशास्त्रे च लिख्या ऐ, “मैंई तिज्जो मतिआं जातिआं दा पिता बणाया ऐ।” परमात्मे दिया नजरा च अब्राहम अहां दा पूर्वज ऐ। तिन्नी परमात्मे पर बसुआस कित्ता, कने जेह्ड़ा मरेयां जो जिन्दा करदा ऐ, कने जेह्ड़ियां गल्लां हन ई नीं, तिन्हां दा नां इआं लैंदा ऐ समझा कि सैह़ हन।"
"ROM","4","18","तिन्नी नरासा च भी आस रखी नैं बसुआस कित्ता, इसतांई कि तिस वचने दे मताबक कि “तेरा वंश देहया हुंगा,” सैह़ मतिआं जातिआं दा पिता होयैं।"
"ROM","4","19","सैह़ जेह्ड़ा सौ साल्लां दा था, अपणे मरेयो देहय् सरीर ते कने सारा दे गर्भे दी मरियो देहई हालता जो जाणी नैं भी सैह़ अपणे बसुआसे च मजबूत बणी रेह्आ।"
"ROM","4","20","कने ना बेबसुआसी होई नैं परमात्मे दे वादे पर शक कित्ता, अपर बसुआसे च पक्के होई नैं परमात्मे दी महिमा कित्ती,"
"ROM","4","21","कने खरे कित्ते जाणी लेआ कि जिसा गल्ला दा परमात्मे वादा कित्या ऐ, सैह़ तिसियो पूरा करणे च भी सामर्थी ऐ।"
"ROM","4","22","तिसदे बसुआसे दिया बज़ाह ते सैह़ तिस तांई परमात्मे दिया नजरा च धर्मी गिणेया गेआ।"
"ROM","4","23","कने एह़ वचन, “बसुआस तिस तांई परमात्मे दिया नजरा च धर्मी गिणेया गेआ,” ना सिर्फ तिस तांई लिख्या,"
"ROM","4","24","अपर अहां तांई भी। जे अहां परमात्मे च बसुआस करगे, जिन्नी अहां दे प्रभु यीशुये जो मरेयां ते जिन्दा कित्या, तां अहां भी बसुआसे दिया बज़ाह ते धर्मी गिणे जांगे।"
"ROM","4","25","यीशु मसीह अहां दे अपराधां तांई पकड़ुआया गेआ, कने अहां जो धर्मी बणाणे तांई परमात्मे तिसियो मरेयां ते जिन्दा भी कित्ता।"
"ROM","5","1","इसतांई जाह़लू अहां बसुआसे ते धर्मी बणे, क्जोकि जेह्ड़ा प्रभु यीशु मसीयें अहां तांई कित्या ऐ तिसदे जरिये अहां दा परमात्मे सौगी सांति आल़ा रिस्ता ऐ,"
"ROM","5","2","क्जोकि अहां दे बसुआसे दिया बज़ाह ते तिस अनुग्रह तिकर जिस च अहां बणेयो हन, अहां दी पौंच भी होई ऐ, कने परमात्मे दी महिमा दिया आसा च खुसी मनाई ऐ।"
"ROM","5","3","सिर्फ ऐई नीं, अपर अहां मुसीबतां च भी खुसी मनांदे हन, एह़ जाणी नैं कि मुसीबता ते सबर,"
"ROM","5","4","कने सबरे ते खरा चाल-चलण कने खरे चाल-चलणे ते बसुआस पैदा हुंदा ऐ।"
"ROM","5","5","कने बसुआसे ते सर्म नीं हुंदी, क्जोकि पवित्र आत्मा जेह्ड़ा परमात्मे अहां जो दित्या ऐ तिसदे जरिये परमात्मे दा प्यार अहां दे मने च पाया ऐ।"
"ROM","5","6","क्जोकि जाह़लू अहां कमजोर थे, ताह़लू यीशु मसीह तिस बग्त जाह़लू लोक पापी थे, तिन्हां तांई मरेया।"
"ROM","5","7","अपर सायद ई कोई धर्मी माणु तांई मरें, एह़ तां मुस्कल ऐ; अपर होई सकदा ऐ कि कोई अपणी मर्जिया ते खरे माणुये तांई मरें।"
"ROM","5","8","अपर परमात्मे अहां पर अपणे प्यार दी भलाई इस तरीके नैं प्रगट करदा ऐ, कि जाह़लू अहां पापी थे ताह़लू मसीह अहां तांई मरेया।"
"ROM","5","9","इसतांई जाह़लू कि अहां, हुण तिसदे खूने दिया बज़ाह ते धर्मी बणे, तां तिसदे जरिये परमात्मे दे कोप ते क्जो नीं बचगे?"
"ROM","5","10","क्जोकि जाह़लू अहां परमात्मे दे बैरी होणे दिया हालता च थे, तां तिसदे पुत्तरे दे मरने दे जरिये अहां दा मेल-जोल परमात्मे सौगी होएया, तां भिरी मेल-जोल होई जाणे पर तिसदिया ज़िन्दगिया दिया बज़ाह ते अहां उद्धार क्जो नीं पांगे?"
"ROM","5","11","कने सिर्फ ऐई नीं, अपर हुण अहां दे प्रभु यीशु मसीह दे जरिये परमात्मे सौगी अहां दा मेल-जोल होई गेआ ऐ, इसतांई परमात्मे च खुस हुंदे हन।"
"ROM","5","12","इसतांई जिंआं इक्की माणुये दे जरिये पाप इस संसारे च आया, आदम ई सैह़ पैहल्ला माणु ऐ जिसियो परमात्मे बणाया ऐ, कने आदमे दे पाप करणे दे जरिये मौत्त आई, कने इस तरीके नैं मौत्त सारे लोकां च आई, इसतांई कि सबना पाप कित्ता।"
"ROM","5","13","परमात्मे दे जरिये मूसा जो व्यबस्था दैणे ते पैहल्ले पाप संसारे च था, अपर जित्थु व्यबस्था आई औत्थू पाप गिणेया नीं जांदा।"
"ROM","5","14","भिरी भी आदमे ते लेई नैं मूसा तिकर लोकां पाप कित्ता, कने सैह़ सारे मरी गै जिन्नी आदम साइआं हुक्म नीं मन्नी करी पाप नीं कित्ता। आदम मसीह दा नसाण ऐ, जेह्ड़ा ओणे आल़ा था।"
"ROM","5","15","अपर माणुये दे पाप कने परमात्मे दे अनुग्रह च बड़ा फर्क ऐ, क्जोकि जाह़लू इक्की माणुये दे पाप करणे दिया बज़ाह ते बड़े लोक मरे, तिंआं ई परमात्मे दे अनुग्रह कने धार्मिकता दा वरदान जेह्ड़ा तिन्नी अहां जो यीशु मसीह दे जरिये दित्या ऐ, मते सारे लोकां दे पाप माफ करणे तांई बड़ा बड्डा वरदान ऐ।"
"ROM","5","16","परमात्मे दा दित्या वरदान आदमे दे पापां साइआं नीं ऐ। क्जोकि इक्की अपराधे ते मौत्ती दी सज़ा आई, अपर चाहे अहां बड़े पाप कित्ते हन, भिरी भी परमात्मे इक्क वरदान देई नैं अहां दे पाप माफ कित्ते, कने अहां जो धर्मी बणाया।"
"ROM","5","17","क्जोकि जाह़लू इक्की माणुये दे अपराधे दिया बज़ाह ते मौत्ती सारे लोकां पर राज्ज कित्ता, तां जेह्ड़े लोक अनुग्रह कने धार्मिकता साइआं मता सारा वरदान पांदे हन, सैह़ इक्की माणुये दे, मतलब यीशु मसीह दे जरिये पक्का सदा दी ज़िन्दगिया च राज्ज करगे।"
"ROM","5","18","इसतांई जिंआं इक्क अपराध सारे लोकां तांई मौत्ती दी सज़ा दी बज़ाह बणेया, तिंआं ई इक्क धार्मिकता दा कम्म भी सारेयां लोकां तांई सदा दी ज़िन्दगिया दैणे तांई धर्मी बणाणे दी बज़ाह बणेया।"
"ROM","5","19","क्जोकि जिंआं इक्की माणुये दे हुक्म ना मन्नणे ते मते सारे लोक पापी बणे, तिंआं ई इक्की माणुये दे हुक्म मन्नणे ते मते सारे लोक धर्मी बणगे।"
"ROM","5","20","वादे च मूसा दी व्यबस्था दित्ती तांजे लोक एह़ समझी सकन कि सैह़ कितणे पापी हन। अपर जित्थु पाप जादा होएया, तित्थु अनुग्रह इसते भी बड़ा जादा होएया,"
"ROM","5","21","कि जिंआं पापें मौत्ती जो फैलाई करी सारे लोकां पर राज्ज कित्ता, तिंआं ई अहां दे प्रभु यीशु मसीह दे जरिये परमात्मे दा अनुग्रह भी सदा दी ज़िन्दगिया तांई धर्मी बणाई करी राज्ज करदा ऐ।"
"ROM","6","1","परमात्मा अपणे अनुग्रह नैं अहां दे पापां जो माफ करदा ऐ। तां अहां क्या ग्लान? क्या अहां पाप करदे रैह़न कि अनुग्रह मता सारा होयैं?"
"ROM","6","2","नीं, कदी भी नीं। अहां जाह़लू पाप तांई मरी गै तां भिरी गांह जो तिस च किंआं ज़िन्दगी कटगे?"
"ROM","6","3","अहां जाणदे हन कि अहां सारेयां जिन्हां यीशु मसीह दा बपतिस्मा लेआ ऐ, तां तिसदिया मौत्ती दा बपतिस्मा लेआ।"
"ROM","6","4","इसतांई जाह़लू अहां बपतिस्मा लेआ तां अहां यीशु मसीह सौगी मारे कने दब्बे गै। तांजे जिंआं मसीह पिता परमात्मे दी महिमा दे जरिये मरेयां ते जिन्दा होई गेआ, तिंआं ई अहां भी इक्क नौई ज़िन्दगी जीन।"
"ROM","6","5","क्जोकि जाह़लू अहां तिसदी मौत्ती दिया समानता च तिस सौगी जुटी रैह़न, तां सच्ची च तिसदे जिन्दे होणे दिया समानता च भी जुटी रैंह्गे।"
"ROM","6","6","अहां जाणदे हन कि अहां दा पराणा इन्सानी रूप मसीह सौगी सूल़िया पर टूंगेया तांजे पाप दा सरीर बेकार होई जां, कने अहां गांह जो पापे दे दासे दे रूपे च नीं रैह़न।"
"ROM","6","7","जाह़लू अहां यीशु मसीह सौगी मरी गै, तां अहां पापे ते बसे ते छुटी नैं धर्मी बणी गै।"
"ROM","6","8","इसतांई जे अहां मसीह सौगी मरी गै, तां अहां दा बसुआस एह़ ऐ कि तिस सौगी अहां नौई ज़िन्दगी जींगे भी।"
"ROM","6","9","क्जोकि एह़ जाणदे हन कि मसीह मरेयां ते जिन्दा होई नैं सैह़ भिरी कदी नीं मरगा। तिस पर भिरी कदी मौत्त नीं ओंगी।"
"ROM","6","10","क्जोकि जाह़लू मसीह मरी गेआ तां पापे तांई इक्की ई बरी मरी गेआ; अपर हुण जेह्ड़ा जिन्दा ऐ, तां सैह़ परमात्मे तांई जिन्दा ऐ।"
"ROM","6","11","तुहां लोक भी इआं ई अप्पु जो पापे तांई मरेया समझा, कने परमात्मे तांई यीशु मसीह च जिन्दा।"
"ROM","6","12","इसतांई तुहां दे नास होणे आल़े सरीरे ऊपर पाप दा बस ना चल्लैं, तांजे तुहां तिसदियां इच्छां दे बसे च रैह़न।"
"ROM","6","13","कने ना अपणे सरीरे दे अंगा जो बुरे कम्मां दे हत्थयार होणे तांई पाप जो सौंपा, अपर अप्पु जो मरेयां ते जिन्दा होएया जाणी नैं अपणी ज़िन्दगी परमात्मे जो देआ, कने अपणे सरीरे दे अंगा जो धार्मिकता दे हत्थयार होणे तांई पूरी ज़िन्दगी परमात्मे जो देई देआ।"
"ROM","6","14","ताह़लू तुहां लोकां पर पाप दा कोई हक्क नीं रैंह्गा, क्जोकि तुहां हुण व्यबस्था दे बसे च नीं अपर परमात्मे दे अनुग्रह दे बसे च हन।"
"ROM","6","15","तां क्या होएया? क्या अहां इसतांई पाप करन कि अहां व्यबस्था दे बसे च नीं अपर अनुग्रह दे बसे च हन? नीं, कदी भी नीं।"
"ROM","6","16","क्या तुहां नीं जाणदे हन कि जाह़लू कुसी दा हुक्म मन्नणे तांई तुहां अप्पु जो दासां साइआं सौंपी दिंदे हन। दास चाहे पापे दे होन, जिसदा नतीजा मौत्त ऐ, चाहे परमात्मे दे होन, जिसदा हुक्म मन्नणे दा नतीजा धार्मिकता ऐ?"
"ROM","6","17","अपर परमात्मे दा धन्यावाद होयैं, कि तुहां जेह्ड़ा पापे दे दास थे हुण मने ते तिसा सिक्षा जो मन्नणे आल़े होई गै, जिसदे सांचे च ढालेयो थे,"
"ROM","6","18","कने तुहां जो पापां ते छुटकारा मिल्ली गेआ कने तुहां धार्मिकता दे दास बणी गियो हन।"
"ROM","6","19","मैं तुहां दे सरीरे दी कमजोरिया दिया बज़ाह ते माणुआं दे नजरिये नैं ग्लांदा ऐ। जिंआं तुहां अपणे सरीरे दे अंगा जो बुरे कम्मां कने बुराईया दे दास बणाई नैं दित्या था, तिंआं ई हुण अपणे सरीरे दे अंगा जो पवित्रता तांई धार्मिकता दे दास बणाई नैं देई देआ।"
"ROM","6","20","जाह़लू तुहां पापे दे दास थे, तां धार्मिकता दे पास्से ते अजाद थे।"
"ROM","6","21","तुहां बुरे कम्म कित्ते हन कने हुण तुहां तिन्हां गल्लां ते सर्मिंदा हुंदे हन, तिन्हां सारे बुरे कम्मां ते तुहां दा क्या फायदा होएया ऐ? क्जोकि इन्हां दा नतीजा तां मौत्त ऐ।"
"ROM","6","22","अपर हुण पापे ते अजाद होई नैं परमात्मे दे दास बणी नैं तुहां जो फायदा होएया जिसते पवित्रता हासल हुंदी ऐ, कने तिसदा नतीजा सदा दी ज़िन्दगी ऐ।"
"ROM","6","23","क्जोकि पापे दी मजदूरी तां बस मौत्त ई ऐ, अपर परमात्मे दा वरदान अहां दे प्रभु यीशु मसीह च सदा दी ज़िन्दगी ऐ।"
"ROM","7","1","हे प्यारे साथी बसुआसियो, क्या तुहां एह़ नीं जाणदे कने मैं व्यबस्था दे जाणने आल़ेआं नैं ग्लांदा ऐ, कि जाह़लू तिकर माणु जिन्दा रैंह्दा ऐ, ताह़लू तिकर तिस पर व्यबस्था दा अधिकार रैंह्दा ऐ?"
"ROM","7","2","ब्याई जणांस व्यबस्था दे मताबक अपणे लाड़े दे जींदे जी तिस नैं बन्नूईयो ऐ, अपर जे लाड़ा मरी जां, तां सैह़ कानूनी तरीके ते अपणे लाड़े ते छुटी गेई।"
"ROM","7","3","इसतांई जे लाड़े दे जींदे जी सैह़ कुसी दूये मर्दे नैं ब्याह करी लैं, तां ब्यभिचारिणी हुंगी, अपर जे लाड़ा मरी जां, तां सैह़ कानूनी तरीके दे मताबक छुटी गेई, ऐत्थु तिकर कि जे कुसी दूये मर्दे नैं ब्याह करी लैंदी ऐ, ताह़लू ब्यभिचारिणी नीं हुंगी।"
"ROM","7","4","हे मेरे प्यारे साथी बसुआसियो, तिंआं ई तुहां भी मसीह दी मौत्ती दे जरिये व्यबस्था तांई मरेयो देहय् बणी गियो हन, कि तिस दूये दे होई जा, मतलब मसीह दे जेह्ड़ा मरेयां ते जिन्दा होईया, तांजे अहां परमात्मे तांई फल़ लेयोन।"
"ROM","7","5","क्जोकि जाह़लू अहां पापी सभावे दे बसे च थे, तां पापी इच्छां जेह्ड़ियां व्यबस्था दे जरिये अहां दे अंदर जागियां, मौत्ती दा फल़ पैदा करणे तांई अहां दे सरीरां च कम्म करदियां थियां।"
"ROM","7","6","अपर अहां जिसा व्यबस्था दे बंधने च पैहल्ले थे तिस तांई मरी नैं, हुण व्यबस्था ते इआं छुटी गै, कि हुण लिखियो नियमां दे पराणे तरिकेयां मताबक नीं, अपर पवित्र आत्मा दे जरिये इक्की नौये तरीके नैं परमात्मे दी सेवा करदे हन।"
"ROM","7","7","तां अहां क्या ग्लान? क्या व्यबस्था पाप ऐ? नीं, कदी भी नीं। अपर व्यबस्था दे जरिये मैं पापे दे बारे जाणी सकेया। व्यबस्था ग्लांदी ऐ, कि “लालच मत करा,” तां मिन्जो लालचे दे बारे च पता लग्गा।"
"ROM","7","8","अपर पापें मौका पाई नैं तिस हुक्मे दे जरिये मिन्जो च हर इक्क तरांह दा लालच पैदा कित्ता, क्जोकि बगैर व्यबस्था ते पाप मुड़दा ऐ।"
"ROM","7","9","इक्क बग्त था जाह़लू मैं व्यबस्था दे बगैर ज़िन्दगी जींदा था, अपर जाह़लू मैं व्यबस्था जो जाणेया, ताह़लू मेरे अंदर पाप करणे दियां इच्छां जागियां, कने मैं परमात्मे ते दूर होई गेआ।"
"ROM","7","10","कने सैई हुक्म जेह्ड़ा ज़िन्दगिया तांई था, अपर मेरे तांई मौत्ती दी बज़ाह बणी गेआ।"
"ROM","7","11","क्जोकि पापें मौका पाई नैं तिस हुक्मे दे जरिये मिन्जो धोखा दित्ता, कने तिसदे जरिये मिन्जो परमात्मे ते दूर कित्ता।"
"ROM","7","12","इस तरीके नैं अहां दिक्खदे हन, कि व्यबस्था पवित्र ऐ, कने हुक्म भी पवित्र, धर्मी कने खरा ऐ।"
"ROM","7","13","तां क्या व्यबस्था जेह्ड़ी खरी थी, मिन्जो तांई मौत्ती दी बज़ाह बणी? नीं, कदी भी नीं। तिसा भलाईया दे जरिये पापें मिन्जो च मौत्त पैदा करी दित्ती, कि पापे जो पापे दे ई रूपे च प्रगट कित्ता जां, कने हुक्म दे जरिये एह़ होर भी जादा पाप आल़ा बणेया।"
"ROM","7","14","क्जोकि अहां जाणदे हन कि व्यबस्था तां आत्मिक ऐ, अपर मैं माणु ऐ कने पापे दे बसे च ऐ।"
"ROM","7","15","कने जेह्ड़ा मैं करदा ऐ तिसियो नीं जाणदा, क्जोकि जेह्ड़ा मैं चांह़दा ऐ सैह़ नीं करदा, अपर जिसते मिन्जो नफरत हुंदी ऐ सैई करदा ऐ।"
"ROM","7","16","कने जेह्ड़ा मैं नीं करणा चांह़दा सैई करदा ऐ, तां मैं मन्नी लैंदा ऐ कि व्यबस्था खरी ऐ।"
"ROM","7","17","इसतांई एह़ कम्म मैं नीं, अपर मिन्जो च बसेया पाप करदा ऐ।"
"ROM","7","18","क्जोकि मैं जाणदा ऐ, कि मिन्जो च मतलब मेरे सरीरे च कोई खरी चीज्ज वास नीं करदी। खरे कम्मां करणे दी तां इच्छा मिन्जो च ऐ, अपर खरे कम्म मिन्जो ते हुंदे नीं।"
"ROM","7","19","क्जोकि जिस खरे कम्मे दी मैं इच्छा करदा ऐ, सैह़ नीं करदा, अपर जिन्हां बुरे कम्मां दी इच्छा नीं करदा, सैई करदा ऐ।"
"ROM","7","20","कने जे मैं सैई करदा ऐ जिसदी इच्छा नीं करदा, तां तिसदा करणे आल़ा मैं नीं, अपर पाप जेह्ड़ा मिन्जो च बसेया करदा ऐ।"
"ROM","7","21","तां मिन्जो इआं मसूस हुंदा ऐ, कि जाह़लू मैं भलाई करणे दी इच्छा करदा ऐ, तां मिन्जो ते बुराई हुंदी ऐ।"
"ROM","7","22","क्जोकि मैं अपणे पूरे मने ते तां परमात्मे दिया व्यबस्था ते बड़ा खुस रैंह्दा ऐ।"
"ROM","7","23","अपर मिन्जो अपणे सरीरे दे अंगा च होर तरीके दी व्यबस्था मसूस हुंदी ऐ, जेह्ड़ी मेरे मने दे बचारां नैं लड़दी ऐ, कने एह़ ताकत मिन्जो पापे दा गुलाम बणादी ऐ जेह्ड़ी हुण भी मेरे सरीरे दे अंगा च ऐ।"
"ROM","7","24","मेरी बड़ी बुरी हालत ऐ! कुण मिन्जो इस मौत्ती दे सरीरे ते बचांगा?"
"ROM","7","25","मैं परमात्मे दा धन्यावाद करदा ऐ। जिन्नी मिन्जो यीशु मसीह दे जरिये बचाई लेआ, इसतांई मैं अपणे मने नैं तां परमात्मे दिया व्यबस्था दा, अपर सरीरे ते पापे दिया व्यबस्था दा पालण करदा ऐ।"
"ROM","8","1","इसतांई हुण जेह्ड़ा यीशु मसीह च ऐ, तिन्हां पर सज़ा दा हुक्म नीं। क्जोकि सैह़ सरीरे मताबक नीं अपर पवित्र आत्मा मताबक चलदे हन।"
"ROM","8","2","क्जोकि पवित्र आत्मा तुहां जो सैह़ ज़िन्दगी दित्तियो ऐ, जेह्ड़ी यीशु मसीह दे जरिये मिलदी ऐ, कने तुहां जो पापां ते कने मौत्ती ते अजाद करदी ऐ।"
"ROM","8","3","क्जोकि जेह्ड़े कम्म मूसा दिया व्यबस्था अहां दे पापी सभावे दिया बज़ाह ते कमजोर होई नैं नीं करी सकी। सैह़ कम्म परमात्मैं करी दित्ते हन, मतलब जिन्नी अहां दे पापां दी माफी तांई अपणे पुत्तरे जो बलिदान होणे तांई घल्लेया, कने जिन्नी अहां पापी माणुआं साइआं सरीर धारण कित्ता, कने परमात्मैं मसीह दे सरीरे च पापे जो सज़ा दा हुक्म दित्ता।"
"ROM","8","4","इसतांई कि अहां च, जेह्ड़े पापी सभावे मताबक नीं अपर पवित्र आत्मा दे मताबक सभाव रखदे हन, व्यबस्था दियां उम्मीदां पूरियां होई जान।"
"ROM","8","5","क्जोकि पापी सभावे मताबक जीणे आल़ा माणु सरीरे दियां गल्लां पर मन लगांदे हन; अपर आत्मा दे मताबक जीणे आल़ा माणु आत्मिक गल्लां पर मन लगांदे हन।"
"ROM","8","6","सरीरे दियां गल्लां पर मन लगाणा तां मौत्त ऐ, अपर आत्मा दियां गल्लां पर मन लगाणा तां ज़िन्दगी कने सांति ऐ।"
"ROM","8","7","सरीरे दियां गल्लां पर मन लगाणा तां परमात्मे नैं बैर रखणा ऐ। क्जोकि ना तां पापी सभाव परमात्मे दिया व्यबस्था दे अधीन ऐ कने ना तिसदिया व्यबस्था जो मन्नी सकदा ऐ।"
"ROM","8","8","कने जेह्ड़े पापी सभावे दे बसे च हन, सैह़ परमात्मे जो खुस नीं करी सकदे।"
"ROM","8","9","अपर जाह़लू कि पवित्र आत्मा तुहां च बसदा ऐ, तां तुहां पापी सभावे दे बसे च नीं, अपर आत्मा दे बसे च हन। जे कुसी च मसीह दा आत्मा नीं तां सैह़ तिसदा जण नीं।"
"ROM","8","10","हुण इसतांई कि मसीह तुहां च वास करदा ऐ, तां पापे दिया बज़ाह ते सरीरे दे मरने पर भी धार्मिकता दिया बज़ाह ते तुहां दी आत्मा जिन्दा ऐ।"
"ROM","8","11","कने जे परमात्मे दिया आत्मा जिन्नै यीशु मसीह जो मरेयां ते जिन्दा कित्या, तुहां च वास करदी ऐ; तां जिन्नी मसीह जो मरेयां ते जिन्दा कित्या, सैह़ तुहां दे नास होणे आल़े सरीरां जो भी अपणिया आत्मा दे जरिये जेह्ड़ी तुहां च वास करदी ऐ, जिन्दा करगा।"
"ROM","8","12","इसतांई हे प्यारे साथी बसुआसियो, अहां सरीर दे कर्जदार नीं कि सरीरे दे मताबक ज़िन्दगी जीन,"
"ROM","8","13","क्जोकि जे तुहां पापी सभावे मताबक ज़िन्दगी जींगे तां परमात्मे ते दूर होई जांगे, जे पवित्र आत्मा दिया सामर्थी दे जरिये पापी सभावे जो मारगे तां जिन्दा रैंह्गे।"
"ROM","8","14","इसतांई कि जितणे लोक परमात्मे दिया आत्मा मताबक ज़िन्दगी जींदे हन, सैई परमात्मे दे बच्चे हन।"
"ROM","8","15","क्जोकि तुहां लोकां जो गुलामी दी आत्मा नीं मिलियो, जिसाते भिरी डरणा लग्गी जान, अपर पवित्र आत्मा अहां जो परमात्मे दे बच्चे बणांदा ऐ, जिसियो अहां “हे अब्बा, हे पिता” ग्लाई नैं पुकारदे हन।"
"ROM","8","16","पवित्र आत्मा अप्पु ई अहां दिया आत्मा सौगी गवाही दिंदा ऐ, कि अहां परमात्मे दी औलाद हन।"
"ROM","8","17","कने जे अहां औलाद हन, तां वारस भी, अपर परमात्मे दे वारस कने मसीह दे संगी वारस हन, जाह़लू अहां तिस सौगी दुख झेलन तां तिस सौगी महिमा भी पान।"
"ROM","8","18","मैं जाणदा ऐ, कि इस बग्ते दे दुख कने मुसीबत परमात्मे दिया महिमा दे सामणै कुच्छ भी नीं हन, जेह्ड़ी अहां पर प्रगट होणे आल़ी ऐ।"
"ROM","8","19","क्जोकि सारी सृष्टि बड़ी आस लगाई नैं तिस बग्ते दा इन्तजार करा दी ऐ, कि काह़लू परमात्मा अपणे बच्चेयां जो प्रगट करगा।"
"ROM","8","20","क्जोकि परमात्मे दे जरिये बणाईयो हर चीज्जा अपणिया कीमता जो खोई दित्ता, एह़ ऐदेया नीं कि सैह़ अपणे आप्पे ते चांह़दियां थियां, अपर परमात्मे ऐदेया होणे तांई कित्ता ऐ, भिरी भी इक्क आसा ऐ"
"ROM","8","21","कि सृष्टि भी अप्पु ई विनाशे दिया गुलामिया ते छुटकारा पाई नैं, परमात्मे दियां औलांदी दी महिमा दी अजादी हासल करगी।"
"ROM","8","22","क्जोकि अहां जाणदे हन, कि सारी सृष्टि अह्ल्ली तिकर जाह़लू ते आदमे पाप कित्या ऐ, मिल्ली नैं किलदी कने पीड़ां च पैइयो तड़फदी ऐ।"
"ROM","8","23","कने सिर्फ सृष्टि नीं अपर अहां भी जिन्हां अल्ल पवित्र आत्मा दा पैहल्ला फल़ ऐ, अप्पु ई अपणे अंदर ई अंदर किलदे हन; अपर हुण अहां इन्तजार करदे हन, कि परमात्मा अहां जो अपणे बच्चे बणाई लैं, मतलब अहां दे सरीरे जो बुरे कम्मां ते छुटकारा देई दैं।"
"ROM","8","24","इसा उम्मीदा सौगी तां अहां दा उद्धार होएया ऐ; अपर जिसा चीज्जा दी उम्मीद कित्ती जांदी ऐ, जाह़लू सैह़ दुस्सी जां तां भिरी आस कुत्थू रेई? क्जोकि जिसा चीज्जा जो कोई दिक्खा दा ऐ, तिसा चीज्जा दी उम्मीद क्या करणी?"
"ROM","8","25","अपर जिसा चीज्जा जो अहां नीं दिक्खदे, जे तिसा दी उम्मीद रखदे हन, तां सबर करी नैं तिसादा इन्तजार भी करदे हन।"
"ROM","8","26","इसी तरीके नैं पवित्र आत्मा भी अहां दे बसुआसे दिया कमजोरिया च अहां दी मदत करदा ऐ, क्जोकि अहां नीं जाणदे, कि प्रार्थना कुस तरीके नैं करणा चाइदी, अपर पवित्र आत्मा अप्पु ई घुटी-घुटी करी रोई नैं, जिसादे बारे च दस्सी नीं सकदे, अहां तांई विणती करदा ऐ।"
"ROM","8","27","कने मनां जो परखणे आल़ा परमात्मा पवित्र आत्मा दिया मनसा जो जाणदा ऐ। क्जोकि सैह़ परमात्मे दे पवित्र लोकां तांई तिसदिया इच्छा दे मताबक विणती करदा ऐ।"
"ROM","8","28","अहां जाणदे हन, कि जेह्ड़े लोक परमात्मे नैं प्यार रखदे हन, तिन्हां तांई सारियां गल्लां मिल्ली नैं भलाई ई पैदा करदियां हन, मतलब तिन्हां ई तांई जेह्ड़े तिसदिया इच्छा दे मताबक चुणेयो हन।"
"ROM","8","29","क्जोकि जिन्हां जो तिन्नी पैहल्ले ते चुणी लेआ ऐ, तिन्हां दे बारे च ऐदेया इरादा भी करी लेआ ऐ कि तिसदे पुत्तर यीशु मसीह साइआं होन, तांजे यीशु मसीह सारे बसुआसियां च जेठा पुत्तर बणी सकैं।"
"ROM","8","30","भिरी जिन्हां जो परमात्मे पैहल्ले ते चुणेया ऐ, तिन्हां जो सद्देया भी, कने जिन्हां जो तिन्नी सद्देया ऐ, तिन्हां जो धर्मी बणाया भी, जिन्हां जो तिन्नी धर्मी बणाया ऐ, तिन्हां जो महिमा भी दित्ती ऐ।"
"ROM","8","31","इन्हां सारियां गल्लां जो ध्याने च रखी नैं अहां इस नतीजे च पुज्जे हन, जे परमात्मा अहां दे पास्से ऐ, तां अहां दा बरोधी कुण होई सकदा ऐ?"
"ROM","8","32","जिन्नी अपणे इकलौते पुत्तरे जो भी नीं रखी छड्डेया, अपर अहां पर दया करी नैं तिसियो भी अहां सबना तांई देई दित्ता। तां इतणा कुच्छ दैणे ते बाद भी सैह़ अहां जो अपणे पुत्तरे सौगी सब कुच्छ क्जो नीं दिंगा?"
"ROM","8","33","परमात्मे दे चुणेयां पर दोस कुण लगाई सकदा ऐ? परमात्मा ई ऐ, जेह्ड़ा तिन्हां जो धर्मी बणाणे आल़ा ऐ।"
"ROM","8","34","भिरी कुण ऐ जेह्ड़ा अहां पर दोस लगाई सकदा ऐ? कोई भी नीं। क्जोकि यीशु मसीह ई ऐ जिन्नी अपणे प्राण अहां तांई देई दित्ते, कने जेह्ड़ा मरेयां ते जिन्दा भी होई गेआ, कने परमात्मे दे सज्जे पास्से ऐ, कने अहां तांई विणती भी करदा ऐ।"
"ROM","8","35","कुण अहां जो मसीह दे प्यारे ते लग्ग करगा? क्या मुसीबत, या खतरे, या दंगा, या अकाल, या कंगाली, या जोखिम, या तलवार ते मौत्त?"
"ROM","8","36","जिंआं पवित्रशास्त्रे च लिख्या ऐ, “तिज्जो तांई अहां हर दिन मौत्ती दे खतरे च रैंह्दे हन; अहां बल़ि होणे आल़िआं भेड्डां साइआं गिणेयो हन।”"
"ROM","8","37","अपर इन्हां सारियां गल्लां च अहां तिसदे जरिये ते जिन्नी अहां नैं प्यार कित्या ऐ, अहां अल्ल उम्मीदा ते बधी करी जीत्त ऐ।"
"ROM","8","38-39","क्जोकि मैं खरे कित्ते जाणदा ऐ, अहां जो परमात्मे दे प्यारे ते जेह्ड़ा अहां दे प्रभु यीशु मसीह च ऐ कोई लग्ग नीं करी सकदा। ना मौत्त ना ज़िन्दगी, ना सुअर्गदूत ना दुष्टआत्मां, ना वर्तमान ना भविष्य, ना सामर्थ ना ऊंचाई, ना गेहराई कने ना कोई होर सृष्टि।"
"ROM","9","1","मैं मसीह च सच्च ग्लांदा ऐ, झूठ नीं ग्लांदा कने मेरा जमीर भी पवित्र आत्मा च गवाही दिंदा ऐ।"
"ROM","9","2","कि मिन्जो बड़ा दुख ऐ, कने मेरा मन हमेसा मेरे लोकां तांई दुखी रैंह्दा ऐ।"
"ROM","9","3","क्जोकि मैं ऐत्थु तिकर चांह़दा था, कि अपणे यहूदी भाऊआं तांई जेह्ड़े मेरी अपणिया जातिया दे लोक हन, अप्पु ई मैं मसीह ते श्रापित कने लग्ग होई जांदा ऐ।"
"ROM","9","4","सैह़ इस्राएली लोक हन, कने परमात्मे दे बच्चे होणे दा हक्क कने महिमा, वादे, व्यबस्था, परमात्मे दी भक्ति कने करार तिन्हां दे हन।"
"ROM","9","5","अब्राहम, इसहाक कने याकूब भी तिन्हां दे पूर्वज हन, कने माणु होणे दे नाते मसीह भी इस्राएली था। कने सैह़ परमात्मा ऐ जेह्ड़ा सारियां चीज्जां पर राज करदा ऐ, कने हमेसा स्तुति जोग्गा ऐ। आमीन।"
"ROM","9","6","अपर एह़ नीं कि परमात्मा अपणे वादे पूरे करणे च नाकामयाब होई गेआ ऐ, इसतांई कि इस्राएले दे सारे वंश परमात्मे दे सच्चे लोक नीं हन;"
"ROM","9","7","कने अब्राहम दे वंशे च जन्म लैणे ते ई सारे परमात्मे दी सच्ची औलाद नीं होई जांदे हन, क्जोकि परमात्मे अब्राहमे नैं ग्लाया था, कि “जेह्ड़े इसहाके दे वंशे ते जन्म लैंदे हन, सैई तेरे वंशे दे मन्ने जांगे।”"
"ROM","9","8","इसदा मतलब एह़ ऐ जेह्ड़े सरीरे दिया इच्छा मताबक पैदा होएयो, सैह़ परमात्मे दी औलाद नीं, अपर सिर्फ वादे दी औलाद अब्राहमे दे वंशे दी मन्नी जांदी ऐ।"
"ROM","9","9","क्जोकि वादे दा वचन एह़ ऐ, “अगले साल मैं इसी बग्त दुवारी ओंगा, कने ताह़लू सारा जो इक्क पुत्तर पैदा हुंगा।”"
"ROM","9","10","कने सिर्फ ऐई नीं, अपर जाह़लू रिबका अहां दे पूर्वज इसहाके ते गर्भवती होई, कने तिसादे गर्भे च जुड़वा बच्चे थे,"
"ROM","9","11-12","कने अह्ल्ली तिकर तिन्हां दे दून्नी जागतां दा जन्म भी नीं होएया था, कने तिन्हां तिस बग्त तिकर कोई बुरा या खरा कम्म नीं कित्या था, जाह़लू रिबका नैं एह़ ग्लाया गेआ, “कि जेठा जागत लोक्के जागते दा दास बणगा।” एह़ इसतांई होएया कि परमात्मे दा मकसद तिन्हां दे चुणी लैणे दे मताबक बणी रेह्आ। जेह्ड़ा माणुआं दे कम्मां दिया बज़ाह ते नीं, अपर सदणे आल़े दे फैसले दिया बज़ाह ते ऐ।"
"ROM","9","13","जिंआं पवित्रशास्त्रे च लिख्या ऐ, “मैं याकूबे नैं प्यार कित्ता, अपर एसावे जो प्यारा नीं जाणेया।”"
"ROM","9","14","इसतांई अहां इसदे बारे च क्या ग्लान? क्या परमात्मा कदी कुसी नैं गलत करदा ऐ? नीं, कदी भी नीं।"
"ROM","9","15","क्जोकि परमात्मे मूसा नैं ग्लाया था, “मैं जिस कुसी पर दया करणा चां, तिस पर दया करगा, कने जिस कुस पर कृपा करणा चां तिस पर कृपा करगा।”"
"ROM","9","16","कने एह़ ना तां चाहणे आल़े दी, ना दौड़णे आल़े दी, अपर दया करणे आल़े परमात्मे दी इच्छा ऐ।"
"ROM","9","17","क्जोकि पवित्रशास्त्रे च परमात्मा मिस्र देसे दे राजा फिरौने नैं ग्लांदा ऐ, “मैं तिज्जो इसतांई राजा बणाया ऐ, कि तिज्जो च अपणी सामर्थ दस्सें कने मेरे नांऐ दा प्रचार सारिया धरतिया पर होयैं।”"
"ROM","9","18","इसतांई परमात्मा जिस पर चांह़दा ऐ, तिस पर दया करदा ऐ, कने जिसियो चांह़दा ऐ, तिसियो कठोर बणाई दिंदा ऐ।"
"ROM","9","19","कने तू भिरी मिन्जो नैं ग्लांगा, “तां, परमात्मा माणुये जो क्जो दोस दिंदा ऐ? तिसदिया इच्छा दा बरोध कुण करी सकदा ऐ?”"
"ROM","9","20","हे साथी, तू कुण ऐ, जेह्ड़ा परमात्मे नैं बैंह्सबाजी करदा ऐ? क्या बणाईयो चीज्ज अपणे बणाणे आल़े नैं ग्लाई सकदी ऐ, कि “तैं मिन्जो ऐदेया क्जो बणाया ऐ?”"
"ROM","9","21","क्या कुम्हारे दा एह़ हक्क नीं कि सैह़ चिक्का दे इक्की पेड़े ते इक्क भांडा खास इस्तेमाल करणे तांई, कने दूये भांडे जो रोज इस्तेमाल करणे तांई बणां?"
"ROM","9","22","जे परमात्मैं अपणा कोप दस्सणे तांई कने अपणी सामर्थ प्रगट करणे दे मकसदे ते बड़ा सबर रखी नैं गुस्से दे तिन्हां भाडेयां जो झेलेया, जेह्ड़े विनाशे तांई त्यार थे, तां कुण बाधा बणी सकदा ऐ?"
"ROM","9","23","तिन्नी ऐदेया इसतांई कित्ता कि दया दे तिन्हां भाडेयां पर अपणी महिमा दी सान प्रगट करणा चांह़दा था, जिन्हां जो तिन्नी पैहल्ले ते ई तिसा महिमा तांई त्यार कित्या था।"
"ROM","9","24","मतलब दया दे भांडे अहां लोक हन, जिन्हां जो तिन्नी ना सिर्फ यहूदियां ते, अपर होरनी जातिआं ते भी चुणेया।"
"ROM","9","25","जिंआं परमात्मा होशे भविष्यवक्ता दिया कताबा च होरनी जातिआं दे बारे च भी ग्लांदा ऐ, “जेह्ड़े लोक मेरी प्रजा नीं थे, तिन्हां जो मैं अपणी प्रजा ग्लांगा; कने जेह्ड़े मिन्जो प्यारे नीं थे, तिन्हां नैं मैं प्यार करगा।”"
"ROM","9","26","कने, “जिसा जगाह पर परमात्मे एह़ ग्लाया था, कि ‘तुहां मेरे लोक नीं हन, तिसा जगाह पर परमात्मा तिन्हां जो अपणी औलाद ग्लांगा।’ ”"
"ROM","9","27","कने यशायाह भविष्यवक्ता इस्राएल देसे दे लोकां दे बारे च जोरे नैं डड्डी करी ग्लांदा ऐ: “चाहे इस्राएल देसे दे लोकां दी गिणती समुंदरे दिया रेता दे कणां बराबर क्जो नीं होयैं, तिन्हां च थोड़े ई लोक उद्धार पांगे।"
"ROM","9","28","क्जोकि प्रभु अपणा वचन धरतिया पर पूरा करी नैं, संसारे दे सारे लोकां दा न्याय बड़ी तौल़ी करगा।”"
"ROM","9","29","जिंआं यशायाह भविष्यवक्तैं पैहल्ले भी ग्लाया था: “जे सर्वशक्तिमान प्रभुयैं अहां तांई कुसी भी वंश नीं छड्डदा, तां अहां सदोम कने अमोरा साइआं नास होई जांदे।”"
"ROM","9","30","इसतांई इसदे बारे च अहां क्या ग्लान? एह़ कि होरनी जातिआं दे लोक जेह्ड़े धार्मिकता दे कम्म नीं करदे थे, तिन्हां बसुआसे दे जरिये परमात्मे ते धार्मिकता पाई।"
"ROM","9","31","अपर इस्राएली लोक, जेह्ड़े परमात्मे सौगी धर्मी बणने तांई मूसा दिया व्यबस्था दा पालण करणे दी कोसस करदे थे, कने सैह़ तिसा धार्मिकता जो नीं पाई सके।"
"ROM","9","32","एह़ किंआं होई सकदा ऐ? इसतांई कि सैह़ बसुआसे ते नीं, अपर मना खरे कम्मां करी नैं मूसा दिया व्यबस्था दा पालण करदे हन। तिन्हां दे पैर च पत्थरे दी ठोकर लग्गी, कने सैह़ पेई गै।"
"ROM","9","33","जिंआं पवित्रशास्त्रे च लिख्या ऐ, “दिक्खा, मैं यरूशलेम सैहरे च इक्क ठोकर लगणे दा पत्थर कने चट्टान रखगा, तिन्हां नैं लोक ठोकर खाई नैं पेई जांगे, कने जेह्ड़ा तिस पर बसुआस करगा, सैह़ कदी सर्मिंदा नीं हुंगा।”"
"ROM","10","1","हे प्यारे साथी बसुआसियो, मेरे मने दी इच्छा कने मेरे अपणे लोकां तांई परमात्मे नैं मेरी प्रार्थना ऐ कि सैह़ परमात्मे ते उद्धार पान।"
"ROM","10","2","क्जोकि तिन्हां दे बारे च मैं एह़ गवाही दिंदा ऐ, कि सैह़ परमात्मे तांई बड़े जोसीले तां हन, अपर तिन्हां जो समझ नीं ऐ, कि तिसदी सेवा किंआं करणी ऐ।"
"ROM","10","3","क्जोकि सैह़ परमात्मे दिया नजरा च धर्मी बणने तांई तिसते अणजाण होई नैं कने अपणे तरीके नैं धर्मी बणने दी कोसस करदे हन, अपर परमात्मे दिया धार्मिकता दे बसे च नीं होये।"
"ROM","10","4","क्जोकि मसीयें तिस मकसदे जो पूरा कित्या ऐ जिस तांई मूसा दी व्यबस्था दित्तियो थी, इसदा नतीजा एह़ ऐ, कि हुण जेह्ड़ा कोई मसीह पर बसुआस करदा ऐ, सैह़ परमात्मे दिया नजरा च धर्मी बणी जांदा ऐ।"
"ROM","10","5","क्जोकि मूसा दिया व्यबस्था च एह़ लिख्या ऐ, कि “हर इक्क माणुये जो परमात्मे दिया नजरा च धर्मी बणने तांई हर इक्क हुक्मे दा पालण करणा हुंगा।”"
"ROM","10","6","अपर परमात्मे दिया नजरा च धर्मी बणने तांई बसुआसे दा तरीका एह़ ऐ, कि “तू अपणे मने च एह़ मत ग्लांदा कि सुअर्गे पर कुण चढ़गा?” (मतलब मसीह जो लौआणे तांई,)"
"ROM","10","7","कने एह़ भी नीं ग्लाणा, “अधोलोक च कुण जांगा?” (मतलब मसीह जो मरेयां ते जिन्दा करी नैं लेयोणे तांई!)"
"ROM","10","8","अपर सैह़ क्या ग्लांदी ऐ? एह़ कि “तुहां इस वचने जो अपणे मुँऐ नैं मन्नी करी अपणे मने च ग्रहण करी सकदे हन।” एह़ सैई बसुआसे दा वचन ऐ, जेह्ड़ा अहां प्रचार करदे हन।"
"ROM","10","9","जे तू अपणे मुँऐ नैं यीशुये जो प्रभु जाणी नैं अंगीकार करैं, कने अपणे मने च बसुआस करैं कि परमात्मैं तिसियो मरेयां ते जिन्दा कित्या, तां तू पक्का उद्धार पांगा।"
"ROM","10","10","क्जोकि परमात्मे दिया नजरा च धर्मी बणने तांई मने ते बसुआस कित्ता जांदा ऐ, कने उद्धार तांई मुँऐ ते अंगीकार कित्ता जांदा ऐ।"
"ROM","10","11","क्जोकि पवित्रशास्त्र एह़ ग्लांदा ऐ, “जेह्ड़ा कोई तिस पर बसुआस करगा, सैह़ कदी सर्मिंदा नीं हुंगा।”"
"ROM","10","12","यहूदी कने यूनानी लोकां च कोई फर्क नीं ऐ, इसतांई कि सैई सबना दा प्रभु ऐ; कने सैह़ अपणे सारे नां लैणे आल़ेआं दा उद्धार करदा ऐ।"
"ROM","10","13","क्जोकि, “जेह्ड़ा कोई प्रभु दा नां लैंगा, सैह़ उद्धार पांगा।”"
"ROM","10","14","अपर मसीह, जिस पर तिन्हां बसुआस नीं कित्ता, सैह़ तिसदा नां किंआं लैन? कने जिसदे बारे सुणेया नीं, तिस पर किंआं बसुआस करन? कने प्रचारके बगैर किंआं सुणन?"
"ROM","10","15","कने जे घल्ले नीं जान, तां किंआं प्रचार करन? जिंआं पवित्रशास्त्रे च लिख्या ऐ, “कितणे छैल़ हन तिन्हां लोकां दे पैर जेह्ड़े खरियां गल्लां दा सुसमाचार लेई नैं ओंदे हन।”"
"ROM","10","16","अपर सबना तिस सुसमाचारे पर बसुआस नीं कित्ता। यशायाह भविष्यवक्ता ग्लांदा ऐ, “हे प्रभु, अहां दे सुसमाचारे पर कुणी बसुआस कित्ता ऐ?”"
"ROM","10","17","इसतांई बसुआस ताह़लू हुंदा ऐ जाह़लू तुहां सुसमाचारे जो सुणदे हन, कने एह़ सुसमाचार मसीह दा वचन ऐ।"
"ROM","10","18","अपर मैं पुछदा ऐ, “क्या यहूदी लोकां मसीह दा वचन सुणेया?” हाँ जरूर सुणेया ऐ, क्जोकि पवित्रशास्त्रे च लिख्या ऐ: “तिन्हां दे बोल सारिया धरतिया पर, कने तिन्हां दे वचन सारे संसारे च पुज्जी गै हन।”"
"ROM","10","19","मैं भिरी ग्लांदा ऐ, इस्राएली लोक मसीह दे वचनां जो जाणदे थे। पैहल्ले तां परमात्मे मूसा भविष्यवक्ता दे जरिये ग्लाया ऐ: “मैं तुहां यहूदी लोकां दे मनां च जल़ण पैदा करगा; जाह़लू तुहां होरनी जातिआं दे लोकां तांई मेरा प्यार दिक्खगे। तिन्हां मूर्ख जातिआं दे लोकां दे जरिये मैं तुहां दे मनां च गुस्सा पैदा करगा।”"
"ROM","10","20","भिरी यशायाह भविष्यवक्तैं बड़ी हिम्मत रखी नैं ग्लाया कि परमात्मा एह़ ग्लांदा ऐ: “जेह्ड़े मिन्जो नीं तोपदे थे, तिन्हां मिन्जो पाई लेआ; कने जेह्ड़े पुछदे भी नीं थे, तिन्हां पर मैं प्रगट होई गेआ।”"
"ROM","10","21","अपर इस्राएल देसे दे लोकां दे बारे च परमात्मे यशायाह भविष्यवक्ता दे जरिये एह़ ग्लाया: “मैं पूरा दिन अपणे हत्थ इक्क हुक्म नीं मन्नणे आल़ी कने बैंह्सबाजी करणे आल़ी प्रजा दे पास्से फैलांदा रेह्आ।”"
"ROM","11","1","तां मैं पुछदा ऐ, क्या परमात्मैं अपणिया प्रजा जो छड्डी दित्ता? नीं, कदी भी नीं। मैं भी तां इस्राएली ऐ; अब्राहमे दे वंश कने बिन्यामीन दे गोत्र ते ऐ।"
"ROM","11","2","परमात्मैं अपणिया तिसा प्रजा जो नीं छड्डेया, जिसायो तिन्नी पैहल्ले ते ई चुणेया था। क्या तुहां नीं जाणदे, कि पवित्रशास्त्रे च एलिय्याह भविष्यवक्ता दे बारे च क्या ग्लांदा ऐ, कि सैह़ इस्राएल दे लोकां दे बरोधे च परमात्मे नैं विणती करदा ऐ?"
"ROM","11","3","तिन्नी ग्लाया, “हे प्रभु, तिन्हां तेरे भविष्यवक्तां जो मारी दित्ता, कने तेरी वेदियां जो नास करी दित्ता ऐ। कने मैंई किल्ला माणु बचेया ऐ, जेह्ड़ा हुण तिकर तेरियां गल्लां चलदा ऐ, कने सैह़ मिन्जो जान्नी ते मारणा चांह़दे हन।”"
"ROM","11","4","अपर परमात्मे एलिय्याह भविष्यवक्ता जो ग्लाया, “मैं अपणे तांई सत हज़ार मरद रखी छड्डेयो हन, जिन्हां झूठे बाअल देवते दी भक्ति नीं कित्ती।”"
"ROM","11","5","ठीक इस तरीके नैं इस बग्त भी, परमात्मे दे अनुग्रह दिया बज़ाह ते इन्हां यहूदी लोकां ते कुच्छ लोकां जो परमात्मे अपणे सच्चे लोक होणे तांई चुणेया ऐ।"
"ROM","11","6","जे एह़ परमात्मे दे अनुग्रह ते चुणेयो हन, तां भिरी तिन्हां कम्मां ते नीं, जिन्हां दे बारे च व्यबस्था दस्सदी ऐ। जे एह़ व्यबस्था दे कम्मां दे जरिये हुंदा, तां अनुग्रह भिरी अनुग्रह नीं रेह्आ।"
"ROM","11","7","इसतांई नतीजा क्या होएया? एह़ कि इस्राएली लोक परमात्मे दे अनुग्रह दिया तोपा च थे, सैह़ तिन्हां जो नीं मिल्लेया; अपर चुणेयां लोकां जो मिल्लेया, कने बाक्कि लोकां दा मन कठोर होई गेआ।"
"ROM","11","8","जिंआं पवित्रशास्त्रे च लिख्या ऐ, “परमात्मैं अज्ज दे दिन तिकर तिन्हां दिया अक्ला जो बंद करी नैं रखेया ऐ, कने तिन्हां दियां अखीं तां हन, अपर सच्चाईया जो नीं दिक्खी सकदे, कने कन्नां ते सुणदे तां हन, अपर समझी नीं सकदे।”"
"ROM","11","9","कने दाऊद राजा ग्लांदा ऐ, “तिन्हां दा खाणा तिन्हां तांई जाल़ कने गल़े दा फंदा, कने ठोकर, कने सज़ा दी बज़ाह होई जां।"
"ROM","11","10","तिन्हां दियां अखीं पर नेहरा छाई जां तांजे दिक्खी नीं सकन, कने तू सदा तिन्हां दिया पिठ्ठी जो मुसीबतां दे बोझे नैं झुकाई रख।”"
"ROM","11","11","तां मैं पुछदा ऐ, क्या इस्राएली लोक ठोकर लगणे दिया बज़ाह ते सदा तांई पेई गै? नीं, कदी भी नीं। अपर तिन्हां दे बेबसुआसे दिया बज़ाह ते होरनी जातिआं दे लोकां जो उद्धार मिल्ला, कि इस्राएल देसे दे लोकां जो जल़ण होयैं।"
"ROM","11","12","इसतांई जे इस्राएली लोकां दा बेबसुआस संसारे दे लोकां तांई बड़ी आसीष बणेया ऐ, तां जाह़लू सारे इस्राएली लोक परमात्मे पर बसुआस करगे, ताह़लू होरनी जातिआं दे लोक होर भी जादा आसीष पांगे।"
"ROM","11","13","मैं तुहां होरनी जातिआं दे लोकां नैं एह़ गल्लां ग्लांदा ऐ। जाह़लू कि मैं होरनी जातिआं दे लोकां तांई प्रेरित ऐ, तां मैं अपणी सेवा करणे च बड़ा गरूर करदा ऐ।"
"ROM","11","14","तांजे कुस तरीके नैं मैं अपणी जाति दे लोकां च जल़ण पैदा करवाई नैं तिन्हां च कईआं दा उद्धार करवां।"
"ROM","11","15","क्जोकि जाह़लू इस्राएली लोकां दे त्यागे दिया बज़ाह ते परमात्मे सौगी संसार दे लोकां दा मेल-जोल होई गेआ, तां क्या तिन्हां दा मसीह जो अपनाणा मरेयां ते जिन्दे होणे दे बराबर नीं हुंगा?"
"ROM","11","16","जे भेंटा तांई आटे दा पैहल्ला पेड़ा परमात्मे तांई पवित्र ऐ, तां सारा गुन्या आटा भी परमात्मे तांई पवित्र ऐ। कने जाह़लू जड़ परमात्मे तांई पवित्र ऐ, तां डाल़िआं भी परमात्मे तांई पवित्र हन।"
"ROM","11","17","इस्राएल देसे दे लोक जैतूने दे इक्की रूखे दियां डाल़िआं साइआं हन। कने पूर्वज अब्राहम, इसहाक कने याकूब तिस रूखे दियां जड़ां साइआं हन। कने होरनी जातिआं दे लोक जंगली डाल़िआं साइआं हन। जेह्ड़ियां छागियां डाल़िआं च पियुन्द करी नैं तिस रूखे पर लगाईयां हन, हुण तिन्हां जंगली डाल़िआं जो खुराक तिसा जड़ा ते मिलदी ऐ।"
"ROM","11","18","तां तिन्हां बड्डियां डाल़िआं ते बधी करी नीं समझणा; कने जे तू अपणे आप्पे जो तिन्हां ते बधी करी समझदा ऐ, तां याद रख कि तू जड़ा जो नीं, अपर जड़ तिज्जो सम्भालदी ऐ।"
"ROM","11","19","भिरी तू अपणे मने एह़ मत सोचदा, कि “डाल़िआं दी इसतांई छगांई कित्ती, कि मिन्जो च पियुन्द कित्ती जां।”"
"ROM","11","20","एह़ सच्च ऐ, सैह़ तां बेबसुआसे दिया बज़ाह ते छगांई करी नैं लग्ग करी दित्ते, अपर तुहां अपणे बसुआसे दिया बज़ाह ते परमात्मे सौगी बणी रैंह्दे हन। इसतांई घमंडी मत बणा, अपर डर रखा,"
"ROM","11","21","क्जोकि जाह़लू परमात्मैं रूखे दियां सभाविक डाल़िआं पर दया नीं कित्ती, तां सैह़ तुहां पर भी दया नीं करगा।"
"ROM","11","22","इसतांई परमात्मे दिया भलाईया कने सकत्याईया जो ध्याने नैं दिक्ख! जेह्ड़े थल्लैं पेई गै, तिन्हां पर सकत्याई, अपर तिज्जो पर भलाई, जे तू तिसदिया दया च बणी रैंह्, नीं तां तिज्जो भी छांगी दित्ता जांगा।"
"ROM","11","23","कने जे इस्राएली लोक भी मसीह पर बसुआस करणा लग्गी पोन, तां तिन्हां दी पियुन्द कित्ती जांगी। क्जोकि परमात्मा तिन्हां दी भिरी पियुन्द करी सकदा ऐ।"
"ROM","11","24","क्जोकि जे तू तिस जैतून ते, जेह्ड़ा सभावे ते जंगली रूख ऐ, बड्डेया गेआ कने सभावे दे खलाफ खरे जैतूने च पियुन्द कित्ती गेई, तां एह़ जेह्ड़ियां सभाविक डाल़िआं हन, अपणे ई जैतूने च पियुन्द करी नैं तौल़ी क्जो नीं बधगी।"
"ROM","11","25","हे प्यारे साथी बसुआसियो, कुत्थी इआं ना होयैं कि तुहां अप्पु जो अक्लमंद समझी लैन; इसतांई मैं तुहां लोकां पर एह़ भेत प्रगट करणा चांह़दा ऐ, कि इस्राएल देसे दा इक्क हिस्सा ताह़लू तिकर अणजाण बणी रैंह्गा, जाह़लू तिकर होरनी जातिआं दे सारे लोक पूरे तरीके नैं मसीह च नीं आई जान।"
"ROM","11","26","कने इस तरीके नैं इस्राएल देसे दे सारे लोक उद्धार पांगे। जिंआं पवित्रशास्त्रे च लिख्या ऐ: “उद्धार करणे आल़ा यरूशलेम सैहरे ते ओंगा, कने बुराईया जो इस्राएल देसे ते दूर करगा।"
"ROM","11","27","जाह़लू मैं तिन्हां दे पापां जो माफ करी दिंगा, ताह़लू तिन्हां सौगी मेरा ऐई वादा हुंगा।”"
"ROM","11","28","यहूदी लोक परमात्मे दे बैरी हन, क्जोकि सैह़ सुसमाचारे पर बसुआस नीं करणा चांह़दे हन, कने एह़ तुहां दे फायदा बणी गेआ, अपर परमात्मा तिन्हां नैं प्यार करदा ऐ, इसतांई परमात्मे तिन्हां जो अपणे लोक होणे तांई चुणेया, क्जोकि एह़ सैई वादा ऐ, जेह्ड़ा परमात्मे तिन्हां दे पूर्वजां सौगी कित्या था।"
"ROM","11","29","क्जोकि परमात्मा ना तां अपणे वरदान बापस लैंदा कने ना बुलाहटा ते अपणे मने बदलदा ऐ।"
"ROM","11","30","क्जोकि जिंआं तुहां पैहल्ले परमात्मे दा हुक्म नीं मन्नेया, अपर हुण यहूदी लोकां दे हुक्म नीं मन्नणे ते तुहां पर दया होई।"
"ROM","11","31","तिंआं ई तिन्हां भी हुण हुक्म नीं मन्नेया, कि तुहां पर जेह्ड़ी दया हुंदी ऐ इसते तिन्हां पर दया होयैं।"
"ROM","11","32","क्जोकि परमात्मा दस्सदा ऐ, कि सारे लोक हुक्म नीं मनदे कने पापां च फसेयो हन, तांजे सैह़ सारे लोकां पर अपणी दया दस्सणा चांह़दा था।"
"ROM","11","33","आहा! परमात्मे दा अनुग्रह कने बुद्धि कने ज्ञान सच्ची च बड़े म्हान हन। कोई तिसदे बचारां जो दस्सी नीं सकदा; कने तिसदे रस्तेयां जो समझी सकदा ऐ।"
"ROM","11","34","“भला कुण जाणी सकदा ऐ परमात्मे दे मने जो? या कुण बणी सकदा ऐ, तिसदा सलाहकार?"
"ROM","11","35","क्या कुणी परमात्मे जो कदी कुच्छ दित्ता ऐ, जेह्ड़ा सैह़ बदले च कुच्छ पाणे दा दावा करी सकैं?”"
"ROM","11","36","क्जोकि सारी चीज्जां परमात्मे दे पास्से ते हन। तिन्नी सब कुच्छ बणाया ऐ, कने तिस तांई सब कुच्छ ऐ। तिसदी महिमा जुगा-जुग हुंदी रैंह्। आमीन।"
"ROM","12","1","इसतांई हे प्यारे साथी बसुआसियो, मैं तुहां नैं परमात्मे दी दया याद दिलाई नैं विणती करदा ऐ, कि अपणे आप्पे जो जिन्दा, कने पवित्र, कने परमात्मे जो खरा लगणे आल़ा बलिदान चढ़ा। परमात्मे दी भक्ति करणे दा ऐई सच्चा तरीका ऐ ।"
"ROM","12","2","कने इस संसारे दे लोकां साइआं मत बणा; अपर तुहां दे मनां दे पूरे बदली जाणे ते तुहां दा चाल-चलण भी बदलदा जां, जिसते तुहां परमात्मे दी खरी, कने मने जो भाणे आल़ी, कने सिद्ध इच्छा दा तजरबा करी नैं जाणदे रेह्आ।"
"ROM","12","3","क्जोकि मैं तिस अनुग्रह दिया बज़ाह ते जेह्ड़ा मिन्जो मिल्लेया ऐ, तुहां च हर इक्की नैं ग्लांदा ऐ, कि जिंआं समझणा चाइदा तिसते बधी नैं कोई भी अपणे आप्पे जो नीं समझैं; अपर जिंआं परमात्मैं हर इक्की जो बसुआसे दे नतीजे दे मताबक बंडी दित्ता ऐ, तिंआं ई समझदारिया सौगी अपणे आप्पे जो समझन।"
"ROM","12","4","जिंआं अहां दे सरीरे च मते अंग हुंदे हन, कने सारे सरीरे दे अंगा दा कम्म इक्क नीं हुंदा,"
"ROM","12","5","तिंआं ई अहां जेह्ड़े मते हन, मसीह च इक्क सरीर होई नैं अप्पु च इक्की दूये दे अंग हन।"
"ROM","12","6","जाह़लू कि तिस अनुग्रह दे मताबक जेह्ड़ा अहां जो परमात्मे दित्या ऐ, अहां जो लग्ग-लग्ग वरदान मिल्लेयो हन। तां जिसियो भविष्यवाणी दा दान मिल्लेया ऐ, तिस जो सैई सब्द ग्लाणे चाइदे, जिस पर सैह़ बसुआस करैं कि परमात्मे ग्लाये हन।"
"ROM","12","7","जे दूयेयां दी सेवा करणे दा दान मिल्लेया ऐ, तां तिंआं ई सेवा च लग्गी रैंह्; जे कोई सखाणे आल़ा ऐ, तां तिंआं ई सखाणे च लग्गी रैंह्;"
"ROM","12","8","जिस जो हौंसला दैणे दा दान ऐ, सैह़ लोकां जो हौंसला दिंदा रैंह्; जे दान दैणे आल़ा ऐ तां दिल खोली नैं दान दैं; जेह्ड़ा अगुआई करैं, सैह़ लगना सौगी करैं, जेह्ड़ा दया करैं, सैह़ खुसिया नैं दया करैं।"
"ROM","12","9","दूयेयां नैं प्यार करणे दा नाटक मत करा; बुराईया ते नफरत करा; मने सौगी खरे कम्म करणे च लग्गी रेह्आ।"
"ROM","12","10","इक्की दूये नैं परवारे दे लोकां साइआं प्यार रखा; हर इक्क माणु दूयेयां जो अप्पु ते म्हान समझैं।"
"ROM","12","11","मेहनत करा कने आलसी मत बणा। अपणे पूरे दिले नैं प्रभु दी सेवा करदे रेह्आ।"
"ROM","12","12","जेह्ड़ी आसा अहां अल्ल ऐ तिसा आसा दिया बज़ाह ते खुस रेह्आ; मुसीबता च सबर रखा; कने हर बग्त प्रार्थना करदे रेह्आ।"
"ROM","12","13","परमात्मे दे लोकां जो जेह्ड़ा कुच्छ जरूरी ऐ, तिस च तिन्हां दी मदत करा; कने परोणेयां दी आदर खातर करदे रेह्आ।"
"ROM","12","14","अपणे सताणे आल़ेआं जो आसीष देआ; आसीष देआ श्राप मत देआ।"
"ROM","12","15","खुसी मनाणे आल़ेआं सौगी खुस रेह्आ, कने रोणे आल़ेआं सौगी रोआ।"
"ROM","12","16","तुहां जिंआं अपणी परवाह करदे हन, तिंआं ई इक्की दूये दी परवाह करदे रेह्आ। घमंडी मत बणा, अपर जेह्ड़े गरीब हन, तिन्हां सौगी संगति रखणे तांई हमेसा त्यार रेह्आ। अपणे आप्पे जो अक्लमंद मत समझा।"
"ROM","12","17","बुराईया दे बदले कुसी नैं बुराई मत करा; जेह्ड़ियां गल्लां सारेयां लोकां अल्ल खरियां हन, तिन्हां दी फिकर करदे रेह्आ।"
"ROM","12","18","जित्थु तिकर होई सकैं, तुहां अप्पु ते सारेयां माणुआं सौगी मेल-जोल रखा।"
"ROM","12","19","हे प्यारे साथी बसुआसियो, बदला मत लेआ, अपर परमात्मे जो तुहां तांई बदला लैणां देआ, क्जोकि पवित्रशास्त्रे च प्रभु ग्लांदा ऐ, “बदला लैणां मेरा कम्म ऐ, कने मैंई बदला लैंगा।”"
"ROM","12","20","अपर पवित्रशास्त्रे च एह़ भी लिख्या ऐ, “जे तुहां दा बैरी भुखा ऐ, तां तिसियो खाणा खुआ, जे प्यासा ऐ, तां तिसियो पाणी पिया; क्जोकि तुहां दे ऐदेया करणे ते तिसदा सिर सर्मा दे मारे झुकी जांगा।”"
"ROM","12","21","बुराई करी नैं मत जीत्ता, अपर भलाई करी नैं बुराईया जो जीत्ती लेआ।"
"ROM","13","1","हर इक्क माणु प्रधान अधिकारियां दे अधीन रैंह्, क्जोकि कोई अधिकार ऐदेया नीं ऐ, जेह्ड़ा परमात्मे दे पास्से ते नीं ऐ; कने जेह्ड़े अधिकार हन, सैह़ परमात्मे दे जरिये ई दित्ते गै हन।"
"ROM","13","2","इसतांई जेह्ड़ा कोई माणु अधिकार दा बरोध करदा ऐ, सैह़ परमात्मे दी विधिया दा बरोध करदा ऐ, कने बरोध करणे आल़ा सज़ा पांगा।"
"ROM","13","3","क्जोकि जे कोई खरे कम्म करा दा ऐ, तां तिसियो अधिकारियां ते डरणे दी जरूरत नीं ऐ। अपर बुरे कम्म करा दा ऐ, ताह़लू तिसियो डरणा चाइदा ऐ, क्या तू अधिकारी ते निडर रैहणा चांह़दा ऐ? तां खरे कम्म कर, कने तिसदे पास्से ते तेरी तारीफ हुंगी;"
"ROM","13","4","क्जोकि सैह़ तेरिया भलाईया तांई परमात्मे दे सेवक हन। अपर जे तू बुराई करैं, तां डर; क्जोकि तिन्हां अल्ल अधिकार ऐ कि तुहां जो सज़ा दैन; कने सैह़ परमात्मे दे सेवक हन कि तिन्हां दे गुस्से दे मताबक बुरे कम्म करणे आल़ेआं जो सज़ा दैन।"
"ROM","13","5","इसतांई अधीन रैहणा ना सिर्फ तिस गुस्से दे डर ते जरूरी ऐ, अपर जमीर भी ऐई गवाही दिंदा ऐ।"
"ROM","13","6","इसतांई सरकारा जो चुंगी भी देआ, क्जोकि अधिकार रखणे आल़े परमात्मे दे सेवक हन, कने सदा अपणा फर्ज पूरा करणे तांई कम्मे च लग्गी रैंह्दे हन।"
"ROM","13","7","इसतांई हर इक्क दा हक्क देआ करा; जिसियो चुंगी चाइदी, तिसियो चुंगी देआ; जिसदा कर्जा चुकाणा ऐ, तिसदा कर्जा चुकाई देआ; कने जिस अधिकारी दी इज्जत करणी तिसदी करा, कने जेह्ड़े तारीफ करणे जोग्गे हन, तिन्हां दी तारीफ करा।"
"ROM","13","8","आपसी प्यारे जो छड्डी नैं होर कुसा गल्ला च कुसी दे कर्जदार मत बणा; क्जोकि जेह्ड़ा दूये नैं प्यार रखदा ऐ, सैई व्यबस्था जो पूरा करदा ऐ।"
"ROM","13","9","क्जोकि मूसा दिया व्यबस्था च मते सारे हुक्म थे, जिंआं कि “ब्यभिचार नीं करणा, खून नीं करणा, चोरी नीं करणा, लालच नीं करणा,” कने इन्हां जो छड्डी नैं कोई होर हुक्म ऐ, तां सारियां गल्लां दा नचौड़ इस हुक्मे च मिलदा ऐ, कि “अपणे प्ड़ेसिये नैं अप्पु साइआं प्यार रख।”"
"ROM","13","10","प्यार प्ड़ेसिये नैं कुच्छ भी बुराई नीं करदा, जेह्ड़ा प्यार करदा ऐ, सैई व्यबस्था जो पूरा करदा ऐ।"
"ROM","13","11","जरूरी ऐ कि तुहां बग्ते जो पणछैणी नैं ऐदेया ई करा, इसतांई कि हुण तुहां तांई निदरां ते जागणे दा बग्त आई रेह्आ ऐ। क्जोकि जिस बग्त अहां बसुआस कित्ता था, तिस बग्ते दे बचारां ते हुण अहां दा उद्धार नेड़े ऐ।"
"ROM","13","12","रात बड़ी होई गियो ऐ, कने दिन निकल़णे आल़ा ऐ, इसतांई अहां नेहरे दे कम्मां जो छड्डी नैं अहां जो तिन्हां हत्थयारां जो लैणां चाइदा, जिन्हां दा इस्तेमाल परगड़े च हुंदा ऐ।"
"ROM","13","13","अहां दा सभाव बग्ते दे मताबक कने दिने साइआं खरा होणा चाइदा, ना कि लीला क्रीड़ा, पियक्कड़पण च, ना ब्यभिचार च, कने ना लुचपण च, कने ना झगड़े कने ना जल़निया च।"
"ROM","13","14","अपर प्रभु यीशु मसीह तुहां दा कवच बणी जां, जिसदे जरिये तुहां दी रखवाल़ी होई सकैं, कने पापी सभावे दियां इच्छां जो पूरा करणे दी कोसस मत करा।"
"ROM","14","1","जे कोई बसुआसे च कमजोर ऐ, तां तिसियो अपणिया संगतिया च लेई लेआ, अपर तिसदे कम्मां दे बारे च तिसदी नुक्ता-चीनी मत करा।"
"ROM","14","2","क्जोकि कुच्छ लोकां जो बसुआस ऐ, कि सब कुच्छ खाणा ठीक ऐ, अपर जेह्ड़ा बसुआसे च कमजोर ऐ, सैह़ साग पात ई खांदा ऐ।"
"ROM","14","3","कने मांस खाणे आल़ा, जेह्ड़ा मांस नीं खांदा तिसियो नीच ना समझैं, कने जेह्ड़ा मांस नीं खांदा, सैह़ मांस खाणे आल़े पर दोस ना लगान, क्जोकि परमात्मैं दून्नी जो अपनाया ऐ।"
"ROM","14","4","अपर तुहां जो कुसी दे सेवके पर दोस नीं लगाणा चाइदा। चाहे सैह़ खरा करैं या बुरा करैं, एह़ तिसदे मालके दी जिम्मेवारी ऐ। अपर सैह़ खरा ई करगा, क्जोकि प्रभु खरा करणे च तिसदी मदत करदा ऐ।"
"ROM","14","5","इसी तरीके नैं कोई तां इक्की दिने जो दूये ते बधी करी मनदा ऐ, कने कोई सारे दिनां जो इक्क साइआं मनदा ऐ। हर इक्क अपणे मने च मन्नी लैं, कि जेह्ड़ा सैह़ सोचदा ऐ, सैह़ ठीक ऐ।"
"ROM","14","6","जेह्ड़ा कुसी दिने जो मनदा ऐ, सैह़ प्रभु जो इज्जत दैणे तांई मनदा ऐ। जेह्ड़ा मांस खांदा ऐ, सैह़ प्रभु तांई खांदा ऐ। क्जोकि सैह़ परमात्मे दा धन्यावाद करदा ऐ, कने जेह्ड़ा मांस नीं खांदा, सैह़ प्रभु तांई नीं खांदा ऐ, कने सैह़ परमात्मे दा धन्यावाद करदा ऐ।"
"ROM","14","7","क्जोकि अहां ते ना तां कोई अप्पु तांई जींदा ऐ, कने ना कोई अप्पु तांई मरदा ऐ।"
"ROM","14","8","जे अहां जिन्दे हन, तां प्रभु तांई जिन्दे हन; कने जे मरदे हन, तां प्रभु तांई मरदे हन; जे अहां जीन या मरन, अहां प्रभु दे ई हन।"
"ROM","14","9","क्जोकि मसीह इसतांई मरेया कने जिन्दा भी होई गेआ कि सैह़ मरेयां कने जिन्देया दून्नी दा प्रभु होयैं।"
"ROM","14","10","तां तुहां क्जो अपणे बसुआसी भाऊये पर दोस लगांदे हन? या तुहां भिरी क्जो अपणे बसुआसी भाऊये जो तुच्छ जाणदे हन? अहां सारे दे सारे परमात्मे दे न्याय सिंहासणे दे सामणै खड़ोंगे।"
"ROM","14","11","क्जोकि पवित्रशास्त्रे च लिख्या ऐ, “प्रभु ग्लांदा ऐ, मैं अपणिया ज़िन्दगिया दी कसम खांदा ऐ, कि हर इक्क माणु मेरे सामणै गोड्डे टेकगा, कने हर इक्क माणु परमात्मे दा अंगीकार करगा।”"
"ROM","14","12","इसतांई अहां च हर इक्क अपणे-अपणे कम्मां दा लेखा जोखा परमात्मे जो दिंगा।"
"ROM","14","13","इसतांई अज्जे ते बाद अहां इक्की दूये पर दोस ना लगान, अपर तुहां एह़ ठाणी लेआ कि कोई भी बसुआसी भाऊ अहां दिया बज़ाह ते पापे दे जाल़े च ना फंसी जां।"
"ROM","14","14","मैं जाणदा ऐ, कने प्रभु यीशु मसीह दे जरिये मिन्जो बसुआस ऐ, कि सारियां चीज्जां अप्पु च सुद्ध हन। अपर जेह्ड़ा तिन्हां जो असुद्ध समझदा ऐ सैह़ तिस तांई असुद्ध ऐ।"
"ROM","14","15","जे तेरा बसुआसी भाऊ तेरे खाणे दिया बज़ाह ते उदास हुंदा ऐ, तां भिरी तेरा सभाव प्यारे मताबक नीं रेह्आ। जे तुहां दे खाणे ते तुहां दा भाऊ परमात्मे पर बसुआस करणा छड्डी दैं, तां तिस खाणे जो मत खा। क्जोकि मसीह तुहां दे तिस बसुआसी भाऊये तांई भी मरेया ऐ।"
"ROM","14","16","इसतांई जेह्ड़ा कुच्छ तुहां करदे हन सैह़ खरा ऐ, अपर जे कोई तिसियो बुरा समझैं तां तिसियो करणा छड्डी देआ।"
"ROM","14","17","क्जोकि परमात्मे दा राज्ज च खाणा-पीणा इतणी जरूरी गल्ल नीं ऐ, अपर जरूरी गल्ल एह़ ऐ, कि परमात्मे सौगी धर्मी ज़िन्दगी जीणा, सांति कने खुसी ऐ, जेह्ड़ी पवित्र आत्मा दे जरिये मिलदी ऐ।"
"ROM","14","18","जेह्ड़ा कोई इस तरीके नैं मसीह दी सेवा करदा ऐ, परमात्मा तिसते खुस हुंदा ऐ, कने लोक तिसदे बारे च खरियां गल्लां करी नैं तिसदा आदर करदे हन।"
"ROM","14","19","इसतांई अहां तिन्हां गल्लां दी कोसस करदे रैह़न जिन्हां ते लोक अप्पु च मिल्ली जुली नैं रैह़न, कने इक्की दूये जो बसुआसे च मजबूत करन।"
"ROM","14","20","जेह्ड़ा तुहां खांदे हन, तिसदिया बज़ाह ते परमात्मे दे कम्म नीं बिगड़ण। याद रखा सारियां खाणे दियां चीज्जां सुद्ध हन, जे कोई माणु तुहां दे खाणे ते पापे च पोंदा ऐ, तां एह़ गलत ऐ।"
"ROM","14","21","खरा तां एह़ ऐ, कि तू ना मांस खा कने ना अंगूरा दा रस पी, ना कुच्छ ऐदेया कर जिसते तेरा भाऊ बसुआसे ते भटकी करी पापे च पेई जां।"
"ROM","14","22","जेह्ड़ा तेरा बसुआस ऐ, तिसियो परमात्मे सामणै अपणे ई मने च रख। धन ऐ सैह़, जेह्ड़ा तिसा गल्ला च, जिसायो सैह़ ठीक समझदा ऐ, अपणे आप्पे जो दोसी नीं बणांदा।"
"ROM","14","23","अपर जेह्ड़ा खाणे दे बारे शक करदा ऐ, कने भिरी भी खांदा ऐ, सैह़ सज़ा दा हक्कदार हुंदा ऐ। क्जोकि तिसदा खाणा पीणा बसुआसे मताबक नीं। कने जेह्ड़ा खाणा पीणा बसुआसे मताबक नीं ऐ, सैह़ पाप ऐ।"
"ROM","15","1","जरूरी ऐ कि अहां, जेह्ड़े बसुआसे च मजबूत हन, कमजोर लोकां दी मदत करन, ना कि अपणे आप्पे जो खुस करन।"
"ROM","15","2","अहां च हर इक्क अपणे साथी बसुआसिये जो तिसदिया भलाईया तांई खुस करन तांजे तिसदा बसुआस मजबूत होई जां।"
"ROM","15","3","क्जोकि मसीह अपणे आप्पे जो खुस नीं कित्ता, अपर जिंआं पवित्रशास्त्रे च लिख्या ऐ, “तेरी निंदा करणे आल़ेआं मेरी निंदा कित्ती ऐ।”"
"ROM","15","4","पवित्रशास्त्रे च जेह्ड़ा कुच्छ लिख्या था, सैह़ अहां जो सिक्षा दैणे तांई लिख्या गेआ था, तांजे अहां जो तिसा सिक्षा नैं सबर कने हौंसला मिलदा रैंह्, कने इस तरीके नैं अहां अपणी आसा बणाई रखन।"
"ROM","15","5","मैं एह़ प्रार्थना करदा ऐ, कि परमात्मा तुहां जो सबर कने हौंसले दा वरदान दैं, तांजे यीशु मसीह दे जरिये अप्पु च मिल्ली जुली नैं रेह्आ।"
"ROM","15","6","तांजे तुहां सारे मिल्ली जुली नैं इक्क उआज़ होई नैं अहां दे प्रभु यीशु मसीह दे पिता परमात्मे दी स्तुति करा।"
"ROM","15","7","इसतांई, तुहां इक्की दूये जो अपनाई लेआ, जिंआं मसीयें तुहां जो अपनाई लेआ। एह़ इसतांई करा तांजे लोक परमात्मे दी बड़ेयाई करन।"
"ROM","15","8","इसतांई मैं ग्लांदा ऐ, मसीह यहूदियां दा दास एह़ दस्सणे तांई बणेया, कि परमात्मा वादेयां जो पूरा करणे च सच्चा ऐ, जेह्ड़े तिन्हां दे पूर्वजां नैं कित्यो थे,"
"ROM","15","9","कने होरनी जातिआं दे लोक भी परमात्मे दिया दया दिया बज़ाह ते तिसदी स्तुति करन; जिंआं पवित्रशास्त्रे च लिख्या ऐ, “इसतांई मैं होरनी जातिआं दे लोकां च तेरा धन्यावाद करगा, कने तेरे नांऐ दे भजन गांगा।”"
"ROM","15","10","भिरी पवित्रशास्त्रे च एह़ लिख्या ऐ, “हे होरनी जातिआं दे सारे लोको तिसदिया प्रजा सौगी खुसी मना।”"
"ROM","15","11","कने पवित्रशास्त्रे च एह़ भी लिख्या ऐ, “हे होरनी जातिआं दे सारे लोको, प्रभु दी स्तुति करा; कने हे राज्ज दे सारे लोको तिसदी तारीफ करा।”"
"ROM","15","12","कने भिरी यशायाह भविष्यवक्तैं पवित्रशास्त्रे च लिख्या ऐ, “यिशै दा इक्क वंश प्रगट हुंगा, कने जेह्ड़ा होरनी जातिआं दे लोकां पर राज्ज करगा, तिस पर होरनी जातिआं दे लोकां उम्मीद रखणी ऐ।”"
"ROM","15","13","मैं प्रार्थना करदा ऐ, कि परमात्मा जेह्ड़ा आसा दा दाता ऐ, तुहां जो बसुआस करणे च हर तरीके नैं खुसी कने सांतिया नैं भरैं, कि पवित्र आत्मा दिया सामर्थी ते तुहां दी उम्मीद बधदी जां।"
"ROM","15","14","हे प्यारे साथी बसुआसियो, मैं अप्पु तुहां दे बारे च पक्का जाणदा ऐ, कि तुहां भी अप्पु ई भलाईया नैं भरोई जा, कने तुहां पूरे तरीके नैं जाणा, कि तुहां जो क्या करणा ऐ? कने इक्की दूये जो सखांदे रेह्आ।"
"ROM","15","15","तमी मैं कुत्थी-कुत्थी तुहां जो याद दिलाणे तांई जेह्ड़ा बड़ी दया करी नैं लिख्या ऐ। एह़ तिस अनुग्रह दिया बज़ाह ते होएया, जेह्ड़ा परमात्मैं मिन्जो दित्ता ऐ,"
"ROM","15","16","कि मैं होरनी जातिआं दे लोकां तांई यीशु मसीह दा सेवक बणी नैं इक्क याजकें साइआं परमात्मे दे सुसमाचारे दी सेवा करैं। तां होरनी जातिआं दे लोकां जो पवित्र आत्मा दे जरिये पवित्र कित्ते जाणे ते बाद, परमात्मे सौगी मिल्लांदा ऐ, जिसते सैह़ खुस हुंदा ऐ।"
"ROM","15","17","इसतांई मैं यीशु मसीह दिया बज़ाह ते परमात्मे दिया सेवा पर गरूर करी सकदा ऐ।"
"ROM","15","18","क्जोकि तिन्हां गल्लां जो छड्डी मिन्जो कुसी गल्ला दे बारे च ग्लाणे दी हिम्मत नीं हुंदी, जेह्ड़े यीशु मसीयें होरनी जातिआं दे लोकां दी अधीनता तांई वचन, कने कम्म,"
"ROM","15","19","कने चमत्कारां, कने अनोखे कम्मां दी सामर्थी ते, कने पवित्र आत्मा दिया सामर्थी सौगी मेरे जरिये कित्ते। ऐत्थु तिकर कि मैं यरूशलेम सैहरे ते लेई नैं चौंन्नी पास्सेयां इल्लुरिकुम सैहरे तिकर यीशु मसीह दे सुसमाचारे दा पूरा-पूरा प्रचार कित्ता।"
"ROM","15","20","मेरे मने दी इच्छा एह़ ऐ, कि यीशु मसीह दे सुसमाचारे दा प्रचार तिन्हां जगांह च होयैं, जित्थु मसीह दे बारे अह्ल्ली सुणेया नीं गेआ, इआं ना होयैं कि दूये दियां नीआं पर घर बणा।"
"ROM","15","21","अपर पवित्रशास्त्रे दिया इसा गल्ला जो पूरा करणा चांह़दा था, “जिन्हां जो मसीह दे बारे च नीं दस्सेया, सैई दिक्खगे कने जिन्हां तिसदे बारे च नीं सुणेया, सैई सुणगे कने समझगे।”"
"ROM","15","22","क्जोकि मैं तिन्हां जगांह च मसीह दे सुसमाचारे दा प्रचार करा दा था, जित्थु लोकां तिसदे बारे च नीं सुणेया था, इसतांई मैं अपणे आप्पे जो तुहां अल्ल ओणे ते रोकेया।"
"ROM","15","23","अपर हुण इन्हां सैहरां च जिन्हां लोकां मसीह दे बारे च नीं सुणेया ऐ, तिन्हां सैहरां च सुसमाचार प्रचारे दा कम्म पूरा करी दित्या ऐ, मिन्जो मते साल्लां दे इन्तजारे दे बाद तुहां अल्ल ओणे दी इच्छा ऐ।"
"ROM","15","24","इसतांई जाह़लू मैं स्पेन देसे जो जांगा तां तुहां नैं मिल्ली करी जांगा, क्जोकि मिन्जो आसा ऐ कि तिसा यात्रा च तुहां नैं मिल्लैं, कने जाह़लू तुहां नैं संगति करी नैं मेरा जी भरी जां, तां मैं चांह़दा ऐ, कि तुहां मेरी स्पेन देसे जो जाणे दिया यात्रा च मदत करा।"
"ROM","15","25","अपर हुण तां मिन्जो यरूशलेम सैहरे दे बसुआसियां दी सेवा करणे तांई जाणा ऐ।"
"ROM","15","26","क्जोकि मकिदुनिया कने अखाया प्रदेसे दे लोकां जो एह़ करणा खरा लग्गा, कि यरूशलेम सैहरे दे बसुआसियां च गरीबां तांई कुच्छ दान दैन।"
"ROM","15","27","तिन्हां खुसिया नैं गरीबां जो दान दित्ता, अपर सैह़ यरूशलेम सैहरे दे रैहणे आल़े लोकां दे कर्जदार भी हन, क्जोकि जे होरनी जातिआं दे लोक तिन्हां दियां आत्मिक आसीषां च साझी होन, तां तिन्हां जो भी ठीक ऐ कि गरीबां जो दान देई नैं तिन्हां दी मदत करन।"
"ROM","15","28","इसतांई मैं एह़ कम्म पूरा करी नैं यरूशलेम सैहरे जो जांगा, कने जेह्ड़ा दान तिन्हां तांई किठ्ठा कित्या, तिसियो तिन्हां जो देई करी तुहां अल्ल हुंदा-हुंदा स्पेन देसे जो जांगा।"
"ROM","15","29","कने मैं जाणदा ऐ, कि जाह़लू मैं तुहां अल्ल ओंगा, तां मसीह दी कीमती आसीषां जो तुहां सौगी बंडगा।"
"ROM","15","30","हे प्यारे साथी बसुआसियो, मैं अहां दे प्रभु यीशु मसीह कने पवित्र आत्मा दे प्यार दी याद दिलाई नैं, तुहां नैं विणती करदा ऐ, कि मेरे तांई परमात्मे नैं प्रार्थना करणे च मिन्जो सौगी मिल्ली नैं लगातार बणी रेह्आ,"
"ROM","15","31","कि मैं यहूदिया प्रदेसे दे बेबसुआसियां ते बची रैंह्, कने मेरी सैह़ सेवा जेह्ड़ी यरूशलेम सैहरे दे लोकां तांई ऐ, बसुआसी लोकां जो खरी लग्गैं;"
"ROM","15","32","कने मैं परमात्मे दिया इच्छा ते तुहां अल्ल खुसिया सौगी आई नैं तुहां सौगी अराम करैं।"
"ROM","15","33","मैं प्रार्थना करदा ऐ, परमात्मा जेह्ड़ा सांति दिंदा ऐ, तुहां सबना सौगी रैंह्। आमीन।"
"ROM","16","1","मैं चांह़दा ऐ कि तुहां फीबे दी इज्जत करन, जेह्ड़ी अहां दी साथी बसुआसी बैहण कने किंख्रिया सैहरे दी कलीसिया दी दासी ऐ,"
"ROM","16","2","कने तुहां बसुआसी लोकां जो चाइदा, कि तिसादा प्रभु च सुआगत करा; कने जिसा कुसी गल्ला च तिसा जो तुहां ते जरूरत ऐ, तिसा दी मदत करा। क्जोकि तिन्नै मतेआं दी कने मेरी भी बड़ी मदत कित्तियो ऐ।"
"ROM","16","3","बैहण प्रिसका कने अक्विला भाऊये जो जेह्ड़े यीशु मसीह च मिन्जो सौगी कम्म करदे हन, तिन्हां जो मेरा नमस्कार।"
"ROM","16","4","तिन्हां मिन्जो तांई अपणी ज़िन्दगी खतरे च पाई दित्तियो थी; कने सिर्फ मैंई नीं, अपर होरनी जातिआं दे सारी कलीसियां दे लोक भी तिन्हां दा धन्यावाद करदे हन।"
"ROM","16","5","तिसा कलीसिया दे लोकां जो भी मेरा नमस्कार जेह्ड़ी तिन्हां दे घरे किठ्ठे हुंदे हन। मेरे प्यारे इपैनितुस जो, जेह्ड़ा आसिया प्रदेसे दा मसीह पर बसुआस करणे आल़ा दा पैहल्ला माणु ऐ, तिसियो भी मेरा नमस्कार।"
"ROM","16","6","मरियमा जो, जिन्नै तुहां तांई बड़ी मेहनत कित्ती, तिसा जो भी मेरा नमस्कार।"
"ROM","16","7","भाऊ अन्द्रुनीकुस कने यूनियासे बैह्णी जो जेह्ड़े मेरे जाति दे लोक हन, कने मिन्जो सौगी जेला च थे तिन्हां जो भी मेरा नमस्कार। एह़ लोक प्रेरितां च मनेयो-तनेयो कने मिन्जो ते पैहल्ले मसीह दे चेले बणी गियो थे।"
"ROM","16","8","अम्पलियातुसे जो, जेह्ड़ा प्रभु च मेरा प्यारा ऐ, तिसियो भी मेरा नमस्कार।"
"ROM","16","9","उरबानुसे जो, जेह्ड़ा मसीह च अहां सौगी कम्म करदा ऐ, कने मेरे प्यारे इस्तखुस जो भी मेरा नमस्कार।"
"ROM","16","10","अपिल्लेसे जो भी जिसदा बसुआस परखे जाणे ते बाद भी मसीह च लगातार बधदा गेआ, मेरा नमस्कार। अरिस्तुबुलुस दे परवारे जो भी मेरा नमस्कार।"
"ROM","16","11","मेरी जाति दे भाऊ हेरोदियोन जो भी मेरा नमस्कार। नरकिस्सुस दे परवारे जो जेह्ड़े लोक प्रभु च बसुआस करदे हन, मेरा नमस्कार।"
"ROM","16","12","त्रूफेना कने त्रूफोसा बैह्णी जो जेह्ड़ियां प्रभु च मेहनत करदियां हन, मेरा नमस्कार। प्यारी पिरसिस बैह्णी जो, जिन्नै प्रभु च बड़ी मेहनत कित्तियो, तिसा जो मेरा नमस्कार।"
"ROM","16","13","रूफुस जिस जो परमात्मे खास कम्मे तांई चुणेया ऐ कने तिसदिया मांऊ जो, जेह्ड़ी मेरिया मांऊ साइआं ऐ, दून्नी जो मेरा नमस्कार।"
"ROM","16","14","असुंक्रितुस कने फिलगोन कने हिर्मेसे, पत्रुबास कने हिर्मास कने तिन्हां सौगी बसुआसी भाऊआं जो मेरा नमस्कार।"
"ROM","16","15","फिलुलुगुस कने यूलिया कने नेर्युस कने तिसदी बैहण, कने उलुम्पास कने तिन्हां सौगी दे सारे बसुआसियां जो मेरा नमस्कार।"
"ROM","16","16","इक्की दूये सौगी प्यारे नैं गल़े मिल्ली करी नमस्कार करा। तुहां जो मसीह दी सारी कलीसियां दे पास्से ते नमस्कार।"
"ROM","16","17","हुण हे प्यारे साथी बसुआसियो, मैं तुहां नैं विणती करदा ऐ, कि तुहां तिन्हां लोकां ते चौकन्ने कने दूर रेह्आ, जेह्ड़े तिसा सिक्षा दे खलाफ हन जेह्ड़ी तुहां जो मिलियो ऐ कने जेह्ड़े दूयेयां लोकां दे बसुआसे च कमजोर होणे दी कने झगड़े दी बज़ाह बणदे हन।"
"ROM","16","18","क्जोकि ऐदेय लोक अहां दे प्रभु मसीह दी नीं, अपर अपणे फायदे तांई सेवा करदे हन। एह़ लोक मिठ्ठियां-मिठ्ठियां गल्लां करी नैं सिध्धे सादे लोकां जो भकाई दिंदे हन।"
"ROM","16","19","तुहां दे हुक्म मन्नणे दी चर्चा सारेयां लोकां च फैली गेई ऐ, इसतांई मैं तुहां दे बारे च खुसी मनांदा ऐ। अपर मैं एह़ चांह़दा ऐ, कि तुहां भलाईया तांई अक्लमंद पर बुराईया तांई भोल़े बणी रेह्आ।"
"ROM","16","20","परमात्मा जेह्ड़ा सांति दा दाता ऐ, तुहां दे पैरां थल्लैं सैताने जो तौल़ी नास करवाई दिंगा। मैं प्रार्थना करदा ऐ, कि अहां दे प्रभु यीशु मसीह दा अनुग्रह तुहां पर हुंदा रैंह्।"
"ROM","16","21","मिन्जो सौगी कम्म करणे आल़े तीमुथियुसे दा, कने मेरे जाति दे लोक लूकियुसे कने यासोने कने सोसिपत्रुसे दा तुहां जो नमस्कार।"
"ROM","16","22","मिन्जो तांई चिठ्ठी लिखणे आल़े तिरतियुसे दा प्रभु च तुहां जो नमस्कार।"
"ROM","16","23","गयुस जेह्ड़ा मेरी कने कलीसिया दी आदर खातर करणे आल़ा ऐ, तिसदा तुहां जो नमस्कार। इरास्तुस जेह्ड़ा सैहरे दा खजांची ऐ, कने भाऊ क्वारतुसे दा तुहां जो नमस्कार।"
"ROM","16","24","मैं प्रार्थना करदा ऐ, कि अहां दे प्रभु यीशु मसीह दा अनुग्रह हमेसा तुहां सारेयां लोकां पर हुंदा रैंह्।"
"ROM","16","25","हुण तुहां जो मेरा सुसमाचार जेह्ड़ा यीशु मसीह दे बारे च ऐ, तुहां जो प्रचार करी नैं बसुआसे च मजबूत करी सकदा ऐ। क्जोकि एह़ सुसमाचार सदियां ते छुपाई करी रखेया था।"
"ROM","16","26","अपर हुण परमात्मे दे हुक्मे दे मताबक भविष्यवक्तां दियां कताबां दे जरिये सारी जातिआं दे लोकां जो दस्सेया ऐ, कि बसुआसे नैं हुक्म मन्नणे आल़े होई जान।"
"ROM","16","27","यीशु मसीह दे जरिये तिस इकमात्र अक्लमंद परमात्मे दी महिमा जुगा-जुग हुंदी रैंह्। आमीन।"
