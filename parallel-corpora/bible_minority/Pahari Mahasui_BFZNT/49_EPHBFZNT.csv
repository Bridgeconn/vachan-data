Book, Chapter, Verse, Text
"EPH","1","1","हाऊं पौलुस ज़ुण परमेश्‍वरा री मौरज़ी कौरी यीशु मसीह रौ प्रेरित ऊ। तुमुलै इऐं चिट्ठी लिखाऊ ज़ुण इफिसुसा री कलिसिया दी परमेश्‍वरा रै लोग और यीशु मसीह दी विश्वासी ई।"
"EPH","1","2","आमारै बाब परमेश्‍वर और प्रभु यीशु मसीहा री तौरफा कु तुमुलै बौड़ी दया और शान्ति थाकाली मिलदै लागी।"
"EPH","1","3","आमारै प्रभु यीशु मसीहा रै बाब और परमेश्‍वरा रौ धन्यबाद च़ांई हुऔ। कि ज़िणौ आमै मसीह आइलै एक ई, ता परमेश्‍वरै आमुलै सारी आत्मिक आशीषै देइयौ ज़ो सौरगा दी ई आशीषित किऐ ई।"
"EPH","1","4","ज़िणौ परमेश्‍वरै आमै धौतरी चाणनै कु पैहलै मसीह दी छ़ाँटी ऐरै, कि आमै तेसरै नौज़री दी पवित्र और बेदाग औलै।"
"EPH","1","5","कैलैकि परमेश्‍वरै आमु आइलै प्यार कियौ और आपणी इच़्छ़ा रै भौलै मकसदा रै मुताबिक, आमै आपुलै यीशु मसीह रै ज़ौरिऐ पैहला कु आपणी सन्तान हुणा लै छ़ांटी गौऐ।"
"EPH","1","6","कि परमेश्‍वरा री तिऐं नोखी बौड़ी दया री बौड़ाई च़ांई हुई, ज़ो तिणीऐ आमुलै तेसरै प्यारै छ़ोहरु रै ज़ौरिऐ मुफ्त देई।"
"EPH","1","7","आमुलै मसीह दी तेसरै लोऊ रै ज़ौरिऐ छ़ुटकारौ, मतलब कि बुरै कामा री माफी, तेसरी तिऐं भौरी बौड़ी दया रै मुताबिक मिलौ आ"
"EPH","1","8","परमेश्‍वरै सारै ज्ञान और सौमझ़ा आइलै आमु माथै ज़रुरता कु ज़ादौ कियौ आ।"
"EPH","1","9","कि परमेश्‍वरै आपणी इच़्छ़ा रौ भेद भौलै इरादै रै मुताबिक आमु माथै पौगड़ौ कियौ आ ज़ो तिणिऐ मसीह दी ठाणी ऐरौ थौ।"
"EPH","1","10","और परमेश्‍वरै इणौ विच़ार कियौ कि बौगत पुरै हुणै माथै दी ज़ो सौरगा दी और ज़ो कुछ़ धौतरी माथै आ, तेस सारौ कुछ़ कौठै कौरीयौ मसीह कै राज़ कौरना लै देऊ।"
"EPH","1","11","तेथी दी ज़ेथदी आमै भी परमेश्‍वरा री मौरज़ी कौरी पैहला कु च़ुनै औन्दै री वज़ाह कु वारीस बौणै, ज़ुण आपणी मौरज़ी रै चुनाव रै मुताबिक सब कुछ़ कौरा आ।"
"EPH","1","12","कि आमु ज़ुणिऐ मसीह माथै पैहला ओउलै आश छ़ाड़ी आ, तेसरी महिमा री बौड़ाई हुआ।"
"EPH","1","13","मसीही दी परमेश्‍वरै तुमु माथै वायदै किऐ औन्दै पवित्र आत्मा री छ़ाप लाई आ। ज़ेबी तुमुऐ सौच़्च़ाई रौ वचन शुणौ आ, ज़ो तुमारै छ़ुटकारै री खुश-खौबरी आ, और ज़ेथ माथै तुमुऐ विश्वास भी कियौ आ।"
"EPH","1","14","कैलैकि परमेश्‍वरै आमुकै पवित्र आत्मा देई आ, ताकी आमै पाक्कौ कौरुलै कि परमेश्‍वर आमुलै औज़ौ भी आच़्छ़ी च़िज़ै दिया आ ज़ो तिणीऐ वायदौ आ कियौ औन्दौ। एऊ तेबी हुणौ आ ज़ेबी परमेश्‍वर पुरै तरिकै कौरी आमु आज़ाद कौरा ज़ो तेसरै लोग ई। कि तेसरी महिमा री बौड़ाई हुआ।"
"EPH","1","15","एज़ै कारणै, ज़ेबी कु मुंइऐ प्रभु यीशु माथै तुमारै विश्वास और सारै परमेश्‍वरा रै लोगु लै तुमारै प्यारा रै बारै दी शुणौ,"
"EPH","1","16","ता हाऊं सौदा तुमुलै परमेश्‍वरा रौ धन्यबाद, और आपणी प्राथना दी तुमु याद थाकाऊ कौरदै लागी।"
"EPH","1","17","हाऊं प्राथना कौराऊ कि परमेश्‍वर ज़ुण आमारै प्रभु यीशु मसीह रौ बाब आ और बौड़ाई जोगी आ, सेऊ तुमुकै आत्मा दिया ज़ो तुमु औकली वाल़ै चाणा आ और परमेश्‍वर तुमु माथै पौगड़ौ कौरा ताकी तुमै तेस ज़ाणा।"
"EPH","1","18","और हाऊं इणी भी प्राथना कौराऊ कि परमेश्‍वर तुमु सौच़्च़ाई सौमझ़णा लै मज़द कौरा ताकी तुमै ज़ाणा कि तिणीऐ आपणै औटाऐ औन्देऊ लै पाक्की आश देई आ, और तुमुकै पौतौ लागणौ आ कि सै केती महान और महिमावाल़ी आशीषै ई ज़ेथरौ परमेश्‍वरै आपणै लोगु कु वायदौ आ कियौ औन्दौ।"
"EPH","1","19","और आमु विश्वासिऊ लै तेसरी तागत नोखै रुपा दी केती महान आ। इऐ सेज़ी महान शक्ति आ"
"EPH","1","20","ज़ुणिऐ मसीह मौरै औन्दै मांझ़िया कु ज़िउंदौ कियौ और इज़्ज़त वाल़ी ज़ागाह दी ज़ो सौरगा दी परमेश्‍वरा री सुल़टी भिलै आ बोशाल़ौ आ।"
"EPH","1","21","सेज़ी ज़ागाह दी सारै रौंगा रै राज़ और हक्क्क, और तागत, और प्रभुता रै, और हर नावां माथै, ज़ो ना सिरफ एज़ै जुगा दी, पर आशणै वाल़ै जुगा दी भी निआं आ।"
"EPH","1","22","परमेश्‍वरै सब कुछ़ मसीह रै वशा दी कौरी ऐरौ आ और सेऊ कलिसिया रै फाइदै लै सारी च़िज़ु माथै मुख्यौ चाणी ऐरौ आ।"
"EPH","1","23","कलिसिया मसीह रौ शरीर आ, और मसीह आपणी पुरी शक्ति आमु मांझ़िऐ ला सा ज़िणौ सेऊ पुरै ब्रमांडा दी कौरा सा।"
"EPH","2","1","तिणिऐ तुमै भी ज़िउंदै कियै, ज़ुण आपणै बुरै काम और पापा कौरी मौरै औन्दै थै"
"EPH","2","2","ज़ासदी तुमै पैहलै इऐं धौतरी री रीती माथै, और आसमाना रै हक्क्का रै आफसर मतलब सेज़ी बुरी आत्मा रै मुताबिक च़ाला थै, ज़ुण आबै भी हुकम नाईं मानणै वाल़ेऊ मांझ़िऐ काम कौरा ई।"
"EPH","2","3","एक बौगत इणौ थौ ज़ेबी आमै भी तिऊं मांझ़िऐ थै और बुरै कामा दी मगन रौआ थै, शरीर और मौना री इच़्छ़ा पुरी कौरणै दी लागै औन्दै दुजेऊ बाशीऐ रोशा री सन्तान थै।"
"EPH","2","4-5","पर परमेश्‍वर भौरी दया वाल़ौ आ! आमै सौभी आपणै पापा री वज़ाह कु मौरी गौऐ थै, पर परमेश्‍वरै आमु आइलै भौरी प्यार कियौ कि तिणीऐ आमै मसीह आइलै ज़िउंदै किऐ, और परमेश्‍वरै आमै तिऐं बौड़ी दया कौरी बौच़ाऐ ज़ेथरै आमै लायक नाईं थै।"
"EPH","2","6","परमेश्‍वरै आमै यीशु मसीह दी ज़िउंदै किऐ और सौरगा री ज़ागाह दी तेस आइलै बोशाल़ै;"
"EPH","2","7","परमेश्‍वरै इणौ एथीलै कियौ कि सेऊ आशणै वाल़ै बौगता दी, दुनिया रै लोगु कै देखा ई सौका कि तेसरी बौड़ी दया केती महान आ। आमै यीशु दी एक ई ज़ो कुछ़ तिणीऐ आमुलै कियौ आ तेथदी तिणीऐ बौड़ी दया देखाल़ी आ।"
"EPH","2","8","कैलैकि ज़ेबी तुमुऐ विश्वास कियौ ता परमेश्‍वरै तुमै आपणी बौड़ी दया कौरी बौच़ाऐ ई। तुमारी तौरफी कु नाईं, बल्कि परमेश्‍वरा रौ दैऔ औन्दौ दाण आ।"
"EPH","2","9","इणौ तुमारै आच़्छ़ै काम कौरणै री वज़ाह कु नाईं हुऔ एथीलै तुमै घमण्ड नाईं कौरौ।"
"EPH","2","10","कैलैकि आमै तेसरै चाणै औन्दै ई, और मसीह यीशु दी तिऊं भौलै कामा लै, ज़ेज़ै परमेश्‍वरै पैहलै कु आमुलै कौरना लै ई चाणै औन्दै।"
"EPH","2","11","एज़ी वज़ाह कु इणौ याद छ़ाड़ौ कि तुमै ज़नमा कु दुजी ज़ाती रै ई, और यहुदी तुमारौ मज़ाक कौरा ई कैलैकि तुमारौ खतनौ नाईं हुऔ और सै ई खतनै वाल़ै। पर तिउंरौ सेऊ रिवाज़ सिरफ तिउंरै शरीरा दी लागु हुआ आ।"
"EPH","2","12","तुमै सेज़ै बौगता दी यीशु मसीह नाईं ज़ाणा थै और तुमै परमेश्‍वरा रै चुनै औन्दै लोगु इस्राइली लोग नाईं थै, और परमेश्‍वरै यहुदी लोगु लै ज़ो आशीषै दैणै रौ वायदौ थौ कियौ औन्दौ तुमै तेथरै भागी नाईं थै। तुमै इऐं दुनिया दी बिण आशा रै और बिणा परमेश्‍वरा रै थै ज़िउंदै लागै औन्दै।"
"EPH","2","13","पर आबै यीशु मसीह दी तुमै ज़ुण पैहलै दूर थै, मसीह रै लोऊ कौरी नज़दीक हुई गौऐ ई।"
"EPH","2","14","कैलैकि सेऊ आमारौ मिलाउणै वाल़ौ आ, ज़ुणिऐ दुइया एक किऐ ई और अलग कौरणै वाल़ी द्वाल ज़ेज़ी यहुदी और दुजी ज़ाती रै बीच़ाई थी ढाल़ी गोई आ,"
"EPH","2","15","और आपणै शरीरा रै दुश्मन मतलब सेज़ै नियम ज़ासरौ हुकम नियमा री रीती माथै थौ, मिटाई गौऐ कि दुइया कु आपु दी एक नौंवौ चाणिऔ मिलावा,"
"EPH","2","16","और क्रुसा माथै दुश्मनी नाश कौरीयौ एथ कौरीऐ दुइया दी एक शरीर चाणिऔ परमेश्‍वरा कु मिलावा।"
"EPH","2","17","मसीहीऐ आशीयौ तुमु दुजी ज़ातीऊ रै लोगु कै ज़ुण परमेश्‍वरा कु दूर थै, और यहुदी लोग ज़ुण नज़दीक थै, दुइया लै मेल-मिलाप और शान्ति री खौबर शुणाई आ।"
"EPH","2","18","कैलैकि मसीह री वज़ाह कु आमै सारै सेज़ी पवित्र आत्मा रै ज़ौरिऐ बाबा काऐ आशी बौल़ा ई।"
"EPH","2","19","एथीलै तुमै दुज़ी ज़ाती वाल़ै आबै परदेशी और बौटैणु नाईं रौऐ, पर पवित्र लोगु रै साथी वासी और परमेश्‍वरा रै टौबर हुई गौऐ।"
"EPH","2","20","तुमै प्रेरितु और भविष्यवक्ताऔं री पौई माथै चाणी ऐन्दी द्वाल ई, ज़ेथरै कुणै रौ पात्थर यीशु आपु आ।"
"EPH","2","21","मसीह दी सारै चाणै औन्दै कौठै मिलियौ प्रभु दी एक पवित्र परमेश्‍वरा रौ घौर बौणा आ,"
"EPH","2","22","ज़ेथदी तुमै भी पवित्र आत्मा कौरी परमेश्‍वरा री रौइणै री ज़ागाह हुणा लै कौठै चाणियाई।"
"EPH","3","1","एथीलै हाऊं पौलुस तुमुलै प्राथना कौराऊ। हाऊं एज़ी वज़ाह कु ज़ेला दी ऊ कैलैकि हाऊं तुमु दुज़ी ज़ाती रै लोगु कै मसीह री खुशी-खौबरी शुणावा ऊ।"
"EPH","3","2","तुमुऐ इणौ पाक्कौ शुणौ औलौ कि एऊ काम परमेश्‍वरै मुकै आपणी तिऐं बौड़ी दया रै ज़ौरिऐ तुमारी मज़द कौरना लै दैऔ आ।"
"EPH","3","3","ज़िणौ मुंइऐ पैहलै तुमुलै थोड़ौ लिखौ थौ, कि परमेश्‍वरै आपु मुं माथै आपणै भेद वाल़ी बुशै पौगड़ी की ई।"
"EPH","3","4","और ज़िणौ तुमै तिऐं चिट्ठी पौड़ालै ता इणौ भी ज़ाणी सौका ई कि हाऊं केती आच़्छ़ै कौरीऐ मसीह रै भेदा रै बारै दी सौमझ़ा ऊ।"
"EPH","3","5","पिछ़लै बौगता दी परमेश्‍वरै एऊ भेद लोगु माथै पौगड़ौ नाईं कियौ थौ, पर आबै पवित्र आत्मै सेऊ भेद आपणै पवित्र प्रेरितु और भविष्यवक्तु माथै पौगड़ौ कौरी गौ आ।"
"EPH","3","6","एऊ परमेश्‍वरा रौ भेद आ कि यीशु मसीह दी खुशी री खौबरा रै ज़ौरिऐ दुजी ज़ाती रै लोग विरासता दी भागी, एक ई शरीरा रै और वायदै रै भागी ई।"
"EPH","3","7","हाऊं परमेश्‍वरा री बौड़ी दया रै तेस दाणा रै मुताबिक, ज़ो तेसरी शक्ति रै असरा रै मुताबिक मुकै दैऔ औन्दौ, तेस खुशी री खौबरा रौ सेवक बौणौ।"
"EPH","3","8","हाऊं ज़ुण परमेश्‍वरा रै सारै लोगु मांझ़िऐ सारेऊ कु छ़ोटौ ऊ, मुं माथै इऐ बौड़ी दया हुई कि हाऊं दुजी ज़ातिऊ लै खुशी री खौबर शुणाई सौकु, कि मसीह केभी ना खातम हुणै वाल़ी आशीषा रौ ज़ौरियौ आ,"
"EPH","3","9","और हाऊं सारै लोगु कै एस भेद सौमझ़ाऊ कि परमेश्‍वर ज़ुण सारी च़िज़ु चाणनै वाल़ौ आ तिणिऐ शुरुवाता कु एऊ भेद च़ोरौ औन्दौ थौ।"
"EPH","3","10","आबै कलिसिया रै ज़ौरिऐ परमेश्‍वरा रौ अलग-अलग रौंगा रौ ज्ञान आसमाना रै परधान और हाकीमु माथै पौगड़ौ कौरीया लौ।"
"EPH","3","11","परमेश्‍वरै एऊ आपणी सौदा री योजना रै मुताबिक कियौ आ, ज़ो तिणीऐ आमारै प्रभु यीशु मसीह रै ज़ौरिऐ पुरौ कियौ आ।"
"EPH","3","12","ज़ासदी आमुलै तेस माथै विश्वास कौरणै कु हिम्मत और भरोसै आइलै परमेश्‍वरा रै नौज़दीक आशणै रौ हक्क्क आ।"
"EPH","3","13","हाऊं औरज़ कौराऊ कि ज़ेज़ै दु:ख तुमुलै मुकै हुआई, सेज़ी वज़ाह कु हिम्मत ना छ़ाड़ौ, कैलैकि इयौ सारौ तुमारै फाइदै लै आ।"
"EPH","3","14","हाऊं एज़ै वज़ाह कु परमेश्‍वर बाबा काऐ घुंडै टेकाइयौ प्राथना कौराऊ,"
"EPH","3","15","सेऊ एका सा ज़ुण सौरगा रौ और धौतरी माथै रौइणै वाल़ै सारै विश्वासिऊ रौ बाब आ।"
"EPH","3","16","हाऊं प्राथना कौराऊ कि सेऊ आपणी महिमा री धन-ज़ायदादा रै मुताबिक तुमुलै इणौ दाण दिया कि तेसरी आत्मा कौरी शक्ति मिला ताकि तुमारै ज़िऊ मज़बूत बौणा,"
"EPH","3","17","और विश्वासा रै ज़ौरिऐ मसीह तुमारै ज़िवा दी बौसा। कि प्यारा दी मज़बूत और अटल रौइयौ,"
"EPH","3","18","तुमै सारै परमेश्‍वरा रै लोग, मसीह रै प्यारा री लम्बाई, च़ौड़ाई, उंच़ाई, और गहराई सौमझ़ी सौका।"
"EPH","3","19","हाऊं प्राथना कौराऊ कि तुमै मसीह रौ सेज़ौ प्यार ज़ाणी सौका ज़ो ज्ञाना कु बौड़ौ आ ताकी परमेश्‍वर तुमु आपणै सवभाव कौरी भौरा।"
"EPH","3","20","आबै परमेश्‍वर ज़ुण इणौ शक्तिशाल़ी आ कि आमारी औरज़ और सौमझ़ा कु कई भौरी काम कौरी सौका आ, सेज़ी शक्ति कौरी ज़ो आमुदी काम कौरा आ,"
"EPH","3","21","कलिसिया दी और मसीह यीशु दी तेसरी महिमा पीड़ी कु पीड़ी झ़ांऊ जुगा जुगा झ़ांऊ औन्दै थाकाली लागी। आमीन।"
"EPH","4","1","एथीलै हाऊं ज़ुण मसीह री सेवा कौरणै री वज़ाह कु ज़ेला दी ऊ तुमु कु औरज़ कौराऊ कि, ज़ेज़ी हाका कौरी परमेश्‍वरै तुमै आपणी सन्तान हुणा लै औटाऐ ई, तेथी रै मुताबिक ज़िन्दगी ज़िऔ,"
"EPH","4","2","मतलब सारी दीनता और कौंअल़ै हुईऔ, और धीरज छ़ाड़ियौ प्यारा कौरी एकी-दुजै री सौऔ।"
"EPH","4","3","और एज़ै काम आच़्छ़ै कौरी कौरौ ताकी तुमै लगातार संगती दी रौऔ, कैलैकि परमेश्‍वरा री आत्मा रै ज़ौरिऐ तुमै सारै एक ई किऐ औन्दै।"
"EPH","4","4","आमै सारै विश्वासी एक ई शरीर रै आंगा ज़िणै ई और आमु सौभी कै एक ई पवित्र आत्मा सा मिलौ औन्दौ। ज़िणी तुमुकै एक आश थी देई ऐन्दी ज़ेबी तुमै परमेश्‍वरा रै लोग हुणा लै थै छ़ांटै औन्दै।"
"EPH","4","5","सिरफ एका प्रभु आ, यीशु मसीह, एक ई विश्वास, और एक ई बपतिस्मौ,"
"EPH","4","6","और सारेऊ रौ एक ई परमेश्‍वर और बाब आ, और सारेऊ माथै और सारेऊ रै बिच़ा ई और सारेऊ दी आ।"
"EPH","4","7","पर आमु मांझ़ी हर एकी लै मसीह रै दाणा रै नतीज़ै रै मुताबिक बौड़ी दया मिली आ।"
"EPH","4","8","एथीलै पवित्रशास्त्रा दी मसीह रै बारै दी इणौ आ लिखौ औन्दौ, “सेऊ उंच़ै माथै च़ौड़ौ आ और गुलाम निऐं बानियौ, और आदमी लै दैऔ दाण।”"
"EPH","4","9","ज़िणौ पवित्रशास्त्रा दी आ लिखौ औन्दौ, “सेऊ उंच़ै माथै च़ौड़ौ” ता एथरौ मतलब इणौ आ कि मसीह धौतरी री थाला री ज़ागाह माथै उतरौ भी थौ।"
"EPH","4","10","और मसीह ज़ुण धौनी उतरौ आ सेऊ सेज़ौ आदमी आ ज़ुण सौरगा दी सारेऊ कु उंच़ी ज़ागाह दी आ, ताकी सेऊ सारी ज़ागाह दी मौज़ूद हुई सौका।"
"EPH","4","11","मसीह ऐ इऐ वरदान दै: तिणीऐ कुछ़ छ़ांटै प्रेरित, और कुछ़ छ़ांटै भविष्यवक्ता और कुछ़ छ़ांटै खुश-खौबरी शुणाउणा लै और कुछ़ छ़ांटै रौखवाल़ै और शिक्षा दैणा लै।"
"EPH","4","12","इउंरी ज़िम्मेबारी आ कि परमेश्‍वरा रै लोगु तेसरै कामा कौरणा लै त्यार कौरा ओर कलिसिया ज़ो मसीह रौ शरीर आ तेस चाणा।"
"EPH","4","13","इणौ लगातार थाका औन्दै लागी ज़ेबी झ़ांऊ कि आमै सारै रै सारै विश्वास और परमेश्‍वरा रै छ़ोहरु री निशाणी दी एक ना हुआ लै, और एक सिद्ध आदमी ना बौणिलै और मसीह रै पुरै डील-ढोल़ा झ़ांऊ ना बौड़ी लै।"
"EPH","4","14","ता इबी कु, आमुऐ लोल़डेऊ ज़िणै नाईं बौणनौ, और ना तिऊं छ़ोटी किश्ती ज़िणै बौणनौ ज़ो पाणी री छ़ालै कौरी औगांऊ-पिछ़ाऊं और पाणी बागुरा कौरी ओरु-पोरु हुआ सा। एथरौ मतलब इणौ आ कि च़लाक और ठगी लोग आमुलै आपणी झ़ुठी शिक्षा कौरी धोखौ नाईं देई सौकदै।"
"EPH","4","15","बल्कि प्यारा ई सौच़्च़ाई कौरी आण्डदी बारै सारी बुशु दी तेथदी ज़ुण मूंड आ, मतलब मसीह दी बौड़दै थाकौ लागी,"
"EPH","4","16","ज़ेथ कौरी सारौ शरीर, हर एक ज़ोड़ा री मज़दा कौरी कौट्ठै मिलियौ और कौट्ठै बानुइऔ, तेस असरा रै मुताबिक ज़ुण हर एक आंगा रै ठीक-ठीक काम कौरीयौ तेसदी हुआई, आपणै आपु ई बौड़ा ई कि सै प्यारा ई बौड़दै थाकाली लागी।"
"EPH","4","17","ज़ो हक्क प्रभुऐ मुकै आ दैऔ औन्दौ तेसी हक्‍का कौरी तुमुलै बोलाऊ, कि ज़िणै अविश्वासी लोग आपणै मौना री बिण मतलब री रीती माथै च़ाला ई, आबै तुमै तिणी ई नाईं च़ालौ।"
"EPH","4","18","कैलैकि तिउंरी बुद्धि शेड़ी हुई गोई आ, और सेज़ै बिण ज्ञाना री वज़ाह कु ज़ो तिउँदी आ और तिउँरै मौना रै काठै हुणै री वज़ाह कु सै परमेश्‍वरा री देई ऐन्दी ज़िन्दगी तिउंदी नाईं आ।"
"EPH","4","19","और सै शुन्न हुईऔ बुरै कामा दी लागी गौऐ आ कि सारै रौंगा रै गान्दै काम आपणी मौरज़ी कौरी कौरा ई।"
"EPH","4","20","पर तुमुऐ मसीह री इणी शिक्षा नाईं पाई।"
"EPH","4","21","बल्कि तुमुऐ सौच़्च़ी मसीह री शुणी और, ज़िणौ यीशु दी सौच़्च़ौ आ, तेसी दी शिखाऐ भी ई।"
"EPH","4","22","तुमारै शिखाउणै वाल़ेउऐ तुमुकै शिखाऔ कि तुमै आपणै पुराणै च़ाल-च़लन पोरु छ़ाड़ौ, तुमारी बुरी इच़्छ़ै तुमुलै धोखौ दैऔ और तुमारी ज़िन्दगी बरबाद कौरी गोई।"
"EPH","4","23","परमेश्‍वर तुमारै मौना रौ स्वभाव नौंवौ कौरणै दैऔ।"
"EPH","4","24","परमेश्‍वरै तुमुकै नौंवौ च़ाल-च़लन दैऔ आ ज़ो तेसी ज़िणौ आ। आपणै नौऐं च़ाल-च़लना रै मुताबिक च़ालौ। सौच़्च़ै धौर्मी और पवित्र बौणौ।"
"EPH","4","25","एज़ै कारण झ़ूठ बोलणौ छ़ाड़ियौ हर एक आपणै साथी विश्वासी आइलै सौच़्च़ौ बोलौ, कैलैकि आमै एकी शरीरा रै आंग ई।"
"EPH","4","26","अगर तुमै रोशीयाई ता ध्यान छ़ाड़ौ कि पाप ना कौरौ; दीन ओड़नै झ़ांऊ तुमारै रोश नाईं च़ांई रौइणै,"
"EPH","4","27","और ना शैताना कै आपणै पौरखिणै रौ मौकौ दैऔ।"
"EPH","4","28","च़ोरी कौरणै वाल़ौ दुजी बारै च़ोरी नाईं कौरालौ, बल्कि भौलै कामा कौरना लै आपणै हाथा कौरी मैहनत कौरालौ, एथीलै कि ज़ासकै ज़रूरत औली तेसकै देणा लै तेसकै कुछ़ हुऔ च़ांई।"
"EPH","4","29","केज़ी भी गान्दी बूश तुमारै मुंआ कु नाईं च़ांई निकल़ी, पर ज़रुरता रै मुताबिक सेज़ी बूश च़ांई निकल़ी ज़ो आगै विश्वासा बौड़णा लै आच़्छ़ी हुआ, ताकि तेथ कौरी शुणनै वाल़ेऊ माथै बौड़ी दया हुआ ली।"
"EPH","4","30","परमेश्‍वरा री पवित्र आत्मा आपणै च़ाल-च़लना कौरी दु:खी नाईं कौरौ। याद छ़ाड़ौ कि तिणीऐ तुमुकै आपणै हुणा लै पैहचान देइयौ पाक्कै ई कौरै औन्दै कि छ़ुटकारै रै दिन तुमै बौच़ाई।"
"EPH","4","31","सारै रौंगा री कड़वाहट, और गुस्सौ, और झ़ौगड़ौ, और बुराई, सारी दुश्मनी भाव तुमु कु दूर च़ांई हुऐ।"
"EPH","4","32","एकी-दुजै माथै कृपालु और दया वाल़ै बौणौ, और ज़िणै परमेश्‍वरै मसीह दी तुमारै गुनाह माफ किऐ ई, तिणी ई तुमै भी एकी-दुजै रै गुनाह माफ कौरौ।"
"EPH","5","1","तुमै परमेश्‍वरा री सन्तान ई ज़ास आइलै सेऊ प्यार कौरा आ, ता तेस ज़िणै बौणनै री कोशिष कौरौ,"
"EPH","5","2","प्यार कौरौ ज़िणौ मसीहै भी तुमु आइलै प्यार कियौ आ। सेऊ आमारी ताइंऐ परमेश्‍वरा काऐ आपु खुशबुदार भेटा और बौल़ी हुऔ आ."
"EPH","5","3","ज़िणौ परमेश्‍वरा रै लोगु लै ठीक आ, तिणौ तुमु दी बुरै काम और किणी भी रौंगा रै बुरै काम या लाल़च़ा री बुशै झ़ांऊ ना च़ांई हुई।"
"EPH","5","4","और ना बेशर्मी, और ना मुर्खा वाल़ी बुशु री, और ना मज़ाका री। कैलैकि तुमुकै इऐ बुशै नाईं डौबदी, बल्कि तुमुऐ परमेश्‍वरा रौ धन्यबाद च़ांई कौरणौ।"
"EPH","5","5","कैलैकि तुमै इणौ आच़्छ़ा कौरीऐ ज़ाणाई कि केज़ै भी बुरै, या गान्दै आदमी, या लाल़च़ी आदमी लै, ज़ो मूर्ती पुज़ा रै बराबर ई, मसीह और परमेश्‍वरा रै राज़ा ई कोई ज़ागाह नाईं।"
"EPH","5","6","कोई तुमुलै बिण मतलबा री बुशु कौरी धोखौ ना च़ांई दैऔ, कैलैकि इणै कामा री वज़ाह कु परमेश्‍वरा रै रोश पाप कौरणै वाल़ेऊ माथै भौड़का आ।"
"EPH","5","7","एथीलै तुमै पाप वाल़ी बुशु दी तिंउरै साथी नाईं बौणौ।"
"EPH","5","8","कैलैकि तुमै ता पैहलै न्यारै दी थै पर ज़ेबी कु प्रभु रै लोग बौणै ई तेबी कु प्याशै दी ई, एथीलै प्याशै रै छ़ोहरु ज़िणै च़ालौ"
"EPH","5","9","कैलैकि प्याशै रौ फौल़ भौलाई, धार्मिकता और सौच़्च़ाई आ;"
"EPH","5","10","इणौ लोड़ौ कि प्रभु कै आच़्छ़ौ का लागा।"
"EPH","5","11","और तुमै पाप वाल़ी बुशु दी तिउंरै साथी नाईं बौणौ बल्कि लोगु कै इणौ देखाऔ कि इऐ काम बुरै ई।"
"EPH","5","12","कैलैकि अविश्वासिऊ रै छ़ुपै औन्दै कामा री बातच़ीत भी शौरमा री बूश आ।"
"EPH","5","13","सै सारै काम, ज़ो प्याशै कौरी पौगड़ौ हुआई, सै दिशा ई, ज़ुण सारौ कुछ़ पौगड़ौ कौरा आ सेऊ प्याशौ आ।"
"EPH","5","14","इणी एक कहावत आ कि, “ओ सुतणैवाल़ेउओ, उठौ मौरै औन्दै मांझ़िया कु ज़िउंदै हुऔ। ता मसीह आपणौ प्याशौ तुमु दी च़ौमकावा आ।”"
"EPH","5","15","एथीलै ध्याना कौरी देखौ, कि किणी च़ाल च़ाला ई मुर्खा ज़िणै नाईं बल्कि बुध्दिमाना ज़िणै च़ालौ।"
"EPH","5","16","भौलाई कौरणै रौ हर मौकौ ज़ो तुमुकै आ, तेस किम्मत्ती सौमझ़ौ, कैलैकि दिन बुरै ई।"
"EPH","5","17","एज़ै कारणै मुर्ख नाईं बौणौ, पर ध्याना कौरी सौमझ़ौ कि प्रभु री इच़्छ़ा का सा।"
"EPH","5","18","दाखरसा पिईयौ माच़ै औन्दै नाईं बौणौ, कैलैकि एथ कौरी बुराई पैदी हुआ आ। पर पवित्र आत्मा कु भौरिंदै थाकौ लागी,"
"EPH","5","19","और आपु मांझ़िऐ भजन और स्तुति गाऔ और ज़ो गीत आमुकै पवित्र आत्मा दिया सा तेस गाइंदै थाकौ लागी, और आपणै-आपणै मौनाई प्रभु काऐ गाइंदै और भौक्ती कौरदै थाकौ लागी।"
"EPH","5","20","और सौदा हर बुशा लै आमारै प्रभु मसीह रै नावां दी परमेश्‍वर बाबा रौ धन्यबाद थाकौ कौरदै लागी।"
"EPH","5","21","यीशु मसीह दी इज़्ज़ती री वज़ाह कु एकी-दुजै रै अधीन रौऔ।"
"EPH","5","22","ओ छ़ेउड़िओ, आपणै-आपणै बोउटै रै इणै अधीन रौऔ ज़िणै प्रभु रै अधीना दी रौआ ई।"
"EPH","5","23","कैलैकि बोउटौ छ़ेउड़ी रौ मूंड आ ज़िणौ कि मसीह कलिसिया रौ मूंड आ और मसीह कलिसिया रौ छ़ुटकारौ दैणै वाल़ौ आ ज़ो तेसरौ आपणौ शरीर आ।"
"EPH","5","24","ज़िणी कलिसिया मसीह रै अधीन आ, तिणी ई छ़ेउड़ी भी आपणै-आपणै बोउटै रै अधीन च़ांई रौई।"
"EPH","5","25","ओ बोउटेउओ, आपणी-आपणी छ़ेउड़ी आइलै प्यार कौरौ ज़िणौ मसीहै कलिसिया आइलै प्यार कौरीयौ आपणी ज़िन्दगी कलिसिया लै देई एरी आ"
"EPH","5","26","ताकि तिंऐ आपणै वचना कौरी धोइऔ पापा कु शुद्ध कौरीयौ आपुलै अलग कौरा,"
"EPH","5","27","और तिंऐ एक इणी च़ौमकणै वाल़ी कलिसिया चाणियौ आपु काऐ खौड़ी कौरा, ज़ासदी ना कलंक, ना गुड़ी, और ना केज़ी इणी च़िज़ै हुआ बल्कि पवित्र और बेदाग वाल़ी हुआ।"
"EPH","5","28","इणी ई कौरी बोउटै आपणी-आपणी छ़ेउड़ी कु आपणै शरीरा ज़िणौ प्यार कौरालौ। ज़ुण आपणी छ़ेउड़ी कु प्यार कौरा आ, सेऊ आपु कु प्यार कौरा आ।"
"EPH","5","29","कैलैकि कोइऐ केभी भी आपणै शरीरा आइलै दुश्मनी नाईं छ़ाड़ी बल्कि तेसरौ पालन-पोषण ई किऔ, ज़िणौ मसीह भी कलिसिया आइलै कौरा आ।"
"EPH","5","30","एथीलै कि आमै मसीह रै शरीरा रै आंग ई।"
"EPH","5","31","ज़िणौ पवित्रशास्त्रा दी आ लिखौ औन्दौ, “एज़ै कारणै आदमी आपणै मां-बाब छ़ाड़िऔ आपणी छ़ेउड़ी कु मिली थाका, और सै दुइया एक शरीर हुआई।”"
"EPH","5","32","एऊ भेद ता बौड़ौ आ, पर हाऊं इदै मसीह और कलिसिया रै बारै ई बोलाऊ।"
"EPH","5","33","पर तुमु मांझ़ी हर एक आपणी छ़ेउड़ी आइलै आपु ज़िणौ प्यार कौरा, और छ़ेउड़ी भी आपणै बोउटै री इज़्ज़त कौरा।"
"EPH","6","1","ओ लोल़डेउओ, प्रभु दी आपणै मां-बाबा रै आज्ञाकारी बौणौ, कैलैकि एऊ ठीक आ।"
"EPH","6","2-3","“आपणै मां-बाबा री इज़्ज़त कर ताकि तैरौ भौलौ हुआ लौ, और तू धौतरी माथै भौरी दिना दी ज़िउंदौ रौआ।” इयौ पैहलौ हुकम आ ज़ास आइलै वायदौ भी आ।"
"EPH","6","4","ओ लोल़डेऊ वाल़ेउओ, आपणै छ़ोहरु लै रोश ना दिलाऔ, पर प्रभु री शिक्षा और च़ेतावनी देइऔ तिऊं धाचौ।"
"EPH","6","5","ओ नुकरूओ, ज़ुण आदमी इऐं धौतरी दी तुमारै मालिक ई, तिउंरी इज़्ज़त और इम्मानदारी कौरी हुकम मानौ, ज़िणी मसीह री माना ई।"
"EPH","6","6","आदमी खुश कौरणै वाल़ेऊ बाशीऐ देखाउणा लै सेवा ना कौरौ, पर मसीह रै नुकरू बाशीऐ मौना कौरी परमेश्‍वरा री इच़्छ़ा माथै च़ालौ,"
"EPH","6","7","और तिऐं सेवा खुशी कौरी कौरौ ज़िणौ कि मानौ तुमै आदमी री नाईं बल्कि प्रभु री कौरदै लागै औन्दै।"
"EPH","6","8","कैलैकि तुमै ज़ाणाई कि ज़ुण भी ज़िणौ आच़्छ़ौ काम कौरालौ, च़ाउ सेऊ नुकुर औलौ च़ाउ आज़ाद, प्रभु दी तिणी ई इनाम पा आ लौ।"
"EPH","6","9","इणी ई, ओ मालिकुओ, तुमै भी धौमकी दैणी छ़ाड़िऔ आपणै नुकरु आइलै आच़्छ़ौ बरताव कौरौ। कैलैकि तुमै ज़ाणाई कि तिऊंरौ और तुमारौ मालिक सौरगा दी आ, और सेऊ कासी आइलै भेद-भाव नाईं कौरणौ।"
"EPH","6","10","तुमुलै आखरी बूश इऐ ई: प्रभु री बौड़ी शक्ति कौरी मज़बूत बौणौ।"
"EPH","6","11","परमेश्‍वरा रै सारै हथियार बानौ ताकि तुमै शैताना री युक्ति रौ सामनौ कौरी सौका।"
"EPH","6","12","कैलैकि आमारी एज़ी लौड़ाई लोगु आइलै नाईं पर न्यारै रै परधानु, और हाकिमु, और इऐं धौतरी रै आफसरा आइलै आ, और इऐ बुरी आत्मा री फौज़ा आइलै आ ज़ुण आसमाना दी ई।"
"EPH","6","13","एथीलै परमेश्‍वरा रै सारै हथियार बानी छ़ाड़ौ ताकि तुमै बुरै दिना ई सामनौ कौरी बौल़ा, और सारौ कुछ़ पुरौ कौरीयौ टेकी बौल़ा।"
"EPH","6","14","एथीलै परमेश्‍वरा री सौच़्च़ाई कौरी आपणी कौमर कौशौ, और धार्मिकता रौ च़ोगौ भिड़ीयौ,"
"EPH","6","15","और बांगणै दी मेल-मिलापा रै खुशी री खौबरी री तैयारी रै बूट भिड़ीयौ,"
"EPH","6","16","और इऊं सारेउ आइलै विश्वासा री ढाल नीईंयौ तैयार थाकौ ज़ेथ कौरी तुमै तेस दुष्टा रै सारै ज़ौल़दै बाण इशाई बौल़ा।"
"EPH","6","17","और छ़ुटकारै री टोपी, और आत्मा री तलवार, ज़ो परमेश्‍वरा रौ वचन आ, नींई छ़ाड़ौ।"
"EPH","6","18","हर बौगता दी और हर रौंगा कौरी आत्मा दी प्राथना, और औरज़ थाकौ कौरदै लागी, और एथीलै उज़ीई थाकौ ताकि सारै परमेश्‍वरा रै लोगु लै सौदा प्राथना थाकौ कौरदै लागी,"
"EPH","6","19","तुमै मुलै भी प्राथना कौरौ कि मुकै बोलदी बारै इणौ मज़बूत वचन च़ांई देउऔ कि हाऊं हिम्मता कौरी खुशी-खौबरी रौ भेद बोली सौकु,"
"EPH","6","20","ज़ेथलै हाऊं शांगल़ी कौरी बानौ औन्दौ राज़दूत ऊ। और इणौ भी कि हाऊं तेसरै बारै दी ज़िणौ मुकै च़ांई हिम्मता कौरी बोलु।"
"EPH","6","21","तुमुकै भी इणौ पौतौ लागा कि हाऊं किणौ ऊ और का ऊ कौरदै लागौ औन्दौ। बाकी विश्वासी भाई तुखिकुस, तुमुकै सारी बुशै बोला आ। सेऊ आमारौ प्यारौ भाई आ। और प्रभु दी मज़बूत, विश्वासा रै लायक सेवादार आ।"
"EPH","6","22","सेऊ मुंइऐ तुमु काऐ एथीलै भेज़ौ ताकि तुमै मेरी हालत ज़ाणा, और सेऊ तुमुलै हिम्मत देई सौका।"
"EPH","6","23","हाऊं आमारै बाब परमेश्‍वर और प्रभु यीशु मसीह कु प्राथना कौराऊ, कि सेऊ तुमु सौभी विश्वासिऊ लै शान्ति दिया और तुमु एकी दुजेऊ कु प्यार और मसीह दी विश्वास कौरणै दी मज़द कौरा।"
"EPH","6","24","परमेश्‍वरा री तिऊं सारेऊ माथै बौड़ी दया थाका औन्दै लागी, ज़ुण आमारै प्रभु यीशु मसीह आइलै प्यार कौरणौ केबी नाईं छ़ाड़दै।"
