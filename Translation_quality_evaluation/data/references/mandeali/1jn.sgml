<refset setid="NT" srclang="hindi" trglang="mandeali">
<DOC docid="1jn" sysid="src1">
<seg id="1">आस्से तेसरे बारे मन्झ लिखदे लगिरे जो जिन्दगी देणे वाल्आ बचन आ, जो पुरे संसारा जो रचणे ले पैहले से था, जेसरे बारे मन्झ आस्से सुणेयां, होर जेस जो आस्से आपणी हाखिया ले देख्या, बल्की से आस्से ध्याना किन्हें देख्या; होर से आपणे हाथा किन्हें छुह्या।
</seg>
<seg id="2">(होर से जिन्दगी एस संसारा मन्झ आई, होर आस्से से देख्या, होर आस्से तेसरी गुआही ऐें। होर आस्से तुस्सा जो तेसरे बारे मन्झ दसा ऐें जो अनंत जिन्दगी ई, जो बापू साउगी था होर एस संसारा मन्झ आया।)
</seg>
<seg id="3">जो कुछ आस्से यीसू रे बारे देख्या होर सुणेयां तेता री खबर आस्से तुस्सा जो भी देहां ऐें, इधी कठे कि तुस्से भी आस्सा साउगी सैहभागी ऐें; होर आस्सा रा ये साथ बापू परमेसरा साउगी होर तेसरे मह्ठा यीसू मसीह साउगी आ।
</seg>
<seg id="4">होर ये गल्ला आस्से इधी कठे लिख्हा ऐें कि, तुस्सा री खुसी पूरी हुई जाए।
</seg>
<seg id="5">जो खबर आस्से यीसू ले सुणेयां, होर तुस्सा जो सुणाया करहा ऐें, से ये आ; कि परमेसर प्रयासा आ: होर तेता मन्झ कुछ भी न्हयारा नी आ।
</seg>
<seg id="6">अगर आस्से बोलिए कि, परमेसरा साउगी आस्सा रा साथ हाया, पर फेरी भी नह्यारे मन्झ चले, ता आस्से झूठे ऐ: होर सच्चाई पर नी चल्दे।
</seg>
<seg id="7">पर जिहां परमेसर प्रयासे मन्झ आ, तिहां ईं आस्सा जो भी प्रयासे मन्झ चलणा चहिए, ता आस्से एक दूजे किन्हें साथ रख्हा ऐें; होर तेसरे मह्ठा यीसू मसीहा रा खून आस्सा जो सभ पापा ले पवित्र करहा।
</seg>
<seg id="8">अगर आस्से बोलीए कि, आस्सा मन्झ कुछ भी पाप नी आ, ता आस्से आपणे आपा जो धोखा देहां ऐं: होर आस्सा मन्झ सच्चाई नी ई।
</seg>
<seg id="9">अगर आस्से आपणे पापा जो परमेसरा साम्हणें मनी ले, ता से आस्सा रे पापा जो माफ़ करणे, होर आस्सा रे सभ गुनाह पवित्र करणे, क्यूंकि से वफादार होर धर्मी आ।
</seg>
<seg id="10">अगर आस्से बोलिए कि आस्से पाप नी कितेया, ता आस्से परमेसरा जो झूठा बणाहें, होर तेसरा बचना जो आस्से ग्रहण नी कितिरा।
</seg>
<seg id="11">हे मेरे बच्चेयो, हांऊँ तुस्सा जो ऐें गल्ला इधी कठे लिख्हा कि, तुस्से पाप नी करो; होर अगर कोई पाप करहा, ता आस्सा रे बापू परमेसरा वाले एक मददगार आ जो आस्सा रे पापा री माफ़ी रे कठे अर्ज करहा होर से यीसू मसीह आ, होर से धर्मी आ।
</seg>
<seg id="12">मसीह आस्सा रे कठे बलिदान हुआ ताकि तेसरे ज्रीए आस्सा रे पापा रा प्रायस्चित हो: होर सिर्फ आस्सा रा ई नी, पर सारे संसारा रे लोका रे पापा रा भी प्रायस्चित हो।
</seg>
<seg id="13">अगर आस्से परमेसरा रे हुक्मा जो मन्नघे, ता एस गल्ला ले आस्सा जो पता लगा कि आस्से तेस जो जाणहां ऐें।
</seg>
<seg id="14">जो कोई ये बोल्हा कि, “हांऊँ तेस जो जाणी गईरा,” होर तेसरे हुक्मा जो नी मन्नदा, ता से आदमी झूठा आ; होर तेस मन्झ परमेसरा री सच्चाई नी ई।
</seg>
<seg id="15">पर जो कोई परमेसरा रे बचना जो मन्हां ऐें, तेस मन्झ सच्चे परमेसरा रे कठे प्यार सिद्ध हुई गईरा, आस्सा जो एता ले पता चल्हा आ कि, आस्से तेस मन्झ वास करहा ऐें।
</seg>
<seg id="16">जो कोई ये बोल्हा कि, हांऊँ तेस मन्झ वास करहा, तेस जो चहिए कि से आपु भी तेह्ड़ा ई जीए जिहां यीसू जिया था।
</seg>
<seg id="17">हे लाडले भाईयो होर बैहणो, हांऊँ तुस्सा जो कोई नंऊँआं हुक्म नी लिख्दा, पर से ई पुराणा हुक्म जो सुर्हू ले तुस्सा जो मिलीरा; ये पुराणा हुक्म से ही बचन आ, जेस जो तुस्से मसीही मन्झ विस्वास किती रे टैमा सुणीरा था।
</seg>
<seg id="18">फेरी हांऊँ तुस्सा जो नंऊँआं हुक्म लिख्हा; होर जेसरी सच्चाई मन्झ यीसू भी चलेया होर तुस्से भी एस सच्चाई मन्झ चलाए; क्यूंकि न्हयारा मिट्दा लगीरा होर सच्चाई रा प्रयासा चमक्दा रैंहयां।
</seg>
<seg id="19">जो कोई ये बोल्हा कि, “हांऊँ प्रयासा मन्झ चलीरा,” पर आपणे विस्वासी भाई होर बैहणा किन्हें नफरत करहा, से हल्ली तक नह्यारे मन्झ चलीरा आ।
</seg>
<seg id="20">जो कोई आपणे भाई होर बैहणा किन्हें प्यार करहा, से प्रयासे मन्झ चला आ, होर तेस मन्झ एह्ड़ी कोई गल नी हुणी की से केसी जो पाप कुराहें।
</seg>
<seg id="21">पर जो कोई आपणे भाई होर बैहणा किन्हें बैर रख्हा, से नह्यारे मन्झ आ, होर से नह्यारे मन्झ चल्हा; होर से नी जाणदा कि, केथी जाहाँ, क्यूंकि नह्यारे तेसरी हाखिया अंधी करी दितिरी।
</seg>
<seg id="22">हे मेरे बच्चेयो, हांऊँ तुस्सा जो इधी कठे लिख्हा कि, यीसू मसीह रे नांऊँआं ले तुस्सा रे पाप माफ़ हुई गईरे।
</seg>
<seg id="23">हे बडे बजुर्गो, हांऊँ तुस्सा जो इधी कठे लिख्या करहा कि, जो सुर्हू ले आ, तुस्से तेस जो जाणहां ऐें; हे जुआनो हांऊँ तुस्सा जो इधी कठे लिख्हा कि, तुस्से तेस दुस्ट सैताना पर जीत पाई लईरी; हे बच्चेयो, मैं तुस्सा जो इधी कठे लिखिरा कि, तुस्से बापू परमेसरा जो जाणी लईरा।
</seg>
<seg id="24">हे बडे बजुर्गो, मैं तुस्सा जो इधी कठे लिखिरा कि, जो पुरे संसारा जो रचणे ले पैहले से था, तुस्से तेस जो जाणी लईरा, हे जुआनो, मैं तुस्सा जो इधी कठे लिख्हा कि, ताकतवर हो, होर परमेसरा रा बचन तुस्सा मन्झ वास करहा ऐें, होर तुस्से तेस दुस्ट सैताना पर जीत पाई लईरी।
</seg>
<seg id="25">तुस्से ना ता संसारा ले होर ना संसारा मन्झा री चीजा ले प्यार रखा; अगर कोई संसारा किन्हें प्यार रख्हा, ता तेस मन्झ बापू परमेसर रा प्यार नी आ।
</seg>
<seg id="26">क्यूंकि जो कुछ संसारा मन्झ आ, सरीरा ई इच्छा, होर हाखिया चाहत होर कमाई रा बडयाई, से बापू परमेसरा री तरफा ले नी आ, पर संसारा री वखा ले ही आ।
</seg>
<seg id="27">होर संसार होर ऐसरी इच्छाएं दुहें मिट्दी जाहीं, पर जो परमेसरा री इच्छा पर जिहां, से हमेसा बणी रैंहयां।
</seg>
<seg id="28">हे बच्चेयो, ये आखरी टैम आ जेबे मसीह वापस आऊंणा, होर जेह्ड़ा तुस्से सुणिरा कि, मसीह रा व्रोधी आऊणें वाल्आ आ, तेसरे मताबक एेबे भी बौह्त सारे मसीह रे व्रोधी खड़े हुई गईरे; एता ले आस्से जाणहां ऐें कि, ये आखरी टैम आ।
</seg>
<seg id="29">जो मसीह रे व्रोधी निकली रे स्यों आस्सा री कलीसिया मन्झा ले ई निकली रे, पर स्यों आस्सा रे आपणे नी थे, अगर स्यों आस्सा रे आपणे हुंदे ता स्यों आस्सा साउगी रैहन्दे, पर स्यों आस्सा जो छाडी किन्हें चली गये; जेस ले ये पता लगी जां कि तिन्हा मन्झ ले कोई भी आस्सा रा आपणा नी था।
</seg>
<seg id="30">पर मसीहे पवित्र आत्मा देई किन्हें तुस्सा रा अभिसेक कितिरा, इधी कठे तुस्से सच्चाईया जो जाणहां ऐें।
</seg>
<seg id="31">मैं तुस्सा जो इधी कठे नी लिखिरा कि तुस्से सच्चाईया जो नी जाणहां ऐें, पर इधी कठे की तुस्से तेस जो जाणहां ऐें, होर कोई झूठ, सच्चाई री तरफा ले नी आ।
</seg>
<seg id="32">झूठा कुणहां? सिर्फ से, जो यीसू रे मसीह हूंणे रा इनकार करहा; होर मसीह रा व्रोधी से ई आ, जो बापू परमेसर होर मह्ठे रा इनकार करहा।
</seg>
<seg id="33">जो कोई मह्ठा रा इनकार करहा तेसरे वाले बापू परमेसर भी नी आ, जो मह्ठा जो मनी लैहां तेसरे वाले बापू परमेसर भी आ।
</seg>
<seg id="34">जो सच्चा संदेस तुस्से मसीह पर विस्वास करदे टैमा सुणीरा था तेस जो तुस्से आपणे दिला मन्झ रखा। होर जो तुस्से सुणेयां; अगर तुस्से तेस जो मनघे, ता तुस्सा भी मह्ठे होर बापू परमेसरा दुंहीं मन्झ वास करणा।
</seg>
<seg id="35">परमेसरे आस्सा जो अनंत जिन्दगी देणे रा वादा कितिरा।
</seg>
<seg id="36">हांऊँ ये गल्ला तिन्हा लोका रे बारे मन्झ लिख्या करहा, जो तुस्सा जो झूठी उपदेस देई किन्हें धोखा देणे री कोसिसा मन्झ लगी रहें।
</seg>
<seg id="37">पर मसीहे पवित्र आत्मा देई किन्हें तुस्सा रा अभिसेक कितिरा, होर तुस्सा मन्झ वास करहा; इधी कठे तुस्सा जो सच्चाई स्खाणे वाले केसी री ज्रूरत नी हाई। क्यूंकि जो कुछ तुस्सा जो सिखणे री ज्रूरत हुन्घी से सभ कुछ तुस्सा जो पवित्र आत्मा स्खाई देणा, होर जो कुछ गल्ला से स्खाहां से सच्ची हुई, होर कधी झूठी गल नी स्खान्दा। जिहां पवित्र आत्मा तुस्सा जो करणे रे कठे स्खाईरा तिहां ही तुस्से मसीह साउगी बणी किन्हें रैहया।
</seg>
<seg id="38">हे लाडले भाईयो होर बैहणो, मसीह मन्झ वास करहा; कि जेबे तेस दबारा वापस आऊंणा, ता आस्सा जो हिम्मत हो, होर आस्से तेसरे साम्हणें बेजत नी हो।
</seg>
<seg id="39">तुस्से जाणहां ऐें कि मसीही धर्मी जण आ, ता ये भी जाणांहे कि जो कोई धार्मिकता रा काम करहा, से परमेसरा रा बच्चा आ।
</seg>
<seg id="40">सोचा, बापू परमेसरे आस्सा किन्हें केह्ड़ा प्यार कितेया, ताकि आस्से परमेसरा रे बच्चे कैहलाई सके, होर सच्चे आस्से तेसरे बच्चे हाए भी; एस वजहा ले संसारा रे लोक आस्सा जो नी जाणदा, क्यूंकि संसारा रे लोक बापू परमेसरा जो भी नी जाणदा।
</seg>
<seg id="41">हे लाडले भाईयो होर बैहणो, एेबे आस्से परमेसरा री बच्चे ऐें, होर हल्ली तक आस्सा जो नी पता कि आस्सा आगे क्या बणना! जो भी हो आस्से ये जाणहां ऐें कि, मसीह रे दबारा वापस आऊणें पर आस्सा भी तेस साहीं हूंणां, क्यूंकि जेह्ड़ा से आ, आस्सा से तेह्ड़ा ई देखणा।
</seg>
<seg id="42">होर जो कोई मसीह पर ये आस रख्हा, से आपणे आपा जो तेह्ड़ा ई पवित्र करहा, जेह्ड़ा मसीह आपु पवित्र आ।
</seg>
<seg id="43">कोई अगर बार-बार पाप करदा रहे, से मूसा री व्यवस्था रा वरोध करहा; होर व्यवस्था री गल्ला जो नी मनणा, पाप आ।
</seg>
<seg id="44">होर तुस्से जाणहां ऐें कि, यीसू मसीह इधी कठे आया कि, पापा जो दूर करहे; होर तेस मन्झ कोई पाप नी आ।
</seg>
<seg id="45">जो कोई मसीह मन्झ वास करहा ऐें, से बार-बार पाप नी करदा रैहन्दा; जो कोई पाप करहा, तिन्हें ना ता मसीह देखिरा, होर ना जाणिरा।
</seg>
<seg id="46">हे लाडले बच्चेयो, तुस्से केसी रे धोखे मन्झ देख्या आऊंदे, जो भलाई रे काम करहा से धर्मी जण आ, ठीक जिहां मसीह धर्मी जण आ।
</seg>
<seg id="47">जो कोई बार-बार पाप करहा, से सैताना रा आ, क्यूंकि सैतान संसारा रे रचणे रे पैहले ले ही पाप करदा आईरा; परमेसरा रा मह्ठा इधी कठे आया ताकि से सैताने रे कामा रा नास करहे।
</seg>
<seg id="48">जो कोई परमेसरा रे बच्चे से बार-बार पाप नी करदा; क्यूंकि परमेसरा री जिन्दगी तेस मन्झ ई वास करहा ऐें, से पाप करी नी सक्दा, क्यूंकि से परमेसरा रा बच्चा आ।
</seg>
<seg id="49">परमेसरा रे बच्चे होर सैताने रे बच्चे जो तुस्से इंहां जाणी सक्हा ऐें; हरेक आदमी जो भले काम नी करदा होर आपणे भाई होर बैहण किन्हें प्यार नी रखदा, से परमेसरा रा नी आ।
</seg>
<seg id="50">जो खबर तुस्से सुर्हू ले सुणेयां, से ये आ कि, आस्से एक दूजे किन्हें प्यार करहे।
</seg>
<seg id="51">होर आस्से आदमा रे मह्ठे कैना साहीं नी बणे, जो तेस दुस्ट सैताना ले था, होर जिन्हें जे आपणे भाई री हत्या किती; क्यूंकि तेसरे आपणे काम बुरे थे, होर तेसरे भाई रे काम धार्मिकता रे थे।
</seg>
<seg id="52">हे भाईयो होर बैहणो, अगर संसारा रे लोक तुस्सा किन्हें बैर करहा ता हरान मत हूंणां।
</seg>
<seg id="53">आस्से जाणहां ऐें कि, आस्से मौता ले पार हुई किन्हें अनंत जिन्दगी मन्झ आई पुज्ही रे; क्यूंकि आस्से भाई होर बैहणा किन्हें प्यार रख्हा ऐें, जो प्यार नी रख्दे, से मौता री दसा मन्झ रैंहयां ऐें।
</seg>
<seg id="54">जो कोई आपणे भाई होर बैहणा किन्हें बैर रख्हा, से हत्यारा आ; होर तुस्से जाणहां ऐें कि केसी हत्यारे मन्झ अनंत जिन्दगी नी रैहन्दी।
</seg>
<seg id="55">आस्से प्यार एता ले जाणेया कि, यीसू मसीहे आस्सा रे कठे आपणे प्राण देई दिते; इधी कठे आस्सा जो भी भाई होर बैहणा रे कठे आपणे प्राण देणे चहिए।
</seg>
<seg id="56">पर जेस केसी वाले संसारा री धन दौलत हो, होर से आपणे भाई होर बैहणा जो गरीब देखी किन्हें तरस नी खाणा चाहे, ता तेस मन्झ परमेसरा रा प्यार किहाँ बणी रही सक्हा?
</seg>
<seg id="57">हे लाडले बच्चेयो, आस्सा री बोली होर गल्ला मन्झ ई नी, पर काम होर सच्चाई किन्हें भी प्यार सूझणा चहिए।
</seg>
<seg id="58">जेबे आस्से दूजेया किन्हें प्यार करघे ता आस्सा जाणी लैणा कि आस्से सच्चाई रे ऐें; होर अगर बुरे कामा री वजहा ले भी आस्सा री अंतरात्मा परमेसरा रे साम्हणें आस्सो दोसी बणाहां, ता भी आस्से हिम्मता किन्हें परमेसरा रे साम्हणें जाई सक्हा ऐें 
</seg>
<seg id="59">क्यूंकि आस्से जाणांहे कि परमेसर आस्सा री अंतरात्मा ले बडा आ होर से सभ कुछ जाणहां।
</seg>
<seg id="60">हे लाडले भाईयो होर बैहणो, अगर आस्सा री अंतरात्मा आस्सा जो दोसी नी ठैहराए ता परमेसरा रे साम्हणें आस्सा जो हिम्मत हुंहां ईं।
</seg>
<seg id="61">होर जो कुछ आस्से मांघ्हा ऐें, से आस्सा जो परमेसरा ले मिल्हा; क्यूंकि आस्से तेसरे हुक्मा जो मन्हां ऐें; होर जो तेस जो खरा लग्हा आस्से तेह्ड़ा ई करहा ऐें।
</seg>
<seg id="62">होर तेसरा हुक्म ये आ कि आस्से तेसरे मह्ठा यीसू मसीह रे नांऊँआं पर विस्वास करहे होर जेह्ड़ा तिन्हें आस्सा जो हुक्म दितिरा, तेता रे ई मताबक आस्से एक दूजे किन्हें प्यार करहे।
</seg>
<seg id="63">होर जो परमेसरा रे हुक्मा जो मन्हां, स्यों परमेसरा मन्झ वास करहा; होर परमेसर तिन्हा मन्झ वास करहा, होर इंहां ईं, तेस पवित्र आत्मा ले जो तिन्हें आस्सा जो दितिरा, एता ले आस्से जाणहां ऐें कि, परमेसर आस्सा मन्झ वास करहा।
</seg>
<seg id="64">हे लाडले भाईयो होर बैहणो, हरेक तेस माह्णुं पर विस्वास नी करहा जो ये बोल्हा की मेरे मन्झ परमेसरा री आत्मा ई; पर आत्मा जो परखा कि, स्यों परमेसरा री तरफा ले ई कि नी ई; क्यूंकि बौह्त सारे झूठे नबी संसारा मन्झ ऐें जो परमेसरा री तरफा ले नी ऐें।
</seg>
<seg id="65">परमेसरा रा आत्मा तुस्से एस तरहा प्छ्याणी सक्हा ऐें कि, जो कोई आत्मा मनी लैंहीं कि, यीसू मसीह माह्णुं रा रूप धारण करी किन्हें एस धरती मन्झ आया; से परमेसरा री तरफा ले आ।
</seg>
<seg id="66">होर जो कोई आत्मा यीसू जो नी मन्नदा, से परमेसरा री तरफा ले नी आ, होर से ई मसीह रे व्रोधी री आत्मा ई; जेसरे बारे मन्झ तुस्से सुणी चुकिरे कि, से आऊणें वाल्आ आ, होर एेबे भी संसारा मन्झ आ।
</seg>
<seg id="67">हे लाडले बच्चेयो, तुस्से परमेसरा रे ऐें; इधी कठे तुस्से तिन्हा झूठे नबिया पर जीत पाई लईरी, क्यूंकि जो पवित्र आत्मा तुस्सा मन्झ आ, से तेस सैताना ले बडा आ जो एस संसारा मन्झ आ।
</seg>
<seg id="68">स्यों झूठे नबी संसारा रे ऐें, इधी कठे स्यों संसारा री गल्ला करहा ऐें, होर संसारा रे लोक तिन्हारी सुणहां।
</seg>
<seg id="69">आस्से परमेसरा रे ऐें; जो परमेसरा जो जाणहां, से आस्सा री सुणहां; जो परमेसरा जो नी जाणदा से आस्सा री नी सुणदा, एस तरहा आस्से सत्या री आत्मा होर भटकाणे वाली आत्मा जो प्छ्याणी लैंहां ऐें।
</seg>
<seg id="70">हे लाडले भाईयो होर बैहणो, आस्से आपु मन्झ प्यार रखे, क्यूंकि प्यार परमेसरा ले आ; होर जो कोई एक दूजेया किन्हें प्यार करहा, से परमेसरा रे बच्चे ऐें; होर परमेसरा जो जाणहां।
</seg>
<seg id="71">जो एक दूजेया प्यार नी करदा, से परमेसरा जो नी जाणदा, क्यूंकि परमेसर प्यार आ।
</seg>
<seg id="72">जो प्यार परमेसर आस्सा किन्हें करहा, से एस तरहा सूझा कि परमेसरे आपणा एकलौता मह्ठा संसारा मन्झ भेज्या, ताकि आस्से तेसरे ज्रीए सच्ची जिन्दगी पाए।
</seg>
<seg id="73">प्यार एता मन्झ नी आ कि आस्से परमेसरा किन्हें प्यार कितेया; पर प्यार एता मन्झ आ कि परमेसरे आस्सा किन्हें प्यार कितेया; होर आस्सा रे पापा रे प्रायस्चिता रे कठे आपणा मह्ठा भेज्या।
</seg>
<seg id="74">हे लाडले भाईयो होर बैहणो, जेबे परमेसरे आस्सा किन्हें एह्ड़ा प्यार कितेया, ता आस्सा जो भी एक दूजे किन्हें प्यार रखणा चहिए।
</seg>
<seg id="75">परमेसरा जो कधी केसिए नी देख्या; अगर आस्से एक दूजे किन्हें प्यार रखे, ता परमेसर आस्सा मन्झ वास करहा ऐें, होर तेसरा प्यार आस्सा मन्झ सिद्ध हुंहां।
</seg>
<seg id="76">एता ले आस्से जाणहां ऐें कि, आस्से परमेसरा मन्झ वास करहा ऐें, होर से आस्सा मन्झ वास करहा; क्यूंकि परमेसरे आपणी पवित्र आत्मा मन्झा ले आस्सा जो दितिरा।
</seg>
<seg id="77">होर आस्से से मह्ठा देखी भी लया होर गुआही भी देहां ऐें कि, बापू परमेसरे आपणा मह्ठा, संसारा रा उद्धारकर्ता रे रूपा मन्झ भेज्या।
</seg>
<seg id="78">जो कोई ये मनी लैंहां कि, यीसू परमेसरा रा मह्ठा आ; परमेसर तेस मन्झ वास करहा ऐें, होर से परमेसरा मन्झ वास करहा।
</seg>
<seg id="79">होर आस्से जाणी गये होर आस्सा जो विस्वास आ की परमेसर आस्सा किन्हें प्यार रख्हा। परमेसर प्यार आ, जो प्यारा मन्झ वास करहा ऐें, से परमेसरा मन्झ वास करहा ऐें; होर परमेसर तेस मन्झ वास करहा ऐें।
</seg>
<seg id="80">एता ले ई प्यार आस्सा मन्झ सिद्ध हुआ कि, न्याय रे ध्याड़े आस्सो हिम्मत हो कि परमेसरा आस्सा जो सजा नी देणी; जिहां मसीह संसारा मन्झ रैहन्दे हुए परमेसरा मन्झ वास करहा था, तेह्ड़ा ई आस्से भी परमेसरा मन्झ वास करहा ऐें।
</seg>
<seg id="81">एह्ड़े प्यारा मन्झ डर नी हुन्दा, पर सिद्ध प्यार डरा जो दूर करी देहां, क्यूंकि डरा ले सजा मिल्हा ई, होर जो डरहा, तेस मन्झ परमेसरा रा प्यार सिद्ध नी हुआ।
</seg>
<seg id="82">आस्से परमेसर होर दूजेया किन्हें इधी कठे प्यार करहा ऐें कि, पैहले परमेसरे आस्सा किन्हें प्यार कितेया।
</seg>
<seg id="83">अगर कोई बोले कि, “हांऊँ परमेसरा किन्हें प्यार करहा,” पर आपणे विस्वासी भाई होर बैहणा किन्हें नफरत रख्हा; ता से झूठा आ, क्यूंकि जिन्हा विस्वासी भाई होर बैहणा जो स्यों देखाएं किन्हें फेरी भी तिन्हा किन्हें प्यार नी करदा, ता से परमेसरा ले भी जो तिन्हें कधी नी देखिरा, से तेस किन्हें प्यार नी रखी सक्दा।
</seg>
<seg id="84">होर तेस ले आस्सा जो ये हुक्म मिलिरा कि, जो कोई आपणे परमेसरा किन्हें प्यार रख्हा, से आपणे विस्वासी भाई होर बैहणा किन्हें भी प्यार रखे।
</seg>
<seg id="85">जेसरा ये विस्वास आ कि यीसू ई मसीह ऐें, से परमेसरा रा बच्चा आ होर जो कोई बापू परमेसरा किन्हें प्यार करहा, से तेस किन्हें भी प्यार करहा ऐें, जो तेस बापू रे बच्चे ऐें।
</seg>
<seg id="86">जेबे आस्से परमेसरा किन्हें प्यार करहा ऐें, होर तेसरे हुक्मा जो मन्हां ऐें, ता एता ले ई आस्से जाणी लैंहां ऐें कि आस्से परमेसरा रे बच्चेया किन्हें प्यार करहा ऐें।
</seg>
<seg id="87">जो आस्सा रा प्यार परमेसरा किन्हें ये आ, से एता मन्झ आ कि आस्से तेसरे हुक्म मन्नें; होर तेसरे हुक्म मन्ना कठण नी ऐें।
</seg>
<seg id="88">क्यूंकि जो कोई परमेसरा रा बच्चा आ, से संसारा पर जीत हासल करहा। होर जो जीत संसारा जो हराई देई, से आस्सा रा विस्वास ही आ।
</seg>
<seg id="89">संसारा जो जितने वाल्आ कुणहां? से ही जे विस्वास करहा कि यीसू ही परमेसरा रा मह्ठा आ।
</seg>
<seg id="90">यीसू मसीह रे बारे मन्झ सोचा, जेस जो परमेसरे भेजीरा ये तेबे जाहिर हुआ जेबे यहून्ना बपतिस्मा देणे वाल्ऐ यीसू जो पाणी मन्झ बपतिस्मा दितेया; होर तेबे भी जाहिर हुआ जेबे यीसू मसीह मरी गया ता तेसरे सरीरा ले खून बैह्या; होर परमेसरा री पवित्र आत्मे ये गुआही दिती कि यीसू मसीह परमेसरा री तरफा ले आईरा था होर पवित्र आत्मा सच्चा री गुआही देआ।
</seg>
<seg id="91">होर एस गुआही जो देणे वाले तीन ऐें;
</seg>
<seg id="92">आत्मा, जो परमेसरा री आत्मा ई। पाणी, जो मसीहा रा बपतिस्मा। होर खून, जो यीसू मसीह री मौत ई। होर तीन्हो एक ई गला री गुआही देहां ऐें।
</seg>
<seg id="93">जेबे आस्से माह्णुंआं री गुआही मनी लैंहां ऐें, ता परमेसरा री गुआही जो आस्से की नी मनी सकदे; होर परमेसरा री गुआही ये ई कि, तिन्हें आपणे मह्ठे रे बारे मन्झ गुआही दितिरी।
</seg>
<seg id="94">जो परमेसरा रे मह्ठे पर विस्वास करहा; से आपणे मना मन्झ विस्वास करहा कि जो कुछ परमेसरे बोलिरा से सच्चा आ। जिन्हें जे परमेसरा पर विस्वास नी कितेया; तिन्हें परमेसरा जो झूठा ठैहराया, क्यूंकि तिन्हें तेस गुआही पर विस्वास नी कितेया, जो परमेसरे आपणे मह्ठे रे बारे मन्झ दिती।
</seg>
<seg id="95">होर से गुआही से ई कि, परमेसरे आस्सा जो अनंत जिन्दगी दिती; होर ये जिन्दगी तेसरे मह्ठे यीसू रे ज्रीए आस्सो मिलिरा।
</seg>
<seg id="96">जेस वाले मह्ठा वास करहा आ, तेस वाले अनंत जिन्दगी ई; होर जेस वाले परमेसरा रा मह्ठा वास नी करदा आ, तेस वाले अनंत जिन्दगी भी नी ई।
</seg>
<seg id="97">हांऊँ ये चिठ्ठी तिन्हा लोका जो लिख्हा आ, जो परमेसरा रे मह्ठा रे नांऊँआं पर विस्वास करहा ऐें, मै यूँ गल्ला इधी कठे लिखीरी; कि तुस्से जाणी सको कि, अनंत जिन्दगी तुस्सा री ई।
</seg>
<seg id="98">जो हिम्मत आस्सा जो परमेसरा रे साम्हणें हुंहां ईं, से ये ई कि, अगर आस्से तेसरी इच्छा रे मताबक कुछ मांगे ता से आस्सा री सुणहां।
</seg>
<seg id="99">होर जेबे आस्से जाणहां ऐें कि, जो कुछ आस्से परमेसरा ले मांघ्हा ऐें, से आस्सा री सुणहां, ता ये भी जाणहां ऐें कि, जो कुछ आस्से तेस ले मान्गेया, से आस्से तेस ले पाई लईरा।
</seg>
<seg id="100">अगर कोई आपणे विस्वासी भाई होर बैहणा जो एह्ड़ा पाप करदे देखे, जेसरी सजा मौत नी हो, ता तेसरे कठे प्रार्थना करहा, होर परमेसरा तेस प्रार्थना री वजह ले तेस जो जिन्दगी देणी, जिन्हें एह्ड़ा पाप कितिरा हो। एक पाप एह्ड़ा भी आ जेसरी सजा मौत ई होर एसरे बारे मन्झ मै प्रार्थना करणे रे कठे नी बोल्दा।
</seg>
<seg id="101">सब तरहा रा बुरे काम ता पाप आ, पाप एह्ड़ा भी हुआ जेसरी सजा मौत नी ई।
</seg>
<seg id="102">आस्से जाणहां ऐें कि जो कोई परमेसरा रे बच्चे ऐें, से बार-बार पाप नी करदा, क्यूंकि परमेसरा रे मह्ठे यीसू मसीह तिन्हो बचा होर दुस्ट सैतान तिन्हारा कुछ नी बिगाड़दा।
</seg>
<seg id="103">आस्से जाणहां ऐें कि, आस्से परमेसरा रे ऐें, होर सारा संसार तेस दुस्ट सैताना रे कब्जे मन्झ आ।
</seg>
<seg id="104">होर ये भी जाणहां ऐें कि, परमेसरा रा मह्ठा प्रभु यीसू मसीह आईरा होर तिन्हें आस्सा जो समझ दितिरी कि, आस्से तेस सच्चे परमेसरा जो जाणें, होर आस्से तेसरे मह्ठे यीसू मसीह मन्झ जो सच्च आ, वास करहा ऐें। सच्चा परमेसर होर अनंत जिन्दगी से ई आ।
</seg>
<seg id="105">हे बच्चेयो, आपणे आपा जो तिन्हा मूर्तिया ले बचाई किन्हें रखा जो तुस्सा रे दिला मन्झ परमेसरा री जगहा लेई।
</seg>
</DOC></refset>