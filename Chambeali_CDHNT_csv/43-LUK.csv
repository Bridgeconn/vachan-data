Book,Chapter,Verse,Text
LUK,1,1,"आदरणीय थियुफिलुस, ए सारी गल्लां जे असां रे बिच मझाटे बित्ती, तिन्हा जो लिखणे बिच मते लोक्कां ने कोशीश कित्ते री है। "
LUK,1,2,यीशु री सेवकाई री शुरुआत रे बारे बिच से ही गल्लां लिख्खी जे तिन्हा ने तिन्हा लोक्कां का सुणी जिन्हा ने ए सब किच्‍छ अपणी हाक्खि कने दिख्खेया थिया ते बाद बिच जे लोक मसीह रे सेवक भी बणी गे थिये। 
LUK,1,3,"मै भी इन्हा गल्लां रे बारे बिच ठीक तरिक्के कने जाँच-पड़ताल कित्ते री है, ते मेरे जो ए ही खरा लग्गेया कि मै ए सारी गल्लां तुसी जो क्रमनुसार लिख्खी करी भेज्जी देयां। "
LUK,1,4,मै ए सारा किच्‍छ इधेरे तांइ करेया करदा है ताकी तुसी जाणी सको कि ए सब गल्लां किन्नी सच्ची हिन जे तुसी लोक्कां का सुणी। 
LUK,1,5,"जां यहुदियां प्रदेश बिच राजा हेरोदेस रा शासन थिया, तां तित्ते जकरयाह नां रा इक्क पुरोत्त थिया जे पुरोत्तां रे इक्क दल बिच का थिया, जिस दल रा नां अबिय्याह याजक रे नां पर पेया थिया, अते जकरयाह ते तिसेरी लाड़ी रा नां इलीशिबा थिया ते से दोन्नों इस्राएल रे सबका पैल्ले पुरोत्त, हारून रे ‍खानदान री थी। "
LUK,1,6,"जकरयाह अते इलीशिबा परमेश्‍वर री नजरां बिच धार्मिक थिये, ते प्रभु रे सारे हुक्मा ते बिधियां पर चलणे वाले थिये। "
LUK,1,7,"पर इलीशिबा इक्क ओत्तर जनानी थी, इधेरे तांइ तिन्हेरी कोई औलाद नी थी, अते से दोई जणे बड़े सियाणे भी होई गे रे थिये। "
LUK,1,8,"इक्क दिन जां जकरयाह रे दल री बारी, मन्दिर बिच पुरोत्त रा कम्म करणे तांइ आई, अते से परमेश्‍वर री सेवा करणे तांइ तित्ते ही थिया। "
LUK,1,9,"तां पुरोत्तां रे चलाये रे रिवाज रे हिसाब कने पर्ची जकरयाह रे नां री निकली, कि से परमेश्‍वर रे मन्दिर बिच जाई करी धूप बाले। "
LUK,1,10,जां धूप बालणे री बारी आई तां झुण्ड रे सारे मणु कठी करी बाहर मन्दिर रे अंगण बिच प्रार्थना करणा लगे। 
LUK,1,11,"जकरयाह मन्दिर बिच ही थिया, कि तिस्सी बेल्ले परमेश्‍वर रा इक्क स्वर्गदूत धूप री बेदी रे सज्जे पासे आई खड़ा होया। "
LUK,1,12,"जकरयाह स्वर्गदूत जो दिख्खी करी बड़ा डरी गेया, जिय्यां कि तिसेरे प्राण निकलणा लगी पे रे होन "
LUK,1,13,"पर तिस्स स्वर्गदूत ने तिस जो बोल्लेया, जकरयाह, डरां मत! किजोकी परमेश्‍वर ने तेरी प्रार्थना सुणी लित्ती री है, अवे तेरी लाड़ी इलीशिबा ने, जे ओत्तर है, दुपराणी होणा, अते तिन्ने इक्क निक्के जो जमणा, अते तू तिस्स निक्के रा नां युहन्ना रख्खे, "
LUK,1,14,"तिसेरे पैदा होणे पर तिज्जो तां खुशी होणी ही, पर तिनिये मते लोक्कां री खुशी होणा, "
LUK,1,15,"किजोकी तिन्ने प्रभु री नजरां बिच महान मणु होणा, तिसजो दारू पीणा मना है, अते से पैदा होणे का पैल्ले ही पवित्रात्मा कने भरपूर होणा। "
LUK,1,16,तिन्ने इस्राएल रे मते मणुआं का तिन्हेरे पाप्पां का तौबा कराणी अते तिन्हा जो प्रभु-परमेश्‍वर रे पास्से हटाई लाणा। 
LUK,1,17,"तिन्ने एलिय्याह री आत्‍मा ते ताकत बिच भरपूर होई करी प्रभु रा रस्ता तयार करणा, तिन्ने माँ-प्यो जो अपणे निके-निकेयाँ कने प्यार करणा सिखाणा, अते अड़मण लोक्कां जो धार्मिक मणुआं री जिन्दगी जीणा सिखाणा ते तिन्हा परमेश्‍वर जोग्गि इक्क प्रजा बनणे तांइ तयार करणा। "
LUK,1,18,"तां जकरयाह ने स्वर्गदूत जो पुच्छेया, कि मै किय्यां मन्नी लेयाँ कि ए सब किच्‍छ जे तू बोल्लेया करदा है, सच होई जाणा? किजोकी, मै तां बड़ा सियाणा मणु है, अते मेरी लाड़ी भी सियाणी है। "
LUK,1,19,"तां स्वर्गदूत ने तिस्स जो बोल्लेया, मै जिब्राईल है, मै से स्वर्गदूत है, जे हर बेल्ले परमेश्‍वर रे सामणे खड़ा रैहन्दा मेरे जो परमेश्‍वर ने तेरे का इधेरे तांइ भेज्जेया कि ए शुभ संदेश मै तिज्जो दस्सि देयां। "
LUK,1,20,"पर दिख्ख, अब्बे मै जे किच्‍छ भी तिज्जो बोल्लेया, तिन्हा गल्लां पर तैं विश्वास नी कित्तेया, इधेरी तांइ अवे जां तांइ तेरा निक्का पैदा नी होई जान्दा, तां तांइ तैं जल्ला रैह्णा। "
LUK,1,21,"मन्दिर रे अंगण बिच खड़ित्ते रे सारे लोक जकरयाह रा बाहर आणे रा इतंजार करेया करदे थिये, ते हेरान होणा लग्गे कि तिसजो मन्दिर बिच इन्नि देर किजो लग्गेया करदी है। "
LUK,1,22,"फिरी जां से बाहर आया, तां तिसका किच्‍छ भी बोल्ली नी होया अते तिसेरी हरकतां जो दिख्खी करी मणु समझी गे, कि इन्ने मन्दिर बिच जाई करी जरूर परमेश्‍वर रा कोई दर्शन दिख्खया होणा। "
LUK,1,23,फिरी जिस बेल्ले जकरयाह रे मन्दिर बिच सेवा करणे रा बेल्ला पूरा होई गेया तां से अपणे घरे जो हटी गेया। 
LUK,1,24,"फिरी थोड़े रोज्जाँ बाद, इलीशिबा दुपराणी होई कने से पांज्ज महिन्ने तांइ मणुआं री नजराँ का दूर रेह्ई, "
LUK,1,25,मणुआं बिच मेरा अपमान दुर करणे तांइ परमेश्‍वर ने इनां दिनां बिच अपणी रहमत कने इक्क बड्डा कम्म कित्ते रा है। 
LUK,1,26,"एलीशिबा रे दुपराणी होणे रे छेम्मे महिन्ने अंदर परमेश्‍वर ने जिब्राईल स्वर्गदूत जो गलील शहर रे नासरत कस्बे बिच, "
LUK,1,27,"इक्क कुंवारी कुड़ी का भेजेया, तिस्स कुंवारी कुड़ी रा नां मरियम थिया, जिसेरी मंगणी यूसुफ नां रे इक्क मणु कने होये री थी, अते से दाऊद राज्जे रे ‍खानदान रा थिया। "
LUK,1,28,"जिब्राईल स्वर्गदूत मरियम का आई करी बोलणा लगेया, “नमस्कार, तेरे पर परमेश्‍वर ने बड़ी दया कित्ती, ते परमेश्‍वर तुसी कने हिन।” "
LUK,1,29,स्वर्गदूत री इस गल्ल का घबराई करी मरियम इस सोच्चा बिच पेई गई कि इसेरी इन्हा गल्लां रा क्‍या मतलब होई सकदा? 
LUK,1,30,"तां स्वर्गदूत ने मरियम जो बोल्लेया, डरां मत, किजोकी परमेश्‍वर री दया तेरे पर होये दी है। "
LUK,1,31,"अवे तैं दुपराणी होणा ते इक्क निक्के जो जमणा, जिसेरा नां तू यीशु रख्खेयां, "
LUK,1,32,"से निक्का बड़ा महान होणा अते तिस्स जो मणुआं ने परमप्रधान परमेश्‍वर रा निक्का मनणा अते होर तां होर, परमेश्‍वर ने तिस्स जो तिसेरे पुरखे दाऊद राज्जे सांइ राज्जा बनाणा, "
LUK,1,33,अते तिन्ने हमेशा तांइ याकूब रे ‍खानदान पर राज करणा जे इस्राएल देश है अते तिसेरा राज कदी भी नी मुकणा। 
LUK,1,34,"ए सुणी करी मरियम ने जिब्राईल स्वर्गदूत जो बोल्लेया, ए किय्यां होई सकदा, किजोकी मै तां कुंवारी ही है। "
LUK,1,35,"तां जिब्राईल स्वर्गदूत ने मरियम जो बोल्लेया, पवित्रात्मा ने तेरे पर उतरणा अते परमप्रधान परमेश्‍वर री ताकत ने तेरे पर छाँ करणी, अते से बच्चा जे तेरे का पैदा होणा, से पवित्र होणा, तिसजो परमेश्‍वर रा पुत्तर बोल्लेया जाणा, "
LUK,1,36,"होर तां होर, तेरी रिश्तेदार इलीशिबा, जिस जो सब मणु ओत्तर समझदे थिये, से भी दुपराणी होई गे री है कने तिस्स जो इस बेल्ले छेम्मा महीन लग्गे रा है। "
LUK,1,37,किजोकी परमेश्‍वर किच्‍छ भी करी सकदे। 
LUK,1,38,"फिरी मरियम ने बोल्लेया, दिख्ख, मै ता परमेश्‍वर री नौक्कर है तू जिय्यां बोल्लेया तिय्यां ही मेरे कने हो तां फिरी स्वर्गदूत तित्ते का चली गेया। "
LUK,1,39,थोड़े रोजां बाद मरियम यहुदियां नां रे इक्क पाह्डी ग्राँ बिच जकरयाह रे घरे जो गई। 
LUK,1,40,"अते तित्ते तिन्ने जकरयाह री लाड़ी, इलीशिबा जो प्रणाम कित्ती "
LUK,1,41,"अते इय्यां होया कि जिस बेल्ले मरियम ने इलीशिबा जो प्रणाम कित्ती, तिस्सी बेल्ले इलीशिबा रे पेट्टा बिच निक्का उटकी पेया, अते इलीशिबा पवित्रात्मा कने भरपूर गई, "
LUK,1,42,"अते से ऊच्ची अवाज बिच बोल्णा लगी, सारी जनानियां बिच तू धन्न है अते जिस निक्के जो तैं जमणा, से भी धन्न है। "
LUK,1,43,मै बड़ी भाग्गा वाली है कि मेरे प्रभु री माँ अप्पु चली करी मेरे कने मिल्णा मेरे घरे जो आई। 
LUK,1,44,"किजोकी जिय्यां ही तुसी ने मेरे जो प्रणाम बोल्लेया, तिय्यां ही मेरे पेट्टा बिच निक्का खुशी कने उटकी पेया। "
LUK,1,45,तु धन्न है किजोकी तैं प्रभु री गल्लां रा भरोसा कित्ता। 
LUK,1,46,"तां मरियम ने बोल्लेया, “मै अपणे परमेश्‍वर री बड़ाई करदी, "
LUK,1,47,"अते मेरी आत्‍मा मेरे छुटकारा दैणे वाले परमेश्‍वर का बड़ी भारी खुश है, "
LUK,1,48,"तिन्हा ने अपणी दासी रे निम्तेपन पर नजर रख्खि, कने अब्बे का लेई करी जुग-जुगान्तर री पीढ़ीयाँ ने मेरे जो बोलणा कि, तू तां बड़ी धन्न है, "
LUK,1,49,"किजोकी उस शक्तिसाली परमेश्‍वर ने मेरे तांइ बड़े बड्डे-बड्डे कम्म कित्ते रे हिन, तिन्हेरा नां पवित्र है, "
LUK,1,50,"अते तिन्हेरी दया उन्हा सबनी मणुआं पर है जे कि तिन्हेरा डर मन्दे, अते तिन्हा पर दया आणे वाली सारी पीढ़ीयाँ तांइ बणी रैह्‍णी, "
LUK,1,51,"परमेश्‍वर ने अपणी बड़ी ताकत कने बड्डे-बड्डे कम्म कित्ते रे हिन, अते जे अपणे दिल बिच घमंड री गल्लां सोचदे थिये, तिन्हा रा घमण्ड तोड़ी दित्ता। "
LUK,1,52,"तिन्हा ने ताकतवर मणुआं जो तिन्हेरे राज-पद का हटाई दित्ता, अते निम्ते मणुआं जो सम्मान दित्ता, "
LUK,1,53,"तिन्हा ने भुख्खेयां जो खरी खरी चिज्जां कने रजाया, पर अमीरां जो खाली हत्थ हटाई दित्तेया, "
LUK,1,54,"तिन्हा ने अपणे इस्राएली सेवकां री मदद कित्ती, कि अपणी दया याद करे, "
LUK,1,55,"जिय्यां कि तिन्हा ने असां रे पुरखे अब्राहम ते तिन्हेरे पुरे ‍खानदान कने वादा कित्तेया थिया,” "
LUK,1,56,मरियम कोई त्रै महिन्ने तांइ इलीशिबा कने रेई फिरी तिसेरे बाद से अपणे घरे जो चली गई। 
LUK,1,57,फिरी इलीशिबा रा लौकिणे रा बेल्ला आई गेया अते तिसेरे घरे इक्क मुडां पैदा होया। 
LUK,1,58,"तिसेरे गुआन्ड अते रिस्तेदाराँ ने जिस बेल्ले ए गल्ल सुणी कि परमेश्‍वर ने तिस्स पर दया कित्ती, तां तिन्हा भी इलीशिबा कने मिली करी बड़ी खुशियाँ मनाई "
LUK,1,59,"अते फिरी अठमे रोज्जे निक्के रे खतना तांइ जकरयाह रे रिस्तेदार तित्ते आये, अते से प्यो रे नां पर तिस निक्के रा नां जकरयाह ही रखणा लग्गी पे, "
LUK,1,60,"तिस्सी बेल्ले तिसेरे मुंडे री माँ इलीशिबा बोल्ली पेई, कि ना, इसेरा नां तां युहन्ना रखणा है। "
LUK,1,61,तां तित्ते आये रे मणु बोल्णा लगे कि तेरे रिस्तेदाराँ बिच तां ए नां कुसेरा भी नी है। 
LUK,1,62,"तां फिरी तिन्हा मणुआं ने जकरयाह जो इसारा करी के पुच्छेया, कि तू इसेरा क्‍या नां रखणा चाह्‍ंदा? "
LUK,1,63,"जकरयाह ने इस गल्ल जो बोलणे तांइ इक्क पट्टी मंगाई अते तिस्स पर लिख्खी दित्ता, इसेरा नां युहन्ना रख्या जाए ए दिख्खी करी सब जणे हैरान होई गे "
LUK,1,64,तिस्सी बेल्ले जकरयाह री जिब्ब खुली गी अते मुँह खुलदे ही से परमेश्‍वर रा शुकर करणा लगी पेया। 
LUK,1,65,"तिसेरे अख्खी-बक्खी जिन्ने भी मणु थिये, से सब ए दिख्खी करी बड़े डरी गे इस गल्ल री खाप्प यहुदियां रे सारे पहाड़ी कस्बे बिच पेई गई। "
LUK,1,66,"जिन्हा ने भी ए गल्ल सुणी, से अपणे मनां बिच सोचणा लगे, कि ए निक्का कदेया होणा? किजोकी इस पर तां अप्पु परमेश्‍वर री ताकत है। "
LUK,1,67,"फिरी युहन्ना रा प्यो, जकरयाह, पवित्रात्मा रे गलाए भविष्यवाणी करणा लगेया। "
LUK,1,68,"कि इस्राएल रे प्रभु परमेश्‍वर री जै हो! किजोकी तिन्हा ने अपणे मणुआं जो बचाणे तांइ इक्क मददगार भेज्जेया, अते अपणे मणुआं जो पाप का छुड़ाया, "
LUK,1,69,"तिन्हा ने असां तांइ अपणे नौक्कर, दाऊद राज्जा रे ‍खानदान का असां जो इक्क बचाणे वाला उद्धारकर्ता दित्ता। "
LUK,1,70,"जिय्यां कि परमेश्‍वर ने बड़े पैल्ले ही अपणे पवित्र भविष्यद्वक्ता रे जरिए बोल्लेया थिया, "
LUK,1,71,कि तिन्हा ने असां जो असां रे दुश्मणा का ते तिन्हा लोक्कां का बचाणा ते जे असां कने नफरत करदे। 
LUK,1,72,"तिन्हा ने ए सब किच्‍छ असां तांइ इधेरे तांइ करणा किजोकी तिन्हा ने जे वादा असां रे पुरखां कने कित्तेया थिया, से तिसजो नी भुल्ले। "
LUK,1,73,"अते से वादा जे परमेश्‍वर ने असां रे पुरखे अब्राहम कने कित्तेया थिया, "
LUK,1,74,"कि से असां रे दुस्मणां रे हत्थां का असां जो बचाई लिन्गे, ताकी असी बगैर डरे रे परमेश्‍वर री सेवा करदे रैण। "
LUK,1,75,"अते सारी उमर-भर, ते हर रोज, परमेश्‍वर रे अग्गे पवित्र अते धार्मिक बणी करी रेई सकण, "
LUK,1,76,"इधेरे तांइ हे मेरे बच्चे, युहन्ना, अवे तैं परमप्रधान परमेश्‍वर रा भविष्यद्वक्ता बनणा, किजोकी तैं प्रभु रे अग्गे-अग्गे चली करी तिन्हेरे आणे तांइ लोक्कां जो तयार करणा। "
LUK,1,77,तैं प्रभु रे लोक्कां जो सिखाणा कि से अपणे पाप्पां का माफी रे जरिए से छुटकारा पाई सकदे। 
LUK,1,78,"ए सब असां रे परमेश्‍वर री दया कने होणा, जिस तरिक्के कने इक्क नौया दिन शुरू हुंदा, तिय्यां ही मसीह ने भी असां तांइ नौई चिज्जां करणी जां तिन्हा ने असां का स्वर्ग का आणा। "
LUK,1,79,"जे लोक परमेश्‍वर जो नी जाणदे से इदेय हिन कि जिय्यां से मौत रे साये बिच बैठ्ठे रे हिन, ते हमेशा री मौत री खतरे बिच हिन जे कि नरक है, इधेरे तांइ परमेश्‍वर री रौशनी तिन्हा लोक्कां जो परमेश्‍वर रे शांती रे रस्ते पर लेई चलणा। "
LUK,1,80,"जिय्यां-जिय्यां जकरयाह रा बच्चा, यूहन्ना, मुटिंदे गेया, तिय्यां ही से आत्मिक तरिके कने भी पक्का हुन्दा गेया, ते जां तांइ तिनिये इस्राएल रे लोक्कां सामणे आई करी प्रचार करणा शुरू नी कित्तेया, तां तांइ से बियाबान जगह बिच रेया। "
LUK,2,1,तिन्हा रोज्जां बिच रोम देश रे सम्राट औगुस्तुस ने ए हुकम दित्ता की सारे रोमी साम्राज्य रे सारे मणु गिणे जाये ताकी तिन्हेरे का चुँगी वसूली जाए। 
LUK,2,2,"ए जनगणना तिस्स बेल्ले होई थी, जां सीरिया प्रदेश रा राजपाल क्विरिनियुस थिया, अते ए जनगणना पैल्ली बारी होया करदी थी। "
LUK,2,3,सब मणु जनगणना तांइ अपणा नां लिखाणे तांइ अपणे-अपणे शहर जो गे। 
LUK,2,4,"ते यूसुफ जे कि गलील प्रदेश रे नासरत कस्बे अन्दर रैहन्दा थिया, तिसजो भी यहुदियां प्रदेश अन्दर बैतलहम कस्बे जो जाणा पेया, किजोकी से दाऊद राज्जे रे टब्बरे रा थिया, ते तिसेरे पुरखे बैतलहम कस्बे अन्दर रैह्‍न्दे थिये। "
LUK,2,5,"ते से अपणी मंगेतर मरियम, जे कि उस बेल्ले दुपराणी थी, तिसजो भी अप्पु कन्ने नां लखाणे जो लेई गेया "
LUK,2,6,"जां से लोक बैतलहम कस्बे बिच ही थिये तां मरियम रे लोक्किणे रा समय आई गेया, "
LUK,2,7,"ते तिनिये अपणे पैल्ले मुंडे, यीशु जो जम्मेया, अते तिसजो फालड़ी अन्दर लपेटी करी चरिह् अन्दर रखेया, किजोकी तिन्हेरे जो सराये बिच रैह्णे तांइ जगह नी मिल्ली थी। "
LUK,2,8,ते तिधाड़ी ही तिस इलाके अन्दर किच्‍छ पुहाल रात्ती बेल्ले अपणे धणा रा द्रबड़ा अन्दर पैह्रा देया करदे थिये। 
LUK,2,9,"ते तिस बेल्ले इक्क परमेश्‍वर रा स्वर्गदूत तिन्हेरे मुहाग्गर आई खड़ा होया, ते प्रभु री महीमामय रौशनी ने तिन्हा जो चौंह्-पास्से का घेरी लेया, ते ए सब दिख्खी करी से बड़े-भरी डरी गे। "
LUK,2,10,"ते तिस बेल्ले स्वर्गदूत ने तिन्हा जो बोल्लेया, तुसी डरो मत, किजोकी दिख्खो, मै तुसी जो इक्क इदेया शुभ संदेश सुनाणा, जे सबणी मणुआं तांइ होणा, "
LUK,2,11,"ते से शुभ संदेश ए है, कि अज्ज दाऊद राज्जा रे कस्बे बैतलहम अन्दर सबनी मणुआं तांइ इक्क छुटकारा दैणे वाले रा जन्म होया, अते से ही मसीह प्रभु हिन, "
LUK,2,12,"ते तुसी जो इस गल्ल रा विश्वास कराणे तांइ ए पछाण दिन्दा, कि तुसी ने इक्क निक्के जो फालड़ी बिच लपटित्तेरा, चरिह् अन्दर दिख्खणा। "
LUK,2,13,"तिस्सी वेल्ले, चाण-चक्केई तिस स्वर्गदूत कन्ने मते सारे स्वर्ग रे होर भी दूतां रा झुण्ड परमेश्‍वर री बड़ाई करदे करदे लिब्बेया ते से ए बोलणा लग्गे, "
LUK,2,14,"“स्वर्ग अन्दर परमेश्‍वर री बड़ाई हो, ते दुनिया अन्दर तिन्हा मणुआं अन्दर शांती हो जिन्हा कने परमेश्‍वर खुश हिन।” "
LUK,2,15,"जिस बेल्ले से स्वर्गदूत तित्ते का वापस स्वर्ग जो हटी गे तां पुहाल अप्पु-मिते बोलणा लग्गे, चलो, असां बैतलहम जाई करी ए जे अनोखी गल्ल होई, जिस्सेरे बारे अन्दर प्रभु जी ने असां जो अपणे स्वर्गदूत जो भेज्जी करी बोल्ली, असां दिख्खी आन्दे "
LUK,2,16,"ते तिस्सी बेल्ले से चली गे ते तित्ते जाई करी तिन्हा ने मरियम ते यूसुफ जो इक्क गुआड़ी बिच, ते तिस निक्के जो फालड़ी अन्दर लिपटित्तेरा चरिह् अन्दर लेटे रा दिख्खेया। "
LUK,2,17,ए सब दिखणा का बाद तिन्हा पुहालां ने से सब किच्‍छ याद कित्तेया जे स्वर्गदूतां ने तिन्हा कने द्रब्बड़ बिच बोल्ली थियां। 
LUK,2,18,"जितणे भी मणुआं ने पुहालां री ए गल्ल सुणी, से सब मणु हैरान होई गे। "
LUK,2,19,"पर, मरियम इन्हा सबनी गल्लां जो अपणे मना बिच रख्खी करी सोचदी रेह्ई "
LUK,2,20,"ते जिय्यां स्वर्गदूतां ने पुहालां जो बोल्ले रा थिया, तिय्यां ही सब किच्‍छ दिख्खी-सुणी करी परमेश्‍वर री जै-जै कार अते बड़ाई करदे-करदे वापस द्रबड़ा जो अपणे धणा का हटी गे। "
LUK,2,21,"यीशु रे पैदा होणे का बाद अठ्ठमे रोज्जे, तिन्हेरा खतना होया ते तिन्हेरा नां यीशु रख्खेया गेया, जिय्यां कि तिन्हेरे पैदा होणे का पैल्ले ही स्वर्गदूत ने मरियम जो बोल्लेया थिया। "
LUK,2,22,"मूसा रे कानून रे हिसाब कने मुंडे रे पैदा होणे रे चाली दिनां बाद, मन्दिर बिच मरियम री शुद्वीकरण री कुर्बानी दैणे रा समय थिया, ते मरियम ते युसूफ यीशु जो परमेश्‍वर रे सामणे समर्पित करणे तांइ यरूशलेम रे मन्दिर बिच लेई गे। "
LUK,2,23,"जिय्यां कि परमेश्‍वर रे कानून बिच लिख्खे रा है, कि जेठ्ठा मुडां परमेश्‍वर रा ही कम्म करणे तांइ समर्पित कित्तेया जाए। "
LUK,2,24,ते परमेश्‍वर रे कानून रे हिसाब कने घुग्घी रा इक्क जोड़ा या कबूतर रे दो बच्चेयां जो कुर्बानी करी के परमेश्‍वर जो चढ़ाण। 
LUK,2,25,"तिन्हा दिनां बिच, यरूशलेम शहर अन्दर शमौन नां रा इक्क मणु रैहन्दा थिया, से परमेश्‍वर रे रस्ते पर चलणे वाला, भला अते नेक मणु थिया, से बड़ी उम्मीद कने मसीह रे आणे रा इंतजार करेया करदा थिया ताकी से आई करी इस्राएल रे मणुआं जो शांती दये, ते शिमौन पवित्रात्मा रे गलाये चलदा थिया। "
LUK,2,26,"ते पवित्रात्मा ने तिस पर ज़ाहिर कित्तेया थिया, कि तैं तां तांइ नी मरणा है, जां तांइ तू परमेश्‍वर रे भेज्जे रे “मसीह” जो अपणी हाख्खी कने दिख्खी नी लैणा। "
LUK,2,27,"फिरी शमौन जो पवित्रात्मा ने यरूशलेम रे मन्दिर अन्दर जाणे जो बोल्लेया, ते तिस्सी रोज्जे यूसुफ कने मरियम कानून रे हिसाब कने अपणे निक्के, यीशु जो सभास्थल अन्दर लेई आये ताकी से अपणे निक्के जो परमेश्‍वर रे अग्गे सौंपी सकण। "
LUK,2,28,"शमौन तिस बेल्ले सभास्थल अन्दर ही थिया, ते से यीशु जो अपणे हत्थां बिच चुक्की करी परमेश्‍वर री बड़ाई करदे-करदे बोलणा लग्गेया: "
LUK,2,29,"हे मेरे प्रभु जी, अवे मै शांती कने मरी सकदा, किजोकी तुसी री बोल्ले री गल्ल अज्ज पूरी होई गई, "
LUK,2,30,"किजोकी, मै अपणी हाख्खी कने तुसी रे भेजे रे छुटकारा दैणे वाले जो दिख्खी लेया, "
LUK,2,31,जिस जो तुसी ने देश रे सबनी मणुआं तांइ भेज्जेया 
LUK,2,32,"ताकी मसीह गैर यहुदी मणुआं जो परमेश्‍वर रा रस्ता दिखाणे वाली रौशनी बनणा, ते इस्राएल रे मणू, जे कि तुसी रे अपणे हिन, तिन्हा तांइ ए परमेश्‍वर री महिमा लियाणे री वजह बनणा। "
LUK,2,33,"जे गल्लां शिमौन ने यीशु रे बारे बिच बोल्ली थी, से सुणी करी, यूसुफ ते मरियम हैरान होई गे। "
LUK,2,34,"फिरी शमौन ने तिन्हा जो आशीष देई करी यीशु री माँ, मरियम जो बोल्लेया, इस निक्के री वजह कने इस्राएल रे मते लोक बचाए जाणे ते मते लोक नाश होणे, ते बड़े लोक्कां ने इसेरे खिलाफ होणा। "
LUK,2,35,"इस कने मते लोक्कां री दिल री लुके री गल्लां सामणे आई जाणी, ते लोक्कां ने तिस कने इन्नी क्रूर चिज्जां करणी कि से दिख्खी करी तुसी जो इन्नी तकलीफ होणी कि जिय्यां तुसी रे दिल बिच तलवार खुबी गे री हो। "
LUK,2,36,"अशेर गोत्र बिच का फनुएल री कुड़ी हन्ना इक्क भविष्यद्वक्तिणी करणे वाली थी, तिसेरे ब्याह् जो हल्ले कोई सत्त साल ही होये रे थिये, कि तिसेरा लाड़ा मरी गेया। "
LUK,2,37,"ते से फिरी चुरास्सी साल्लां तांइ विधवा ही रेई। तिनिए मन्दिर जो कदी भी नी छड्डेया, ब्रत्त अते प्रार्थना करदे परमेश्‍वर री भक्ति करदी रैह्न्दी थी। "
LUK,2,38,"जां से लोक मन्दिर बिच ही थिये, तां हन्ना तिन्हा लोक्कां का आई, ते परमेश्‍वर री महिमा करणा लगी, ते तिसने लोक्कां जो तिस मुंडे रे बारे बिच दसणा लगी जे लोक तिस मसीह रे इंतजार बिच थिये जिस जो ने भेज्जी करी यरूशलेम रे लोक्कां जो छुटकारा दैणा। "
LUK,2,39,"जां मरियम ते यूसुफ परमेश्‍वर रे कानून रे हिसाब कने सब किच्‍छ पूरा करी बैठ्ठे, तां से अपणे घरे, नासरत कस्बे बिच जे कि गलील प्रदेश बिच है, तित्ते जो हटी गे। "
LUK,2,40,ते तित्ते यीशु जिस्मानी ते आत्मिक गल्लां अन्दर मुटिंदे गे से समजदार थिये ते परमेश्‍वर री दया तिन्हा पर थी 
LUK,2,41,"फसह रा त्यौहार पर हर साल, तिन्हेरे माँ-प्यो, यूसुफ ते मरियम यरूशलेम जान्दे थिये। "
LUK,2,42,"जां यीशु बारा साल्ले रे होये, तां से हर बरी सांइ फसह रा त्यहार मनाणे तांइ यरूशलेम जो गे "
LUK,2,43,"जां तयार मुकी गेया, तां मरियम ते युसूफ घरे जो हटेया करदे थिये, तां यीशु यरूशलेम बिच ही रेई गे, ए गल्ल तिन्हेरे माँ प्यो जो पैल्ले ध्यान बिच नी आई कि तिन्हेरा निक्का तिन्हा कन्ने नी है। "
LUK,2,44,"तिन्हा ने ए समझेया, कि तिन्हेरा निक्का होरनी मणुआं कने होणा, जां से पूरी ध्याड़ी सफर करदे रे तां से यीशु जो अपणे रिस्तेदरां अन्दर तोपणा लग्गे "
LUK,2,45,पर जां तिन्हा जो अपणा निक्का नी मिल्लेया तां से दोह्ई जणे तिस्जो तोपदे-तोपदे यरूशलेम जो वापस हटी गे 
LUK,2,46,फिरी इय्यां होया कि त्रीय्ये रोज्जे तिन्हा ने यीशु जो मन्दिर रे अंगण बिच मूसा रा कानून रे सखाणे वालेयां रे मंझाटे बैठ्ठे रा ते तिन्हेरी सुणदे ते तिन्हा कने सुआल पुछदे दिख्खेया। 
LUK,2,47,"से सब जह्णे, जे कि यीशु री गल्लां सुणदे थिये, से तिन्हेरी समजदारी अते तिन्हेरे सुआलाँ का हैरान थिये "
LUK,2,48,"जां यीशु रे माँ-प्यो ने भी तिन्हा जो दिख्खेया तां से भी हैरान होई गे ते मरियम ने यीशु जो पुच्छेया, ओ निक्केया, तैं असां रे कने इय्यां किजो कित्ता, तू ईत्ते किजो रुकी गे रा थिया? असां बड़े उदास होई गे रे थिये, तेरे प्यो ते मै, तिज्जो कुते कुते नी तोप्पेया? "
LUK,2,49,"यीशु ने तिन्हा जो बोल्लेया, तुसी मेरे जो किजो तोपदे थिये? क्‍या तुसी ए नी जाणदे कि मेरे तांइ अपणे प्यो रे घरे रैह्णा कितणा जरुरी है? "
LUK,2,50,"पर यीशु ने तिन्हा जो जे जवाब दित्तेया, से तिन्हेरी समझ अन्दर नी आया। "
LUK,2,51,"ते फिरी से तिन्हा कने नासरत कस्बे बिच आई गे ते अपणे माँ प्यो रे गलाए पर चलदे रे ते यीशु री माँ ने इन्हा सब गल्लां जो अपणे मन बिच ही रख्खेया, "
LUK,2,52,"ते यीशु समझ, कद-काठी अते परमेश्‍वर ते मणुआं री दया बिच बद्धदे गे। "
LUK,3,1,"ए तिस्स बेल्ले री गल्ल है, जिस बेल्ले तिबिरियुस सम्राट पन्द्रा साल्लां का रोम रे देश पर राज करेया करदा थिया अते तिस बेल्ले पुन्तियुस पिलातुस यहुदियां प्रदेश रा राजपाल थिया, ते हेरोदेस  गलील जिल्ले अन्दर राज करदा थिया, ते तिसेरा भ्याल फिलिप्पुस जे थिया से इतूरैया अते त्रखोनीतिस नां रे प्रदेशां अन्दर राज करेया करदा थिया, ते लिसानियास अबिलेने नां रे प्रदेश अन्दर राज करदा थिया। "
LUK,3,2,"अते तिस बेल्ले हन्ना अते कैफा नां रे बड्डे पुरोत्त थिये, तां, जकरयाह रे निक्के, युहन्ना बपतिस्मा दैणे वाला, जे कि बियाबान जगह अन्दर रैहन्दा थिया, तिसेरे का परमेश्‍वर रा वचन पुज्जेया। "
LUK,3,3,अते तिसने यरदन नदी रे अरे-परे रे सबनी इलाकेयां बिच जाई-जाई करी मणुआं जो तिन्हेरे पाप्पां री माफी तांइ मन फिराणे ते बपतिस्मा लैणे रे बारे अन्दर प्रचार करणा लग्गेया। 
LUK,3,4,"यशायाह नां रे भविष्यद्वक्ता रे वचनां री कताब बिच भी जिय्यां लिख्खे रा है, “बंजर जगह अन्दर इक्क हक्कां लाणे वाले मणु री अवाज है आया करदी, कि प्रभु जी तांइ रस्ता तयार करो, तिन्हा तांइ सड़कां जो सिध्धी करो, "
LUK,3,5,"सारे नाले भरी दित्ते जाणे अते सारे पहाड़ ते घाटी पधरी करी दित्ती जाणियाँ, ते जे टेढा मेढा है, से सिध्धा अते जे उच्चा-न्हिट्ठा है, से पद्धरा रस्ता बणाई दित्ता जाणा, "
LUK,3,6,अते सबणी मणुआं ने तिसजो दिख्खी लैण जिस जो परमेश्‍वर ने असां रे छुटकारा तांइ भेजणा।” 
LUK,3,7,"युहन्ना ने तिन्हा सबणी मणुआं जो बोल्लेया, जे तिसका बपतिस्मा लैणे जो आए रे थिये, हे जहरिल्ले सप्प सांइ बुरे लोक्कों, तुसी जो कुसने दस्सेया तुसी परमेश्‍वर रे आणे वाले क्रोध का बचो? "
LUK,3,8,"तुसी जो अपणे कम्मां का ए जताणा पैणा कि तुसी अपणे सच्ची पाप्पां का तौबा करी लित्ते री है, अते तुसी अपणे मना बिच ए मत सोच्चो अब्राहम असां रा प्यो है, मै तुसी जो बोल्दा, परमेश्‍वर तां इन्हा बट्टेयां का अब्राहम तांइ बच्चे पैदा करी सकदा। "
LUK,3,9,जिय्यां इक्क मणु तिस बुट्टे जो कट्टी दित्ता जांदा जिस पर खरा फल नी लगदा तिय्यां ही अवे परमेश्‍वर तिन्हा लोक्कां जो सजा दैणे तांइ तयार हिन जे अपणे पाप्पां का तौबा नी करदे। 
LUK,3,10,"तां मणु युहन्ना का पुच्छणा लग्गे, अवे असां जो परमेश्‍वर री सजा का बचणे तांइ क्‍या करणा चाएदा? "
LUK,3,11,"तिन्ने तिन्हा जो जवाब दित्ता, जिस जणे का दो कुरते होन, से तिन्हा जो, जिस का लाणे जो किच्‍छ भी नी हो, तिन्हा कने बन्डी लेन अते जिस का खाणे जो है से भी इय्यां ही करण "
LUK,3,12,"फिरी चुँगी लैणे वाले भी तिसका बपतिस्मा लैणे जो आये, अते तिसजो पुच्छणा लगे, हे गुरु जी, असां जो क्‍या करणा चाएदा? "
LUK,3,13,"अते युहन्ना ने तिन्हा जो बोल्लेया, जितणी चुँगी लैणे जो रोम री सरकार ने तुसी जो बोल्ले रा है, तिसका जादा चुँगी मत लेया करो। "
LUK,3,14,"सपाईयाँ ने भी तिसका ए बोल्ली करी सुआल पुच्छे, अते असां रा कै, असां जो क्‍या करणा चाएदा? तां युहन्ना ने तिन्हा जो बोल्लेया, कुसकी पर दवाब पाई करी तिन्हा का जादा पैसे मत लेयो अते ना ही कुसकी पर झूठा इल्जाम भी मत लान्दे, अते जितणी तन्खाह् तुसी जो मिलदी, तिस्स कने खुश रेयो "
LUK,3,15,"सब मणु मसीह री आणे री बड़ी उम्मीद बिच थिये, इधेरे तांइ मणु ए जानणे तांइ अप्पु बिच बोल्लेया करदे थिये, कि युहन्ना ही कुदखी मसीह तां नी है? "
LUK,3,16,"तां युहन्ना ने तिन्हा सबनी मणुआं जो ए जवाब दित्ता, कि मै तां तुसी जो सिर्फ पाणी कने ही बपतिस्मा दिन्दा, पर जे आणे वाला है, से तां मेरे का भी जादा सक्तसाली है, मै तां इस जोग्गा भी नी है, कि तिन्हेरे जुट्टे रे तस्मे जो भी खोल्ली सकां, तिन्हा ने तां अग्ग ते पवित्रात्मा कने बपतिस्मा दैणा। "
LUK,3,17,"तिन्हेरे हत्थां बिच छज्ज है ते तिन्हा ने अपणा भंडार अच्छे तरिक्के कने साफ करणा, जिस कने तिन्हा अनाज जो खलाड़े बिच पाई करी फटकारी करी अनाज जो भू का बखरा करी देणा ते भू जो अग्ग बिच पाई दैणा जे कि कदी नी बुझणी "
LUK,3,18,युहन्ना इदेयी गल्लां करी करी के परमेश्‍वर रे शुभ संदेश जो समझांदा थिया 
LUK,3,19,(पर जां तिसने राजा हेरोदेस जो तिसेरे भ्याल फिलिप्पुस री लाड़ी हेरोदियास कने नजायज रिश्ते अते होर भी दुज्जे गलत कम्मां तांइ झिड़केया 
LUK,3,20,तां राजा हेरोदेस ने युहन्ना जो पकड़ी करी जेह्ल बिच पाई दित्तेया अते तिन्ने इक्क होर गलत कम्म अपणे गलत कम्मां कने जोड़ी लेया) 
LUK,3,21,"इय्यां होया कि जां सब जणे युहन्ना का बपतिस्मा लेया करदे थिये तां यीशु ने भी आई करी युहन्ना का बपतिस्मा लेया, अते जां यीशु प्रार्थना करेया करदे थिये, तां स्वर्ग खुली गेया। "
LUK,3,22,"ते पवित्रात्मा इक्क कबूतर रे रूप बिच यीशु पर उतरेया ते स्वर्ग बिच का ए अवाज आई, तू मेरा प्यारा पुत्तर है, अते मै तेरे का खुश है। "
LUK,3,23,"जां यीशु ने अपणी सेवा सुरु कित्ती थी, तां से कोई तिह् कर साल्ले रे थिये (जिय्यां कि समझेया जान्दा), यीशु यूसुफ रे पुत्तर थिये, अते यूसुफ एली रा पुत्तर थिया। "
LUK,3,24,"ते ऐली मत्तात रा पुत्तर थिया, मत्तात रा पुत्तर थिया। ते लेवी, मलकी रा पुत्तर थिया, ते मलकी यन्ना ते यूसुफ रा पुत्तर थिया। "
LUK,3,25,"ते यसूफ, मत्तीयाह रा पुत्तर थिया, ते मत्तीयाह, आमोस रा पुत्तर थिया। ते अमोस, नहूम रा पुत्तर थिया, ते नहूम, असल्याह रा पुत्तर थिया। ते असल्याह, नोगह रा पुत्तर थिया "
LUK,3,26,"ते नोगह, मात रा पुत्तर थिया। ते मात, मत्तीयाह रा, ते मत्तीयाह, शिमी रा पुत्तर थिया। ते शिमी योसेख रा, ते योसेख योदाह रा पुत्तर थिया। "
LUK,3,27,"ते योदाह युहन्ना रा, ते यूहन्ना, रेसा रा पुत्तर थिया। ते रेसा जरुब्बाबेल रा, ते जरुब्बाबील, शालतियेल रा पुत्तर थिया। ते शालतिएल नेरी रा, "
LUK,3,28,"ते नेरी मलकी रा पुत्तर थिया। ते मलकी अद्दी रा ते अद्दी कोसाम रा पुत्तर थिया। ते कोसाम इलमोदाम रा, ते इलमोदाम, एर रा पुत्तर थिया। "
LUK,3,29,"ते एर येशु रा, ते येशु एलीएजेर रा पुत्तर थिया। एलीएजेर से योरीम रा, ते योरीम मत्तात रा पुत्तर थिया। ते मत्तात लेवी रा, "
LUK,3,30,"ते लेवी शमौन रा पुत्तर थिया। ते शमौन यहूदा रा, ते यहूदा यूसुफ रा पुत्तर थिया। ते यूसुफ योनान रा, ते योनान इलयाकीम रा पुत्तर थिया। "
LUK,3,31,"ते इलयाकीम, मलेआह रा, ते मलेआह मिन्नाह रा पुत्तर थिया। ते मिन्नाह, मत्तता रा, अते से नातान रा, अते से दाऊद रा पुत्तर थिया। "
LUK,3,32,"अते से यिशै रा, अते से ओबेद रा पुत्तर थिया। अते से बोअज रा, अते से सलमोन रा, अते से नहशोन रा पुत्तर थिया। "
LUK,3,33,"अते से अम्मीनादाब रा, अते से अरनी रा पुत्तर थिया। अते से हिस्त्रोन रा, अते से फिरिस रा पुत्तर थिया। अते से यहूदा रा, "
LUK,3,34,"अते से याकूब रा, अते से इसहाक रा, अते अब्राहम रा पुत्तर थिया। अते से तेरह रा, अते से नाहोर रा पुत्तर थिया। "
LUK,3,35,"अते से सरूग रा, अते से रऊ रा पुत्तर थिया। अते से फिलिग रा, अते से एबिर रा पुत्तर थिया। अते से शिलह रा, "
LUK,3,36,"अते केनान रा पुत्तर थिया। अते से अरफक्षद रा, अते से शेम रा पुत्तर थिया। अते से नूह रा, अते से लिमिक रा पुत्तर थिया। "
LUK,3,37,"अते से मथूशिलह रा, अते हनोक रा पुत्तर थिया। अते से यिरिद रा, अते से महललेल रा पुत्तर थिया। अते केनान रा, "
LUK,3,38,"अते से एनोश रा, अते से शेत रा पुत्तर थिया। अते से आदम रा, अते से परमेश्‍वर रा पुत्तर थिया। "
LUK,4,1,"फिरी यीशु युहन्ना का बपतिस्मा लैणे का बाद पवित्रात्मा कने भरी गे, ते फिरी से यरदन नदी का हटी आए ते पवित्रात्मा रे गलाए से इक्क बियाबान जगह जो चली गे ते चाली रोज्जां तांइ से तित्ते ही रे। "
LUK,4,2,"इन्हा चाली रोज्जां तांइ शैतान यीशु जो परखदा रेया, इन्हा रोज्जे यीशु ने किच्‍छ भी नी खाये रा थिया, फिरी जां ब्रत्त रा बेल्ला पूरा होई गेया तां यीशु जो भुख्ख लगी, "
LUK,4,3,"तां शैतान, यीशु का आई करी बोलणा लगेया, जे तू परमेश्‍वर रा पुत्तर है, तां इस पत्थर जो बोल कि ए रोट्टी बणी जाओ। "
LUK,4,4,"यीशु ने शैतान जो जवाब दित्तेया, पवित्रशास्त्र अन्दर ए लिखित्ते रा है: कि मणु सिर्फ रोट्टी खाणे कने ही जिन्दा नी रैह्न्दा। "
LUK,4,5,फिरी शैतान तिन्हा जो इक्क ऊच्ची का ऊच्ची जगह पर लेई गेया ते तिन्हेरे दिखदे ही दिखदे दुनिया-भर रे सारे देश दिखाए। 
LUK,4,6,"ते तिन्हा जो बोल्लेया, मै ए सारी महिमा ते इन्हा देसां पर सारा हक्क तिज्जो देई दिंगा, किजोकी ए सब किच्‍छ मेरे जो दित्तेया गेया है, ते जिस्जो भी मै चाए तिस्जो देई सकदा, "
LUK,4,7,इधेरे तांइ जे तू मेरी भक्ति करगा तां ए सब किच्‍छ तेरा होई जाणा। 
LUK,4,8,"यीशु ने शैतान जो जवाब दित्तेया, पवित्रशास्त्र बिच ए लिख्खे रा है, तू प्रभु अपणे परमेश्‍वर री ही भक्ति करेयां, ते सिर्फ तिन्हेरी ही सेवा करेयां। "
LUK,4,9,"तां फिरी शैतान ने तिन्हा जो यरूशलेम बिच लेई गेया अते तिन्हा जो मन्दिर री चोटी पर खड़ा करी के बोलणा लगेया, जे तू परमेश्‍वर रा पुत्तर है, तां इत्ते का छाल मार। "
LUK,4,10,"किजोकी पवित्रशास्त्र अन्दर तेरे बारे लिख्खे रा है, परमेश्‍वर ने अपणे स्वर्गदूतां जो हुकम देई करी तिज्जो बचाई लैणा। "
LUK,4,11,"अते तिन्हा तिज्जो अपणे हत्थां पर चुक्की करी छुड़कणे का बचाई लैणा, इय्यां नी होणा कि तेरा पैरा जो पत्थर कने लग्गी जाओ। "
LUK,4,12,"यीशु ने तिसजो जवाब दित्तेया, पवित्रशास्त्र अन्दर ए भी लिख्खे रा है, तू अपणे प्रभु-परमेश्‍वर जो कदी मत परखदा। "
LUK,4,13,"जां शैतान तिन्हेरे जो परखणे तांइ पूरी कोशीश करी बैठ्ठेया, तां से अगले मौके तांइ यीशु जो छड्डी करी चली गेया। "
LUK,4,14,"फिरी यीशु पवित्रात्मा री ताकत कने भरी करी गलील प्रदेश जो चली गे ते तिन्हेरे कम्मां री खप्प गलील, ते अख्खी-बक्खी रे सबनी देसां अन्दर होणा लगी। "
LUK,4,15,ते से यहुदी मणुआं री सभास्थल अन्दर उपदेश दिन्दे रे अते सब जणे तिन्हेरी बड़ाई करदे थिये। 
LUK,4,16,"फिरी से नासरत रे कस्बे जो हटी आई, जित्ते तिन्हेरा बचपन बित्तेया थिया, ते से हर बारी सांइ विश्राम दिन सभास्थल बिच गे, ते जां से पवित्रशास्त्र पढ़ने तांइ खड़े होये "
LUK,4,17,"तां तिन्हा जो यशायाह भविष्यद्वक्ता री कताब दित्ती गई, ते तिन्हा ने से कताब खोल्ली करी तिस जगह बिच का पढ़ेया, जित्ते ए लिख्खे रा थिया: "
LUK,4,18,"“प्रभु रा आत्‍मा मेरे अन्दर है, किजोकी तिन्हा ने मेरा अभिषेक कित्ते रा है कि मै गरीब मणुआं जो परमेश्‍वर रे राज रे शुभ संदेश जो सुणाँ, ते परमेश्‍वर ने मेरे जो गुलाम  मणूआं जो ए बोलणे तांइ भेज्जेया कि से आजाद हिन, ते अन्नेयां जो रोशनी दैणे तांइ भेज्जे रा है, अते दुख-तकलीफां अन्दर फसे रे लोक्कां जो छुटकारा दैणे, "
LUK,4,19,अते लोक्कां जो ए दसणे तांइ भेज्जे रा है कि परमेश्‍वर ने तिन्हा पर दया कित्ते री है।” 
LUK,4,20,"फिरी तिन्हा ने से कताब बन्द कित्ती ते तित्ते कम्म करणे वाले सेवक रे हत्थां देई करी थल्ले बेई गे, ते सभास्थल बिच सबनी मणुआं री हाख्खियाँ यीशु पर टीकी रेई। "
LUK,4,21,"अते फिरी यीशु ने तिन्हा जो बोल्लेया, अज्ज तुसी रे सुणदे ही पवित्रशास्त्र रा ए वचन पूरा होई गेया। "
LUK,4,22,"जितणे भी मणु तित्ते थिये, तिन्हा सबनी ने तिन्हेरी बड़ाई कित्ती, ते यीशु रे मुँह का मणुआं री भलाई तांइ निकलेरी गल्लां सुणी करी, तित्ते आये रे सब मणु हैरान होई गे ते अप्पु-मिते बोलणा लगे, क्‍या ए यूसुफ रा पुत्तर नी है? "
LUK,4,23,"फिरी यीशु ने तिन्हा जो बोल्लेया, तुसी ने मेरे बारे अन्दर ए कहावत तां जरुर बोल्णी, हे वैद्दा, पैल्ले अप्पु जो तां खरा करी लै ते जे किच्‍छ असां ने तेरे बारे अन्दर सुणे रा है, कि तैं कफरनहूम कस्बे अन्दर बड़े चमत्कार कित्ते रे हिन, से सब किच्‍छ अवे अपणे देश अन्दर भी कर "
LUK,4,24,"यीशु ने बोल्लेया, मै सच बोलदा, कुसकी भी भविष्यद्वक्ता री अपणे देश अन्दर कदर नी हुंदी। "
LUK,4,25,"ते ए भी सुणी लेयो कि एलिय्याह नबी रे दिनां अन्दर साड्डे त्रै साल तांइ आसमान का बरखा नी होई, होर-तां-होर, पूरे देश अन्दर बड़ा अकाल पेया थिया ते इस्राएल अन्दर मती सारी विधवा जनानियां थिया जिन्हा जो मदत री बड़ी जरुरत थी "
LUK,4,26,"पर एलिय्याह जो सैदा जिले रे नेड़े सारपत ग्रां अन्दर इक्क विधवा का छडडी करी, कुसकी होर विधवा का नी भेज्जेया गेया, जे कि गैर यहुदी थी, "
LUK,4,27,"या एलीशा भविष्यद्वक्ता रे बेल्ले बिच इस्राएल देश अन्दर बड़े कोढ़ी थिये पर तिन्हा बिच का सीरिया रे रैह्णे वाले नामान नां रा कोढ़ी जे गैर यहुदी थिया, तिसजो छड्डी करी होर कुसकी जो ठीक नी कित्तेया गेया। "
LUK,4,28,"ए गल्लां सुणी करी जितणे भी मणु सभास्थल अन्दर थिये, तिन्हा सब जणेया जो बड़ा गुस्सा आया, "
LUK,4,29,ते तिस्सी बेल्ले से खड़े होये ते यीशु जो पकड़ी करी शहर का बाहर लेई गे ते पहाड़ का थल्ले सुटणे री कोशीश कित्ती। 
LUK,4,30,पर से तिन्हेरे मझाटे का निकली करी चली गे 
LUK,4,31,फिरी यीशु गलील रे कफरनहूम कस्बे जो गे अते विश्राम दिन पर मणुआं जो उपदेश देया करदे थिये। 
LUK,4,32,"अते मणु तिन्हेरी गल्लां सुणी करी हैरान होई गे, किजोकी से अपणी गल्लां हक कने बोल्दे थिये "
LUK,4,33,तिस्सी रोज्जे सभास्थल अन्दर इक्क इदेया मणु थिया जिस अन्दर दुष्टात्मा थी 
LUK,4,34,"से मणु जोरे-जोरे चिन्ड्डा मारणा लगेया, हे नासरत कस्बे रे यीशु, तुसी रा असां कने क्‍या लैणा-दैणा है? क्‍या तुसी असां जो इत्ते मारणे तांइ आये रे हिन? मिन्जो पता है कि तुसी कुण हिन? तुसी परमेश्‍वर रे भेज्जे रे पवित्र-जन हिन "
LUK,4,35,"यीशु ने तिसजो झिड़की करी बोल्लेया, चुप रेह, अते इस बिच का निकली जा तां से दुष्टात्मा तिसजो पखोड़ी करी, बगैर कोई तकलीफ दित्ते रे तिस बिच का निकली गई "
LUK,4,36,"ए दिख्खी करी सब हैरान होई गे ते से अप्पु-मिते बोलणा लगे, ए कदेह्या वचन है? किजोकी ए हक अते ताकत कने दुष्टात्मा जो हुकम देया करदे हिन ते से इन्हेरे बोलणे पर निकली भी जान्दी हिन "
LUK,4,37,इन्हा गल्लां कने यीशु रे कम्मां री खप्प अग्ग सांइ हर जगह फैल्ली गई 
LUK,4,38,"तिस रोज्जे यीशु सभास्थल का निकली करी शमौन रे घरे जो गे शमौन री सस्सू जो बड़ा ताप थिया, अते तिन्हा ने यीशु रे छंदे कित्ते, तुसी इसजो खरा करी देयो। "
LUK,4,39,"यीशु शमौन री सस्सू का गे ते खड़े होई करी, ताप जो झिड़केया ते शमौन री सस्सू रा ताप तिस्सी बेल्ले उतरी गेया ते से फटाफट उठ्ठी करी तिन्हेरी खात्तर-दारी करणा लगी पेई "
LUK,4,40,"संझा बेल्ले, जिन्हेरे-जिन्हेरे घरां अन्दर मणु नेक-बनेके तरिक्के री बमारियाँ का परेशान थिये, से तिन्हा सबनी जो यीशु का लेई आये ते कन्ने ही हे मणु भी थिये जिन्हा अन्दर दुष्टात्मा थिया यीशु ने इक्क-इक्क पर अपणा हत्थ रखेया, ते से तिस्सी बेल्ले ठीक होई गे "
LUK,4,41,"ते दुष्टात्मा भी चिन्ड्डां मारदे अते ए बोल्दे मते मणुआं बिच का निकली गेईयां, तू परमेश्‍वर रा पुत्तर है! पर यीशु तिन्हा जो झिड़कदे थिये ते बोलणे नी दिन्दे थिये, किजोकी से जाणदी थिया कि से मसीह यीशु हिन "
LUK,4,42,"अगले रोज्जे, भ्यागा यीशु तित्ते का निकली करी सुनसान जगह जो चली गे ते तित्ते प्रार्थना करणा लगी पे ते मणुआं ने तिन्हेरी तोप पाई दित्ती, ते तोपदे-तोपदे तित्ते ही जाई रे जित्ते यीशु थिये, अते से तिन्हेरे का जाई करी तिन्हेरे छंदे करणा लगे, कि असां जो छड्डी करी मत जाओ। "
LUK,4,43,"पर यीशु ने तिन्हा जो बोल्लेया, मेरे जो होर शहरां अन्दर भी जाई करी परमेश्‍वर रे राज करणे री शुभ संदेश दैणा जरुरी है किजोकी मेरे जो इस्सी मकसद कने भेजेया गे रा है "
LUK,4,44,अते यीशु मणुआं जो परमेश्‍वर रे राज करणे रा शुभ संदेश गलील री बखरी-बखरी जगह बिच जाई करी तित्ते री सभास्थल अन्दर सुणादे रे। 
LUK,5,1,"जां भीड़ परमेश्‍वर रा वचन सुनणे तांइ यीशु रे उप्पर पेया करदी थी, ते से गन्नेसरत रे समुन्द्र रे किनारे पर खड़ित्ते रे थिये, तां इय्यां होया कि "
LUK,5,2,"तित्ते तिन्हा ने दिख्खेया, मच्छी पकड़ने वाले अपणी किस्तियां जो कनारे पर लाई करी अपणे मच्छि पकड़णे वाले जाल्लां जो धोया करदे हिन। "
LUK,5,3,"मते मणु होणे री वजह कने यीशु तिन्हा दो किस्तियां बिच का इक्क पर चढ़ी गे जे शमौन री थी ते तिन्हा ने शमौन जो बोल्लेया, किस्ती जो कनारे का जरा कर अग्गे जो लेई चल ते से लेई गेया, अते फिरी यीशु किस्ती पर बेई करी मणुआं जो उपदेश दैणा लगे "
LUK,5,4,"जां यीशु मणुआं जो उपदेश देई बैठ्ठे, तां तिन्हा ने शमौन जो बोल्लेया, अपणी किस्ती जो डुग्गे पाणी पास्से लेई चल अते मच्छी पकड़ने तांइ अपणे जाल जो पाणी बिच पा। "
LUK,5,5,"शमौन ने तिन्हा जो जवाब दित्तेया, हे मेरे मालक, असां सारी रात मच्छी पकड़ने तांइ बड़ी मेहनत कित्ती, पर किच्‍छ भी नी पकड़ी सके, फिरी भी जे तुसी बोल्लेया करदे हिन, तां मै सिर्फ तुसी रे बोलणे पर दुबारा जाल पाई दिन्दा। "
LUK,5,6,"जिस बेल्ले तिन्हा ने यीशु रे बोलणे पर दुबारा जाल पाया, तां तिन्हा ने सच्ची अन्दर मती सारी मच्छियाँ पकड़ियाँ, अते से इतणी जादा थिया कि तिन्हेरे जाल ही फटणा लगी पये। "
LUK,5,7,"इन्नी देर अन्दर पतरस ने अपणे दोस्तां जो इसारा करी के सद्देया, कि आई करी असां रा हत्थ बटाओ, फिरी तिन्हा ने आई करी दोन्नां किस्तियां जो मच्छी कने इतणा जादा भरी लेया, कि तिन्हेरी किस्तियां डुबणा ही लगी पेई। "
LUK,5,8,"ए सब किच्‍छ दिख्खी करी शमौन पतरस यीशु रे पैरा पेई करी बोलणा लगेया, हे प्रभु जी, मेरे का दूर चली जाओ, किजोकी मै तां इक्क पापी मणु है। "
LUK,5,9,किजोकी इतणी सारी मच्छियाँ रे पकड़िणे कने शमौन अते तिसेरे सारे मित्तरां जो बड़ी हैरानी होई 
LUK,5,10,"अते इय्यां ही जब्दी रे दोह्ई पुत्तर, याकूब ते यूहन्ना, भी हैरान होई गे। फिरी यीशु ने शमौन जो बोल्लेया, शमौन डरां मत, किजोकी जिय्याँ तू मच्छी पकड़दा, तिय्याँ ही तैं अज्ज का बाद मणुआं जो परमेश्‍वर रे चेल्‍ले बणाया करणा। "
LUK,5,11,"ते जिस बेल्ले से सब जणे कनारे पर आई गे, तां तिन्हा ने अपणा सब किच्‍छ छड्डी दित्तेया, अते यीशु रे पिच्छे चली पे "
LUK,5,12,"जिस बेल्ले से कुसकी शहर अन्दर थिये, तां उत्ते इक्क कोढ़ी मणु आया, ते से यीशु जो दिख्खी करी मुँह रे भारे पेई गेया ते यीशु रे छंदे करणा लगेया, हे प्रभु जी, जे तुसी चाण तां मेरे जो सुच्चा करी सकदे हिन। "
LUK,5,13,"यीशु ने अपणा हत्थ बधाई करी तिसजो छुत्तेया ते बोल्लेया, मै चाह्‍ंदा कि तू ठीक होई जाये ते तिसेरा कोढ़ तिस्सी बेल्ले ठीक होई गेया। "
LUK,5,14,"यीशु ने तिसजो बोल्लेया, कुसकी जो भी ए मत बोलदा कि तिज्जो मै खरा कित्ता, पर जाई करी अप्पु जो पुरोत्त का दिखा ते मूसा भविष्यद्वक्ता ने कुसकी कोढ़ी रे सुच्चा होणे तांइ जे भी कुर्बानी चढ़ाणे तांइ पवित्रशास्त्र बिच लिख्खे रा है, तिसजो चढ़ा, ताकी मणुआं जो भी पता लग्गे कि तू अवे खरा होई गेया है। "
LUK,5,15,"पर यीशु रे कम्मां री खप्प तां होर भी फैलणा लगी पेई, ते मते जणे मणु उन्हेरी गल्लां जो सुनणे तांइ अते अपणी बमारियाँ का खरा होणे तांइ यीशु का आणा लगी पे। "
LUK,5,16,पर यीशु प्रार्थना करणे तांइ कह्ल्ले बियाबान जगह जो चुपचाप चली जान्दे थिये। 
LUK,5,17,"इक्क रोज इय्यां होया, यीशु मणुआं जो उपदेश देया करदे थिये ते फरीसी ते शास्त्रि लोक तित्ते बैठ्ठे रे थिये, जे कि गलील प्रदेश ते यहुदियां प्रदेश रे हर इक्क ग्रां अते यरूशलेम शहर का आये रे थिये, ते मणुआं जो खरा करणे तांइ प्रभु री ताकत यीशु कने थी। "
LUK,5,18,"तिस बेल्ले मते जणे इक्क मणु जो, जे कि अधरंग रा मरीज थिया, बाणी वाले मन्ज्जे पर लटाई करी मणुआं री भीड़ रे बिच का यीशु रे बिल्कुल सामणे लेई जाणे री कोशीश करेया करदे थिये "
LUK,5,19,"पर जादा लोक होणे री वजह कने तिस मरीज जो यीशु का लेई जाणे तांइ रस्ता नी थिया, इधेरे तांइ से तिस मरीज जो लेई करी छत्ती पर जाई चढ़े अते बाणी वाले मन्ज्जे जो रस्सी कने बह्न्नी करी खपरैल जो हटाई करी तिसेरे बिच का, तिस मरीज जो यीशु रे मुहाग्गर उत्तारी दित्तेया "
LUK,5,20,"यीशु ने तिन्हा मणुआं रे विश्वास जो दिख्खी करी तिस मरीज जो बोल्लेया, हे मणूआं, मै तेरे सारे पाप माफ करी दित्ते "
LUK,5,21,"यीशु री इन्हा गल्लां जो सुणी करी यहुदी शास्त्रि ते फरीसी अप्पु-मिते सोच-विचार करणा लगे, अप्पु जो परमेश्‍वर रे बराबर समझणे वाला, ए हुन्दा कुण? ए तां परमेश्‍वर री बेजती करेया करदा है, किजोकी परमेश्‍वर जो छड्डी करी, होर दुज्जा कोई पाप्पां जो माफ नी करी सकदा "
LUK,5,22,"पर यीशु तिन्हेरे मन री गल्ल जो समझी गे, ते तिन्हा जो जवाब दित्तेया, तुसी अपणे मन अन्दर इय्यां किजो सोचदे, मै परमेश्‍वर री बेज्ज़ती करेया करदा है? "
LUK,5,23,"क्‍या ए बोलणा असान है, तेरे पाप माफ होई गे कि ए बोलणा, उठ अते हंड? "
LUK,5,24,"पर इधेरे तांइ कि तुसी अवे ए जाणी जान कि मणु रे पुत्तर, जे मै ही है जो दुनिया पर पाप माफ करणे रा भी हक है फिरी यीशु ने अधरंग रे मरीज जो बोल्लेया, मै तिज्जो बोलदा खड़िह् जा, अते अपणा पन्द चुक्की करी घरां जो चली जा "
LUK,5,25,"तां से मणु तिस्सी बेल्ले सबनी मणुआं सामणे खड़ी गेया, ते जिस मन्ज्जे पर लेटे रा थिया, तिस्जो चुक्की करी परमेश्‍वर री बड़ाई करदा, अपणे घरे चली गेया। "
LUK,5,26,"तां फिरी सब जणे हैरान होई गे ते परमेश्‍वर री बड़ाई करणा लगे अते बड़े भारी डरी गे अते बोलणा लगे, अज्ज असां ने इक्क अलग ही नजारा दिख्खेया "
LUK,5,27,"इसेरे बाद से तित्ते का बाहर चली गे ते तिन्हा ने दिख्खेया, इक्क चुंगी लैणे वाला मणु अपणी चुंगी वसूल करणे वाली चोकी पर बैठ्ठे रा ए, तिसेरा नां लेवी थिया यीशु ने तिस जो बोल्लेया, आ, अते मेरे पिच्छे चल। "
LUK,5,28,ए सुणदे ही लेवी खड़ा होई गेया ते सब कम्म छड्डी करी यीशु रा चेल्ला बणी गेया 
LUK,5,29,"फिरी लेवी ने अपणे घरे यीशु तांइ इक्क धाम रख्खी, अते तित्ते चुंगी लैणे वाले ते होर भी मते मणु थिये जे यीशु कने धाम खाया करदे थिये "
LUK,5,30,"तां फरीसी ते यहुदी शास्त्रि, यीशु रे चेल्‍लेयां कने सिकाइत करणा लगे, तुसी यहुदी होई करी चुंगी लैणे वाले ते पापी मणुआं कने किय्यां खाणा-पीणा बेई जान्दे? "
LUK,5,31,"यीशु ने तिन्हा जो जवाब दित्तेया, जिय्यां मरीजाँ जो ही हकीम अते वैद्दां री जरुरत हुंदी, ते जे भले-चन्गे हिन, तिन्हा जो नी, तिय्यां ही पापी मणुआं जो ही पाप माफ कराणे री जरूरत है ना कि भले अते नेक मणुआं जो "
LUK,5,32,"पर, मै तिन्हा लोक्कां तांइ नी आया, जे कि भले अते नेक हिन, पर पापियाँ जो तिन्हेरे पाप्पां का तौबा कराणे तांइ तिन्हा जो सद्दणे तांइ आये रा है "
LUK,5,33,"यहुदी शास्त्ररियां ने यीशु जो बोल्लेया, युहन्ना ते फरीसियाँ रे चेल्‍ले प्रार्थना करदे अते ब्रत्त भी रखदे पर तुसी रे चेल्‍ले तां हर बेल्ले खांदे-पिन्दे ही रैह्‍न्दे। "
LUK,5,34,"यीशु ने तिन्हा जो बोल्लेया, जिस बेल्ले तांइ नौआ लाड़ा ब्रातियां कन्ने हो, ब्राति भुख्खे नी रैह्‍न्दे "
LUK,5,35,"पर इदेह् रोज भी आणे, जिन्हा अन्दर नौआ लाड़ा ब्रातियां का बखरा करी दित्तेया जाणा, तां तिन्हा रोज्जे ब्रातियां ने अप्पू ही ब्रत्त रखी लेया करणे "
LUK,5,36,"यीशु ने तिन्हा जो इक्क होर उदारण दित्तेया, कोई भी मणु नोये कपड़े री टल्ली फाड़ी करी पुराणे कपड़े जो खरा करणे तांइ तिस बिच नी लान्दा, किजोकी जे कोई इय्यां करगा तां, से नोआ कपड़ा तां खराब होणा ही होणा, ते तिस नोये कपड़े री टल्ली ने पुराणे कपड़े कने कोई मेल भी नी खाणा "
LUK,5,37,"अते कोई भी मणु नौए अंगूर रे रस जो पुराणे खलड़ू अन्दर नी भरदा, नी ता नौए अंगूर रे रस ने तिस्स पुराणे खलड़ू जो फाड़ी दैणा अते अंगूर रा रस ने रुड़ी करी बाहर आई रैह्णा, ते खलड़ू भी कुसकी कम्मे रा नी रैह्णा, "
LUK,5,38,पर नोये अंगूर रा रस जो नोये खलड़ू अन्दर ही भरणा चाएदा 
LUK,5,39,"अते जिस मणु रे मुंहा पुराणे अंगूर रा रस रा सुआद लगी जाओ, तिसजो नोआ अंगूर रा रस खरा नी लगदा, किजोकी तिन्हा बोलणा, पुराणा अंगूर रा रस खरा थिया। "
LUK,6,1,"इक्क रोज इय्यां होया कि विश्राम दिन यीशु ते तिन्हेरे चेल्‍ले खेत्रां रस्ते का होई करी जाया करदे थिये, अते से चेल्‍ले चलदे-चलदे कणक रे दाणेयां जो तोड़ी-तोड़ी करी खाया करदे थिये। "
LUK,6,2,"तां फरीसियाँ ने तिन्हा जो जान्दे दिख्खेया अते से यीशु जो बोलणा लग्गे तुसी इदेय कम्म किजो करेया करदे हिन, जे कि परमेश्‍वर रे नियम रे हिसाब कने विश्राम दिन करणा ठीक नी है? "
LUK,6,3,"यीशु ने तिन्हा जो जवाब दित्तेया, क्‍या तुसी ने पवित्रशास्त्र बिच ए नी पढ़ेया कि जां दाऊद अते तिसेरे साथियां जो भूख्ख लग्गी तां उन्हा ने क्‍या कित्तेया थिया? "
LUK,6,4,"से किय्यां परमेश्‍वर रे तम्बु अन्दर गे अते परमेश्‍वर जो चढ़ाये री रोटियाँ जो तिनिए अते तिसेरे मित्रां ने खाया थिया, जिन्हा जो खाणे रा हक्क सिर्फ पुरोत्तां जो ही थिया "
LUK,6,5,"अते यीशु ने तिन्हा फरीसियाँ जो बोल्लेया, कि मणु रा पुत्तर, जे मै ही है विश्राम दिन रा भी प्रभु ए "
LUK,6,6,"इक्क बारी इय्यां होया कि कुसकी होर विश्राम दिन यीशु सभास्थल अन्दर उपदेश देया करदे थिये, अते तित्ते इक्क इदेया मणु भी थिया, जिसेरा सज्जा हत्थ सुक्के रा थिया। "
LUK,6,7,"फरीसी अते शास्त्रि लोक इस भाल अन्दर बैठ्ठे रे थिये कि यीशु विश्राम दिन तिस मणु जो खरा करदे कि नी, ताकी तिन्हा जो यीशु पर इल्जाम लगाणे रा मौका मिल्ली जाओ "
LUK,6,8,"पर यीशु तिन्हेरे मन री गल्ल जाणदे थिये इधेरे तांइ तिन्हा ने तिस सुक्के हत्थां वाले जो बोल्लेया, उठ अते मझाट्टे खड़ी जा अते से मणु उठेया अते मझाट्टे खड़ा होई गेया। "
LUK,6,9,"यीशु ने तिन्हा सबनी जो, जे तित्ते बैठ्ठे रे थिये, बोल्लेया, मै तुसी का पुछदा कि विश्राम दिन रे रोज्जे कुसकी रा भला करणा खरा ए, कि बुरा करणा, कुसकी री जान बचाणा खरा है, कि मरणे दैणा खरा ए? "
LUK,6,10,"यीशु ने उन्हा सबनी पास्से दिख्खेया अते तिस मणु जो बोल्लेया, अपणा हत्थ अग्गे कर तिस मणु ने अपणा हत्थ अग्गे कित्ता अते तिसेरा हत्थ पूरी तरह कने खरा होई गेया "
LUK,6,11,"ए दिख्खी करी, जे यीशु रे खलाफ़ थिये, से लैहरिये अते अप्पु-मिते ए बोलणा लगे कि यीशु कने क्‍या कित्तेया जाये? "
LUK,6,12,"फिरी इक्क रोज यीशु प्रार्थना करणे तांइ पहाड़ पर चढ़ी गे, अते सारी रात परमेश्‍वर का प्रार्थना करदे रे। "
LUK,6,13,"अगले रोज्जे भ्यागा तिन्हा ने अपणे सारे चेल्‍लेयां जो अपणे नेड़े सद्देया ते तिन्हा बिच का बारह जणेया जो चुणी लेया ते उन्हा जो प्रेरित (यीशु मसीह यीशु के धर्म प्रचारक, समाचार प्रचारक) नां दित्तेया गेया, "
LUK,6,14,"तिन्हेरे नां ए हिन: शमौन, जिस जो यीशु पतरस भी बोलदे थिये, अते तिसेरा भ्याल अन्द्रियास, याकूब, यूहन्ना, फिलिप्पुस, बरतुल्मै, "
LUK,6,15,"मत्ती, थोमा, हलफई रा पुत्तर याकूब, शमौन जे कि जेलोतेस नां रे समुह रा मणु थिया, "
LUK,6,16,"याकूब रा पुत्तर यहूदा, अते यहूदा इस्करियोती, ए से चेल्ला थिया, जिनिए यीशु जो पकड़वाया थिया। "
LUK,6,17,"जिस बेल्ले यीशु पहाड़ का उतरी करी पधरी जगह बिच आई करी खड़े होये तां तित्ते तिन्हेरे चेल्‍ले अते यहूदिया, यरूशलेम, सूर अते सैदा रे शहर रे समुन्द्री इलाकेयां का आए रे मते लोक्कां री बड्डी भीड़ तित्ते आई गई। "
LUK,6,18,ए सब यीशु री उपदेश सुनणे तांइ अते अपणी-अपणी बमारियाँ का खरा होणे तांइ आये रे थिये यीशु ने तित्ते बड़े मणुआं बिच का दुष्टात्मा जो कड्डेया। 
LUK,6,19,सब मणु तिन्हा जो छुणा चाह्‍ंदे थिये किजोकी तिन्हेरे बिच का ताकत निकली करी मणुआं जो खरा करदी थी। 
LUK,6,20,"तां यीशु अपणे चेल्‍लेयां पास्से दिख्खी करी बोलणा लग्गे, तुसी धन्न हिन, जे मन रे ठीक हिन, किजोकी परमेश्‍वर इदेय ही मणुआं पर राज करदे। "
LUK,6,21,"धन्न हिन तुसां, जे अब्बे भुख्खे हिन, किजोकी तुसी रजाये जाणे धन्न हिन तुसां, जे अब्बे रोन्दे हिन, किजोकी इदेया बेल्ला भी आणा जां तुसी हसणा। "
LUK,6,22,"धन्न हिन तुसां, जे मणु रे पुत्तर, जे मै ही है री वजह कने लोक तुसी का नफरत करगे, अते इस समाज का निकाली दिंगे, तुसां री बुराई करण अते तुसी जो बुरा बणाई करी तुसी रा नां बरादरी का कटि दिंगे "
LUK,6,23,"तिस रोज तुसी खुशी मनायो, किजोकी स्वर्ग बिच तुसी तांइ बड्डा ईनाम है, किजोकी तुसी कने इय्यां करणे वाले मणुआं रे बब्ब-दाद्दे बी, भविष्यद्वक्ता कन्ने इय्यां ही करदे थिये "
LUK,6,24,"पर लाणत है तिन्हा मणुआं पर, जे अज्ज बड़े अमीर हिन, किजोकी तिन्हा ने अपणा सुख-चैन भोग्गि लेया। "
LUK,6,25,"लाणत है तिन्हा मणुआं पर जे अब्बे रज्जे रे हिन, किजोकी तिन्हेरा भूख्खे रैह्णे रा बेल्ला भी आणा। लाणत है तिन्हा मणुआं पर जे अज्ज हसदे हिन, किजोकी इदेया बेल्ला भी आणा जां तिन्हा ने रोणा अते दुखी होणा। "
LUK,6,26,"लाणत है तुसी पर जां सब मणु तुसां री बड़ी तरीफां करण, किजोकी तिन्हेरे बब्ब-दाद्दे भी झूठे-भविष्यद्वक्ता री इय्यां ही बड़ाई करदे थिये। "
LUK,6,27,"पर मै तुसी सबनी सुनणे वालेयां जो बोलदा, कि तुसी अपणे दुस्मणां कने भी प्यार कने रेया करो जे तुसी कने नफरत करदे, तिन्हेरा भला करो। "
LUK,6,28,"जे मणु तुसी जो धिक्कार देंन, तिन्हा जो तुसी आशीष देया करो, जे तुसी री बुराई करदे, तिन्हेरे तांइ प्रार्थना करेया करो "
LUK,6,29,"जे तुसी री खाड्डी रे इक्क पास्से चन्ड्ड मारो, तां तिसेरे अग्गे दूजी खाड्डी भी करी देयो ते जे कोई तुसी का तुसी रा सोल खुस्सि लेयो, तिसजो अपणी कमीज भी लैणा देयो "
LUK,6,30,"जे कोई तुसी का किच्‍छ भी मन्गे तिसजो देयो, अते जिनिए तुसां री कोई चीज लित्ते री ए तां उस का मंगो मत "
LUK,6,31,"जिय्यां तुसी चाह्‍ंदे कि मणु तुसी रे कने करो, तिय्यां ही तुसी भी तिन्हा कने करो "
LUK,6,32,जे तुसी अपणे प्यार करणे वालेयां कन्ने ही प्यार कने रैह्न्गे तां इस अन्दर कुण देह्ई बड्डी गल्ल ए? किजोकी पापी मणु भी तां इय्यां ही करदे 
LUK,6,33,"जे तुसी अपणे भला करणे वालेयां कन्ने ही भलाई करगे, तां इस अन्दर कुण देह्ई बड्डी गल्ल है? किजोकी पापी मणु भी तां इय्यां ही करदे "
LUK,6,34,"तुसी कुसकी जो उधार देई करी तिसका लैणे री आस रखदे तां इस बिच तुसां री क्‍या बड़याई? किजोकी पापी मणु भी तां इय्यां ही चाएदे कि जितणा दित्तेया, तितणा ही वापस हटी आओ। "
LUK,6,35,"पर तुसी अपणे दुस्मणां कने भी प्यार करो, अते भलाई करो, ते जे कुसकी जो उधार दित्ते रा हो, तां फिरी दुबारा वापस लैणे री भाल मत करो, इय्यां करगे तां परमेश्‍वर रे पास्से का तुसी जो स्वर्ग बिच इक्क बड्डा ईनाम मिलणा, ते तुसी परमप्रधान परमेश्‍वर री सन्तान होई जाणा, किजोकी परमेश्‍वर तां इतणे दयालू हिन कि से तिन्हा मणुआं पर भी अपणी कृपा दृष्टि बणाई रखदे जे परमेश्‍वर रा शुकर नी करदे अते बुरे हिन। "
LUK,6,36,"जिय्यां तुसी रा स्वर्ग अन्दर वाला पिता परमेश्‍वर रहमदिल है, तिय्यां ही तुसी भी रहमदिल बणो। "
LUK,6,37,"कुसकी पर इल्जाम मत लाओ, ताकी हिसाब-किताब रे बेल्ले तुसी पर भी इल्जाम नी लगाये जाये दुज्जेयाँ जो कसुरवार मत समझो, ताकी तुसी भी कसुरवार नी समझे जाओ पर, दुज्जेयाँ जो माफ करी देया करो, तां तुसी जो भी माफ कित्ता जाणा। "
LUK,6,38,"दुज्जेयाँ जो देया करो, तां तुसी जो भी दित्तेया जाणा, मणुआं ने पूरा नापी करी अते जिक्की-जिक्की करी ते हिलाई-हिलाई करी अते उछलदा-उछलदा तुसी री खोख्खा बिच पाणां, किजोकी जिस नाप कने तुसी नापदे, तिस्सी नाप कने तुसी तांइ भी नाप्पेया जाणा "
LUK,6,39,"फिरी यीशु ने तिन्हा जो इक्क उदारण दित्तेया, क्‍या इक्क अन्ना दुजे अन्ने जो रस्ता दस्सी सकदा? जे दस्गा तां क्‍या तिन्हा दोना ने गत्ता बिच नी पैणा? "
LUK,6,40,"चेल्ला अपणे गुरु का बड्ड़ा नी होई सकदा पर हाँ, जे सब किच्‍छ सीख्खी लिन्दा, सेह्ई अपणे गुरु सांइ होई सकदा "
LUK,6,41,"“तुसी किजो अपणे भाई री छोटी जदेई गलती जो दिख्खेया करदे हिन, जां तुसी री अपणी जिन्दगी बिच बड्डी गलतियां हिन।” "
LUK,6,42,"जां तेरी अपणी जिन्दगी बिच बड्डी गलतियां हिन, तां तुसी किय्यां अपणे भाई जो बोल्ली सकदे कि अपणी गलतियां जो सुधार? हे ढोंगी, पैल्ले तू अपणी बड्डी गलतियां जो सुधार, फिरी तू ठीक तरिक्के कने अपणे भाई री गलतियां जो सुधारी सकणा। "
LUK,6,43,"किजोकी कोई भी खरा बूट्टा नी जिस बिच बुरे फल लगदे हो, अते ना कोई बुरा बूट्टा ए जिस बिच खरा फल लगदा हो। "
LUK,6,44,हर इक्क बुट्टा अपणे फलां रे जरिए ही पछियाणेया जान्दा किजोकी मणु कन्डे वाली झिल्लाँ का अंजीर अते ना ही ते झड़बेरी का अंगूर खून्डदे 
LUK,6,45,"खरा मणु अपणे ठीक मन का ठीक गल्लां ही कडदा, ते बुरा मणु अपणे बुरे मन का बुरी गल्लां ही कडदा किजोकी जिन्हा गल्लां कने तिसेरा मन भरितेरा हून्दा, तिन्हा ही गल्लां जो मुँह पर लियान्दा "
LUK,6,46,"फिरी यीशु ने बोल्लेया, तुसी मेरे जो हे प्रभु जी, हे प्रभु जी, किजो बोलदे रैह्‍न्दे, जदकि तुसी मेरी गल्लां जो मनणे तांइ तयार नी हिन? "
LUK,6,47,"हर इक्क जे मेरे का आई करी मेरी गल्लां जो सुणी करी तिन्हा पर चलदा, मै तुसी जो दसदा कि से मणु कुसेरे सांइ ए "
LUK,6,48,"से तिस मणु सांइ ए, जिनिए अपणा घर डुग्गी नीय्याँ खणी करी पक्के पथ्थरां पर पाया अते जां हड़ आया ते तिसेरा पाणी तिस घरां कने बज्या, तां से घर जो हिलाई भी नी सकेया किजोकी से बड़ा पक्का बणे रा थिया "
LUK,6,49,"पर जे मणु मेरी गल्लां जो सुणी करी तिन्हा पर नी चलदा, से तिस मणु सांइ ए, जिनिए घर री नीं बणाये बगैर ही जमीन पर घर पाया अते जां हड़ आया अते तिसेरा पाणी घर कने टकराये, अते से ढेई पेया ते पूरी तरह कने बर्बाद होई गेया। "
LUK,7,1,"जां यीशु ए सारी गल्लां करी बैठ्ठे, तां से कफरनहूम कस्बे जो वापस हटि गे। "
LUK,7,2,"तित्ते इक्क सुब्बेदार थिया, अते तिसेरा इक्क नौक्कर थिया, जे की तिसजो बड़ा प्यारा थिया से बिमारी री वजह कने मरणे जो होई गे रा थिया। "
LUK,7,3,"तिस्स हाकिम ने यीशु रे बारे अन्दर बड़ी गल्लां सुणे री थिया, इधेरे तांइ तिन्ने किच्‍छ यहुदी लोक्कां रे बुजुर्गां जो यीशु का ए बिनती करणे तांइ भेज्जेया कि से आई करी तिसेरे नौक्कर जो ठीक करी देन। "
LUK,7,4,"तां से यीशु का जाई करी तिन्हेरे छंदे करी के बोलणा लग्गे, कि तुसी असां रे कन्ने हाकिम रे नौक्कर जो ठीक करणा चलो "
LUK,7,5,"किजोकी से हाकिम, असां यहूदीयाँ कने बडा़ प्यार रखदा, अते तिन्ने ही असां तांइ सभास्थल जो बणवाए दा है "
LUK,7,6,"यीशु तिन्हा कन्ने चली पे, ते जां से सुबेदार रे घर रे नेड़े पुज्जे तां सुबेदार ने अपणे मित्तरां का ए गलाई भेजया, कि हे प्रभु जी, तुसी मेरे घरे आणे री तकलीफ मत करो, किजोकी मै इस जोग्गा नी है, कि तुसी मेरे घरे आण। "
LUK,7,7,"अते इस ही वजह कने मै अप्पु जो इस जोग्गा नी समझेया, कि तुसी रे नेड़े भी आई सकां इधेरे तांइ तुसी जित्ते हिन, तित्ते का ही अपणे मुँह् का बोल्ली देयो कि मेरा नौक्कर ठीक होई जाओ, तां तिन्ने ठीक होई जाणा "
LUK,7,8,"किजोकी, मै भी कुसकी रे हेठ कम्म करणे वाला मणु है, अते किच्‍छ सपाई मेरे भी हेठ कम्म करदे अगर तिन्हा जो मै कुदखी जाणे तांइ बोल्दा, तां से जान्दे आणे तांइ बोल्दा, तां से आन्दे अते अगर मै अपणे नौक्कर जो बोल्दा, कि ए कम्म कर, “या से कम्म कर” तां से तिय्यां ही करदे "
LUK,7,9,"ए सुणी करी यीशु हैरान होई गे, अते तिन्हा ने अपणे पिछ्छे आणे वाले मणुआं जो बोल्लेया कि, इस गैर-यहूदी मणु साँई विश्वास तां मै कदी इस्राएल रे मणुआं अन्दर भी नी दिख्खेया। "
LUK,7,10,"फिरी जे मणु तिस सुब्बेदार ने भेज्जे रे थिये, से घरे जो हटी आए अते तिन्हा दिख्खेया कि से बुमार नौक्कर, जे मरणे जो होई गे रा थिया, से बिल्कुल ठीक होई गे रा थिया। "
LUK,7,11,"थोड़े रोज्जां बाद, यीशु नाईन नां रे ग्राँ जो जाया करदे थिये, अते तिन्हेरे कन्ने मते सारे मणु अते तिन्हेरे चेल्‍ले भी थिये। "
LUK,7,12,"जां से तिस ग्राँ रे दुआर का पुज्जे, तां इक्क बड्डी भीड़ मणु इक्क मुर्दे जो दबणे तांइ तिस ग्राँ का बाहर लेई चले रे थिये। मरणे वाला जे थिया, से अपणी माँ रा इकलौता मुन्डा थिया, अते तिसेरी माँ बिधवा थी। "
LUK,7,13,"ए दिख्खी करी, यीशु रा मन रहम कने भरी गेया, अते तिन्हा ने तिस्स बिधवा जो बोल्लेया, मत रोआँ! "
LUK,7,14,"अते से तिस अर्थी का गे अते जाई करी तिस अर्थी जो छुतेया जिन्हा ने अर्थी चुक्केरी थी, से रुकी गे तां यीशु ने बोल्लेया, हे जुआन, मै तिज्जो बोलदा कि उठी जा! "
LUK,7,15,"तां तिस मुर्दे बिच प्राण आई गे, अते से उठ्ठी करी बेई गेया ते बोलणा लगी पेया! यीशु ने तिसजो तिसेरी माँ का देई दित्ता "
LUK,7,16,"ए दिख्खी करी मणु डरी गे, अते परमेश्‍वर री बड़ाई करी के बोल्णा लगे कि, इक्क बड्डा भविष्यद्वक्ता असां का आए रा है, परमेश्‍वर ने अपणे लोक्कां पर बड़ी दया कित्ती है। "
LUK,7,17,"तिस रोज जे होया थिया, तिसेरी खाप्प यहुदियां प्रदेश अते अरे-परे रे सबनी देसाँ बिच फैल्ली गई। "
LUK,7,18,"ए जे किच्‍छ भी होया थिया, इन्हा सबनी गल्लां रे बारे अन्दर युहन्ना जो तिसेरे चेल्‍लेयां ने खबर देई दित्ती। "
LUK,7,19,"तां युहन्ना ने अपणे दो चेल्‍लेयां जो यीशु का ए पूछणे तांइ भेज्जेया, कि जिस मसीह यीशु जो असी भालदे हिन, से तुसी ही हिन, कि से कोई होर है? "
LUK,7,20,"तां से चेल्‍ले यीशु का गे अते तिन्हा जो बोल्णा लगे कि, असां जो युहन्ना बपतिस्मा दैणे वाले ने ए पूछणे तांइ भेज्जेया, कि जिस मसीह यीशु जो असी भालदे हिन, से तुसी ही हिन कि कोई होर हिन? "
LUK,7,21,"तां यीशु ने तिन्हेरे ही सामणे मते जणेयाँ जो बुमारियाँ का अते तकलीफाँ, अते दुष्टात्मा का छुड़ाया, अते मते जणे अन्ने मणुआं जो लौ दित्ती "
LUK,7,22,"फिरी यीशु ने युहन्ना रे चेल्‍लेयां जो बोल्लेया, तुसी ने अब्बे जे किच्‍छ भी दिख्खेया-सुणेया, ए जाई करी युहन्ना जो दस्सी देयो, कि अन्ने दिखदे हिन, लट्टे मणु हन्ड़दे-फिरदे हिन, कोढ़ी मणु सुच्चे होया करदे हिन, जे मणु टौणे थिये से सुणेया करदे हिन, मुरदे जिन्दे होया करदे हिन, अते गरीबां जो परमेश्‍वर रा शुभ संदेश सुणाया जाया करदा है "
LUK,7,23,धन्न हिन से जे मेरे बारे बिच धोखा ना खाए 
LUK,7,24,"जां युहन्ना रे चेल्‍ले चली गे, तां यीशु मणुआं जो पुछणा लगे, ए युहन्ना है कुण, जिस जो दिखणा तुसी बणा अन्दर गे थिये? क्‍या से हवा कने हिलि जाणे वाले नलू सांइ इक्क कमजोर मणु है? "
LUK,7,25,"कि तुसी ए सोची करी गे थिये कि, तित्ते कोई मैह्न्गे अते छैल कपड़े पाणे वाला मणु होणा? तां क्‍या तुसी ए नी जाणदे कि जे मैह्न्गे अते छैल कपड़े पान्दे, से मज्जे कने अपणी कोठ्ठियाँ बिच रैह्‍न्दे, बणा बिच नी "
LUK,7,26,"तां फिरी तुसी क्‍या दिखणा गे थिये? कुसकी भविष्यद्वक्ता जो? हां, मै तुसी जो बोल्दा, कि से तां भविष्यद्वक्ता का भी बड्ड़ा है "
LUK,7,27,"युहन्ना से ही है, जिसेरे बारे अन्दर पवित्रशास्त्र बिच लिख्खे गे रा है, “दिख्ख, मै अपणे दूत जो तेरे अग्गे-अग्गे भेजदा, जिनिये तेरे का पैल्ले जाई करी तेरे मणुआं जो तेरे तांइ तयार करणा।” "
LUK,7,28,"फिरी यीशु ने बोल्लेया, मै तुसी जो बोल्दा, कि हल्ले तांइ ईदेया कोई मणु नी जम्मेया, जे युहन्ना का बधि करी हो पर, परमेश्‍वर रे राज बिच जे सबका छोटा है, से युहन्ना का भी बधि करी है "
LUK,7,29,"जा तिन्हा लोक्कां ने ए सुणेया, तां सारे लोक्कां ने ते इत्ते तिकर कि चुंगी लैणे वालेयां ने भी मन्नी लेया कि परमेश्‍वर री गल्लां जो मनणा सही है किजोकी तिन्हा ने युहन्ना का बपतिस्मा लेई लित्तेया थिया। "
LUK,7,30,पर फरीसियाँ अते शास्त्रि लोक्कां ने परमेश्‍वर री मर्जी जो सच नी मन्नी करी युहन्ना का बपतिस्मा लैणे का मना करी दित्ता थिया। 
LUK,7,31,"यीशु ने मणुआं जो फिरी पुच्छेया कि, मै अज्ज रे जुग रे मणुआं री बराबरी कुस्स कने कराँ? कि ए हिन कुस्स साँई? "
LUK,7,32,"किजोकी ए मणु तां तिन्हा बच्चेयाँ साँई हिन, जे कि खेल-खेल बिच इक्क-दुज्जे री सिकाइता लान्दे, कि असां ने तुसी तांइ पीपणी बजाई पर तुसी नच्चे नी, असां ने तुसी तांइ रोणे वाले गाणे गाए, पर, तुसी रोए नी "
LUK,7,33,किजोकी युहन्ना बपतिस्मा दैणे वाला ना रोट्टी खान्दा अते ना ही अंगूर रा रस पिन्दा थिया पर तुसी बोल्दे हिन कि तिस्स बिच दुष्टात्मा है 
LUK,7,34,"अते मै, मणु रा पुत्तर, जे मै ही है रोट्टी खान्दा अते अंगूर रास भी पीन्दा, तां तुसी मेरे बारे अन्दर बोल्दे, कि ए तां भुखांग ते पियक्कड़ है अते चुंगी लैणे वाले अते पाप्पी मणुआं कन्ने रैहन्दा "
LUK,7,35,पर समझ अपणे मनणे वालेयां री वजह कने सही साबित हुंदी 
LUK,7,36,"इक्क फरीसी मणु ने यीशु रे छंदे कित्ते कि, मेरे घरे रोट्टी खाणे तांइ चलो अते तिस फरीसी री गल्ल मन्नी करी यीशु तिसेरे घरे आए अते रोट्टी खाणा बेई गे। "
LUK,7,37,"जां तिस ग्राँ री इक्क पापण जनानी जो पता लग्गेया, कि यीशु फरीसी रे घरे रोट्टी खाणे तांइ आए दे हिन, तां से इक्क संगमरमर रे भाडें अन्दर खुश्बू वाला इक्क बड़ा मैहन्गा तेल लेई आई। "
LUK,7,38,अते अपणे गोडे रे भारे बेई करी रोणा लगी अते हाख्खी का फुए यीशु रे पैरां पर पैणा लगे अते से यीशु रे पैरां जो अपणे बालां कने पुंजणा लगी अते तिन्हा जो घड़ी-घड़ी चुम्मी करी तिस पर इत्र मली करी तिन्हेरा अभिषेक कित्तेया। 
LUK,7,39,"ए दिख्खी करी, से फरीसी मणु जिनिये यीशु जो सद्दे रा थिया, अपणे मन अन्दर सोच्णा लग्गेया कि, अगर यीशु सच्चे भविष्यद्वक्ता हुन्दे तां इन्हा जो ए पता लगी जाणा थिया कि इन्हा जो छूणे वाली ए जनानी कुण है अते कदेई है, किजोकी ए तां पापण है। "
LUK,7,40,"पर यीशु ने तिस फरीसी रे मन री गल्ल जाणी गे, अते तिन्हा ने तिसजो जवाब दित्ता, हे शमौन, मै तेरे जो इक्क गल्ल दसणी, तां से बोलदा, गुरु जी बोल्लो। "
LUK,7,41,"तां यीशु ने तिन्हा जो इक्क उदारण दित्तेया, कि कुसकी सेठे रे दो दैण-दार थिये, तिन्हा बिच का इक्क जणे ने पँज-सौ दिनार रे सिक्के कने दुज्जे ने पंज्जाह् दिनार हटाणे थिये। "
LUK,7,42,"जां दोन्नो दैण-दार उधार वापस नी हटाई सके, तां तिस सेठ ने तिन्हा पर तरस कित्ता अते दोन्नी रा उधार माफ करी दित्ता। अवे तू बोल, कि तिन्हा बिच का कुन्ने तिस सेठ कने जादा प्यार रखणा? "
LUK,7,43,"फिरी तिस फरीसी मणु, शमौन ने जवाब दित्ता, जी! मेरे हिसाब कने तां, जिसेरी जादा उधारी माफ होई, तिन्ने जादा प्यार रखणा। यीशु ने तिस्स जो बोल्लेया, तैं ठीक बोल्लेया, "
LUK,7,44,"फिरी यीशु तिस जनानी पास्से मुड़ी करी शमौन जो बोल्लेया, इस जनानी पास्से दिख्ख, जे अपणे गोड्डे रे भारे बैठ्ठी री है, मै तेरे घरे आए दा है, पर तैं मेरे पैर धुआणें तांइ पाणी नी दित्ता, अते इन्ने तां मेरे पैर अपणे आंसुआँ कन्ने धोए अते अपणे बालां कने पुंझे। "
LUK,7,45,"तैं मेरे जो चुम्मेया भी नी, पर जिस बेल्ले रा मै आए दा है, इन्ने मेरे पैरां जो चूमणा बंद नी कित्तेया "
LUK,7,46,तैं मेरे सरा पर तेल मलणा भी जरुरी नी समझेया पर इन्ने मेरे पैरां पर इत्र मलेया 
LUK,7,47,"इधेरे तांइ मै तिज्जो बोल्दा, कि इसेरे पाप जे कि मते थिये, से सब माफ होई गे, किजोकी इन्ने जादा प्यार रख्खेया पर जिसेरे घट्ट पाप माफ होए होन, से प्यार भी घाट्ट ही करदा "
LUK,7,48,"अते यीशु ने तिस जनानी जो बोल्लेया, तेरे पाप माफ होई गे "
LUK,7,49,"तां जे मणु तिन्हा कन्ने रोट्टी खाणा बैठ्ठे रे थिये, से अपणे मनां अन्दर सोचणा लगे कि मणुआं रे पाप्पां जो तां सिर्फ परमेश्‍वर ही माफ करी सकदे तां ए इय्यां बोलणे वाला कुण हुंदा? "
LUK,7,50,"पर यीशु ने तिस्स जनानी जो बोल्लेया, तेरे विश्वास दी वजह कने तू बची गई, अव्वे शांती कने घरे चलि जा। "
LUK,8,1,इसका बाद यीशु मते शहरां अते ग्राँ बिच जाई-जाई करी परमेश्‍वर रे राज री शुभ संदेश जो सुणादे रे अते तिन्हा कन्ने तिन्हेरे बाराह् चेल्‍ले भी थिये। 
LUK,8,2,"चेल्‍लेयां जो छड्डी करी यीशु कन्ने जनानियाँ भी थिया, जिन्हा जो यीशु ने बमारियाँ ते दुष्टात्मा का बचाये रा थिया। तिन्हा बिच का इक्क मगदला शहर री मरियम भी थी यीशु ने तिस बिच का सत्त दुष्टात्मा कह्ड्डी थिया। "
LUK,8,3,"हेरोदेस राज्जे रे भंड़ारी, खुज़ा री लाड़ी, योअन्ना, अते सूसन्नाह समेत होर भी मती सारी जनानियाँ थिया जे कि अपणे पैसेयाँ कने यीशु ते तिन्हेरे चेल्‍लेयां रे सेवा-पाणी रा इंतजाम करदी थिया। "
LUK,8,4,इक्क रोज इय्यां होया कि शहरा का मते सारे मणु यीशु री गल्लां सुनणे जो इक्क जगह किठिह् गे ते यीशु ने तिन्हा जो इक्क उदारण देई करी बोल्लेया। 
LUK,8,5,"इक्क बीज बांणे वाला अपणे खेत्रा अन्दर बीज बाणा लगेया, अते बीज बाँदे-बाँदे किच्‍छ बीज सड़का रे कनारे पर पेई गे ते से पैरां हेठ आई गे, ते आसमान रे चिड़ू-पखेरूआँ ने से बीज चुग्गी ले "
LUK,8,6,"अते किच्‍छ पथरिली मिट्टी पर पे, जिस बेल्ले से बदणा लगे तां तिन्हा बीआँ जो खरा-करी पाणी नी मिल्लेया अते से सुकि गे "
LUK,8,7,किच्‍छ कंडेया वाली झिल्लाँ बिच पे अते झिल्लाँ भी तिन्हा कने बद्धी पेई ते झिल्लां ने तिन्हा जो दब्बी दित्तेया 
LUK,8,8,"होर किच्‍छ बीज ठीक मिट्टी पर पे अते उगी करी से सौ गुणा फले ए बोल्ली करी यीशु ने जोरे-सणे बोल्लेया, जे सुनणा चाए, से ध्यान कने सुणे! "
LUK,8,9,यीशु रे चेल्‍ले उन्हा का पुच्छणा लग्गे कि इस उदारण रा क्‍या मतलब है? 
LUK,8,10,"तिन्हा ने अपणे चेल्‍लेयां जो बोल्लेया, तुसी जो परमेश्‍वर रे राज री राज़ री गल्लां समजणे री अक्कल दित्ती गे री है, पर होर लोक्कां जो उदारणां बिच सुणाया जादां, ताकी से दिख्खी करी भी दिख्खी ना सकण, ते से सुणी करी भी समझी ना सकण "
LUK,8,11,इस उदारण रा मतलब ए बीज परमेश्‍वर रा वचन है। 
LUK,8,12,"जे बीज रस्ते रे कनारे पे थिये से तिन्हा मणुआं सांइ हिन, जे परमेश्‍वर रे वचनां जो सुणी तां लिन्दे पर शैतान तिन्हेरे मना का वचन जो कह्ड्डी लिन्दा ताकी से विश्वास नी करी सकण अते तिन्हेरा छुटकारा नी होई सको "
LUK,8,13,"जे बीज पथरिली मिट्टी पर पे थिये, से तिन्हा मणुआं सांइ हुन्दे जे वचनां जो बड़े मजे कने सुणदे अते तिन्हा पर चलणा भी लगी पैंदे, पर वचन तिन्हेरे मना बिच पकड़ नी बणाई पांदा ते किच्‍छ बेल्ले तांइ से वचना पर विश्वास तां करदे पर, जां परखिणे रा बेल्ला आन्दा तां से बहकी जादें। "
LUK,8,14,"जे बीज झिल्लां अन्दर पे थिये, से तिन्हा मणुआं सांइ हिन जे वचनां जो सुणी तां लिन्दे पर जां से अपणे ही रस्ते चलदे तां दुनियावी फिकर, धन-दौलत, जिन्दगी रा सुख, इन्हा सब चीज्जां रे हेठ दबी जान्दे, ते इन्हा सब गल्लां कने से अपणे विश्वास अन्दर नी बद्धी पांदे "
LUK,8,15,"पर से बीज जे ठीक मिट्टी पर पे थिये, से तिन्हा मणुआं सांइ हुन्दे, जे मन रे ठीक अते नेक, ते सच्चे मन कने परमेश्‍वर रे वचन जो सुणी करी तिन्हा पर चलदे ते तिन्हेरे सबर री वजह कने ही से खरा फल लियान्दे। "
LUK,8,16,"कोई भी दिय्ये जो बाली करी भांडे हेठ नी रखदा, अते ना ही मन्जे हेठ रखदा, पर दिये जो दीप दान पर रखदे ताकी अन्दर आणे वाले जो लौ मिल्लो। "
LUK,8,17,"किजोकी इदेया किच्‍छ भी लुह्के रा नी ए जे सामणे नी आणा, अते भेद किच्‍छ भी नी ए, जे जाणेया नी जाणा अते लौ बिच सामणे नी आणा "
LUK,8,18,"इधेरे तांइ चुकन्ने रेयो कि तुसी कुस हिसाब कने सुणदे? किजोकी जिस का है तिसजो होर भी दित्तेया जाणा ते जिस का नी है, तिसका से भी लेइ लित्ता जाणा जिस जो से अपणा समजदा "
LUK,8,19,"इक्क रोज यीशु री माँ अते तिन्हेरे भ्याल तिन्हा कने मिलणे जो आये, पर मणुआं री भीड़ इतणी जादा थी कि से तिन्हा का पुज्जी नी सके। "
LUK,8,20,"फिरी कुसकी ने तिन्हा जो बोल्लेया, तुसी री माँ अते भ्याल बाहर खड़ितेरे हिन से तुसी रे कने मिलणा चाहन्देे हिन "
LUK,8,21,"यीशु ने बोल्लेया, मेरी माँ अते भ्याल तां ए हिन जे परमेश्‍वर रे वचन जो सुणदे अते तिन्हा पर चलदे "
LUK,8,22,"इक्क रोज इय्यां होया कि यीशु अपणे चेल्‍लेयां कने किस्ती पर चढ़े अते तिन्हा जो बोल्लेया, चलो, असी झील रे पार चलदे तां तिन्हा किस्ती खोली अते चली पे। "
LUK,8,23,जां से किस्ती चलाया करदे थिये तां यीशु सोई गे ते तिस्सी बेल्ले झील अन्दर बड़ी भरी हनेरी चली तिन्हेरी किस्ती अन्दर पाणी भरीणा लगी पेया अते तिन्हेरी जान पर आई पेई 
LUK,8,24,"फिरी चेल्‍लेयां ने यीशु जो जगाई करी बोल्लेया, मालक, हे मालक, असां ड़ुब्बी जाणा! तिस्सी बेल्ले यीशु उठ्ठे अते तिन्हा हनेरी अते पाणी री छल्हार जो झिड़केया अते से रुकी गई, ते तित्ते सब किच्‍छ शांत होई गेया। "
LUK,8,25,"फिरी यीशु ने तिन्हा का पुच्छेया, कुते गेया तुसी रा विश्वास? पर चेल्‍ले डरे रे थिये अते हैरान भी थिये, से अप्पु-मिते बोलणा लगे, ए आखर है कुण, जे हनेरी अते पाणी जो हुकम दिन्दा ते से भी इसेरे हुक्मां जो झट्ट मन्नी लिन्दे हिन "
LUK,8,26,"फिरी से गिरासेनिया इलाके अन्दर गे, जे गलील रे सामणे थिया। "
LUK,8,27,तित्ते तिन्हा जो इक्क मणु मिल्लेया जिस बिच दुष्टात्मा थिया से बड़े रोज्जाँ का ना तां कपड़े पांदा थिया अते ना ही घरां अन्दर रेया करदा थिया बल्कि से कबरस्तान अन्दर रेया करदा थिया 
LUK,8,28,"जां तिनिए यीशु जो दिख्खेया तां से चिन्ड़ मारी करी तिन्हेरे मुहाग्गर आई करी पेई गेया ते तिन्हेरे छंदे करणा लगेया, हे परम-परमेश्‍वर रे पुत्तर, यीशु, तुसी मेरे का क्‍या चाह्‍ंदे? मै छंदे करदा तुसी मेरे जो तंग मत करो "
LUK,8,29,"किजोकी यीशु ने तिन्हा दुष्टात्मां जो तिस मणु बिच का निकलणे रा हुकम देई दित्ते रा थिया किजोकी से दुष्टात्मा तिसजो घड़ी-घड़ी तंग करदी थियां, ते जां अगर लोक तिस मणु जो संगलां अते रस्सियां कन्ने बन्नी करी रखदे थिए, तां भी से दुष्टात्मा तिन्हा संगलां ते रस्सियाँ जो तोड़ी करी, तिसजो बंजर-बियाबान पास्से दुड़ांदी थियां। "
LUK,8,30,"तां यीशु ने तिसजो पुच्छेया, तेरा नां क्‍या ए? तां दुष्टात्मा ने बोल्लेया, मेरा नाँ सैना है किजोकी तिस मणु बिच मती सारी दुष्टात्मा थिया "
LUK,8,31,से यीशु रे छंदे करेया करदी थिया कि असां जो पताल बिच जाणे रा हुकम मत दिन्दे। 
LUK,8,32,"तिस्सी जगह सूअराँ रा इक्क झुण्ड घा चरेया करदा थिया तिन्हा ने छंदे कित्ते कि असां जो इन्हा सूअराँ रे अन्दर जाणा देयो, ते यीशु ने तिन्हा जो सूअराँ अन्दर जाणा दित्तेया "
LUK,8,33,तां से दुष्टात्मा तिस मणु का निकली करी तिन्हा सूअराँ अन्दर चली गेईयां ते से झुण्ड तिस ढ़लान का दौड़दा झील पर जाई पेया ते डूबी गेया 
LUK,8,34,"जां सूअराँ जो चराणे वालेयां ने ए दिख्खेया, तां तिन्हा दौड़ी करी शहर अते ग्राँ बिच जाई करी सबनी जो ए खबर सुणाई दित्ती "
LUK,8,35,"फिरी तित्ते रे मणु जे किच्‍छ होया थिया से दिखणे जो आये से यीशु कने मिल्ले अते तिन्हा ने दुष्टात्मा वाले मणु जो भला-चंगा कपड़े पाई करी यीशु रे पैरां का बैठ्ठे रा दिख्खेया, ए दिख्खी करी से सब डरी गे। "
LUK,8,36,"जिन्हा ने ए सब हुन्दे दिख्खेया, तिन्हा ने होरनां जो भी दस्सेया कि जिस मणु अन्दर दुष्टात्मा थिया, से किय्यां बचेया "
LUK,8,37,ते तित्ते जे किच्‍छ भी होया थिया तिसजो दिख्खी करी गिरासेन इलाके रे रैह्णे वाले मणुआं ने यीशु रे छंदे कित्ते कि तुसी इत्ते का चली जाओ किजोकी ए सब दिख्खी करी से सब डरी गे रे थिये फिरी यीशु किस्ती पर चढ़ी करी झील रे दुज्जे पास्से हटि आये। 
LUK,8,38,"जिस मणु रे बिच का दुष्टात्मा निकली थी, से उन्हा कने चलणे तांइ यीशु रे छंदे करणा लग्गेया पर यीशु ने ए बोल्ली करी वापिस भेजेया कि, "
LUK,8,39,"घरे जा अते जे तेरे तांइ परमेश्‍वर ने कित्तेया ए, तिसजो दस्स तां से जाई करी, जे किच्‍छ यीशु ने तिस तांइ कित्तेया, तिसजो अपणे शहरा जाई करी मणुआं जो दस्सणे लग्गेया "
LUK,8,40,"यीशु किस्ती पर गलिली समुन्द्र रे पार गे, तां मणुआं ने तिन्हेरा बड़ा सुआगत कित्ता, किजोकी से सब जणे यीशु जो भालदे थिये। "
LUK,8,41,उत्ते याईर नां रा इक्क मणु थिया जे तित्ते री सभास्थल रा इक्क प्रधान थिया से यीशु रे पैरा पेई गेया अते तिन्हा जो घरे चलणे तांइ छंदे करणा लग्गेया 
LUK,8,42,"किजोकी तिसेरी बारह साले री कुड़ी थी, अते से मरणे वाली थी जां यीशु जाया करदे थिये तां मणु इत्तणे थिये कि तिन्हा पर आई पेया करदे थिये "
LUK,8,43,"तिन्हा मणुआं बिच इक्क इदेयी जनानी भी थी, जिस जो बारह सालाँ का खून चलणे री बिमारी थी तिसने मती जगह इलाज कराया अते जे तिसका थिया से सब खरचणे का बाद भी से ठीक नी होई "
LUK,8,44,"तिसने यीशु रे पिच्छे का आई करी तिन्हेरे कपड़े रा इक्क कनारा छुत्तेया, अते छुन्दे तिसेरा खून निकलणा बन्द होई गेया "
LUK,8,45,"यीशु ने तिस्सी बेल्ले पुच्छेया, से कुण ए जिनिये मेरे जो छुत्तेया? जां सबने मन्हा कित्तेया, तां पतरस ने बोल्लेया, हे मालक, तुसी कने बड़ी बड्ड़ी लोक्कां री भीड़ ए, सारे जणे तुसी पर आई पेया करदे हिन, अवे असी ए किय्यां पता लगाई सकदे कि तुसी जो कुस जणे ने छुतेया? "
LUK,8,46,"पर यीशु ने बोल्लेया, कुसकी न कुसकी ने तां मेरे जो जरूर छुतेया, किजोकी मेरे अन्दरा का ताकत निकली ए "
LUK,8,47,"फिरी से जनानी समझी गई कि अवे मै होर जादा देर तांइ लुह्की नी सकदी, तां से घबराई करी अते कम्दी-कम्दी यीशु रे पैरां पेई गई ते तिसने सबनी मणुआं जो दस्सेया कि मै किजो यीशु जो छुत्तेया थिया अते तिन्हा जो छुन्दे ही मै किय्यां ठीक होई गई "
LUK,8,48,"यीशु ने तिस जनानी रे विश्वास जो दिख्खी करी बोल्लेया, हे कुड़िए, तेरे विश्वास री वजह कने तेरा छुटकारा होया, अवे शांती कने चली जा। "
LUK,8,49,"से हल्ले ए बोल्लेया ही करदे थिये कि सभास्थल रे प्रधान रे घरे का तित्ते कोई आया अते तिसने प्रधान जो बोल्लेया, तेरी कुड़ी मरी गई इधेरे तांइ गुरु जी जो तकलीफ मत दिंदा "
LUK,8,50,"पर जां यीशु ने ए सुणेया तां याईर जो बोल्लेया, बिल्कुल मत डर सिर्फ विश्वास रख्ख तां तिसने बची जाणा "
LUK,8,51,"घरे जाई करी यीशु ने पतरस, यूहन्ना, याकूब, अते तिस कुड़ी रे माँ-प्यो जो अन्दर लेई गे ते होर कुसकी जो भी अन्दर नी आणा दित्तेया। "
LUK,8,52,"सब जणे तिस कुड़ी रे मरी जाणे पर रोया करदे थिये, पर यीशु ने तिन्हा जो बोल्लेया, रोणा बंद करो किजोकी ए कुड़ी तां मरे री नी ए, बल्कि सुत्ते री ए "
LUK,8,53,इस गल्ल पर तिन्हा मजाक उड़ाया किजोकी से जाणदे थिये कि कुड़ी मरी गे री ए 
LUK,8,54,"पर यीशु ने तिस कुड़ी रा हत्थ पकड़ेया अते तिसजो बोल्लेया, कुड़िए, उठी हो! "
LUK,8,55,"तां तिस्सी बेल्ले से कुड़ी फिरी जिन्दी होई गयी अते से उठी होई यीशु ने तिसेरे माँ-प्यो जो बोल्लेया, इसजो खाणे तांइ किच्‍छ रोट्टी देई दयो "
LUK,8,56,"तिसेरे माँ-प्यो हैरान होई गे कि तिन्हेरी कुड़ी जिन्दी होई गई, पर यीशु ने तिन्हा जो चतोणी देई करी बोल्लेया कि ए सारी गल्लां कुसकी कने मत लान्दे। "
LUK,9,1,"फिरी यीशु ने अपणे बाराह् चेल्‍लेयां जो सद्देया, ते तिन्हा जो बिमारियां जो दुर करणे ते सारी दुष्टात्मा जो कडणे री ताकत ते हक दित्तेया "
LUK,9,2,ते तिन्हा जो परमेश्‍वर रे राज करणे रा शुभ संदेश सारे मणुआं जो सुनाणे ते बिमार मणुआं जो खरा करणे तांइ भेज्जेया। 
LUK,9,3,"यीशु ने तिन्हा जो बोल्लेया कि तुसी अपणे सफर बिच किच्‍छ भी लेई करी मत जादें, ना ही सोठि ना झोली ना रोट्टी ते ना पैसे ते ना ही जादा कपड़े "
LUK,9,4,"ते तुसी जिस भी ग्राँ अन्दर जाँह्ग्गे, तित्ते कुसकी इक्क घर अन्दर प्रोह्णे बणी करी रेय, जां तांइ तुसी तिस ग्राँ का बाहर नी आन्गे, तां तांइ तिस ही घर बिच रेयो "
LUK,9,5,"जे तिस ग्राँ रे मणु तुसी रे शुभ संदेश जो नी मनगे, तां तित्ते का निकलदे बेल्ले अपणे पैरां री धूड़ झाड़ी आयो, ताकी ए तिन्हा पर गवाई होई सको कि से अपणी कित्ते री अप्पू भुगतन "
LUK,9,6,तां से बाराह् चेल्‍ले तित्ते का निकली करी ग्राँ-ग्राँ अन्दर जाई करी परमेश्‍वर रे राज करणे री शुभ संदेश रे बारे अन्दर सुणांदे रे ते बिमार मणुआं जो खरा करदे रे 
LUK,9,7,"जां हेरोदेस राज्जे जो यीशु रे कम्मां रे बारे अन्दर पता लगेया, तां से सुणी करी बड़ा-भरी उदास होई गेया किजोकी केई मणु बोल्लदे थिये, कि ए युहन्ना बपतिस्मा दैणे वाला है, जे कि मरी करी फिरी जिन्दा होई गे रा है। "
LUK,9,8,"किच्‍छ मणु बोलदे थिये, कि ए एलिय्याह-भविष्यद्वक्ता है अते किच्‍छ मणु तां ए बोल्लेया करदे थिये, कि ए पुराणे बेल्ले रे भविष्यद्वक्ता बिच का कोई फिरी जिन्दा होई गे रा है "
LUK,9,9,"पर हेरोदेस राज्जे ने बोल्लेया, कि युहन्ना बपतिस्मा दैणे वाले रा सर तां मै ही कटाया थिया, ते अवे ए कुण है जिसेरे बारे अन्दर मै ए सब गल्लां सुणेया करदा है? फिरी तां राजा हेरोदेस यीशु जो दिखणे तांइ पूरी कोसीस करणा लग्गेया "
LUK,9,10,"जां प्रेरित हटी आए, तां जे किच्‍छ तिन्हा ने कित्तेया थिया, से सब गल्लां यीशु जो दस्सियाँ ते यीशु अपणे चेल्‍लेयां जो तित्ते का छामत-चारे बैतसैदा नां रे शहर बिच लेई गे। "
LUK,9,11,पर मणुआं जो पता लगी गेया ते से भी तिन्हेरे पिच्छे चली पे यीशु ने तिन्हेरा सुआगत कित्तेया ते यीशु ने तिन्हा जो परमेश्‍वर रे राज करणे रे बारे अन्दर दस्सेया अते जे ठीक होणा चाह्‍ंदे थिये तिन्हा मणुआं जो खरा कित्तेया 
LUK,9,12,"जिस बेल्ले साँझ होणा लगी तां चेल्‍लेयां ने यीशु जो आई करी बोल्लेया, इन्हा मणुआं जो नेड़े, कुसकी ग्राँ-पदरा अन्दर भेजी देयो, ताकी से तित्ते रेई सकण ते अप्पु तांइ रोट्टी रा इन्तजाम करी सकण किजोकी ए इलाका सुनसान है जित्ते रैह्णे-खाणे तांइ किच्‍छ भी नी है "
LUK,9,13,"यीशु ने अपणे चेल्‍लेयां जो बोल्लेया, तुसी ही इन्हेरे तांइ रोट्टी रा इंतजाम करो तिन्हा ने बोल्लेया, कि असां रे का तां पंज रोटियाँ अते दो मछ्छियाँ रे सिवाए होर किच्‍छ भी नी है, पर जे असी इन्हा तांइ रोट्टी खरीदी करी लेई आन, तां किच्‍छ इतंजाम होई सकदा तित्ते लाई-पाई करी पंज हजा़र तां मड़द ही थिये। "
LUK,9,14,"तां यीशु ने अपणे चेल्‍लेयां जो बोल्लेया, कि इन्हा जो पंजाह्-पंजाह् करी के पान्द बिच बिठाई देयो "
LUK,9,15,"चेल्‍लेयां ने तिय्यां ही कित्ता, ते सब मणु भुईय्याँ बैह्ई गे "
LUK,9,16,फिरी यीशु ने तिन्हा पंज रोटियाँ ते दो मछ्छियाँ जो हत्थां पर रख्खेया ते स्वर्ग पास्से दिख्खी करी परमेश्‍वर रा शुकर कित्तेया ते फिरी तिन्हा रोटियाँ जो तोड़ी-तोड़ी करी मणुआं जो दैणे तांइ अपणे चेल्‍लेयां का दिन्दे गे 
LUK,9,17,"जां सब जणे रज्जी करी खाई बैठ्ठे, तिसेरे बाद भी चेल्‍लेयां ने बचे री रोटियाँ रे बाराह् टोकरे भरी करी रख्खे "
LUK,9,18,"इक्क रोज यीशु मणुआं का बखरे होई करी इक्क कह्ल्ली जगह बिच प्रार्थना करणे जो गे, ते तिन्हेरे सोग्गी चेल्‍ले भी थिये, तां यीशु ने तिन्हा का पुच्छेया, कि मणु मेरे बारे अन्दर क्‍या सोचदे कि मै कुण है? "
LUK,9,19,"तिन्हा ने जवाब दित्तेया, कि किच्‍छ मणु युहन्ना बपतिस्मा दैणे वाला बोल्दे, किच्‍छ तुसी जो एलिय्याह मन्दे, अते किच्‍छ बोल्दे, कि तुसी पुराणे बेल्ले रे भविष्यद्वक्ता बिच का कोई इक्क हिन, जे कि जिन्दा होई गे रा है। "
LUK,9,20,"यीशु ने अपणे चेल्‍लेयां का पुच्छेया, पर तुसी जो क्‍या लगदा, कि मै कुण है? पतरस ने जवाब दित्तेया, कि असी तां तुसी जो परमेश्‍वर रा भेज्जे रा मसीह यीशु मन्दे "
LUK,9,21,"तां यीशु ने तिन्हा जो चतोणी देई करी बोल्लेया, कि मेरे मसीह यीशु होणे रे बारे अन्दर कुसकी जो जरा भी मत बोल्दे "
LUK,9,22,"फिरी यीशु ने अपणे चेल्‍लेयां जो बोल्लेया, कि ए पक्की गल्ल है, कि मणु रे पुत्तर ने बड़े दुख्ख सैह्णे हिन ते बड़े-बड़े बुजुर्ग लोक, बड्डे पुरोत्त, अते यहुदी शास्त्रियां ने तिसजो नक्कारी दैणा ते मरवाई दैणा, पर तिनिए त्रीय्ये रोज्जे फिरी जिन्दे होई जाणा। "
LUK,9,23,"फिरी यीशु ने तिन्हा सबनी जो बोल्लेया, जे कोई मेरे पिच्छे चलणा चाह्‍ंदा, तिसजो अपणी दुख-तकलिफां जो चुक्की करी मेरे तांइ मरणे जो भी तयार रैह्णा पैणा। "
LUK,9,24,"किजोकी, जे तुसी अपणी जान बचाणा चाण्गे, तां तुसी तिसजो नी बचाई सकणा पर जे कोई मेरे तांइ अपणी जान देई दिंगा, सिर्फ तिसजो ही सच्चा जीण मिलणा "
LUK,9,25,किजोकी इसेरा क्‍या फायदा कि इन्सान इक्क पास्से तां सारी दुनिया जो जित्ति ले पर अपणी जान जो ही गवाई दे? 
LUK,9,26,"जे मणु मेरे ते मेरे शुभ संदेश का शर्मसार हुंदा, मणु रे पुत्तर, जे मै ही है ने भी, जां अपणी, ते अपणे पिता-परमेश्‍वर री, ते पवित्र स्वर्गदूतां कने महिमा कने आणा, तां तिन्हा मणुआं जो भी पछियानणे का मुकरी जाणा "
LUK,9,27,"पर मै तुसी जो सच बोलदा, कि जे इत्ते खड़ित्ते रे हिन, तिन्हा बिच का किच्‍छ ईदेह् भी हिन, जिन्हा तिस बेल्ले तांइ नी मरणा, जां तांइ से परमेश्‍वर जो मणुआं री जिन्दगी पर राज करदे अपणी हाख्खी कने नी दिख्खी लिन्दे "
LUK,9,28,"इन्हा गल्लां रे कोई अठ्ठ रोज्जां बाद यीशु अपणे कन्ने पतरस, याकूब, ते युहन्ना जो लेई करी प्रार्थना करणे तांइ इक्क पहाड़ पर गे। "
LUK,9,29,प्रार्थना करदे-करदे यीशु रा रुप ही बदली गेया ते तिन्हेरे कपड़े लस्कदे-गाड़े चिट्टे रंग रे होई गे 
LUK,9,30,"तां दिख्खो मूसा ते एलिय्याह, ए दो लोक तिन्हा कने गल्लां करेया करदे थिये "
LUK,9,31,"ए सब महिमा अन्दर दिस्से, ते से यीशु रे यरूशलेम अन्दर मरणे री गल्लां करेया करदे थिये "
LUK,9,32,"पतरस ते तिसेरे दोस्तां जो बड़ी गैहरी निन्दर आई गे री थी जां तिन्हेरी निन्दर पूरी तराह् कने खुल्ली गई तां, तिन्हा ने भी यीशु जो तिन्हेरी महिमा अन्दर मूसा नबी ते एल्लीयाह भविष्यद्वक्ता जो, यीशु कन्ने खड़िह्त्तेरा दिख्खेया "
LUK,9,33,"जां मूसा नबी ते एलिय्याह भविष्यद्वक्ता तित्ते का जाणा लगे तां पतरस यीशु जो बोलणा लगेया, हे मालक, खरा होया जे असी ईत्ते हिन, असां जो त्रै तम्बु बनाणा चाएदे, इक्क तुसी तांइ, इक्क मूसा तांइ अते इक्क एलिय्याह तांइ हालांकि, पतरस जाणदा नी थिया कि से क्‍या है बोलदा? "
LUK,9,34,"से हल्ले ए गल्ल करदा ही थिया, कि इक्क बद्दल ने तिन्हा जो घेरी लेया ते से बड़े डरी गे, "
LUK,9,35,"ते से बद्दल रे अन्दर ही थिये, कि तिस बदलां बिच का अवाज आई, कि ए मेरा पुत्तर है, जिस जो मै चुणे रा है, इसेरी सुणेया करो "
LUK,9,36,"जिय्यां ही ए अवाज आणा बन्द होई, तिय्यां ही सिर्फ यीशु तित्ते किल्ले खड़ित्ते रे थिये ते चेल्‍लेयां ने जे किच्‍छ भी दिख्खेया थिया, इस बारे अन्दर तिन्हा रोज्जे कुसकी कन्ने कोई गल्ल नी लाई "
LUK,9,37,"दुए रोज्जे जां से पहाड़ का उतरे, तां मते सारे मणु यीशु का मिलणे तांइ आई पुज्जे। "
LUK,9,38,"ते तिन्हा मणुआं बिच का इक्क मणु जोरे सणे बोल्ली पेया, हे गुरु जी, मै तुसी रे छंदे करदा, तुसी मेरे निक्के जो खरा करी के उस पर दया करो किजोकी ए मेरा इक्को-इक्क मुंडा है, "
LUK,9,39,"मेरे निक्के जो इक्क दुष्टात्मा घड़ी-घड़ी पकड़दी ते फिरी ए इक्कदम चिन्ड़ा मारणा लगदा से तिसजो इदेया मरोड़दी, कि तिसेरे मुँह का झग्ग निकली आन्दी ते से तिसजो बड़ा भरी मरोड़दी ते तिसजो बड़ी मुस्कल कने छड़दी "
LUK,9,40,"मै तुसी रे चेल्‍लेयां जो अपणे निक्के का तिस दुष्टात्मा जो कढ़णे तांइ बोल्लेया थिया, पर से तिय्यां नी करी सके "
LUK,9,41,"फिरी यीशु ने अपणे चेल्‍लेयां जो बोल्लेया, हे विश्वास नी करणे वाले ते जिद्दि मणूओं! मै तुसी कन्ने कितणे करी रोज्जाँ तांइ रैह्न्गा ते कधाड़ी तांइ तुसी री इदेय गल्लां बरदास्त करदा रैह्न्गा? फिरी यीशु ने तिस मणु जो बोल्लेया, अपणे निक्के जो इत्ते लेई आ "
LUK,9,42,"तिसेरा निक्का आया ही करदा थिया, कि दुष्टात्मा ने तिसजो पटकी करी भुईय्याँ सुटी दित्तेया ते तिसजो मरोड़णा लगी, पर यीशु ने दुष्टात्मा जो झिड़केया ते तिस निक्के जो खरा करी के तिसेरे प्यो का देई दित्तेया "
LUK,9,43,"तां सब मणु परमेश्‍वर रे चमत्कार जो दिख्खी करी हैरान होई गे यीशु रे चमत्कारी कम्मां जो दिख्खी करी सब मणु हैरान थिये फिरी यीशु ने अपणे चेल्‍लेयां जो बोल्लेया, "
LUK,9,44,"तुसी मेरी गल्ल ध्यान कने सुणो, किजोकी मणु रे पुत्तर, जे मै ही है कन्ने धोखा होणे वाला है ते तिसजो तिसेरे दुस्मणां रे हात्थे पकड़वाई दित्तेया जाणा। किजोकी मणु रे पुत्तर, जे मै ही है कन्ने धोखा होणे वाला है ते तिसजो तिसेरे दुसमणां रे हात्थे पकड़वाई दित्तेया जाणा "
LUK,9,45,"पर ए गल्ल चेल्‍लेयां रे पल्ले नी पेई, किजोकी इस गल्ल रा सह्ई मतलब तिन्हा का छुपी रेया कि से तिसजो जाणी ना सकण ते चेल्‍ले यीशु का इस बारे अन्दर पूच्छणे का ड़रदे थिये "
LUK,9,46,"फिरी चेल्‍लेयां बिच इस गल्ल पर बैह्स होणा लगी पेई, कि तिन्हा बिच सबनी का बड्डा कुण है? "
LUK,9,47,पर यीशु ने तिन्हेरे मन री गल्ल जाणी लेई इधेरे तांइ तिन्हा ने इक्क निक्के जो अपणे नेड़े खड़ा कित्ता 
LUK,9,48,"ते तिन्हा जो बोल्लेया, जे भी मेरे नां कने इस निक्के जो अपणाई लिंदा, से मेरे जो अपणाई लिंदा, ते जे मेरे जो अपणाई लिंदा, से परमेश्‍वर जो अपणाई लिंदा, जिन्हा ने मेरे जो भेज्जे रा है, किजोकी जे तुसी बिच सबनी का छोटा है, सेह्ई सबनी का बड्ड़ा है "
LUK,9,49,"फिरी युहन्ना ने यीशु जो बोल्लेया, मालक जी, असां ने इक्क मणु जो तुसी रे नां कने मणुआं बिच का दुष्टात्मा जो कढ़दे दिख्खेया, ते असां ने तिसजो ए सब करणे का मन्हा कित्तेया, किजोकी से असां रे बिच का इक्क नी थिया। "
LUK,9,50,"यीशु ने युहन्ना जो बोल्लेया, तिसजो ठाक्को मत किजोकी जे असां रे खिलाफ नी है, से असां रे पास्से ही है "
LUK,9,51,"जां यीशु रा स्वर्ग अन्दर जाणे रा बेल्ला नेड़े आया करदा थिया, तां तिन्हा यरूशलेम जाणे री सोच्ची ते चली पे। "
LUK,9,52,जाणे का पैल्ले यीशु ने सामरिया प्रदेश बिच अपणे चेल्‍ले का ए शुभ संदेश भिजवाया कि असां रे आणे तांइ इक्क जगह तयार करी रख्खो। 
LUK,9,53,"पर तिस ग्राँ रे मणुआं ने तिन्हा जो अपणे ग्राँ अन्दर आणे का साफ मन्हा करी दित्तेया ते तिन्हेरे चेल्‍लेयां जो वापस हटाई दित्तेया, किजोकी सामरी मणु जाणदे थिये, कि तिन्हा ने यरूशलेम जो जाणा थिया "
LUK,9,54,"ए दिख्खी करी तिन्हेरे चेल्‍ले याकूब ते युहन्ना ने यीशु जो बोल्लेया, प्रभु जी, क्‍या तुसी चाह्‍ंदे कि असी आज्ञा देई करी इन्हा मणुआं री इस हरकत तांइ आसमान का अग्ग सुट्टी करी इन्हा जो अग्ग कन्ने भस्म करी देंन? "
LUK,9,55,"पर यीशु ने अपणे चेल्‍लेयां जो झिड़केया ते बोल्लेया, क्‍या तुसी जो पता नी है, कि तुसी मेरे कन्ने हिन? मणु रा पुत्तर, जे मै ही है मणुआं री जान लैणे तांइ नी पर बचाणे तांइ आए रा है "
LUK,9,56,ते फिरी से कुसकी होरसी ग्राँ बिच चली गे 
LUK,9,57,"जां यीशु ते तिन्हेरे चेल्‍ले रस्ते पर चलेया करदे थिये, तां इक्क मणु ने यीशु जो बोल्लेया, कि तुसी ने जित्ते जित्ते भी जाणा, मै भी तुसी कन्ने जाया करणा। "
LUK,9,58,"यीशु ने तिसजो बोल्लेया, गीदड़ां जो रैह्णें तांइ कुड्डां ते आसमान रे चिडू-पखेरूआँ तांइ बसे रे हिन, पर मणु रे पुत्तर, जे मै ही है जो सर ढ़कणे तांइ भी कोई ठकाणा नी है "
LUK,9,59,"यीशु ने कुसकी दुज्जे मणु जो बोल्लेया, मेरे पिच्छे आई जा पर तिनिए जवाब दित्तेया, कि हे प्रभु जी, मेरे जो पैल्ले अपणे घरे जाणा देयो ताकी मै अपणे प्यो रे मरणे रे बाद तिन्हा दफन करी के वापिस आई सकां "
LUK,9,60,"यीशु ने तिसजो बोल्लेया, मरणे वालेयां जो अपणे मुर्दे दबणा दे, किजोकी परमेश्‍वर रा वचन सब मणुआं तांइ है, इधेरे तांइ तेरा फर्ज ए है कि तू मणुआं जो परमेश्‍वर रे राज करणे रे बारे अन्दर दस्स "
LUK,9,61,"फिरी इक्क जह्णा होर बोलणा लगेया, कि मै भी तुसी रा चेल्ला बनणा, पर पैल्ले जाई करी अपणे घरेतां जो बोल्ली करी आन्दा "
LUK,9,62,"यीशु ने तिसजो बोल्लेया, इदेया कोई भी मणू, जे हल पर हत्थ रखणे का बाद पिच्छे दिखदा, से परमेश्‍वर रे राज अन्दर रैह्णे जोग्गा नी है। "
LUK,10,1,"इन्हा गल्लां रे होणे का बाद प्रभु यीशु ने सत्तर चेल्‍ले होर चुणे ते फिरी जिस-जिस शहरा ते जगह पर तिन्हा अप्पु जाणा थिया, तित्ते दो-दो करी के पैल्ले तिन्हा जो भेजेया। "
LUK,10,2,"यीशु ने तिन्हा जो बोल्लेया, कि पक्के रे खेतर मते हिन पर मजूर थोड़े हिन इधेरे तांइ खेतर रे मालका का प्रार्थना करो कि फसल कटणे तीकर होर मजूर भेजी देयो "
LUK,10,3,"जाओ दिख्खो, जिय्यां भेड्डां भेड़ियां बिच मझाटे होन तिय्यां ही मै तुसी जो तिन्हा लोक्कां रे बिच मझाटे भेज्जेया करदा है। "
LUK,10,4,"इधेरे तांइ, तुसी जान्दे बेल्ले अप्पु कन्ने किच्‍छ भी मत लिन्दे, ना बटुआ, ना झोला ते ना तां बूट अते रस्ते अन्दर कुसकी रा हाल-चाल भी मत पुछदे "
LUK,10,5,"तुसी जिस भी घर अन्दर ‍जांगे, तिन्हा जो बोल्लेया कि इस घर पर परमेश्‍वर री शांती बणी रे। "
LUK,10,6,जे अगर से मणु इस शांती जोग्गे हुन्गे तां से तिन्हा पर बणी रैह्‍णी ते जे से इस जोग्गे नी होये तां से शांती तुसी का वापस हटी आणी। 
LUK,10,7,"तिसी घर बिच रेयो, ते जे किच्‍छ तिन्हा का मिल्ले, से ही खाओ, किजोकी मजदूर जो तिसेरी मजदुरी मिलणा चाएदी, घर-घर मत फिरदे। "
LUK,10,8,"जे कुसकी ग्राँ अन्दर जाई करी तित्ते रे मणु तुसी जो खुश होई करी किच्‍छ भी खुआंगे, से खुशी कने खाई लेयो "
LUK,10,9,"तित्ते रे बिमार मणुआं जो खरा करो ते तिन्हा जो बोल्लो, कि परमेश्‍वर राज करणे तांइ तुसी रे नेड़े आई गे रा है "
LUK,10,10,"पर, जे कुसकी ग्राँ रे मणु तुसी रे आणे पर खुश नी होन तां तिस जगह री सड़कां पर जाई करी बोल्लेया करो, "
LUK,10,11,"कि तुसी रे ग्राँ री धूड़ जो असी तुसी रे सामणे अपणे पैरां का झम्मी करी इत्ते का चली पे, पर ए गल्ल समझी लेयो, कि परमेश्‍वर राज करणे तांइ तुसी रे नेड़े आई गे रा है "
LUK,10,12,"यीशु ने तिन्हा चेल्‍लेयां जो बोल्लेया, कि इस शहर री हालत फैसले वाले रोज्जे सदोम देश का भी जादा खराब होणी है "
LUK,10,13,"फिरी यीशु बोल्दे, खुराजीन हायेँ ते बैतसैदा नां रे शहरां बिच रैह्णे वाले मणुआं तांइ बड़ा बुरा बेल्ला आणे वाला है, किजोकी जिनिये चमत्कारी कम्म मै इन्हा दो सैरां बिच जाई करी कित्ते, जे से ही कम्म मै सूर अते सैदा रे शहर बिच जाई करी करदा, जित्ते मूर्तीियाँ री पूजा करणे वाले मणु रैह्‍न्दे, तां तिन्हा ने भी बोरे रे कपड़े बणाई करी ते अप्पु पर धूड़ मली करी अपणे पाप मन्नी लेरे होणे थिये। "
LUK,10,14,"पर परमेश्‍वर ने जधाड़ी हिसाब-किताब करणा, तधाड़ी सूर अते सैदा रे शहर री हालत तुसी का तां जादा सैणे जोग्गि होणी, जे कि खुराजीन ते बैतसैदा अन्दर रैह्या करदे हिन "
LUK,10,15,"ते हे कफरनहूम कस्बे रे मणूओ, क्‍या तुसी जो स्वरगा अन्दर लेई जाया जाणा है? पर ना, तुसी जो तां झिक्क पताल अन्दर सुट्टेया जाणा है "
LUK,10,16,"यीशु ने ए भी बोल्लेया, कि जे मणु तुसां री गल्लां पर विश्वास करगा, इसेरा मतलब ए होणा कि तिनिए मेरे पर भी विश्वास करी लेया, ते जे तुसी जो नक्कारी दिंदा, तिनिए मेरे जो भी नक्कारी दित्तेया, ते जे मेरे जो नक्कारी दिंदा, तिसेरा मतलब ए होणा कि तिनिए मेरे भेजणे वाले परमेश्‍वर जो भी नक्कारी दित्तेया। "
LUK,10,17,"जिस बेल्ले से बाकी रे सत्तर चेल्‍ले खुशी-खुशी वापस हटि आए तां यीशु जो बोलणा लगे, हे प्रभु, दुष्टात्मा भी तुसी रे नां कने असां रे हुक्मां जो मन्नेया करदी थी। "
LUK,10,18,"इस गल्ल पर यीशु ने तिन्हा जो बोल्लेया, मै शैतान जो आसमान का बिजली सांइ थल्ले पैंदे दिख्खेया। "
LUK,10,19,"दिख्खो, मै तां तुसी जो कीड़े ते बिच्छुओं जो रौदंणे रा, ते असां रे दुश्मण री सारी ताकत पर जीतणे रा अधिकार दित्ते रा है ते तुसी जो कुसकी भी चीज रा कोई नुक्सान नी होणा। "
LUK,10,20,"फिरी भी इस गल्ल पर खुश मत हुदें, कि दुष्टात्मा तुसी रा गलाया मन्दियाँ, पर सिर्फ इस गल्ले री खुशी मनाओ कि तुसी रे नां स्वर्ग अन्दर लिखी दित्ते रे हिन। "
LUK,10,21,"तिस ही बेल्ले यीशु पवित्रात्मा बिच मघन होई करी बड़े खुश होये ते बोलणा लगे, हे मेरे पिता जी, तुसी आसमान ते जमीन रे प्रभु हिन, मै तुसी रा बड़ा शुकर करदा, कि तुसी ने इन्हा गल्लां जो उन्हा मणुआं का दूर रखेया जे अप्पु जो बड़े भरी ज्ञानी ते चलाक मन्दे, ते इन्हा बच्चेयाँ जो सेह्ई गल्लां दस्सी दित्तीयां, हाँ, मेरे पिता जी, तुसी जो इय्यां करणा ही खरा लग्गेया। "
LUK,10,22,"फिरी यीशु ने तिन्हा चेल्‍लेयां जो बोल्लेया, मेरे पिता जी ने मेरे जो सबनी चीज्जाँ पर हक्क दित्ते रा है ते पिता ही जाणदे कि पुत्तर कुण है, ते पुत्तर जो छड्डी करी होर कोई नी जाणदा कि पिता कुण है, या तिन्हेरे जो छड्डी करी से जाणी सकदे जिस जो पुत्तर पिता रे बारे अन्दर दस्सणा चांह्दा "
LUK,10,23,"जिस बेल्ले तित्ते चेल्‍लेयां जो छड्डी करी होर कोई भी नी थिया, तां यीशु ने तिन्हा जो बोल्लेया, तुसी धन्न हिन कि ए सब किच्‍छ जे होया करदा है, से अपणी हाख्खियाँ कन्ने दिख्खेया करदे हिन "
LUK,10,24,"किजोकी मै तुसी जो बोल्ली दिन्दा, कि मते राज्जेयाँ ते भविष्यद्वक्ता ने ए सब किच्‍छ जे तुसी ने दिख्खेया-सुणेया से दिखणा-सुनणा चाह्या पर ना तां से दिख्खी सके ते ना ही सुणी सके। "
LUK,10,25,"फिरी इक्क दिन जां यीशु लोक्कां जो सिखाया करदे थिये, तां शास्त्रि लोक्कां बिच का इक्क जणा उठी करी यीशु जो परखणे तांइ सुआल पुछणा लग्गेया, कि हे गुरु जी, मेरे जो क्‍या करणा चह्ईंदा कि मेरे जो हमेशा री जिन्दगी मिल्ली जाओ? "
LUK,10,26,"तिन्हा ने जवाब दित्तेया, कि तैं मूसा रा कानून री कताब बिच क्‍या पढ़दा? "
LUK,10,27,"से बोलणा लगेया, कि तू परमेश्‍वर कने पूरे मन, पूरे प्राण ते सारी ताकत लाई करी ते अपणी सारी समझ कने प्यार करेयाँ, ते अपणे पड़ोसियाँ जो भी अप्पु बराबर प्यार करेयां "
LUK,10,28,"यीशु ने बोल्लेया, तैं ठीक जवाब दित्तेया इतणा ही करेया कर, तां तिज्जो हमेशा री जिन्दगी मिली जाणी। "
LUK,10,29,"पर से मणु अप्पु जो सही जताणा चाह्‍न्दा थिया, इधेरे तांइ से यीशु का फिरी पुछणा लग्गेया, तुसी ए दस्सो कि मेरा पड़ोसी कुण होया? "
LUK,10,30,"यीशु ने इक्क उदारण बोल्ली करी तिसजो जवाब दित्ता, कि इक्क मणु यरूशलेम शहर का यरीहो नां रे इक्क शहर जो जाया करदा थिया, ते रस्ते अन्दर तिसजो किच्‍छ डकैत्तां ने मिल्ली करी लुट्टी लित्तेया, ते तिन्हा ने तिसेरे कपड़े खुलाए ते तिसजो मारी-कुट्टि करी धाणस करी के रस्ते पर ही छड्डी करी चली गे। "
LUK,10,31,"ते इय्यां होया, कि तिस ही रस्ते का इक्क यहुदी पुरोत्त जाया करदा थिया, पर तिनिए तिसजो तड़फदा दिख्खी करी तिसका मुँह फेरी करी चली गेया ते तिस बचारे जो अण-दिख्खा करी दित्तेया "
LUK,10,32,"फिरी इय्यां ही इक्क लेवी, सेवादार मणू, उत्ते आया ते से भी तिसजो अण-दिख्खा करी के चली गेया। "
LUK,10,33,"पर इक्क सामरिया प्रदेश रा मणु उत्ते का जाया करदा थिया, जां तिनिए उस बचारे अध-मरे मणु जो तड़फदे दिख्खेया, तां तिसजो उस पर बड़ा तरस आया। "
LUK,10,34,"से तिसेरे नेड़े गेया ते तिनिए तिसेरे जखमां पर तेल ते अंगूर रा रस लाई करी पट्टि बह्न्नी दित्ती ते अपणे खोत्ते पर बिठाई करी रैण-बसे रे जो लेई गेया, ते तिसेरी सेवा कित्ती। "
LUK,10,35,"दूए रोज्जे तिस सामरी मणु ने दो दीनार  रैण-बसे रे मालक जो दित्ते ते तिसजो बोल्लेया, कि इसेरी दिख-रिख करदे रेयां ते जे तेरा जादा खरचा होई जाह्न्गा तां से मै हटदे बेल्ले आई करी तिज्जो देई दिंगा "
LUK,10,36,"फिरी यीशु ने तिस शास्त्रि मणु का पुच्छेया, कि अवे तू दस कि इन्हा तिन्न जह्णेयाँ बिच का तिस धाणस मणु रा पड़ोसी कुण होया? "
LUK,10,37,"से बोलणा लगेया, जिस सामरी मणु ने तिस पर तरस खाया थिया। यीशु ने तिस्जो बोल्लेया, जा ते अज्ज का बाद तू भी इय्यां ही करेयां "
LUK,10,38,"जां यीशु ते तिन्हेरे चेल्‍ले यरूशलेम पास्से जाया करदे थिये तां से इक्क ग्राँ बिच पुज्जे, जित्ते मार्था नां री इक्क जनानी ने तिन्हेरा अपणे घरे सुआगत कित्ता। "
LUK,10,39,"मार्था री इक्क भैण भी थी, जिसेरा नां मरियम थिया से यीशु रे पैरां का बेई करी तिन्हेरे वचन सुणेया करदी थी "
LUK,10,40,"पर मार्था रोट्टी पकाणे री तयारी जो लेई करी फिक्र अन्दर पेई गई, से यीशु का आई ते बोलणा लगी, हे प्रभु जी, क्‍या तुसी जो फिक्र नी है कि मेरी भैण ने सारा कम्म मेरे उपर पाई दित्ते रा है? इधेरे तांइ इसजो बोल्लो की मेरे कने हत्थ बटाए। "
LUK,10,41,"पर प्रभु यीशु ने तिसजो जवाब दित्तेया, हे मार्था, तू मती गल्लां रे बारे अन्दर फिकर करदी रैह्न्दी। "
LUK,10,42,"पर इक्क बदिया चीज है जिस जो मरियम ने चुणी लित्ते रा है, जे तिसका खुस्सेया नी जाणा। "
LUK,11,1,"इक्क रोज यीशु इक्क जगह पर प्रार्थना करेया करदे थिये जां से प्रार्थना करी बैठे तां तिन्हेरे चेल्‍लेयां बिच का इक्क ने तिन्हा जो बोल्लेया, हे प्रभु जी, जिय्यां युहन्ना ने अपणे चेल्‍लेयां जो प्रार्थना करणा सखाए रा है, तुसी भी असां जो तिय्यां ही सिखाओ। "
LUK,11,2,"तिन्हा ने तिसजो बोल्लेया, ठीक है, तां प्रार्थना करदे बेल्ले इय्यां बोल्लेया करो हे असां रे पिता जी, तुसी रे नां जो पवित्र मन्यान जाये, तुसी रा राज इस दुनिया पर आई जाओ। "
LUK,11,3,"असां री रोज री रोट्टी असां जो देया करो, "
LUK,11,4,"ते असां रे पाप्पां जो तुसी माफ करी देयो, किजोकी, असी भी अपणे गुनेह्गाराँ जो माफ करदे, ते असां जो परखीह्णे का बचाई लेयो। "
LUK,11,5,"फिरी यीशु ने तिन्हा जो बोल्लेया, कि तुसी बिच का इदेया कुण है कि तिसेरा इक्क मित्र हो ते से तिसका धरात्ते पर आई करी ए बोल्ली करी त्रै रोटियाँ मन्गो कि "
LUK,11,6,"मेरा मित्र है ते से सफर का मेरे का आया, ते तिस्जो खुआणे तांइ मेरे का अब्बे किच्‍छ भी नी है "
LUK,11,7,"ते से अन्दर का जवाब देयो, कि मेरे जो तंग मत करां दुआर बन्द होई गे रा है, मै बिस्तर अन्दर मेरे कन्ने मेरे निके-निके चैन कने सुत्ते रे हिन, इधेरे तांइ मै अब्बे बाहर आई करी तिज्जो रोटीयाँ नी देई सकदा "
LUK,11,8,"मै तुसी जो बोल्ली दिन्दा, कि इक्क मित्तर होणे री वजह कने बसक्क से ना उठ्ठो, पर तिसेरे घड़ी-घड़ी बगैर झिझक रे मंगणे पर से उट्ठी करी तिसेरी जरूरत रे हिसाब कने देई दैणा। "
LUK,11,9,ते मै इधेरे तांइ मै तुसी जो बोलदा कि तुसी मंगगे तां तुसी जो दित्तेया जाणा तोपगे तां से मिल्णा अते खटखटाँदे रैह्न्गे तां तुसी तांइ दुआर खोली दित्ते जाणे 
LUK,11,10,"किजोकी हर इक्क मणु जे मंगदा, तिसजो मिली जान्दा जे तोपदा से तिसजो पाई लिंदा अते जे खटखटांदा ही रैहन्दा तिसेरे तांइ दुआर खोल्ली दित्तेया जाणा। "
LUK,11,11,"तुसी बिच का इदेया कुण प्यो हुँगा, जिसेरा पुत्तर तिसका रोट्टी मंगो तां से तिसजो पत्थर पकड़ाई देयो: या तां से मच्छी मंगो तां से कीड़ा पकड़ाई देयो? "
LUK,11,12,या पुत्तर आंड्डा मंगो तां तिस्जो बिच्छु देई देयो 
LUK,11,13,"बुरे स्वभाव रे मणु हुन्दे-सुन्दे भी तुसी जो पता है कि अपणे बच्चेयाँ जो ठीक चीज्जाँ किय्यां दित्ती जान्दी, तां अवे तुसी अप्पू सोच्चो कि असां रा स्वर्ग अन्दर रैह्णे वाला परमेश्‍वर अपणे मंगणे वालेयां जो खुशी कने पवित्रात्मा किजो नी दिंगा "
LUK,11,14,फिरी यीशु ने इक्क मणु बिच का दुष्टात्मा निकाली जे कि जल्ली थी: जिस बेल्ले दुष्टात्मा तिस बिच का निकली गई तां से मणु गल्लां लगी पेया करणा ते सारे मणु ए दिख्खी करी हैरान होई गे। 
LUK,11,15,"पर तिन्हा बिच का मते जणे बोलणा लगे, कि ए तां दुष्टात्मां रे सरदार री मदद कने इन्हा दुष्टात्मा जो कड़दा। "
LUK,11,16,पर होर मणुआं ने तिन्हा जो परखणे तांइ तिन्हा का स्वर्ग री कोई निशानी मंगी 
LUK,11,17,"पर यीशु तिन्हेरे मन री गल्ल जो समझी गे ते तिन्हा ने जवाब दित्तेया, जिस देश अन्दर फूट पेई गे री हो, से उजड़ी जान्दा: ते जिस घर अन्दर कहला हो पेई गे री से कदी भी बसी नी सकदा "
LUK,11,18,"ते अगर शैतान अप्पु जो नुकसान पूजाणा सुरु करी देयो, तां शैतान रे राज रा सत्यानास होई जाणा तुसी जे मेरे पर इल्जाम लांदे कि मै दुष्टात्मां रे सरदार री मदद कने दुष्टात्मा जो कडदा, "
LUK,11,19,जे अगर मै दुष्टात्मां रे सरदार री मदद कने दुष्टात्मा जो कडदा तां तुसी री औलादां कुसेरी मदद कने कडदी? इधेरे तांइ तिन्हा ने ही तुसी रा फैसला करणे वाला। 
LUK,11,20,"पर जे मै परमेश्‍वर रा नां लेई करी दुष्टात्मा जो कडदा, तां तुसी ए समझी लेयो कि परमेश्‍वर तुसी रे बिच राज करणे तांइ आई गे रे हिन। "
LUK,11,21,जां कोई ताकतवर मणु पूरी तयारी कने अपणे घर री पैहरेदारी करदा तां तिसेरा घर-बार बची रैहन्दा। 
LUK,11,22,"पर जिस बेल्ले कोई तिसका भी जादा ताकतवर मणु आई करी तिस पर हमला करी के तिसजो हराई देयो तां तिसेरे हथियारां जो जिन्हा पर तिसजो विश्वास थिया, खुस्सि करी तिसेरा घर-बार लुट्टि करी से सब किच्‍छ अप्पु-मिते बंड़ी लिन्दे। "
LUK,11,23,"जे मेरे पास्से नी है से मेरे खिलाफ है, ते जे मेरे कन्ने नी बटोलदा, से बखेरी रखदा। "
LUK,11,24,"जां कोई दुष्टात्मा कुसकी मणु बिच का निकली जान्दी तां से अराम करणे तांइ सुक्की जगह् का होई करी जान्दी, ते जिस बेल्ले तिसजो अराम नी मिलदा तां से बोल्दी, मै अपणे पुराणे घरे जो दुबारा हटी जान्दी जित्ते का मै आए री है। "
LUK,11,25,ते हटी करी तिसजो से साफ-सुथरा ते सजा सजाया मिलदा। 
LUK,11,26,"होर तां होर, इस बेरी से अप्पु कन्ने सत्त होर दुष्टात्मा जो भी कन्ने लेई आँदी, अते तिस बिच वास करणा लगी पैन्दी ते तिसेरी हालत पैल्ले का भी जादा बुरी होई जान्दी। "
LUK,11,27,"जिस बेल्ले यीशु हल्ले ए सब गल्लां बोल्लेया ही करदे थिये, कि मणुआं री भीड़ बिच का इक्क जनानी ने जोरे सणे बोल्लेया, कि धन्न है से जनानी जिसा तुसी जो जम्मेया, ते धन्न है से जनानी जिसा तुसी जो अपणा दुध पियाया। "
LUK,11,28,"इस गल्ल पर यीशु ने बोल्लेया, हां, पर जादा धन्न से हिन जे जे परमेश्‍वर रे वचनां जो ध्यान कने सुणदे ते तिन्हा पर मनदे भी। "
LUK,11,29,"जिय्यां जिय्यां मणुआं री भीड़ बधणा लगी, तां यीशु तिन्हा जो बोलणा लगे कि इस जुग रे मणु बड़े भरी बुरे हिन, से निशानी तोपदे रैह्‍न्दे पर इन्हा जो योना रे अलावा होर कोई भी निशानी नी दित्ती जाणी। "
LUK,11,30,"जिय्यां योना नीनवे रे मणुआं तांइ इक्क निशानी बणेया थिया, तिय्यां ही मणु रे पुत्तर, जे मै ही है ने इस जमाने रे मणुआं तांइ निशानी बनणा "
LUK,11,31,"दक्षिण री राणी ने इस जमाने रे मणुआं पर इल्जाम लगाणे ते तिन्हा जो गुनेह्गार साबित करणा, किजोकी से राजा सुलैमान री समजदारी वाली गल्लां सुनणे तांइ दुनिया रे इक्क कुणे का आए थी, ते इत्ते तां कोई राजा सुलैमान का भी बड्डा है। "
LUK,11,32,"नीनवे रे मणुआं ने भी परमेश्‍वर रे हिसाब लैणे वाले रोजे अज्ज रे जुग रे मणुआं पर इल्जाम लाणे, किजोकी उन्हा ने योना री गल्लां सुणी करी अपणे पाप का तौबा कित्ती थी, ते अवे तां योना का भी खास कोई इत्ते है "
LUK,11,33,"कोई भी मणु दीय्या बाली करी तिसजो लुह्काई करी या भान्डे अन्दर पाई करी नी रखदा, पर उच्ची बखारी पर रखदा ताकी ईणे-जाणे वाले जो लौ मिल्दी रेयो। "
LUK,11,34,"अख्खां मणु रे शरीर रे दिये सांइ हुंदी, इधेरे तांइ जे अगर तेरी हाख्खी साफ है तां तेरा पूरा शरीर भी लौ कने चमकदा होणा पर जे अगर से बुरी हिन तां तेरा पूरा शरीर न्याहरा है। "
LUK,11,35,"इधेरे तांइ ध्यान रेयो, कि तुसी रे अन्दर री लौ नह्यारा नी बणी जाओ "
LUK,11,36,"पर जे तुसी रा पूरा शरीर लौ कने चमकदा है, ते शरीर रा कोई भी हिस्सा न्याहरे बिच नी है तां से पूरी तरह् कने इय्यां लस्कणा मन्नो कोई दीया तुसी पर अपणी किरणां चमकाया करदा है। "
LUK,11,37,"जां यीशु ए गल्लां बोल्ली बैठ्ठे तां कुसकी फरीसी मणु ने तिन्हेरे छंदे कित्ते, कि तुसी मेरे घरे रोट्टी खाओ, ते से अन्दर जाई करी रोट्टी खाणा बेई गे। "
LUK,11,38,जिस बेल्ले तिस फरीसी ने दिख्खेया कि यीशु ने रोट्टी खाणे का पैल्ले अपणे हत्थ नी धोये तां तिसजो बड़ी हैरानी होई 
LUK,11,39,"ते इस गल्ल पर प्रभु जी ने तिसजो जवाब दित्तेया, हे फरीसियों, तुसी थाली ते कटोरी जो तां उपरा-उपरा का माँजदे, पर तुसी ही अन्दर का लालच अते बुराई कन्ने भरितेरी हिन "
LUK,11,40,"हे बेअक्कलो, जिनिए बाहरले हिस्से जो बणाया, क्‍या से अन्दरले हिस्से जो नी बणाए रा है? "
LUK,11,41,पर जे तुसी अन्दरे री चिज्जां जो दान करी दिंगे तां तुसी रा सब किच्‍छ सुच्चा होई जाणा 
LUK,11,42,"पर, हे फरीसियों, तुसी पर लाणत है! किजोकी तुसी अपणे पुदीने ते सुदाब बूटियाँ रा दसमाँ हिस्सा तां चढ़ान्दे पर, परमेश्‍वर रे प्यार ते तिन्हेरे फैसले जो नकारी दिन्दे दसमाँ हिस्सा तां दैणा चाहिदा, पर परमेश्‍वर रे प्यार अते तिन्हेरे फैसले जो नकारे रे बगैर "
LUK,11,43,हे फरीसी मणूओं तुसी पर लाणत है! तुसी सभास्थल बिच छैल जगह् बैणा चाह्‍ंदे ते जां बजार जान्दे तां सबनी मणुआं का अप्पु जो प्रणाम कराणा चाह्‍ंदे 
LUK,11,44,तुसी पर लाणत है! किजोकी तुसी तिन्हा लुके री कबरां सांइ हिन जिन्हा पर लोक चलदे पर जाणदे नी। 
LUK,11,45,"तां कुसकी शास्त्रि लोक्कां ने तिन्हा जो जवाब दित्तेया, कि हे गुरु जी, इदेय गल्लां बोल्ली करी तुसी असां री भी बेजती करेया करदे हिन "
LUK,11,46,"यीशु ने तिस्जो बोल्लेया, कि हे शास्त्रियों, तुसी पर भी लाणत है! तुसी लोक्कां तांइ नियमां रा इदेया बोझ बणाई दिदें जिस जो चुकणा भी मुश्किल है ते अप्पु तिसजो अपणी उंग्गल कने भी छूणा नी चाह्‍ंदे "
LUK,11,47,"तुसी पर लाणत है! किजोकी तुसी तिन्हा भविष्यद्वक्ता तांइ कबराँ बणान्दे, जिन्हा जो तुसी रे बाब्ब-दाद्देयाँ ने ही मारेया थिया "
LUK,11,48,"इन्हा सबनी गल्लां कने तुसी ए साबित करदे कि तुसी रे पुरखां ने जे भविष्यद्वक्तां जो मारे तिस बिच तुसी राजी हुंदे, किजोकी तिन्हा ने मारेया थिया ते तुसी ने तिन्हेरी कबरां बणाई दित्ती। "
LUK,11,49,"इधेरे तांइ परमेश्‍वर रे वचन अन्दर भी बोल्ले रा है, कि मै तिन्हा का भविष्यद्वक्ता जो ते प्रेरिता जो भेजणा ते तिन्हा ने उन्हा मणुआं बिच का किच्‍छ जो मारी दैणा ते किच्‍छ मणुआं तांइ मुसीबत खड़ी करी दैणी "
LUK,11,50,"इधेरे तांइ दुनिया री शुरुआत का जितणे भी भविष्यद्वक्ता रा खून रूलया, तिसेरा हिसाब इस पीढ़ी रे मणुआं का लित्तेया जाणा "
LUK,11,51,"मतलब ए है कि हाबिल रे खून होणे का लेई करी जकरयाह रे मरणे तीकर, जे कि परमेश्‍वर रे मन्दिर ते बेदी रे बिच मरे थिये तिन्हेरे मरणे रा हिसाब, इस पीढ़ी रे मणुआं का लित्तेया जाणा "
LUK,11,52,"तुसी शास्त्रियों पर लाणत है! किजोकी तुसी ने समजदारी री मती सारी गल्लां सिख्खी तां लेईयाँ, पर अप्पू तिन्हा गल्लां पर नी चले ते जे चलणे री कोशीश करदे थिये तिन्हेरे भी रस्ते पर तुसी रूकावट बणे "
LUK,11,53,ते फिरी जां यीशु तित्ते का चली गे तां फरीसी ते शास्त्रि तिन्हेरे खिलाफ होई करी बुरे हाल्ले पिच्छे पेई गे कि से होर भी गल्लां पर यीशु कने सवाल-जवाब करण 
LUK,11,54,किजोकी से तिन्हेरी ही बोल्लेरियाँ गल्लां पर तिन्हा जो फँसाणे री भाल अन्दर थिये। 
LUK,12,1,"जां हजाराँ रे साह्बे मणु किठ्ठि गे ते सब इक्क दूज्जे पराल्ले चढ़या करदे थिये, तां यीशु ने पैल्ले अपणे चेल्‍लेयां जो बोल्लेया, कि फरीसी मणुआं रे खमीर का जे कि इन्हेरा कपट है, बची करी रेयो "
LUK,12,2,"किजोकी इदेया किच्‍छ भी छुपे रा नी है जे कि सामणे नी आणा, ते ईदेया किच्‍छ भी ढकित्तेरा नी है, जे खोलेया नी जाणा "
LUK,12,3,"इधेरे तांइ तुसी ने जे किच्‍छ भी न्याहरा अन्दर बोल्ले रा है, से लौ अन्दर सुणाया जाणा: अते जे किच्‍छ भी तुसी ने बन्द कमरेयाँ बिच इक्क-दुज्जे रे कन्ना अन्दर बोल्ले रा है, से गल्लां घरे री छत्ती पर जाई करी जोरे जोरे दस्सी जाणियां। "
LUK,12,4,"पर मेरे मित्रो, मै तुसी जो बोलदा तिन्हा का मत डरो जे सिर्फ तुसी रे शरीर जो घात करी सकदे ते तिसेरे बाद इदेया किच्‍छ भी नी है जे तिन्हेरे बस अन्दर होणा। "
LUK,12,5,"मै तुसी जो पक्की गल्ल दसी दिन्दा कि कुसका डरणा चाएदा? परमेश्‍वर का डरो जे तुसी जो मारणे रे बाद नरक बिच पाणे रा हक्क रखदा हाँ, मै बोलदा, बस परमेश्‍वर का ही डरो "
LUK,12,6,क्‍या दो पैसे री पंज चिड़ियाँ नी बिकदी? फिरी भी परमेश्‍वर तिन्हा बिच का इक्क जो भी नी भूलदा। 
LUK,12,7,"दिख्खो, तुसी रे सरे रा इक्क-इक्क बाल भी परमेश्‍वर ने गिणि रख्खे रा है इधेरे तांइ डरो मत, किजोकी तुसी तां बड़ी सारी चिड़ियाँ का भी जादा किमती हिन। "
LUK,12,8,"फिरी यीशु ने बोल्लेया, मै तुसी जो बोलदा, कि जे कोई मेरे जो मणुआं रे सामणे मन्नी लिन्गा, तिसजो मणु रे पुत्तर, जे मै ही है ने भी परमेश्‍वर रे स्वर्गदूतां सामणे मन्नी लैणा। "
LUK,12,9,"पर, जे मणुआं रे सामणे मेरे का मुक्करगा, तिसेरा परमेश्‍वर रे स्वर्गदूतां सामणे इन्कार कित्तेया जाणा "
LUK,12,10,"ते हर तिस मणु जो माफ कित्तेया जाणा, जे मणु रे पुत्तर, जे मै ही है रे खलाफ़ किच्‍छ गलत बोल्गा, पर जे कोई पवित्रात्मा री बेजती करगा, तिसजो माफ नी कित्तेया जाणा "
LUK,12,11,"जां से तुसी जो सभास्थल, राज्जेयाँ अते बड्डे प्रधाना रे मुहाग्गर लेई जाह्न्गे तां फिकर मत करदे कि तुसी अप्पु जो किय्यां बचांगे या असां जो क्‍या बोलणा चाईन्दा "
LUK,12,12,किजोकी पवित्रात्मा ने तुसी जो सखाई दैणा कि तिस बेल्ले तुसी जो क्‍या बोलणा चाएदा। 
LUK,12,13,"फिरी तिन्हा मणुआं री भीड़ बिच का कुसकी ने यीशु जो बोल्लेया, हे गूरु जी, मेरे भ्याल जो बोल्लो कि से असां रे प्यो री जायदात का मेरे हिस्से री जायदात जो मेरे जो देई देयो। "
LUK,12,14,"यीशु ने जवाब दित्तेया, कि हे मणू, तुसां री इन्हा गल्लां रा फैसला करणे वाला या बटवारा करणे वाला मेरे जो कुनिए बणाया? "
LUK,12,15,"फिरी यीशु ने बोल्लेया, ध्यान रख्खो, कि तुसी कुसकी भी चीज रा लालच मत करदे, किजोकी कुसकी रे जिन्दगी री बराबरी तिसेरी जमीन-जायेदात रे बाध्धे होणे कने नी कित्ती जान्दी "
LUK,12,16,यीशु ने ए उदारण भी दित्तेया कि इक्क अमीर मणु री जमीन अन्दर बड़ी छैल फसल लगी 
LUK,12,17,"ते से अपणे मनां अन्दर सोचणा लगेया, कि अवे मै क्‍या कराँ? इतणा सारा अनाज कुते रखगा, मेरे का तां रख्खणे तांइ जगह् भी नी है? "
LUK,12,18,"फिरी तिनिए बोल्लेया, अच्छा, मै इय्यां करदा कि अनाज रखणे वाले ढन्ड़ू जो तोड़ी करी इक्क बड्डा कमरा बणादा, ताकी मेरा सारा अनाज तिस बिच आई जाओ। "
LUK,12,19,"ते फिरी मै अपणे आप जो बोलणा, कि तेरे का तां बड़ा भरी अनाज है जे केई सालाँ तांइ तेरे का बची रैह्णा अते अवे चैन कने खा-पी ते मजे कने जी। "
LUK,12,20,"पर परमेश्‍वर ने तिसजो बोल्लेया, हे नासमझ, तैं अज्ज राती ही मरी जाणा ते तैं जे इतणा सारा अनाज कठेरी रख्खे रा है, से सब कुस जो मिलणा? "
LUK,12,21,"दिख्खो, इदेया ही से मणु भी हुन्दा जे अप्पु तांइ धन्न कठेरदा, पर परमेश्‍वर री नजराँ बिच से अमीर नी है। "
LUK,12,22,"फिरी यीशु ने अपणे चेल्‍लेयां जो बोल्लेया, इधेरे तांइ मै तुसी जो बोलदा कि अपणे जीणे री फिकर मत करेया करो कि असी हर रोज रोट्टी ते कपड़े कुदका खान्गे अते लान्गे। "
LUK,12,23,"किजोकी जीणा, रोट्टी का ते जिस्म, कपड़ेयाँ का जादा बद्धी करी है "
LUK,12,24,"जरा पछीं पास्से तां दिख्खो से ना तां भी बांदे, ना फसल कटदे ना तां तिन्हा का अनाज कने भरे रे बड्डे-बड्डे कमरे हुन्दे तां भी परमेश्‍वर तिन्हा जो खाणे जो दिन्दा तुसी तां चिडू-पखेरुआँ का भी जादा कीमती हिन "
LUK,12,25,"तुसी बिच का इदेया कुण है, जे फिकर करी के अपणी उमर जो इक्क घड़ी तांइ भी अग्गे बदाई सकदा हो? "
LUK,12,26,जे फिकर करी के तुसी इस छोटी जह्णी गल्ल जो नी करी सकदे तां बड्डी गल्लां री फिकर करी के क्‍या फायदा? 
LUK,12,27,"सोसनों रे फूलां पास्से दिख्खी करी जरा सोच्चो, कि से किय्यां उगदे से ना तां मैह्नत करदे, ना ही खेत्तर बांदे, फिरी भी मै तुसी जो बोलदा कि राजा सुलैमान रे महिमा होणे पर भी तिसेरे कपड़े इन्हा फूल्लाँ बिच का कुसकी इक्क का भी जादा छैल नी थिये। "
LUK,12,28,"इधेरे तांइ अगर परमेश्‍वर द्रब्बड री घा जो, जे कि अज्ज ईत्ते है, ते कल से अग्ग बिच फूक्की दित्ती जाणी, इतणा छैल सजाई सकदा, तां क्‍या से तुसी जो नी पुआई सकदा तुसी मणुआं अन्दर विश्वास री कमी है "
LUK,12,29,पर तुसी इन्हा गल्लां री फिकर मत करो कि असी क्‍या खांगे ते क्‍या पींगे इधेरे तांइ तुसी मत सोच्चो 
LUK,12,30,किजोकी दुनिया रे सब मणु इन्हा चीज्जाँ रे पिच्छे नह्स्सेया करदे हिन: पर परमेश्‍वर जो पता है कि तुसी जो भी इन्हा सबनी चीज्जां री जरूरत है 
LUK,12,31,"बल्कि, तुसी परमेश्‍वर रे राज रे खोजी बणो, ए सब चीज्जाँ तां तुसी जो मिली ही जाणियाँ "
LUK,12,32,"इधेरे तांइ हे छोटे झुण्ड, डरो मत, किजोकी तुसी रा परम पिता परमेश्‍वर चाह्‍ंदा कि तुसी तिन्हेरे राज रे वारिस बणो। "
LUK,12,33,"इधेरे तांइ अवे अपणी जायदात बेची करी पैसे गरीबाँ जो दान करी देयो इय्यां करणे पर तुसी अपणे तांइ स्वर्ग अन्दर धन्न-दौलत कठेरगे जे कि कदी नी मुकणी ते अप्पु जो इदेय बटुए बणाओ जे पुराणे नी हुदें, मतलब अप्पु जो स्वर्ग बिच धन-दौलत कठेरो जे घटदा नी ते जिसेरे नेड़े चोर नी जादां, ते किड़ा नी तिसजो खराब करता "
LUK,12,34,किजोकी जित्ते तुसी री धन्न-दौलत है तित्ते ही मन भी लगी रैह्णा। 
LUK,12,35,परमेश्‍वर रे कम्म तांइ हमेशा तयार रेयो ते हमेशा मेरे हटी आणे रे इंतजार बिच रेयो। 
LUK,12,36,"जिय्यां कि खरा नौक्कर ब्याह् री धाम का मालक रे वापस हटणे री भाल अन्दर हुन्दा, ताकी जिय्यां ही से आओ ते दुआर खटखटाओ तां से तिस्स ही बेल्ले तिस तांइ दुआर खोली सको, तुसी भी तिस मणु सांइ बणो। "
LUK,12,37,"से नौक्कर धन्न हिन जे अपणे मालक रे हटणे री भाल अन्दर जागदे हुन्दे ते दुआर खोल्णे तांइ तयार हुन्दे मै तुसी जो सच बोल्लेया करदा है, कि तिस मालक ने अप्पु नौकरां वाले कपड़े पाई करी अपणे नौक्करां जो अप्पू रोट्टी खुआणी ते तिन्हेरी सेवा भी करणी "
LUK,12,38,"तिन्हेरा मालक चाए धरात्ते पर आओ या बड़ी भ्याग्गा भी आओ, जे अगर से तिन्हा जो जागदे दिखदा तां से धन्न हिन। "
LUK,12,39,जे घरे रा मालक जाणदा हो कि चोर ने कुस बेल्ले आणा है तां तिनिये चोर जो अपने घरे चोरी नी करणा दैणी 
LUK,12,40,"तिय्यां ही तुसी भी तयार रेया करो, किजोकी मणु रे पुत्तर, जे मै ही है तिस बेल्ले आणा जां तुसी मेरे आणे रे बारे अन्दर सोच्चे रा भी नी होणा। "
LUK,12,41,"तां पतरस ने पुच्छेया, हे प्रभु जी, तुसी ए उदारण सिर्फ असां चेल्‍लेयां जो ही सुणाया करदे हिन कि ए होरनी सबनी मणुआं तांइ भी है? "
LUK,12,42,"यीशु ने जवाब दित्तेया, इदेया विश्वास लायक अते समझदार मुंशी कुण है, जिसेरा मालक तिसजो तिसेरे घर री देखभाल ते तिन्हेरे नौक्करां जो रोट्टी दैणे री जिम्मेदारी देई सको? "
LUK,12,43,से मुंशी धन्न है जिस जो मालक आई करी दिख्खो कि से पूरी ईमानदारी कने अपणा कम्म करेया करदा है 
LUK,12,44,"मै तुसी जो सच बोलदा, तिसेरे मालक ने तिसजो अपणी सारी जायदात जो सम्भाणे रा कम्म भी देई दैणा "
LUK,12,45,"पर, जे से मुंशी इय्यां सोच्चो कि मेरे मालक ने पता नी कधाड़ी आणा, अते से तिसेरे नौक्करां ते नौक्कराणियां जो मारणा-कुटणा लगी पेयो ते सराब पी करी मजे करणा लगी पयो, "
LUK,12,46,"तां तिस मुंशी रे मालक ने ऐसे दिन आणा जिसेरे बारे अन्दर तिनिए सोच्चे रा भी नी होणा, अते जां तिनिए आणा ते आई करी तिसजो कड़ी सजा देई करी तिन्हा मणुआं बिच भेजी दैणा जे कि विश्वास लायक नी हिन ते तिन्हा बिच ही गिणेया जाणा "
LUK,12,47,से नौक्कर जे अपणे मालक री मरजी जाणदा हो पर तिय्यां नी करणे तांइ तयार ना रैहन्दा हो ते तिय्यां नी कमांदा हो तां तैसे नौक्कर जो बड़ी बुरे हाल्ले मार पैणी। 
LUK,12,48,"पर जिस नौक्कर जो अपणे मालक री मर्जी रे बारे अन्दर कोई जानकारी नी हो, पर इदेया कम्म करी देयो, जे कि मार खाणे जोग्गा हो, तां तिस नौक्कर जो घट मार पैणी। इधेरे तांइ हर इक्क मणु का जिस जो हद का जादा दित्तेया गे रा है, तिसका तिन्ना ही वापस लित्तेया जाणा। अते जिस जो तिसका थोड़ा घाट्ट दित्तेया दा है, तिसका तितणा ही घट लित्तेया जाणा। "
LUK,12,49,"फिरी यीशु ने बोल्लेया, मै इस दुनिया पर अग्ग लाणा आये रा है ते मै ए चाह्‍ंदा थिया कि ए कम्म अब्बे तांइ शुरू होई गे रा हुन्दा, तां खरा थिया। "
LUK,12,50,"पर हल्ले तांइ मेरे जो मते जुल्म सैहणे जो हिन, जां तांइ से जुल्म मुकी नी जांदे तां तांइ मेरे जो बैचेनी लगी रैह्‍णी। "
LUK,12,51,"क्‍या तुसी इय्यां तां नी सोचदे कि इस दुनिया पर शांती हो इधेरे तांइ मै आये रा है? मै तुसी जो बोल्ली दिन्दा, कि इय्यां नी है, पर मै तां मणुआं जो बखरा कराणे तांइ आये रा है। "
LUK,12,52,किजोकी अज्ज का बाद इक्क घरां अन्दर पंज जणे इक्क दुज्जे का बखरे होई जाणे। त्रै जणेया ने मेरे पर विश्वास करणे वाले दो जणे रे खिलाफ होई जाणा अते मेरे पर विश्वास करणे वाले दो जणेया ने त्रै जणे रे खिलाफ होई जाणा। 
LUK,12,53,"माँ अपणी कुड़ी रे खिलाफ होई जाणी अते कुड़ी माँ रे खिलाफ होई जाणी, प्यो ने अपणे पुत्तर रे खिलाफ ते सस्सू ने नूँ रे ते नूँ ने अपणी सस्सू रे खिलाफ होई जाणा। "
LUK,12,54,"अते यीशु ने मते जणे किठ्ठितेरे मणुआं जो भी बोल्लेया, जां तुसी पश्चिम दिसा का बदल इंदे दिखदे तां झट्ट बोली पैंदे कि बरखा होणे वाली है, ते फिरी तिय्यां ही हुन्दा "
LUK,12,55,"ते जां दक्षिण दिसा का ब्यार चलदी, तां तुसी बोल्दे कि गर्मी आणे वाली है, ते तिय्यां ही हुन्दा "
LUK,12,56,"पर हे कपटियों, तुसी जो जमीन ते आसमान रे रंग-रूप बदलिणे रा पता तां लगी जान्दा, पर इस जुग बिच परमेश्‍वर जे कम्म करदे हिन तिन्हा जो किय्यां नी समझ नी पांदे? "
LUK,12,57,"फिरी यीशु ने बोल्लेया, तुसी इस गल्ल रा फैसला अप्पू ही किजो नी करी लिन्दे कि ठीक क्‍या है? "
LUK,12,58,"जां तुसी अपणे दुश्मण कन्ने न्यायधीस का कचैह्री जो चले रे होन्, तां रस्ते अन्दर ही तिस कने सुलाह् करणे री कोशीश करी लेयो, कुदखी इय्यां ना हो कि से तुसी जो हाकिम का छिक्की करी लेई जाओ ते सपाहीयाँ का पकड़वाई देयो अते सपाही तुसी जो जेह्ल अन्दर ढ़प्पी देयो "
LUK,12,59,"मै तुसी जो बोलदा, कि जां तांइ तुसी अपणा सब किच्‍छ देई ना देंन, तां तांइ जेल का छुटी नी सकदे। "
LUK,13,1,तिस बेल्ले तित्ते किच्‍छ मणु आई पुज्जे ते तिन्हा ने यीशु जो दस्सेया कि जां गलील प्रदेश रे किच्‍छ मणु कुर्बानी चढ़ाया करदे थिये तां पिलातुस राजपाल ने तिन्हा रा खून करवाई छड्डेया। 
LUK,13,2,"ए सुणी करी यीशु ने जवाब दित्तेया, तुसी क्‍या सोच्चया करदे हिन कि ए गलील प्रदेश रे मणु दूज्जे सबणी गलीली मणुआं का जादा पापी थिये, क्‍या इधेरे तांइ तिन्हा जो ए गल्लां भुग्तणियाँ पेईयाँ थिया? "
LUK,13,3,नी पर मै तुसी जो बोलदा कि जे अगर तुसी अपणे पाप्पां का तौबा ना करो तां तिस्सी तरिक्के कने मुकाए दित्ते जाणे। 
LUK,13,4,"या तुसी इय्यां समझदे कि से अठारा मणु जिन्हा पर शीलोह नां री जगह बिच गुम्मट पेया थिया, ते से दबी करी मरी गे थिये: क्‍या से यरूशलेम शहर बिच रैह्णे वाले होरनी मणुआं का भी जादा पापी थिये? "
LUK,13,5,"यीशु ने यरूशलेम रे सबनी मणुआं जो बोल्लेया इदेया किच्‍छ भी नी है तुसी अपणे पाप्पां का तौबा करी लेयो, नी तां तुसी भी तिय्यां ही मरणा। "
LUK,13,6,"तां यीशु ने तिन्हा जो इक्क उदारण दित्तेया, इक्क मणु ने अंगूर रे बगीचे अन्दर त्रिम्बले रा बूट्टा लाया अते तिस अन्दर कोई फल लग्गेया कि नी लगेया, ए दिख्खणे तांइ से हर साल बगीचे जो जान्दा थिया, पर कोई फल नी लग्गे रा हुन्दा थिया। इक्क रोज से इस गल्ल कने उदास होई गेया "
LUK,13,7,"अते तिनिए बगीचे रे मालक ने माली  जो बोल्लेया, तू इस बूट्टे जो बड्डी दे, किजोकी मेरे जो इस बूट्टे  का फल तोपदे त्रै साल होई गे रे हिन, ते इस बूट्टे ने फजूल अन्दर जगह् रोक्के री है। "
LUK,13,8,"माली ने तिसजो बोल्लेया, हे मालका! इस बुट्टे जो, इस साल मत बड्डो, ते मै इसेरे चौह्न्नी पास्से नदारी करी के इस बिच खाद पाई दिंगा ते मै इसेरी ठीक तरीके कने दिक्ख-रिक्ख करगा "
LUK,13,9,"ते फिरी बगीचे रा मालक बोलणा लगेया, कि जे अगले साल इस बूट्टे अन्दर फल लगी जांह्ग्गे, तां खरा, नी तां तू इसजो बड्डी देय्याँ। "
LUK,13,10,"विश्राम दिन यीशु सभास्थल अन्दर वचन सुणाया करदे थिये, "
LUK,13,11,"तां इक्क जनानी, जिस बिच दुष्टात्मा वास करदी थी ते जिनिए तिसजो रोला बणाई रख्खे रा थिया ते से कुबड़ी होई गे री थी। "
LUK,13,12,"यीशु ने जां तिसजो दिख्खया, तां तिसजो अपणे का सद्देया अते बोल्लेया, हे जनानिये, तैं अज्ज अपणी बिमारी का छुटकारा पाई लेया "
LUK,13,13,"ते यीशु ने तिसेरे सरा पर हत्थ रख्या, ते तिस्स ही बेल्ले, सिद्धी होई करी से खड़ी गई, ते परमेश्‍वर री बड़ाई करणा लगी पेई। "
LUK,13,14,"यीशु ने विश्राम दिन तिसजो खरा करदे दिख्खी करी सभास्थल रा प्रधान गुस्सा होई गेया ते मणुआं जो बोलणा लगेया, हफ्ते अन्दर कम्म करने तांइ छे रोज दित्ते रे हिन, तां तिन्हा रोज्जां बिच ही खरा होणे तांइ आया करो, विश्राम दिन नी "
LUK,13,15,"प्रभु यीशु ने जवाब दित्तेया, कि हे कपटियों, क्‍या विश्राम दिन रे रोज्जे तुसी अपणे डंगरां जो पाणी पियाणे तांइ नी लिन्दे? "
LUK,13,16,"तां क्‍या मेरे तांइ ए जरुरी नी थिया, कि विश्राम दिन पर इस जनानी, जे अब्राहम रे ‍खानदान का है, बिच का दुष्टात्मा जो कड्डां, जिस जो शैतान ने अठारा साल्लां का जकड़ी रख्खे रा थिया? "
LUK,13,17,"जां यीशु ने ए गल्लां बोल्ली, तां तिन्हेरे खिलाफ जिन्ने भी मणु थिये, तिन्हेरे मुँह बंद होई गे, ते बाकि सब-जह्णे तिन्हेरे इस महान कम्म का खुश होई गे। "
LUK,13,18,"तां यीशु ने बोल्लेया, परमेश्‍वर रा राज कदेया है ते मै इसेरी बराबरी कुस कने कराँ? "
LUK,13,19,"से सरेयां रे बीज सांइ है, जिस जो कुसकी ने अपणे खेत्तरां बिच बाया ते जां से बड्डा होया तां इक्क बुट्टा बणी गेया, अते फिरी आसमान रे चीड़ू-पखेरुआँ ने तिसेरी डालियाँ पर अपणे घोंसले बणाई लित्ते "
LUK,13,20,"यीशु ने फिरी पुच्छेया, कि मै परमेश्‍वर रे राज री बराबरी कुस कने कराँ? "
LUK,13,21,"से उस त्राक सांइ है, जिस जो कुसकी जनानी ने बबरु बनाणे तांइ आट्टे अन्दर मलाई दित्तेया बसक्क, त्राक तिस आट्टे का बड़ी घट् थी, तां भी तिस त्राक ने पूरे आट्टे जो त्राक बणाई करी फुलाई दित्तेया। "
LUK,13,22,यीशु ते तिन्हेरे चेल्‍ले शहर-शहर अते ग्राँ-ग्राँ बिच जाई करी परमेश्‍वर रे बारे अन्दर उपदेश दिन्दे दिन्दे यरूशलेम जो जाया करदे थिये। 
LUK,13,23,"तां कुसकी ने तिन्हा जो पुच्छेया, प्रभु जी, क्‍या छुटकारा पाणे वाले थोड़े ही मणु हिन? "
LUK,13,24,"यीशु ने तिसजो जवाब दित्तेया, “परमेश्‍वर रे राज जो पुजणे वाले तंग दुआर का जाणे तांइ मेहनत करो, किजोकी बड़े जणेया ने अन्दर जाणे री कोसीस करणी पर जाई नी सकणा। "
LUK,13,25,"जां परमेश्‍वर ने, जे घर रे मालक ने दुआर जो बन्द करी दैणा, तां तुसी बाहर खड़े होई करी दुआर जो खट-खटाणा ते बोलणा, हे प्रभु, असां तांइ दुआर खोली देयो पर अन्दर का ए जवाब आणा, मै तुसी जो नी जाणदा। "
LUK,13,26,"तुसी ने बोलणा, पर असां ने तुसी कन्ने खाएरा ते अंगूर रास पित्तेरा है, ते तुसी असां रे ग्राँ री गलियां बिच उपदेश दिन्दे थिये "
LUK,13,27,"पर तिन्हा बोलणा, मै तुसी जो बोलदा, कि मै तुसी जो नी जाणदा कि तुसी कुते का आये रे हिन हे बुरे मणूओं, तुसी सब मेरे का दूर होई जाओ "
LUK,13,28,"जां तुसी दिखणा कि अब्राहम, इसहाक, याकूब, अते सब भविष्यद्वक्ता परमेश्‍वर रे राज अन्दर हिन ते तुसी जो बाहर कह्ड्डी दित्तेया गे रा है, तां तित्ते तुसी रोणा अते दान्द पीह्णे "
LUK,13,29,"फिरी दुनिया रे हर पास्से का सारे मणुआं ने परमेश्‍वर रे राज री धाम अन्दर सामल हुणा आणा, "
LUK,13,30,"ते अज्ज जिन्हा मणुआं री बेजती करदे, तिस बेल्ले तित्ते तिन्हेरा आदर कित्तेया जाणा, ते जिन्हा जो मणुआं का अज्ज बड़ा आदर मिलेया करदा है, तिन्हा जो तिस बेल्ले बेजती कित्तेया जाणा, किजोकी जे निच्चे हिन से उँचे कित्ते जाणे ते जे अवे उँचे हिन से निचे कत्ते जाणे। "
LUK,13,31,"तिस ही बेल्ले किच्‍छ फरीसी मणु तित्ते आई रे ते बोलणा लगे, राजा हेरोदेस अन्तिपास तुसी जो मारणा चाह्‍ंदा, इधेरे तांइ तुसी इत्ते का कुदखी होरथी चली जाओ। "
LUK,13,32,"तां यीशु ने तिन्हा फरीसी जो बोल्लेया, जाई करी तिस चलाक तिस मणु जो बोल्ली दे, कि मै मणुआं बिच का दुष्टात्मा जो निकालदा ते मै अज्ज भी बमाराँ जो खरा करणा, ते कल्ल भी फिरी त्रीय्ये रोज्जे मै जिस कम्म तांइ आए रा है, से पूरा करणा। "
LUK,13,33,"अते आज्‍ज, कल्ल ते परसू, इन्हा रोज्जां बिच मै अपणा कम्म करणा ही है किजोकी कुसकी भी भविष्यद्वक्ता तांइ ए खरा नी होणा कि से यरूशलेम रे बाहर मारेया जाओ।” "
LUK,13,34,"हे यरूशलेम रे लोक्कों, इक्क समय पर तुसी ने भविष्यद्वक्ता जो मारे रा है, जिन्हा जो परमेश्‍वर ने इत्ते रे मणुआं तांइ भेज्जे रा थिया, तिन्हा जो इत्ते रे ही मणुआं ने पत्थराँ कने मारे रा है, मै बड़ी बारी इत्ते रे मणुआं रे बचाणे री कोशीश कित्ती, जिय्यां इक्क मुर्गी अपणे बच्चेयाँ जो अपणे पंखा रे हेठ समेटी लिन्दी, पर तुसी नी चाएया कि मै तुसी जो बचां। "
LUK,13,35,"ते अवे दिख्खो, परमेश्‍वर ने तुसी तांइ तुसी रा घर उजाड़ी रख्खे रा है, ते मै तुसी जो बोलदा, कि तुसी मेरे जो तां तांइ नी दिख्खी सकणा जां तांइ से बेल्ला आई नी जान्दा, कि तुसी बोलणा, धन्न है से, जे प्रभु रे ना कने आया करदा है। "
LUK,14,1,"इक्क बारी विश्राम दिन यीशु फरीसियाँ रे प्रधानाँ बिच का कुसकी इक्क रे घरे रोट्टी खाणा गे, तित्ते सबनी फरीसियाँ री नजरां यीशु पर ही थिया, कि से इस विश्राम दिन क्‍या करदे। "
LUK,14,2,"तित्ते इक्क इदेया मणु भी थिया, जिसेरे हत्थ अते पैर बिमारी री वजह कने सुजि गे रे थिये। "
LUK,14,3,"यीशु ने फरीसियाँ ते शास्त्रि लोक्कां का पुच्छेया, कि क्‍या मूसा रे नियम रे हिसाब कने विश्राम दिन कुसकी मणु जो खरा करणा ठीक है कि नी? "
LUK,14,4,पर तिन्हा ने यीशु जो कोई जवाब नी दित्तेया इधेरे तांइ यीशु ने तिस बिमार मणु पर हत्थ रख्खी करी खरा करी दित्तेया ते तिसजो तित्ते का भेज्जी दित्तेया। 
LUK,14,5,"फिरी यीशु ने तिन्हा जो पुच्छेया, जे अगर तुसी रा खोत्ता या दाँन्द कुसकी गत्ता बिच छुडकी पेयो तां क्‍या विश्राम दिन तुसी तिस्जो तित्ते का बाहर नी कडणा? "
LUK,14,6,से इस गल्ल पर यीशु कने बैह्स नी करी सके। 
LUK,14,7,"जां यीशु ने दिख्खेया कि रोट्टी खाणे जो जितणे भी मणु आए रे हिन, से बैणे तांइ इक्क दुज्जे का बड्डा आसन तोप्पेया करदे हिन, ए दिख्खी करी यीशु ने तिन्हा जो इक्क उदारण सुणाया। "
LUK,14,8,"जां तुसी जो कोई ब्याह री धाम अन्दर सद्दे तां तुसी तित्ते जाई करी सबनी का आग्गे, बड्डा आसन तोपी करी मत बेई जान्दे, कुदखी इय्यां ना हो कि तिस धाम अन्दर तुसी का भी बड्डा कोई मणु सद्दे रा हो, "
LUK,14,9,"ते फिरी तुसी जो बोल्लेया जाये, कि अपणी जगह का उठी जाओ, इत्ते कुसकी होरसी ने बैणा ते तुसी जो शर्मिदां होई करी निच्चली जगह् बैणा पेयो। "
LUK,14,10,"इधेरे तांइ तुसी इय्यां करेया करो कि तुसी सबनी का निच्चली जगह बेई जाया करो, फिरी जां सदणे वाले ने तुसी जो दिखणा तां तिनिए तुसी का आई करी बोलणा, हे भाई, अग्गे जाई करी बड्डी जगह पर बेयो, इस कने बाकी मणुआं सामणे तुसां री बड़ाई बधि जाणी। "
LUK,14,11,"किजोकी जे भी अप्पु जो बड्डा बणांगा, तिसजो परमेश्‍वर ने लोक्कां री नजरां अन्दर छोटा करणा, पर जे अप्पु जो छोटा बणागा, तिसजो परमेश्‍वर ने बड्डा करणा। "
LUK,14,12,"फिरी यीशु ने तिस फरीसी मणु जो बोल्लेया जिनिये यीशु जो धाम पर सद्देया थिया, तू जां भी कदी धाम दिंगा, तां अपणे मित्तरां, भ्यालां, रिस्तेदारां या फिरी पड़ोसियाँ जो मत सद्दा, नी तां कल्ला जो तिन्हा ने भी तिज्जो सदणा ते तेरा हिसाब बराबर होई जाणा। "
LUK,14,13,"जां भी तू धाम दिंगा, तां सिर्फ दुखी, रोले, लट्टे अते अन्ने मणुआं जो ही सद्देयाँ, "
LUK,14,14,"किजोकी तिन्हा का तिज्जो हटाणे तांइ किच्‍छ भी नी है, ए ही गल्ल तेरे तांइ आशीष री वजह बणि जाणी इधेरा फल तिज्जो धार्मिक मणुआं रे फिरी जिन्दे होई उठणे का बाद मिलणा। "
LUK,14,15,"फिरी तिन्हा कन्ने धाम खाणे वाले मणुआं रे बिच का इक्क ने यीशु जो बोल्लेया, जे परमेश्‍वर रे राज अन्दर धाम खान्गा, तिनिए बड़े धन्न होणा। "
LUK,14,16,"तां यीशु ने उन्हां जो बोल्लेया, इक्क मणु बड्डी धाम री तयारी करेया करदा थिया ते तिनिए मते मणुआं जो सद्दे रा थिया। "
LUK,14,17,"जां धाम तयार होई गयी, तां तिनिए अपणे नौक्कर जो बोल्लेया, जिन्हा जो मै सद्दे रा है, तिन्हां जो बोल्ली आ कि धाम पकी गई, ते अवे रोट्टी खाणे तांइ आई जाओ। "
LUK,14,18,"से सब लोक नी आणे रे नेक-बनेके बहाने तोपणा लगी पे इक्क जणे ने बोल्लेया, मै इक्क नौआ खेत्तर खरीदे रा है, ते मै तिसजो दिख्खणा है, ते मै तुसी कने बिनती करदा, मेरे जो माफ करी देयो। "
LUK,14,19,"दुज्जे मणु ने बोल्लेया, मै अज्ज पंज जोड़े दाँद रे खरीदे अते तिन्हा जो परखणा जाणा, मै तुसी कने बिनती करदा कि मेरे जो माफ करी देयो। "
LUK,14,20,"इक्क होर मणु ने बोल्लेया, मेरा नोआ-नोआ ब्याह् होये रा है, अते मै भी आई करी धाम नी खाई सकदा। "
LUK,14,21,"जां तिस नौक्कर ने हटी करी अपणे मालक जो ए सारी गल्लां सुणाई तां से सुणी करी बड़ा गुस्सा होया ते तिनिए अपणे नौक्कर जो बोल्लेया, कि शहर रे बजारा ते गलियां बिच झट जाई करी गरीबाँ, डुन्डे़याँ, लट्टेयाँ अते अन्नेयां जो सद्दी करी लेई आ। "
LUK,14,22,"नौक्कर अपणे मालक जो बोलदा, हे मालक, जिय्यां तुसी ने बोल्लेया थिया, तिय्यां ही मै कित्तेया पर तां भी किच्‍छ जगह खाली रेइ गई। "
LUK,14,23,"तां मालक ने नौक्कर जो बोल्लेया, सड़कां अते बाड़ियां अन्दर जितणे भी मणु मिलगे, तिन्हा जो धाम खाणे तांइ जोर पा, ते तिन्हा जो लेई आ, ताकी मेरा घर भरी जाओ। "
LUK,14,24,"ते तू सुणी लै, कि जिन्हा मणुआं जो मै पैल्ले री धाम पाये री थी, तिन्हा बिच का इक्क जो भी मेरी इस धाम बिच का किच्‍छ भी चख्खणे जो नी मिलणा। "
LUK,14,25,"जां यीशु कन्ने मते मणु तिन्हेरे पिच्छे जाया करदे थिये, तां तिन्हा ने पिच्छे मुड़ी करी तिन्हा जो बोल्लेया, "
LUK,14,26,"जे मणु अपणे माँ-प्यो, लाडी-बच्चे, भैण-भ्याल अते अपणे आप जो मेरे का भी जादा प्यार करदा हो, से मेरा चेल्ला नी बणी सकदा। "
LUK,14,27,जे कोई अपणी दुख-तकलिफां जो अपणाई करी मेरे तांइ मरणे तीकर भी तयार है से ही मेरा चेल्ला बणी सकदा। 
LUK,14,28,जे तुसी इक्क घर बनाणे चाह्‍ंदे तां पैल्ले तुसी तिस बिच लगणे वाले खर्चे रा हिसाब कताब लाणा कि तुसी का घर बनाणे जिन्ना पैसा है या नी? 
LUK,14,29,"कुदखी इय्यां नी हो कि से घर री नींय्याँ पाई देयो ते पैसे नी होणे री वजह कने तिसजो अपणा कम्म बँद करणा पेई जाओ, ते जिन्हा ने तिसजो कम्म सुरु करदे दिख्खेया हो से तिसेरा मजाक उड़ान अते बोलन, "
LUK,14,30,"कि ए मणु बडे जोस अन्दर आई करी घर बनाणा तां लग्गेया थिया, पर बगैर सोच्चे-समझे बनाणे री वजह कने इसेरा कम्म अध्धा रुकी गेया "
LUK,14,31,"ते इदेया कुण जणा राजा हुन्गा जे ए नी सोच्चगा, कि मै अपणे दस्स-हजार सपाहीयाँ जो लेई करी दुज्जे राज्जे कने किय्यां लड़गा, जिस का बीह्-हजार सपाही होन? "
LUK,14,32,नी तां तिसेरे दूर रैहन्दे ही तिनिये अपणे दूतां जो भेज्जी करी सुलाह करी लैणी। 
LUK,14,33,"इय्यां ही जां तांइ कोई मणु अपणा सब किच्‍छ पूरी तरह् कने छड्डी नी दिंगा, तां तांइ से मेरा चेल्ला बनणे जोग्गा नी है। "
LUK,14,34,लूण सुआद तांइ तां खरा है पर तिस ही लूण रा सुआद नी रेयो तां तिसजो कुस चीज कने स्वाद कित्तेया जाणा? 
LUK,14,35,"इदेया लूण नां तां मिट्टी पर सुटणे रे कम्मां आन्दा ते ना ही इसजो खाद तांइ इस्तेमाल करी सकदे, इदेह् लूण जो मणु सुट्टी दिन्दे। इस गल्ल जो जे सुनणा चाए, से ध्यान कने सुणे! "
LUK,15,1,मते सारे चुंगी लैणे वाले ते पापी मणु यीशु का तिन्हेरा उपदेश जो सुनणे तांइ आए रे थिये। 
LUK,15,2,"ए दिख्खी करी फरीसी ते शास्त्रि लोक्कां बुड़-बुड़ करणा लगे, कि ए तां पापी मणुआं कन्ने रैहन्दा अते तिन्हा कन्ने रोट्टी भी खाई लिन्दा "
LUK,15,3,इस गल्ल पर यीशु ने तिन्हा जो इक्क उदारण दित्तेया 
LUK,15,4,"मन्नी लेयो कि तुसी बिच्च का इक्क जणे का सौ भेड्ड़ाँ हिन ते तिन्हा बिच का इक्क भैड्ड़़ चरदे चरदे गोच्ची जाओ, तां क्‍या से मणु अपणी नढ़िनुऐ भैड्ड़़ाँ जो द्रबड़ा बिच खुल्ला छड्डी करी, तिस गोच्चे री भैड्ड़ जो तां तांइ तोपदा रैह्णा, जां तांइ से तिसजो मिल्ली नी जाओ। "
LUK,15,5,"अते जां तिसजो से भैड्ड़ मिल्ली जाणी, तां तिनिए बड़े खुश होई करी तिसजो अपणे मुह्ण्डे़ पर चुक्की करी लेई आणा। "
LUK,15,6,"ते अपणे घरे आई करी अपणे मित्रा ते पड़ोसियाँ जो सद्दाई करी तिन्हा जो बोलणा, कि मेरी भैड्ड़ गोच्ची गे री थी, अते से अवे मिल्ली गई, इधेरे तांइ तुसी मेरे कन्ने इस गल्ल री खुशी मनाओ "
LUK,15,7,"मै तुसी जो बोलदा, कि इय्यां ही जां कोई मणु अपणे पाप्पां का तौबा करी लिन्दा तां स्वर्ग अन्दर इतणी ही खुशियाँ मनाई जान्दियाँ, जितणी कि तिन्हा नढ़िनुए ऐसे धार्मिक मणुआं तांइ नी, जिन्हा जो ए लगदा कि तिन्हा जो मन फिराणे री जरुरत नी है। "
LUK,15,8,"फिरी यीशु ने बोल्लेया, या इदेय कुण जनानी है, जिस का चाँदी रे दस्स सिक्के होन् ते इक्क सिक्का गोच्ची जाए ते से तिसजो तोपणे तांइ दिय्या बाली करी ते सौत बाई-बाई करी घरे रे हर इक्क कूणे अन्दर तां तांइ नी तोपदी रैंह्गी, जां तांइ से सिक्का तिसजो मिल्ली न जाओ? "
LUK,15,9,"फिरी जां तिसजो से सिक्का मिल्ली जान्दा तां से अपणी सेल्लीयाँ ते पड़ोसणियाँ जो सद्दी करी बोल्गी, मेरा चाँदी रा सिक्का गोच्ची गे रा थिया ते से अवे मिल्ली गेया, तिसेरे मिलणे री खुशी मेरे कन्ने मनाओ "
LUK,15,10,"मै तुसी जो बोलदा, कि इय्यां ही जां कोई मणु पाप्पां जो छड्डी करी परमेश्‍वर रे रस्ते पर चलणा लग्गी पैन्दा, तां तिसेरे तांइ स्वर्गदूतां रे सामणे उतणी ही खुशियाँ मनाई जान्दियां। "
LUK,15,11,"यीशु ने तिन्हा जो इक्क उदारण देई करी जवाब दित्तेया, कि कुसकी मणु रे दो निक्के थिये, "
LUK,15,12,"तिन्हा बिच का हल्के निक्के ने अपणे प्यो जो बोल्लेया, अवे मेरे जो अपणी जायदात बिच का मेरा हिस्सा देई दे, ते तिसेरे प्यो ने अपणे दोन्नां निक्केयाँ अन्दर बराब्बर-बराब्बर जायदात बन्डी दित्ती। "
LUK,15,13,"हल्ले बड़े रोज नी थिये होये रे, कि तिसेरा हल्का निक्का अपणा सारा समान बटोली करी कुसकी दूज्जे देसा जो चली गेया अते तित्ते अपणे सारे पैसे बुरे कम्मां अन्दर उड़ाई दित्ते। "
LUK,15,14,"जिस बेल्ले तिसका सारे पैसे मुकी गे ते जित्ते से रैहन्दा थिया तित्ते अकाल पेई गेया ते तिसका खाणे जो भी किच्‍छ नी रेया, "
LUK,15,15,"इधेरे तांइ से कम्म तोपदे तोपदे तित्ते रैह्णे वाले रे घरे जाई रेया, तिसने तिसजो सूअर चराणे तांइ भेज्जेया। "
LUK,15,16,"जां तित्ते तिसजो बड़ी भारी भुख लग्गी तां से सोचणा लगेया, कि मेरे जो ए फलियां खाणे जो मिली जान, जे सूअर खाया करदे हिन, तां खरा रैह्णा किजोकी, कुसकी ने तिसजो इक्क फली भी खाणे जो नी दित्ती। "
LUK,15,17,"फिरी तिसजो अपणी गलती रा एहसास होया ते सोच्णा लगेया, कि मेरे प्यो का कम्म करने वाले किन्ने ही मजदूर रज्जी करी रोट्टी खान्दे थिये, अते खाणे रे बाद रोट्टी बची भी जान्दी थी, ते मै इत्ते भूखा मरेया करदा है। "
LUK,15,18,"अवे मै अपणे प्यो रे घरे वापस जाणा ते तिन्हा जो बोलणा, कि मै परमेश्‍वर ते तुसी रे खिलाफ पाप कित्ते रा है, "
LUK,15,19,अते अवे मै तां इस जोग्गा भी नी है कि अप्पु जो तुसी रा पुत्तर बोल्ली सकाँ पर तुसी इय्यां करो कि मेरे जो अपणा इक्क मजूर बणाई करी रखी लेयो 
LUK,15,20,"तां से तिस देश का निकली करी अपणे प्यो रे घरे चली पेया, ते जां से घरे नेड़े़ जाई पुज्जेया तां प्यो ने अपणे मुंडे जो दूरा का ही दिख्खी लेया, ते से तिसका दोड़ी गेया अते तिसजो गले लगाई करी सुन्ने दित्ते। "
LUK,15,21,"उनिए अपणे प्यो जो बोल्लेया, पिता जी, मै परमेश्‍वर ते तुसी रे खिलाफ पाप कित्ते रा है, ते अवे मै तुसी रा पुत्तर बोलणे जोग्गा भी नी रेया। "
LUK,15,22,"पर, तिसेरे प्यो ने अपणे नौक्करां जो बोल्लेया, मेरे इस मुंडे तांइ छैल का छैल कपड़े लेई आओ, ते इसेरी उंगली अन्दर अंगूठी पुआओ अते पैरां अन्दर नौई चप्पलां पुआओ। "
LUK,15,23,"ते सबका बदिया धाम तयार कित्ती जाए, किजोकी असां ने मेरे पुत्तर रे वापस हटणे री खुशी अन्दर धाम दैणी, "
LUK,15,24,"किजोकी मेरे जो लग्गेया थिया कि मेरा हल्का निक्का मरी गे रा थिया पर ए जिन्दा है, ए गुआच्ची गे रा थिया, पर अवे वापिस मिली गे रा है। ते फिरी से खुशियाँ मनाणा लगी पे "
LUK,15,25,"पर तिस वेल्ले, जां से लोक खुशियां मणाया करदे थिये, मणु रा जेठ्ठा पुत्तर, जे कि खेत्रा का कम्म करी के घरां जो हटेया करदा थिया, तिनिए गाणे बजाणे अते नचणे री अवाजां सुणियाँ। "
LUK,15,26,"तिनिए अपणे इक्क नौक्कर का पुच्छेया, कि ए सब किच्‍छ क्‍या होया करदा है? "
LUK,15,27,"तिनिए तिसजो बोल्लेया, तुसी रा हल्का भ्याल सह्ई-सलामत वापस हटी आए रा है, इस खुशी अन्दर तुसी रे प्यो ने बड़ी बड्डी धाम भी पाए री है। "
LUK,15,28,"ए सुणी करी तिसजो बडी-भरी लैह्र चढ़ी, ते से घरां अन्दर जाणा ही नी चाह्‍ंदा थिया, पर तिसेरा प्यो अप्पू ही बाह्र आई रेया ते तिसजो घरे चलणे तांइ समझाणा लगेया, "
LUK,15,29,"पर से अपणे प्यो जो बोल्णा लगेया, कि मै तां मते साल्लाँ का तुसी कन्ने ईमानदारी कने कम्म करेया करदा है ते अज्ज तांइ तुसां री कोई गल्ल नी टाली, पर तुसी मेरे तांइ कदी छोटी-मोटी धाम भी नी पाई "
LUK,15,30,"पर जां तुसी रा ए हल्का निक्का तुसां री जायदात जो कंजरी जनानियाँ पर लुटाई करी खाल्ली हत्थ हटी आया, तां तुसी इस तांइ सबनी का बदिया धाम पाया करदे हिन। "
LUK,15,31,"तिसेरे प्यो ने तिसजो जवाब दित्तेया, मेरे बच्चे, सुन! असी दोह्ई तां किठ्ठे ही रैह्‍न्दे ते जे किच्‍छ भी मेरे का है, से सब तेरा ही तां है, "
LUK,15,32,"पर अज्ज असां जो तेरे हल्के भ्याल रे हटि आणे री खुशी मनाणा चाएदी किजोकी असां जो लग्गेया थिया कि तेरा हल्का भाई मरी गे रा होणा पर ए जिन्दा है, ए गुआच्ची गे रा थिया, पर अवे वापिस मिली गे रा है। "
LUK,16,1,"यीशु ने इक्क अमीर मणु रा उदारण अपणे चेल्‍लेयां जो दस्सेया, कि इक्क अमीर मणु ने अपणे काम्म-धन्दे जो संभालणे तांइ इक्क मुंशी रख्खे रा थिया पर तिस पर ए इल्जाम लगी गेया कि से अपणे मालक रे पैसेयाँ जो खत्म करेया करदा है। "
LUK,16,2,"इधेरे तांइ तिस अमीर मणु ने मुंशी जो सदाया ते तिसका पुच्छेया, मै जे किच्‍छ भी तेरे बारे अन्दर सुणेया करदा है, से सच है, कि नी? अवे तू अपणे कम्म रा लेखा-जोखा मेरे जो दस्सी दे किजोकी मै तिज्जो नौकरी का कह्ड्डी दैणा। "
LUK,16,3,"तां मुंशी सोच्चणा लगेया, मेरा मालक मेरे जो नौकरी का कडणे वाला है, फिरी मै कुते जाह्न्गा? मेरे का तां मजूरी भी नी होणी अते लज्जे भीख भी किय्यां मंग गा? "
LUK,16,4,"मेरे जो किच्‍छ इदेया करणा पैणा कि जां मेरा मालक मेरे जो नौकरी का कह्ड्डी दिंगा, तां मेरे मते जणे मित्र होणा चाएदे ताकी से मेरे जो तिस बेल्ले सम्भाली लेंन। "
LUK,16,5,"इधेरे तांइ मुंशी ने अपणे मालक रे देन-दाराँ जो इक्क-इक्क करी के सद्देया ते पैल्ले मणु का पुच्छेया, कि मेरे मालक का तैं किन्ना उधार लित्ते रा है? "
LUK,16,6,"तां पैल्ले देंन-दार ने मुंशी जो जवाब दित्तेया, मेरे पर सौ मण जैतून रा तेल उधार है। तां मुंशी ने बोल्लेया, कि इसजो बदली करी पंजाह मण लिख्खी दे। "
LUK,16,7,"फिरी तिनिए दुज्जे देंन-दार का पुच्छेया, कि तेरे पर मेरे मालक री किन्नी उधारी है? अते तिनिए बोल्लेया, भी टन गेहूँ री उधारी है, तां मुंशी ने तिस जो बोल्लेया, कि सोलह टन लिख्खी लै। "
LUK,16,8,"फिरी इय्यां होया कि तिस अमीर मणु ने अपणे ठग्ग मुंशी री चलाकी दिख्खी करी तिसेरी तारीफ कित्ती, किजोकी तिनिए बड़ी चलाकी कने कम्म कित्ता थिया, तिय्यां ही इस दुनिया लोक दुनियादारी री गल्लां बिच परमेश्‍वर रे लोक्कां का जादा चलाक हिन। "
LUK,16,9,मै तुसी जो बोलदा कि दुनिया री धन-दौलत कने तुसी दुज्जेयाँ रा भला करो अते तिन्हा जो अपणा मित्तर बणाई लेयो किजोकी जां तुसी रे मरणे का बाद तुसी जो अपणे कने हमेशा रे स्वर्गीय घर बिच लेई लैणा। 
LUK,16,10,"जे थोडे़ का थोडे़ अन्दर भरोसेमंद है, से मती सारी चिजा अन्दर भी भरोसेमंद होणा ते जे थोडे़ का थोडे़ अन्दर बेईमान है, से मती सारी गल्लां अन्दर बेईमान होणा। "
LUK,16,11,जे अगर तुसी दुनियाबी धन-दौलत बिच भरोसेमंद नी हुंगे तां परमेश्‍वर ने तुसी जो स्वर्गीय धन-दौलत किजो दैणा। 
LUK,16,12,"ते जे अगर तुसी दुए लोक्कां रे धन-दौलत जो इस्तेमाल करणे बिच भरोसेमंद नी रे, तां परमेश्‍वर ने तुसी जो स्वर्गीय धन्न किजो दैणा? "
LUK,16,13,"कोई भी मणु दो मालकां री सेवा नी करी सकदा, से या तां इक्क कने नफरत करी सकदा अते दुज्जे कने प्यार या इक्क जणे कने बडी ईमानदारी कने रेह्ई सकदा पर दुज्जे जो से अण-दिख्खा करी सकदा इय्यां ही कोई भी मणु परमेश्‍वर अते धन-दौल्त, दोना री सेवा किठ्ठे नी करी सकदा। "
LUK,16,14,"फरीसी मणू, जे कि धन-दौलत रे लालची थिये, से यीशु गल्लां जो सुणी करी यीशु रा मजाक उडाणा लग्गे। "
LUK,16,15,"यीशु ने तिन्हा जो बोल्लेया, तुसी जे मणुआं जो ए जताणा चाह्‍ंदे कि तुसी बड़े सही हिन, पर परमेश्‍वर तां तुसी रे मनां जो भी जाणदे। दुनिया जिस गल्ल रा बड़ा आदर करदी, से गल्ल परमेश्‍वर री नजरां अन्दर घटिया हिन। "
LUK,16,16,"जां बपतिस्मा दैणे वाला युहन्ना परमेश्‍वर रा शुभ संदेश सुणादा थिया, तां तांइ मूसा रे जरिए दित्ते गे रे परमेश्‍वर रे कानून अते भविष्यद्वक्तां रे शुभ संदेश ही मणुआं रा मार्ग दर्शन करदे रे, अवे परमेश्‍वर रे राज रे शुभ संदेश मणुआं तांइ पुज्जेया करदी है ते तिस अन्दर जाणे तांइ मणु उताह्ल्ले होया करदे हिन। "
LUK,16,17,फिरी भी आसमान ते जमीन रा टली जाणा तां असान है पर परमेश्‍वर रे कानून अन्दर लिख्खे रा इक्क-इक्क अख्खर भी नी मिह्टि सकदा। 
LUK,16,18,"जे कोई अपणी लाड़ी जो तलाक देई करी छड्डी दिन्दा ते कुसकी दुज्जी जनानी कने ब्याह करदा तां ए व्याभिचार मन्नेया जान्दा। अते जे कुसकी तलाक दित्ते री जनानी कने ब्याह करी लिन्दा, से भी व्याभिचार ही करदा। "
LUK,16,19,"फिरी यीशु ने तिन्हा लोक्कां जो इक्क उदारण दित्तेया, दिख्खो, इक्क मणु थिया ते से बड़ा अमीर थिया। से बडे़ छैल अते मैह्न्गे रे कपड़े पान्दा थिया। ते हर रोज बड़े ऐश-हे-अराम री जिन्दगी जिन्दा थिया। "
LUK,16,20,ते लाज़र नां रा इक्क दुखी ते गरीब भिखारी जो तिस अमीर मणु रे घर रे दुआर का बिहाली दित्ता जांदा थिया ते तिसेरा सारा जिस्म जख्माँ कने भरित्ते रा हुन्दा थिया। 
LUK,16,21,"लाज़र तिस अमीर मणु री बचे री जुठ्ठी रोट्टी खाई करी अपणे पेट जो भरणा चाह्‍ंदा थिया, ते इधेरे तांइ से बाह्र बेई रैहन्दा थिया, इत्ते तक कि कुत्ते भी आई करी तिसेरे जख्मां जो चटदे थिये। "
LUK,16,22,"इक्क रोज लाज़र मरी गेया ते स्वर्गदूत तिसेरी आत्‍मा जो स्वर्ग अन्दर तिसेरे पुरखे अब्राहम का लेई गे, से अमीर मणु भी थोड़े रोज्जाँ बाद मरी गेया ते तिसजो दब्बी दित्तेया गेया। "
LUK,16,23,"तिसेरी आत्‍मा पताल बिच चली गई जां से नरक अन्दर तड़फदा थिया, तां तिसेरी नजर स्वर्ग पर पेई जित्ते से ही गरीब लाज़र अब्राहम री खोख्खा अन्दर थिया। "
LUK,16,24,"तां तिस अमीर मणु ने जोरे कने हक्क मारी करी बोल्लेया, हे पिता अब्राहम! मेरे पर तरस खाओ ते इस लाज़र जो मेरे का भेज्जी देयो कि ए अपणी उंगली जो सेड़ी करी मेरी जिब्ब जो ठण्डा करी जाओ, किजोकी मै तां इस अग्ग रे सेक कने फुक्की चले रा है। "
LUK,16,25,"पर अब्राहम ने बोल्लेया, हे पुत्तर, चेत्ता कर कि तेरी जिन्दगी जां बड़ी अरामदेह थी, पर लाज़र री जिन्दगी बड़ी दर्दनाक थी। अवे से इत्ते स्वर्ग अन्दर अराम कने रेया करदा है, अते तू नरक अन्दर अपणे हिस्से दा दुख सेह्या करदा है, "
LUK,16,26,"होर तां होर असां रे बिच इक्क बडा बड्डा गात्त है, जिसेरी वजह कने कोई भी स्वर्ग का नरक जो अते नरक का स्वर्ग जो चाह्ई करी भी नी जाई सकदा। "
LUK,16,27,"अमीर मणु ने बोल्लेया, पिता अब्राहम! मै तुसी रे छंदे करदा कि लाज़र जो मेरे प्यो रे घरे भेजी देयो, "
LUK,16,28,"किजोकी, दुनिया पर मेरे पंज भ्याल होर भी हिन, ए तिन्हा का जाई करी जे किच्‍छ भी मेरे कन्ने होया करदा है, तिन्हा जो दस्सी सको ताकी जिस बेल्ले से मरन तां तिन्हा जो नरक अन्दर नी आणा पेयो "
LUK,16,29,"अब्राहम ने बोल्लेया, तेरे भ्यालां तांइ मूसा रा कानून ते भविष्यद्वक्तां दी कताबां हिन, से तिन्हा जो पढ़ी करी तिन्हेरी गल्लां पर चली सकदे "
LUK,16,30,"तिनिए बोल्लेया, पिता अब्राहम जी! जे कोई मरे रे मणुआं बिच का तिन्हा जो समझाणा जाओ, तां ही से अपणे पाप्पां का तौबा करी सकदे। "
LUK,16,31,"अब्राहम ने तिसजो बोल्लेया, जे से मूसा रे कानून अते भविष्यद्वक्तां री कताबा बिच जे लिख्खे रा है, तिन्हा जो नी सुणदे तां कोई मरे रे मणुआं बिच का जिन्दा होई करी तिन्हा का जाओ, तां भी तिन्हा तिन्हेरा विश्वास नी करणा। "
LUK,17,1,"यीशु ने अपणे चेल्‍लेयां जो बोल्लया, जिन्हा गल्लां कने मणुआं जो ठोकर लगदी से गल्लां तां होणी ही हिन, पर लाणत है तिस मणु पर जिसेरी वजह कने से ठोकर आन्दी "
LUK,17,2,"तिसेरे तांइ ए जादा खरा हुन्दा कि बजाय इसेरे कि से इन छोटे मणुआं बिच का कुसकी जो पाप करणे पर मजबूर करी सकें, तिसेरे गले पर चक्की रा पाट लटकाई करी तिसजो समुन्द्र बीच सुट्टी दित्तेया जान्दा "
LUK,17,3,"इस गल्ल रा ध्यान रख्खो, कि तेरा संगी विश्वासी पाप करे तां तिसजो समझा, जे से अपणी गलती मन्दा तां तिसजो माफ कर। "
LUK,17,4,"अगर जे कोई इक्क रोज बिच सत्त बारी तेरे कने बुरा करदा, अते सत्त बारी ही तेरे का आई करी बोल्ले कि मेरे जो बड़ा मोह् होया करदा है अपणी गलती रा, तां तिसजो सत्तो बारी माफ कर "
LUK,17,5,"तां यीशु रे बारा प्रेरितां ने बोल्लेया, प्रभु जी, असां जो विश्वास बिच मजबूत बणाओ। "
LUK,17,6,"प्रभु यीशु ने तिन्हा जो बोल्लेया, जे तुसी रा विश्वास सरेयां रे दाणे रे बराबर भी हुंदा, तां तुसी इस शहतुत रे बूट्टे जो बोल्ल गे, कि तू जड़ा का बुट्टि करी समुन्द्रा बिच लग्गी जा, तां तिन्ने तुसां री मन्नी लेणी थी। "
LUK,17,7,"जे अगर तुसी रा नौक्कर हल बाई करी या भेड़ा जो चराई करी आए, तां तिसेरे मालक जो तिसजो रोट्टी खाणे तांइ बोलणा चाएदा। "
LUK,17,8,"पर से तिसेरे बजाए, क्‍या ए नी बोल्गा, कि मेरे तांइ रोट्टी तयार कर, ते जां तांइ मै रोट्टी खाई नी लिन्दा तां तांइ कमर कसी करी मेरी सेवा कर अते जां मै रोट्टी खाई लिन्गा तां तिसेरे बाद तू भी खाई लेयाँ? "
LUK,17,9,"तुसी अपणे नौक्कर रा से सारे कम्म करणे तांइ जे तुसी तिसजो दित्ते थिये, शुक्रिया नी करणा! "
LUK,17,10,"इय्यां ही जां तुसी परमेश्‍वर रे कम्म जो पूरा करी री बैंदे, तां तुसी ए बोल्लेयो कि असी तां तारीफ लायक नी हिन किजोकी असां ने से ही कित्तेया जे असां जो करना चाएदा थिया। "
LUK,17,11,इक्क रोज इय्यां होया कि यीशु ते तिन्हेरे चेल्‍ले यरूशलेम शहर जो जान्दे बेल्ले गलील प्रदेश अते सामरिया प्रदेश री सीमा रे बिच का होई करी जाया करदे थिये। 
LUK,17,12,"कुसकी ग्राँ बिच बड़दे बेल्ले यीशु जो दस्स कोढ़ियाँ  कने मिल्ले, "
LUK,17,13,"अते तिन्हा ने यीशु जो जोर सणे हक्क लाई अते बोल्लेया, हे यीशु, हे मालक, असां पर दया करो! "
LUK,17,14,"यीशु ने तिन्हा जो दिख्खेया अते बोल्लेया, कि अपणे आप जो पुरोत्तां जो दिख्खाओ। जां से यीशु री गल्ल मन्नि करी वापिस हटेया करदे थिये तां से रस्ते बिच ही कोढ सुच्चे होई गे। "
LUK,17,15,"तिन्हा दस्स कोढ़ियाँ बिच का इक्क ने दिख्खेया कि मै खरा होई गेया तां से परमेश्‍वर री बड़ाई करदे करदे यीशु का आया, "
LUK,17,16,अते तिन्हेरे पैरा पर मूह् रे भारे पैया ते तिन्हेरा शुकर करणे लग्गेया कने से इक्क सामरिया प्रदेश रा मणु थिया। 
LUK,17,17,"यीशु ने तिसजो पूछेया, क्‍या मै दस्स जणेया जो सुच्चा नी कित्ता, फिरी से बाक्की नौ कुदे हिन? "
LUK,17,18,"क्‍या परमेश्‍वर री बड़ाई करणे तांइ इस परदेसी जो छडी, होर कोई नी आया? "
LUK,17,19,"यीशु ने तिसजो बोल्लेया, उठ अते जा, तेरे विश्वास करणे री वजह कने तू कोढ का ठीक होई गेया। "
LUK,17,20,"जां फरीसियां ने यीशु का पूछेया, कि परमेश्‍वर ने राज करणे तांइ कधाड़ी आणा, तां तिन्हा ने जवाब दित्ता, परमेश्‍वर रा राज तुसी रे हिसाब कने लिब्बणे वाली निशानियां कने नी आणा "
LUK,17,21,"अते मणुआं ने ए नी बोल्णा, कि दिख्खो, इत्ते है, या उत्ते है किजोकी, परमेश्‍वर रा राज तुसी रे बिच् है "
LUK,17,22,"फिरी यीशु ने चेल्‍लेयां जो दस्सेया, कि से रोज आणे, जाँ मणु रे पुत्तर, जे मै ही है राज करणा तां तुसी तिस रोज जो दिख्खणे तांइ तरसी जाणा, पर दिख्खी नी पाणा। "
LUK,17,23,"मणुआं ने तुसी जो बोलणा कि मणु रा पुत्तर, जे मै ही है राज करणे तांइ आई गे रा है। मते जणेया ने बोलणा कि मसीह से इत्ते है, या मसीह उत्ते है, पर मै तुसी जो बोल्दा, कि तुसी तिसेरे पिच्छे मत चली जान्दे, या तिन्हा गल्लां पर विश्वास मत करी बैन्दे। "
LUK,17,24,"जिय्यां आसमान बिच बिजली इक्क कुणे का दूए कुणे तक लसकदी, तिस ही तरीके कने मणु रे पुत्तर, जे मै ही है अपणे समय बिच ही प्रकट होणा। "
LUK,17,25,"पर ए सब गल्लां होणे का पैल्ले ए जरूरी है कि मणु रा पुत्तर, जे मै ही है जो बड़े दुख सैह्णे पैणे अते इस जुग दे मणुआं ने मेरे जो तुच्छ समझणा, "
LUK,17,26,"मणु रा पुत्तर, जे मै ही है रे राज करणे रे बेल्ले बिच भी ओई होणा, जेड़ा नूह रे बेल्ले होया थिया, "
LUK,17,27,"किजोकी नूह रे जहाज पर चढने का पैल्ले तांइ भी ब्याह हुदें थिये, अते धाम्माँ बिच खाणा-पीणा, हुन्दा थिया अते इक्क रोज इदेया हड़ आया कि तित्ते सब किच्‍छ तैहस-नैहस होई गेया "
LUK,17,28,"अते तिय्यां ही जां लूत सदोम शहर बिच रेया करदा थिया तां तित्ते रे लोक भी खान्दे-पिन्दे अते काम्म-धन्दे बिच लैण-दैण करदे रैहन्दे थिये, अते खेती-बाड़ी अते घर-बार बनाणे बिच लगी रैह्‍न्दे थिये "
LUK,17,29,पर इक्क रोज जां लूत सदोम शहर का चली गेया अते तिसेरे जाणे का बाद तिस शहर रे लोक्कां पर अग्ग अते गन्धक आसमान का बरसी पेई अते तित्ते सब किच्‍छ तबाह् होई गेया 
LUK,17,30,"तिस दिन भी इदेया ही होणा जां मणु रे पुत्तर, जे मै ही है, चाणचक्के ही वापिस हटणा। "
LUK,17,31,उस रोज जे मणु अपणे घरे री छत्ती पर हो अते से अपणा समान लैणे जो थल्ले ना उतरो अते तिय्यां ही जे अपणे खेत्राँ अन्दर होन से अपणे घरां जो ना हटन 
LUK,17,32,"लूत री लाडी जो चेत्ता करो, कि उस कने क्‍या होया थिया? "
LUK,17,33,जिस कुसकी ने अपणी जान बचाणे रोई कोशीश करणी तिसने तिसजो गवाई दैणा ते जिस ने तिसजो दाव पर लाणा तिसने अपनी जान बचाई लैणी। 
LUK,17,34,"मै तुसी जो बोल्दा, कि तधाड़ी राती दो मणु इक्क मन्जे पर सुत्ते रे होणे अते इक्क अपणे कने लेई जाणा अते दुज्जा छड्डी दित्ता जाणा "
LUK,17,35,तधाड़ी दो जनानियाँ आट्टा पिह्न्दी होणी अते इक्क अपणे कन्ने लेई जाणी अते दुई छड्डी दित्ती जाणी 
LUK,17,36,"तधाड़ी दो जणे खेत्रा बिच हुन्गे, इक्क लेई लिता जाणा ते दुजा तित्ते ही रेई जाणा "
LUK,17,37,"ए सुणी करी चेल्‍लेयां ने पुछेया कि, हे प्रभु ऐसा कुस जगह हुणा? यीशु ने तिन्हा जो जवाब दित्तेया, सारे लोक्कां जो ए इय्यां पता लगी जाणा कि ए कुते होणा जिय्यां कि इल्लणां रे कठीणे पर लाश रा पता चलदा। "
LUK,18,1,फिरी यीशु ने अपणे चेल्‍लेयां जो ए बताणे तांइ कि से हर बेल्ले प्रार्थना करदे रैन अते दुख्खी ना होण तिधेरे तांइ इक्क उदारण दित्ता 
LUK,18,2,"तिन्हा ने बोल्लेया, कुसकी शहरा बिच इक्क हाकिम थिया से ना तां परमेश्‍वर जो मन्दा थिया ना ही मणुआं री परुवाह् करदा थिया "
LUK,18,3,"तिस्सी शहर बिच इक्क बिधवा जनानी रैंन्दी थी से तिसका घड़ी-घड़ी आन्दी थी अते बोल्दी थी, मेरे दुस्मण ने मेरे कने बे-न्याई करी के मेरा नुकसान कित्ता, अवे मेरे जो तिस मणु का फैसला मिलणा ही चाएदा। "
LUK,18,4,"तिस हाकिम ने मते रोजाँ तांइ तिस बिधवा री गल्लां री कोई परवाह ही नी कित्ती, पर बाद बिच तिन्ने अपणे मनां अन्दर सोचेया, कि मै ना तां परमेश्‍वर का डरदा ना ही मणुआं री परवाह करदा, "
LUK,18,5,"पर तां भी से जनानी घड़ी-घड़ी मेरे का आई करी मेरे जो तंग करदी रैंन्दी इधेरे तांइ मै इय्यां करदा कि तिसेरा फैसला करी ही दिन्दा, नी तां तिन्ने मेरे नक्का धूँ देई रखणा, "
LUK,18,6,"फिरी प्रभु यीशु ने बोल्लेया, सुणो, तिस अधर्मी हाकिम ने क्‍या बोल्लेया था? "
LUK,18,7,"तां क्‍या परमेश्‍वर अपणे चुणे दे मणुआं पर ध्यान नी दिह्गां, जे तिन्हा जो रात-ध्याड़ी चेता करदे अते मन्गदे कि असां जो फैसला कर? क्‍या परमेश्‍वर ने तिन्हेरी सुनणे तांइ बड़ी हाण लगागाँ? "
LUK,18,8,"मै तुसी जो बोल्दा, कि परमेश्‍वर ने तिसी ही बेल्ले तिन्हेरा फैसला करणा पर जां मणु रा पुत्तर जे मै ही है, इस दुनिया बिच आणा, तां इदेय किन्ने हुन्गे जे ईदेया विश्वास करणे वाले हुन्गे? "
LUK,18,9,"ते यीशु ने इक्क उदारण तिन्हा लोक्कां जो सुणाया जे अप्पु जो बड़ा पवित्तर मनदे थिये ते दुए लोक्कां जो अप्पु सामणे किच्‍छ नी समझदे थिये, "
LUK,18,10,"इक्क बारी दौ मणु मन्दिर बीच प्रार्थना करने तांइ गे! इक्क फरीसी थिया, दूज्जा चुंगी लैणे वाला थिया! "
LUK,18,11,"से फरीसी कल्ला खड़ी करी प्रार्थना करणे लगया, हे परमेश्‍वर, मै तेरा शुकर करदा, कि मै दूज्याँ साँई ना ही मणुआं जो ठगदा, ना ही मै गलत करदा, अते ना ही व्यभिचारी है, अते ना चुंगी लैणे वाले साँई है "
LUK,18,12,"मै हफ्तै बीच दौ वारी ब्रत्त रखदा, हाँ, अते मिन्जो मिलणे वाली हर इक्क चीज रा दसमाँ हिस्सा तिजो दिन्दा! "
LUK,18,13,"पर से चुंगी लैणे वाला मणु दूर खड़ी करी प्रार्थना करणे लगेया! पर प्रार्थना करदे बेल्ले स्वर्ग रे पासे अपणी अख्खाँ चुकणे री हिम्मत नी करी सकया! बजाए इसेरे, से अपणे हिक्का जो पीटी-पीटी करी बड़े दुख्खी मन कने बोलणे लगया, हे परमेश्‍वर, मेरे पर दया करो, किजोकी मै बड़ा पाप्पी मणु है! "
LUK,18,14,"यीशु ने फिरी बोल्लेया, मै तुसी जो बोलदा हाँ कि ए चुंगी लैणे वाला मणु परमेश्‍वर रे अग्गे धार्मिक मन्नेया गेया, अते अपणे घरे वापिस हटी गेया, ना कि दुज्जा! पर फरीसी कने इदेया नी होया, किजोकी जे कोई भी अपणे आप जो बड्डा समझगा, से छोटा कित्ता जाँणा, पर जे कोई अपने आप जो छोटा समझगा, तिसजो बड्डा कित्तेया जाँणा। "
LUK,18,15,"इक्क रोज किच्‍छ माँ प्यो अपणे निक-निकेयाँ जो यीशु का लेई आए कि से तिन्हा पर हथ रखण! पर, यीशु रे चेल्‍लेयां ने तिन्हा जो बोल्लेया, कि यीशु जो तंग मत करो "
LUK,18,16,"पर यीशु ने चेल्‍लेयां जो बोल्लेया, निक्याँ जो मेरे का आणा देयो, अते इन्हा जो मेरे का आणे तांइ ठाक्को मत! किजोकी परमेश्‍वर रा राज बिच इदेय ही मणु होणे "
LUK,18,17,"मै तुसी जो सच बोल्दा, कि ईदेया कोई भी जे परमेश्‍वर रे राज जो निक्के-निक्के सांइ नी मन्गा, स्वर्ग बिच से नी जाई सकदा। "
LUK,18,18,"इक्क बारी कुसकी यहुदी सरदार ने यीशु का सवाल पूच्छया, हे उत्तम गुरु, हमेशा री जिन्दगी पाणे तांइ मै क्‍या कराँ? "
LUK,18,19,"यीशु ने बोल्लेया, तू मेरे जो उत्तम किजो है बोल्दा? सिर्फ परमेश्‍वर ही उत्तम है! "
LUK,18,20,"तिज्जो परमेश्‍वर रे नियमाँ रे हुकमा रा पता ही है कि परमेश्‍वर रे क्‍या हुकम हिन: व्याभिचार नी करणा, जान नी लैणी, कने चोरी नी करनी, झूठी गवाई नी दैणी, अते अपणे माँ प्यो री इजज्त करणी! "
LUK,18,21,"तिस मणु ने बोल्लेया, जां मै हल्का थिया, तां दा मै ए सारे हुकमा जो मन्या करदा आया है! "
LUK,18,22,"यीशु ने ए सारी गल्लां जो सुनी करी तिसजो बोल्लेया, तेरे बिच अवे भी इक्क गल्ल री कमी है, से ए कि अपणा सब किच्‍छ बेची करी गरीबा बिच बन्डी दे फिरी तिज्जो स्वर्ग रा धन्न मिलणा! फिरी आ अते मेरे पिच्छे चली पे! "
LUK,18,23,पर जिस बेल्ले तिस मणु ने ए गल्लां सुणी तिसेरा मूँ हल्का होई गेया किजोकी से बडा अमीर थिया! 
LUK,18,24,"जां यीशु ने तिसजो बड़ा दुख्खी हुन्दे दिख्खया, तां से अपणे चेल्‍लेयां जो बोलणे लगे, अमीर मणु रा परमेश्‍वर रे राज बीच आणा बड़ा मुस्कल है! "
LUK,18,25,"इक्क से ही रे नाके बीच का ऊँट आसानी कने निकली सकदा पर, इक्क अमीर मणु सवर्ग रे राज अन्दर चली जाए ए नी होई सकदा! "
LUK,18,26,"इस पर सुनणे वालेयां ने पुच्छेया, तां फिरी कुसेरा छुटकारा होई सकदा? "
LUK,18,27,"तां यीशु ने जवाब दित्या, जे मणु का नी होई सकदा, से परमेश्‍वर का होई सकदा! "
LUK,18,28,"पतरस ने बोल्लेया, असां ने तां तुसी रे पिछे चलणे तांइ अपणा घर-बार बेची दित्या "
LUK,18,29,"यीशु ने तिन्हा जो बोल्लेया, मै तुसी जो सच बोल्दा, जिस कुसकी ने भी परमेश्‍वर रे राज तांइ, घर-बार, लाडी, भ्याल, माँ प्यो, या बाल बच्चे छडी दिता हो "
LUK,18,30,तिसजो इस जुग बिच तां कई गुणा जादा मिलणा ही पर आणे वाले जुग बिच हमेशा री जिन्दगी भी मिलणी। 
LUK,18,31,"फिरी तिन्हा ने अपणे कने बारा चेल्‍लेयां जो लित्या, अते तिन्हा जो बोल्लेया, असी यरूशलेम शहर जो जाए करदे हिन अते जिस बेल्ले असी तित्ते पूज्जणा, तां मणु रे पुत्तर, जे मै ही है रे बारे बिच, भविष्यद्वक्ता री लिखी रियां से सारी गल्लां पूरी होणी "
LUK,18,32,कि से पापियाँ रे हात्था पकड़ाया जाणा तिन्हा ने तिसेरा मजाक उडाणा अते तिसजो कोस्या जाणा अते तिस पर थूकणा! 
LUK,18,33,तिन्हा तिसजो कुटणा अते तिसजो मारी दैणा! पर तिन्नी तिज्जे रोज्जे फिरी जिन्दा होई जाणा 
LUK,18,34,"पर, यीशु जे किच्‍छ बोल्लेया करदे थिये, से गल्लां चेल्‍लेयां रे पल्ले नी थी पेया करदी अते से गल्लां तिन्हा का छीपी रेई, अते से जाणी नी पाए कि से कुधेरे बारे बोल्लेया करदे हिन। "
LUK,18,35,जां से यरीहो रे नेड़े जाई पुज्जे तां इक्क अन्ना भिखारी सड़क रे कनारे बैठ्ठे दा थिया 
LUK,18,36,"फिरी जां मणु तिसेरे मुहाग्गर पुज्जे तां तिन्हेरी अवाज सुणी करी से कुसकी का पुछणा लगेया, ए क्‍या होया करदा है? "
LUK,18,37,"तिन्हा ने तिसजो बोल्लेया कि, नासरत कस्बे रे यीशु, जी जाया करदे हिन "
LUK,18,38,"अते तां तिन्ने हक्क लाई करी बोल्लेया, हे दाऊद रे पुत्तर, यीशु! मेरे पर दया करो! "
LUK,18,39,"जे मणु यीशु रे अग्गे आग्गे चलदे थिये से तिसजो बक्णा लगे, पर से होर भी जादा जोरे हक्कां लाणे लग्गेया, हे दाऊद रे पुत्तर! मेरे पर दया कर! "
LUK,18,40,"तां यीशु ने तिसेरी अवाज सुणी, अते अपणे चेल्‍लेयां जो बोल्लेया, इसजो मेरे का लेई आओ जां तिसजो लेई आए, तां यीशु ने पुच्छेया, "
LUK,18,41,"तू क्‍या चाह्‍ंदा कि मै तेरे तांइ करां? तिन्ने बोल्लेया, हे प्रभु जी, मै ए चाह्‍ंदा कि मै अपणी हाख्खियाँ कने दिख्खी सकां "
LUK,18,42,"यीशु ने तिसजो बोल्लेया, तां ठीक है, तू अवे दिख्खी सकदा अते तेरे विश्वास ने तिज्जो खरा कित्ता "
LUK,18,43,तां से तिस्सी बेल्ले दिख्णा लगी पेया अते परमेश्‍वर री बडाई करणा लग्गेया अते यीशु रे पिच्छे चली पेया अते ए सब किच्‍छ दिख्खी करी मणु परमेश्‍वर री बड़ाई करणा लगे। 
LUK,19,1,यीशु यरीहो नाँ रे शहर का जाया करदे थिये। 
LUK,19,2,"तित्ते जक्कई नाँ रा मणु चुंगी वसूलणे वालेयां रा प्रधान, अते से बड़े पैसे वाला थिया "
LUK,19,3,"से यीशु जो दिख्णा चाह्‍ंदा थिया पर, बड़े सारे मणुआं री वजह कने से दिख्खी नी थिया पाया करदा, किजोकी से बोणा थिया। "
LUK,19,4,"इधेरे तांइ से दौड़ी करी त्रिम्बल रे बूट्टे पर चढ़ी गेया, जे कि तिसी रस्ते पर लगे दा थिया, अते जित्ते का यीशु ने जाणा थिया। "
LUK,19,5,"जां यीशु तिस्स तिस रस्ते का होई करी जाणा लग्गे जित्ते से बुट्टा थिया तां तिन्हा ने बूट्टे पर जक्कई जो दिख्खेया, अते तिसजो बोल्लेया, हे जक्कई, झट्ट थल्ले उतर किजोकी अज्ज तेरा घरे रैणा जरूरी है "
LUK,19,6,जक्कई झट्ट तिस बुट्टे का थल्ले उतरेया अते बड़ी खुशी कने यीशु कने मिलेया अते तिन्हा जो अपणे घरे लेई गेया। 
LUK,19,7,"पर मणुआं जो ए गल्ल ठीक नी लग्गी, अते बुड़बुड़आणा लगी पेय अते बोलणा लग्गे से तां पाप्पी मणु रे उत्ते प्रोणा बणी करी तिसेरे घरे जो गेया "
LUK,19,8,"जां यीशु ते तिन्हेरे चेल्‍ले तिसेरे घरे रोट्टी खाया करदे थिये तां जक्कई खड़े होई गेया अते यीशु जो बोलणा लग्गेया, हे प्रभु जी, मै अपणी धन-दौलत रा अद्धा हिस्सा गरीबां बिच्च बन्डी दैणी अते प्रभु जी मै जिन्हा मणुआं जो ठग्गी करी तिन्हा का जरुरत का जादा लित्ते दा है तिन्हा जो मै चार गुणा मोड़ी दिह्गां। "
LUK,19,9,"यीशु ने तिसजो बोल्लेया, अज्ज तेरा अते तेरे घरे वालेयां रा छुटकारा होया है किजोकी अज्ज तु अब्राहम ओलाद बणेया। "
LUK,19,10,"किजोकी मणु रा पुत्तर, जे मै ही है तेरे जदेय होर भी मणुआं जो हमेशा री सजा का बचाणे तांइ आए रा है। "
LUK,19,11,"जां से गल्लां सुणेया करदे थिये, तां तिन्हा ने इक्क उदहरण बोल्लेया, इधेरे तांइ किजोकी से यरूशलेम शहर रे नेड़े थिये ते से सोचदे थिये कि परमेश्‍वर रा राज आणे वाला है, "
LUK,19,12,इक्क ठीक पैसे वाला मणु अपणे देश रा राज्जा बनणे दी इजाज़त लैणे तांइ इक्क देश जो गेया 
LUK,19,13,"जाणे का पैल्ले तिन्ने अपणे नौक्करां जो सद्देया अते बोल्लेया, कि मै जां तांइ हटि नि आन्दा तां तांइ मै तुसी जो दस सोन्ने रे सिक्के देई जान्दा, अते तिन्हा कने किच्‍छ कमाई करे, "
LUK,19,14,"पर तिसेरे शहर रे मणु तिसजो सुखान्दे नी थिये, इधेरे तांइ तिन्हा ने किच्‍छ मणु तिसेरे पिच्छे ए बोल्ली करी उस देश जो भेज्जी दित्ते, कि असी नि चाह्‍ंदे कि ए असां रे पर राज करण "
LUK,19,15,"जां से राज्जा अपणे राज्जा बनणे री मंजूरी लेई करी आई गेया, तां तिन्ने जे सोन्ने रे सिक्के नौक्करां जो दित्ते रे थिये, तिन्हेरा साह्ब-किताब लैणे तांइ तिन्हा जो सद्देया कि तिन्हा लेन देन बिच् क्‍या कमाये रा है "
LUK,19,16,"तां पैल्ले नौक्कर ने आई करी बोल्लेया, हे मालक, तुसी जे सिक्के मेरे जो दित्ते थिये, तिन्हा सिक्के कन्ने मे दस गुणा होर सिक्के कमाई ले "
LUK,19,17,"मालक, ने तिसजो बोल्लेया, शाबास, तू तां बड़ा खरा कन्ने भरोसे रे लायक नौक्कर है, इधेरे तांइ मै तिज्जो दस राज रा अधिकारी बणाई दिन्दा "
LUK,19,18,"दुज्जे ने आई करी बोल्लेया, हे मालक, तुसी ने जे सिक्के दित्ते थिये तिन्हा कन्ने मै पान्ज गुणा होर सोन्ने रे सिक्के कमाए हिन "
LUK,19,19,"तिन्ने तिसजो बोल्लेया, तिज्जो भी पान्ज राज रा अधिकारी बणाई दिन्दा "
LUK,19,20,"तिज्जे ने आई करी बोल्लेया, हे मालक, मै तुसी रे दित्ते रे सिक्केयाँ जो कपड़े बिच बन्नी करी संभाली रख्खे दा थिया "
LUK,19,21,"किजोकी मेरे जो तुसी का डर लगदा किजोकी तुसी इक्क सख्त मणु हिन, इधेरे तांइ कि तुसी जेह्ड़ा, तुसी रा नी है तिसजो भी लेई लिन्दे अते जे तुसी बाया भी नी तिसजो भी कट्टी लिन्दे "
LUK,19,22,"से राज्जा तिस पर टुटी पेया, अते बोलणे लगेया, हे नलायक नौक्करां मै तेरी ही गल्लां का तिज्जो दोषी बणादा! जे तू मेरे बारे अन्दर इन्ना किच्‍छ जाणदा थिया कि मै बुरा मणु है जे कि बांदा भी नी अते तिसजो कट्टी भी लिन्दा "
LUK,19,23,तां तू मेरे सोन्ने रे सिक्केयाँ जो ब्याज पर उधार किजो नी देई दित्ता ताकी मै जां वापस हटी करी तां मेरे जो किच्‍छ ब्याज तां मिली जान्दा? 
LUK,19,24,"जे नौक्कर नेड़े खड़ितेरे थिये तिन्हा जो राज्जे ने बोल्लेया, इस नौक्करां का से सोन्ने रे सिक्के लेई लो अते जिनिये सबका जादा सिक्के कमाए तिसजो देई दो "
LUK,19,25,"नौक्करां ने तिन्हा जो बोल्लेया, हे मालक, तिसेरे का तां दस्स सोन्ने सिक्के हिन "
LUK,19,26,"इस गल्ल पर राज्जे ने बोल्लेया, जिन्हा जो जे दित्ते दा है, तिसजो से सह्ई तरिक्के कने बरतगे तां तिन्हा जो होर मिलणा, पर जे ईयाँ नी करगा तां तिन्हेरे का जे है से भी खोई लेणा "
LUK,19,27,अते जे नी चाह्‍ंदे कि मै तिन्हा पर राज्जा बणी करी राज करां तिन्हा बैरीयां जो मेरे सामणे ले आई करी मारी देयो। 
LUK,19,28,फिरी जां यीशु ए गल्लां करी बैठ्ठे तां से तिसेरे बाद यरूशलेम जो चलणा लगे अते तिन्हेरे पिच्छे उन्हेरे चेल्‍ले थिये। 
LUK,19,29,"जां से जैतून पहाड़ पर बसे रे बैतफगे अते बैतनिय्याह शहर पर पुज्जे तां यीशु ने अपणे चेल्‍लेयां बिच् का दो जो ए बोल्ली करी अग्गे भेज्जेया, "
LUK,19,30,"कि सामणे वाले ग्राँ बिच जाओ अते जिय्यां ही तुसी तिस ग्राँ बिच बढ़ गे, तां तुसी जो इक्क खोती रा बच्चा बन्ने रा मिलणा जिस पर हल्ले तांइ कोई भी नी बैठ्ठे रा होणा, तिसजो खोली करी लेई आओ "
LUK,19,31,जे कोई भी तुसी का पुछगा कि क्‍या हिन करेया करदे? तां बस इन्ना ही बोल्लेयो कि प्रभु जी जो इधेरी जरूरत है 
LUK,19,32,"तां से चेल्‍ले गे, अते जिय्यां यीशु ने बोल्ले दा थिया, तिय्यां ही खोती रे बच्चे जो बनितेरा दिख्खेया "
LUK,19,33,"अते जां से तिसजो खोल्णा लगे तां तिसेरे मालक ने आई करी तिन्हा जो पुच्छेया, तुसी इसजो किजो खोलदे हिन? "
LUK,19,34,तां चेल्‍लेयां ने बोल्लेया कि प्रभु जी जो इधेरी जरूरत है 
LUK,19,35,फिरी से खोती रे बच्चे जो यीशु का लेई आए अते चेल्‍लेयां ने अपणे कपड़े तिस पर पाए अते यीशु जो तिस पर बिठाई दित्ता 
LUK,19,36,जां यीशु खोती रे बच्चे पर बेई करी यरूशलेम जो जाया करदे थिये तां मणु भी अपणे कपड़े यीशु रे रस्ते बिच बछाँदे जान्दे थिये ते से यीशु कने चले दे थिये 
LUK,19,37,"तां से, जित्ते का जैतून पहाड़ री घार शुरू हुंदी, तिस जगाह् पर पुज्जे तां परमेश्‍वर रे कित्ते रे चमत्कारी कम्म तांइ सारे चेल्‍ले बड़े जोर कने गांदे-गांदे परमेश्‍वर री बड़ाई करणा लगे "
LUK,19,38,"धन्न है से राजा, जे प्रभु रे नां कने आंदा, स्वर्ग बिच शांती अते आसमान बिच परमेश्‍वर री जे जे कार हो "
LUK,19,39,"तां यीशु रे पिच्छे चलणे वाले मणुआं बिच किच्‍छ फरीसी भी थिये अते से बोल्णा लगे, हे गुरु जी, ए जे बोल्लेया करदे हिन इस गल्ल तांइ अपणे चेल्‍लेयां जो झिडको। "
LUK,19,40,यीशु ने जवाब दित्ता जे ए लोक चुप होई गे तां रस्ते रे बट्टेयाँ ने बोल्ली पैणा। 
LUK,19,41,जां से यरूशलेम शहर रे नेड़े पुज्जे तां यीशु ने तिस शहर पास्से दिख्खेया अते रोया 
LUK,19,42,"किन्ना खरा हुन्दा कि तू, हाँ तू ही शांती रे रस्ते जो जाणी पान्दा, पर अवे बडी हाण होई गे री है अते शांती तुसी री हाख्खी का गैब होई गे रा है। "
LUK,19,43,"किजोकी से दिन तेरे पर इणे जां तेरे दुस्मणा ने मोर्चा बन्नि करी तेरे जो घेरी लैणा, ते चारों पास्से का तेरे जो दब्बि लैणा। "
LUK,19,44,"ते तेरे दुश्मणा ने तिज्जो ते तेरे बच्चेयां जो जे तेरे बिच हिन, मिट्टी बिच मिलाइ दैणा, ते तेरे बिच बट्टे पर बट्टा भी नी छडणा, किजोकी तू तिस मोक्के जो नी पेहचाणेया जां परमेश्‍वर तिज्जो बचाणे तांइ आए थिये। "
LUK,19,45,जां यीशु मन्दिर बिच बड़े अते जे तित्ते समान बेचया करदे थिये तिन्हा जो सभास्थल का बाह्र कडणा लगे 
LUK,19,46,"यीशु ने तिन्हा जो बोल्लेया, कि पवित्रशास्त्र बिच लिख्खे दा है कि मेरा देह्रा प्रार्थना दा घर है पर तुसी ने इसजो डाकू री कुड बणाई रखे दा है "
LUK,19,47,इसका बाद यीशु हर रोज मन्दिर बिच उपदेश दैणे लगे पर बड्डे पुरोत्त शास्त्रियहूदी लोका रे प्रधान यीशु जो मारणे री सलाह करणा लगे 
LUK,19,48,"पर, से यीशु जो मारणे तांइ कोई बेतर नी लाई सके, किजोकी मणु बड़ा मन लाई करी यीशु री गल्लां सुणदे थिये। "
LUK,20,1,इक्क रोज इय्यां होया कि जा यीशु मणुआं जो मन्दिर बिच वचना का सिखाया करदे थिये अते परमेश्‍वर रे शुभ संदेश रे बारे दस्सेया करदे थिये तां किच्‍छ बुजुर्ग लोक शास्त्रि ते बड्डे पुरोत्त तिन्हा का आई रे। 
LUK,20,2,"से तिन्हा का पूछणा लगे कि तुसी जो ए सारे कम्म जे तुसी करेया करदे हिन, इन्हा जो करणे रा हक्क कुन्ने दित्ता? "
LUK,20,3,"यीशु ने तिन्हा जो बोल्लेया, पैल्ले तुसी मेरी इक्क गल्ल रा जवाब देयो फिरी मै तुसी रे सुआल रा जवाब दिह्गां "
LUK,20,4,"तुसी ए बोल्लो, कि यूहन्ना, जे बपतिस्मा दिन्दा थिया, तिसेरा बपतिस्मा परमेश्‍वर रे पास्से रा थिया की मणुआं रे पास्से का थिया? "
LUK,20,5,"तां से अप्पु मिते सलाह् करणा लग्गी पे, कि अगर असां ने बोल्लेया कि परमेश्‍वर रे पास्से का थिया, अते तां इन्ने बोल्णा, तुसी तिसेरी गल्लां किजो नी मन्नीयाँ "
LUK,20,6,"अते अगर असां ने बोल्लेया, कि मणुआं रे पास्से का थिया, तां इत्ते जितणे भी मणु हिन तिन्हा असां जो मारी छडणा, किजोकी इन्हा मणुआं री नजरा बिच युहन्ना तां इक्क भविष्यद्वक्ता थिया "
LUK,20,7,"फिरी तिन्हा ने सलाह् करी के यीशु जो जवाब दित्तया, असां जो नी पता है कि से कुसेरे पास्से का थिया "
LUK,20,8,"फिरी यीशु ने बोल्लया, तां मै भी तुसी जो नी दस्सणा कि ए कम्म मै कुस हक्क कने करदा। "
LUK,20,9,"फिरी यीशु ने मणुआं जो ए उदारण सुणाया, इक्क मणु ने अँगूर रा बगीचा लगाया अते तिसेरी दिख-रिख करणे रा ठेका जिमीदाराँ जो देई करी बड़े रोज्जा तांइ कुदकी चली गेया "
LUK,20,10,"जां अंगूरा रे फलणे रा बेल्ला आया तां तिस मणु ने जिमीदारा का इक्क नौक्कर भेज्जेया कि से अंगूरा रे बगीच्चेयाँ का किच्‍छ अंगूर देई देन, पर तिन्हा जिमीदारां ने तिसेरे नौक्कर जो मारी कुट्टी करी खाली हत्थ भेज्जी दित्ता "
LUK,20,11,"फिरी तिन्ने इक्क होर नौक्कर भेज्जेया, अते तिन्हा ने तिस कने बुरा बर्ताव कित्या अते तिसजो भी मारी कुट्टि करी खाल्ली हत्थ भेज्जी दित्ता "
LUK,20,12,"तां फिरी तिन्ने त्रीय्या नौक्कर भेज्जेया, पर तिस कने भी पैल्ले वाले दो नौक्करां साँई ही होया, अते तिसजो भी जख्मी होई करी खाल्ली हात्था हटणा पेया "
LUK,20,13,"बगीचे रा मालक सोच्णा लगेया, मेरे त्रेन्ना नौक्करां रा तिन्हा ने बुरा हाल करी रख्या, अवे मै क्‍या कराँ? अवे मै अपणे प्यारे मुंडे जो ही भेजदा, होई सकदा कि से जिमीदार तिस कने इय्यां नी करगे "
LUK,20,14,"पर, तिन्हा जिम्मीदाराँ ने अपणे मालक रे पुत्तर जो दिख्खी करी अप्पु मिते सिक्ख सलाह करी के बोल्णा लगे, ए तां इस बगीचे रा वारस है, अगर असी इसजो मारी देन तां ए बगीचा असां रा होई जाणा "
LUK,20,15,"अते तिन्हा ने तिसजो बगीचे का बाहर धरीडी करी मारी रख्या फिरी यीशु ने तिन्हा मणुआं का पुच्छेया, अवे तुसी दस्सो, तिस बगीचे रे मालक ने तिन्हा जिमीदाराँ कने क्‍या करणा? "
LUK,20,16,"यीशु ने बोल्लेया, तिन्ने आई करी तिन्हा जिमीदाराँ जो मारी दैणा, अते अँगूरा रे बगीचे रा ठेका कुसकी होरनी जो देई देणा ए सुणी करी मणुआं ने बोल्लेया, परमेश्‍वर ना करे कि इय्यां कदी हो "
LUK,20,17,"फिरी यीशु ने तिन्हा पास्से दिख्खी करी बोल्लेया, पवित्रशास्त्र बिच क्‍या लिख्खे रा है? जिस बट्टे जो मिस्त्रियां ने नक्कारी दित्तेया थिया, से ही बट्टा कूणे बिच लाणे वाला खास बट्टा बणी गेया। "
LUK,20,18,"जे कोई भी तिस बट्टे पर पैंगा, तिसेरे चीत्थड़े होई जाणे अते से जिस पर पैंगा, तिसजो तिन्ने पीह् रखणा "
LUK,20,19,"तिस्सी बेल्ले शास्त्रि अते बड्डे पुरोत्त ने कोई तिगड़म लाई करी यीशु जो पकड़ी लेणा चाह्‍ंदे थिये किजोकी से समझी गे रे थिये, कि यीशु ने से उदारण तिन्हेरे ही खिलाफ बोल्लेया पर से मणुआं का डरदे थिये। "
LUK,20,20,"ते से तिन्हेरी ताक बिच लगी रेय ते जासुस भेज्जे कि धार्मिक मणु सांइ बणी करी तिन्हा कने रेहन ते तिन्हेरे गलती पकड़ण, ते तिन्हा जो हाकिम का पकड़वाई देण "
LUK,20,21,"तां तिन्हा ने यीशु जो बोल्लेया, गुरु जी, असां जो पता है कि तुसी जे ठीक है से ही बोल्दे अते सेह्ई तुसी सिखांदे भी अते तुसी कुसकी कने कोई भेद-भाव नी करदे बल्कि तुसी सच्चाई अते परमेश्‍वर रे रस्ते पर चलणा सिखांदे "
LUK,20,22,असां जो ए दस्सो कि असां यहुदी मणुआं जो रोम रे सम्राट (कैसर) जो चुन्गी दैणा चाईन्दी कि नी? 
LUK,20,23,"यीशु तिन्हेरी चाल समझी गे ते तिन्हा जो बोल्लेया, "
LUK,20,24,"मेरे जो इक्क सिक्का  दिखाओ, इस पर कुसेरी छाप अते नां लिखितेरा है? तिन्हा ने बोल्लेया, सम्राट दा "
LUK,20,25,"यीशु ने बोल्लेया, तां ठीक है, जे सम्राट रा है से सम्राट जो ही देयो अते जे परमेश्‍वर रा है से परमेश्‍वर जो ही दो "
LUK,20,26,"से मणु यीशु जो इस गल्ल पर गलत साबित नी करी सके, पर से भेदी यीशु रे जवाब का हैरान रेई गे अते से चुप होई गे। "
LUK,20,27,"फिरी किच्‍छ सदूकी मणु यीशु का आई रे ए सदूकी से मणु हिन, जे बोल्दे थिये कि मरने का बाद मणु फिरी जिन्दा नी होई सकदा अते से तिन्हा का पुछणा लगे। "
LUK,20,28,"गुरु जी, मूसा री नियम रे हिसाब कने जे अगर कुसेरा भ्याल मरी जाओ अते तिसेरी कोई औलाद भी नी हो तां तिसेरा भ्याल तिसेरी विधवा लाड़ी कने ब्या करी के तिसका इक्क निक्के जो पैदा करी सक्दा अते से निक्का तिसेरे बड्डे भ्याल रे ‍खानदान जो बड़ाई सके। "
LUK,20,29,इय्यां ही सत्त भ्याल थिये पैल्ले भ्याल ने कुसकी जनानी कने ब्या कित्ता अते बगैर औलादे मरी गेया 
LUK,20,30,फिरी दुज्जे भ्याल ने तिसजो ब्याई लित्ता 
LUK,20,31,फिरी इय्यां त्रिये भ्याल ने भी कित्तेय इन्हा सत्त जणेया कने इय्यां ही होया अते सब जणे बगैर औलोदे मरी गे 
LUK,20,32,अते बाद अन्दर से जनानी भी मरी गई 
LUK,20,33,अवे असां जो ए बोल्लो कि जां से फिरी जिन्दे होणे का बाद से जनानी कुसेरी लाड़ी मन्नी जाणी? 
LUK,20,34,"यीशु ने बोल्लेया, इस जुग रे मणुआं बिच तां ब्या होया करदा है "
LUK,20,35,"पर जे लोक इस जोग्गे होणे कि तिस युग जो ते मुर्देयां बिच का फिरी जिन्दा होण, तिन्हा ने ब्याह नी करणे ते ना ही दुबारा ब्याह बिच दित्ते जाणे "
LUK,20,36,"अते फिरी तिन्हा कदी मरणा भी नी, किजोकी से स्वर्गदूत साँई हिन, अते से नोई जिन्दगी बिच फिरी जिन्दे कित्ते गे परमेश्‍वर री औलाद हुणी "
LUK,20,37,"पर, मरे रे मणु जिन्दा हुन्णे कि नी इस गल्ल जो मूसा ने बलदी झिल्लाँ री कहाणी बिच दस्से रा है कि से प्रभु जी जो अब्राहम रा परमेश्‍वर, इसहाक रा परमेश्‍वर, कने याकूब रा परमेश्‍वर, बोलदा था। "
LUK,20,38,"से मरे रे मणुआं रा नी बल्कि जिन्दे मणुआं रा परमेश्‍वर है से सारे मणु जे तिन्हेरे हिन, से जिन्दा हिन "
LUK,20,39,"तां ए सुणी करी किच्‍छ शास्त्रियां ने बोल्लया, गूरु जी, तुसी ने ठीक ही बोल्लेया "
LUK,20,40,इस्का बाद कुसकी जो भी यीशु का किच्‍छ पूछणे री हिम्मत नी पेई। 
LUK,20,41,"फिरी यीशु ने तिन्हा का पूच्छेया, कि मसीह यीशु जो दाऊद रा पुत्तर किजो बोल्दे? "
LUK,20,42,"किजोकी दाऊद ने तां अप्पु ही भजन सँहिता री कताब अन्दर ए लिख्खे दा है कि प्रभु (परमेश्‍वर) जी ने मेरे प्रभु (मसीह यीशु) जी जो बोल्लेया, "
LUK,20,43,"मेरे सज्जे हत्थ पास्से बैई जा, जां तांइ मै तेरे दुश्मणा जो तेरे पैरा हेठ करी नी देयाँ "
LUK,20,44,"अवे जां दाऊद अप्पु ही मसीह यीशु जो प्रभु जी बोलदा है, तां मसीह यीशु दाऊद री औलाद किय्यां होई सकदा? "
LUK,20,45,"जां सब मणु इन्हा गल्लां जो सुणदे थिये तां यीशु ने अपणे चेल्‍लेयां जो बोल्लेया, "
LUK,20,46,"इन्हा शास्त्रियां का बची करी ही रेया, जिन्हा जो लम्बे-लम्बे कपड़े पाई करी फिरणा खरा लगदा जां से बजार जान्दे, तां तिन्हा जो बड़ा खरा लगदा कि कोई तिन्हा जो निह्ठ्ठा होई करी प्रणाम करो अते सभास्थल अन्दर अते धामि अन्दर तिन्हा जो अग्गे जाई करी छैल का छैल जगाह् पर बैणा खरा लगदा "
LUK,20,47,से विधवा जनानियाँ रा घर-बार लुट्टी लिन्दे अते मणुआं रे सामणे ठीक बनणे तांइ लम्मी-लम्मी प्रार्थना करदे इदे मणुआं जो होरनी मणुआं का जादा बुरी सजा मिलणियां हिन। 
LUK,21,1,यीशु सभास्थल बिच थिये तां तिन्हा ने अमीर मणुआं जो दान-पेटी बिच दान पान्दे दिख्खेया 
LUK,21,2,"तित्ते इक्क विधवा जनानी आई जे कि गरीब थी, अते तिन्ने दान-पेटी बिच दो दमड़ियाँ पाईयाँ "
LUK,21,3,"तां यीशु ने बोल्लेया, मै तुसी कने सच बोल्दा, कि इसेरे दान री कीमत सारेयां रे दान का जादा है। "
LUK,21,4,"किजोकी सब मणुआं ने अपणी जादा कमाई रा थोड़ा हिस्सा पाया है, पर, इन्ने अपणी घट्ट कमाई बिच का सब किच्‍छ ही पाई दित्ता। "
LUK,21,5,"जां किच्‍छ लोक मन्दिर रे बारे बिच गल्लां करेया करदे थिये, कि से किन्ने छैल बट्टेयां ते चढ़ाई री चिज्जां कने सजाए गे रा है, तां यीशु ने बोल्लेया, "
LUK,21,6,"ईदेया बेल्ला भी आणा जाँ, ए जे किच्‍छ भी तुसी दिखदे हिन, इसेरा काख नी रैणा, इक्क बट्टा तक नी बचणा, सब किच्‍छ ढेई जाणा "
LUK,21,7,"अते से मणु यीशु का पूछणा लगे, गूरु जी, ए गल्लां कधाड़ी होणी? अते ए गल्लां जे होणे वालियां हिन, इसजो समजणे तांइ क्‍या निशानी होणी? "
LUK,21,8,"यीशु ने बोल्लेया, ध्यान रखो, कुदकी कोई तुसी जो ठग्गी ना लेयो। किजोकी मेरे ना कने बड़े जणेयाँ ने आणा अते तिन्हा बोलणा, कि मै मसीह यीशु है। अते ए भी बोलणा कि से बेल्ला नेड़े आई गे रा है तां तुसी तिसेरे पीछे मत चली जान्दे। "
LUK,21,9,"जां तुसी लड़ाई झगड़े कने दंगेया रे बारे सुनणा तां डरी मती जान्दे किजोकी ए सब गल्लां होणा जरुरी हिन, पर दुनिया रा अन्त तिस्सी बेल्ले ही नी होई जाणा। "
LUK,21,10,"फिरी यीशु ने तिन्हा जो बोल्लेया, जाती-जाती रे लोक्कां ने अते इक्क राज ने दुज्जे रे खिलाफ होई जाणा। "
LUK,21,11,"अते बडे-बडे हिलण आणे अते कई जगाह् अकाल पैणा, अते महामारियां फैलणियां, आसमान बिच डराणे वाली गल्लां होणी अते अनोखी निशानियां दिसणी। "
LUK,21,12,"पर इन्हा गल्लां रे होणे का पैले मेरे पीछे चलणे वालेयां मणुआं जो पकड़ी लित्तेया जाणा, तुसी पर मुसिबतां पैणी, तुसी जो यरूशलेम रे सभास्थल बिच लेई जाई करी तिन्हा का देई देणा, अते तुसी जो जेला बिच ढप्पी देणा, अते तुसी जो राज्जेयाँ (न्यायधिशाँ) कने राज्पालाँ का लेई जाणा। "
LUK,21,13,पर ए तुसी तांइ मेरी गवाई दैणे रा मौक्का बणी जाणा। 
LUK,21,14,इधेरे तांइ अपणे-अपणे मन बिच ठाणी लेयो कि असी पैल्ले का ही जवाब दैणे री फिकर नी करणी। 
LUK,21,15,किजोकी मै तुसी जो इदेइ जुबान ते समझ दैणी कि तुसी रे दुस्मण तुसी री गल्ल नी कटी सकगे ते ना तुसी रा सामणा करी सकगे। 
LUK,21,16,"पर तुसी रे माँ-प्यो, भाई भैण, रिश्तेदारा, दोस्तां ने ही तुसी जो पकड़ाणा अते तुसी रे बिच का किच्‍छ जो मरवाई भी दैणा। "
LUK,21,17,मेरे पिच्छे चलणे वालेयां कने सबनी ने दुश्मणी रखणी इधेरे तांइ कि तुसी मेरे चेल्‍ले हिन। 
LUK,21,18,पर तुसी रा बाल भी बाँका नी होणा। 
LUK,21,19,पर सबर कने तुसी अपणी जिन्दगी बचाए रखणी। 
LUK,21,20,जां तुसी यरूशलेम शहर जो दुश्मणा री फौज कने घिरे रा दिख्खणा तां जाणी लेयो कि तिसेरा तैस-नैस होणे रा बेल्ला निड़ी पे रा है। 
LUK,21,21,तां जे यहुदियां शहर बिच हुन्गे से पहाड़ा जो नस्सी जायो अते जे यरूशलेम शहर सभास्थल बिच हुन्गे से बाहर निकली आयो अते जे यहुदियां शहर बिच नी हुन्गे से तिस शहर अन्दर मत बढ़दे। 
LUK,21,22,किजोकी से रोज सजा देणे रे होणे ताकी जे पवित्रशास्त्र बिच लिखे दा है से पूरा हो। 
LUK,21,23,तिन्हा जनानियाँ तांइ जे दुपराणी होणी या तिन्हा जनानी तांइ जे अपणे बच्चे जो दूद पियान्दी हुणी तिन्हा तांइ से रोज बड़े ड्रोणे होणे किजोकी तिन्हा रोज्जे इस दुनिया पर बड़ी मुसिबतां आणी अते यहुदी मणुआं पर परमेश्‍वर रा प्रकोप हुणा। 
LUK,21,24,"तिन्हा ने तलवार रे शिकार होई जाणा, ते हर देश रे लोक्कां का गुलाम बणाई करी पूजाए जाणे ते जां तांइ गैर-यहूदी लोक्कां रा बेल्ला पुरा ना होई जाओ, तां तीकर यरूशलेम शहर गैर-यहूदियां रे पैरां हेठ रोदेंया जाणा। "
LUK,21,25,"सूरज, ते चाँद ते तारेयां बिच अजीब निशानियां दिसणी ते दुनिया रे देश-देश रे लोक्कां पर मुसिबतां आणी अते मणुआं ने समुन्द्रा री उथल-पुथल अते तिसेरी तबाही जो दिख्खी करी घबराई जाणा। "
LUK,21,26,दुनिया बिच आणे वाली मुसिबतां जो दिख्खी करी मणुआं रे मुँह सुक्की जाणे अते तिन्हेरी हिम्मत ने भी जवाब देई जाणा किजोकी आसमान अपणी जगाह् का हिल्ली जाणा। 
LUK,21,27,"तां सब मणुआं ने मणु रे पुत्तर, जे मै ही है जो अपणी ताकत अते तिन्हेरी जै जै कार हुन्दे बदला बिच का आन्दे दिखणा। "
LUK,21,28,जां ए सब गल्लां होणे लग गी तां तुसी खड़े होई करी अपणा सिर ऊपरा जो उठाई लेयो किजोकी तुसी रा छुटकारा नेड़े आया करदा हुणा। 
LUK,21,29,"फिरी यीशु ने तिन्हा जो इक्क उदारण दित्ता, सबनी बूट्टेयाँ जो अते त्रिम्बल रे बूट्टे जो दिख्खो। "
LUK,21,30,तिन्हा बिच जिय्यां ही पत्तियां निकलणा लगदी तिय्यां ही तुसी जाणी जान्दे कि गर्मी रा मौसम आणे वाला है। 
LUK,21,31,तिय्यां ही तुसी इन्हा गल्लां जो हुन्दे दिख्णा तां जाणी लियो कि परमेश्‍वर तुसी पर राज करणे वाला है। 
LUK,21,32,मै तुसी जो सच बोलदा कि जां तांइ ए सब गल्लां पूरी नी होई जांगियाँ तां तांइ इस पीढ़ी रा अन्त नी होणा। 
LUK,21,33,आसमान ते जमीन खत्म होई सकदे पर मेरी गल्लां हमेशा पक्की रैह्‍णी। 
LUK,21,34,"ध्यान रख्खो, ताकी तुसी रे मन डटी करी पीणे अते पियाणे तांइ अते इस दुनिया री चिन्ता जो लेई करी बेफिक्करे नी होई जाए कुदकी इय्यां ना हो कि जे तुसी सोच्चे दा भी नी हो से तुसी कन्ने होई जाओ। "
LUK,21,35,किजोकी से रोज दुनिया रे हर इक्क मणु पर जरुर आई पैणा। 
LUK,21,36,"हर बेल्ले तयार रेयो, अते प्रार्थना करदे रेयो कि तुसी जो इन्हा सब गल्लां का, जे होणे वाली हिन, तिन्हा का बचणे री ताकत मिली सकें अते भरोसे कने मणु रे पुत्तर, जे मै ही है रे अग्गे खड़ी सकण। "
LUK,21,37,"यीशु हर रोज मन्दिर बिच उपदेश दिन्दे थिये, पर से रात बताणे तांइ जैतून नाँ री पहाड़ी जो चली जान्दे थिये। "
LUK,21,38,सब मणु भ्यागा तड़के उठ्ठी करी मन्दिर जो जान्दे थिये ताकी से यीशु री गल्लां सुणी सकण। 
LUK,22,1,"फसह रा त्यौहार आणे वाला थिया, इस तयार जो खमीरी रोट्टी रा तयार भी बोलदे "
LUK,22,2,उत्ते बड्डे पुरोत्त अते शास्त्रि यीशु जो मारणे री ताक बिच थिये पर से मणुआं का डरदे थिये। 
LUK,22,3,तां शैतान यहूदा इस्करियोती चेल्‍ले रे शरीर बिच चली गेया ए यीशु रे बारा खास चेल्‍लेयां बिच का इक्क थिया 
LUK,22,4,तिन्ने जाई करी बड्डे पुरोत्त अते सभास्थल रा पैह्रा दैणे वालेयां रे प्रधाना कने मिली करी सलाह कित्ती कि से यीशु जो तिन्हा का किय्यां पकडवाई सकदा 
LUK,22,5,यहूदा री ए गल्ल तिन्हा जो बड़ी छैल लग्गी अते तिन्हा ने तिसजो इनाम दैणे रा वादा भी कित्ता 
LUK,22,6,"यहूदा भी इस गल्ल तांइ तयार होई गेया, अते यीशु जो पकड़वाणे तांइ भाना तोपणा लगेया, कि जां से किल्ले होन तां से तिन्हा जो पकड़वाई सको "
LUK,22,7,"तां फिरी अखमिरी रोट्टी रा तयार आया, जिस अन्दर छेल्लू री कुर्बानी दिन्दे थिये। "
LUK,22,8,यीशु ने पतरस अते युहन्ना जो फसह री रोट्टी री तयारी करणे तांइ ए बोल्ली करी अग्गे भेज्जेयाअसां रे खाणे तांइ फसह री रोट्टी री तयार करी करो 
LUK,22,9,"तिन्हा ने यीशु का पुच्छेया कि, असी कुस जगाह् पर फसह री धाम रखण? "
LUK,22,10,"यीशु ने पतरस अते युहन्ना जो बोल्लेया, दिख्खो, यरूशलेम शहर अन्दर पुजदे ही तुसी जो इक्क इदेया मणु मिलणा जिनिये इक्क पाणी री गागर चुक्केरी होणीe, से जिस भी घरां अन्दर जांह्ग्गा, तुसी भी तिस्सी घरां अन्दर चली जाए "
LUK,22,11,"अते तिस घर रे मालक का पुच्छी ले कि, गुरु जी ने तेरे का पुच्छेया है कि से परोणे वाला कमरा कुदे है, जिस अन्दर तिन्हा ने अपणे चेल्‍लेयां कने बेई करी फसह री रोट्टी खाणी है? "
LUK,22,12,"तिन्ने तुसी जो इक्क बड्डा कमरा दसणा, जे पैल्ले रा ही सजाए दा होणा, तुसी तित्ते ही धाम री तयारी करेयो "
LUK,22,13,"फिरी से दोई यरूशलेम जो चली गे, अते तिन्हा ने दिख्खेया कि सब किच्‍छ तिय्यां ही है, जिय्यां कि यीशु ने उन्हा जो बोल्ले रा थिया, फसह री रोट्टी तयारी कित्ती। "
LUK,22,14,फिरी जां से बेल्ला आया तां यीशु अपणे बारा प्रेरितां कने फसह री धाम खाणे जो बेई गे। 
LUK,22,15,"यीशु ने तिन्हा जो बोल्लेया, मेरी बड़ी मरजी होए री थी कि मै मुसीबतां सैह्णे ते मरणा का पैल्ले अपणे प्रेरितां कन्ने फसह री रोट्टी खाँ, "
LUK,22,16,"किजोकी मै तुसी जो बोल्ली दिन्दा कि जां तांइ परमेश्‍वर रे राज पुरी तरिक्के कने ना आई जाए, तां तांइ, मै इसजो दुबारा नी खाणा है। "
LUK,22,17,"फिरी यीशु ने अंगूर रे रास्स रा कटोरा लित्तेया अते परमेश्‍वर रा सुक्र कित्ता अते अपणे चेल्‍लेयां जो बोल्लेया, कि इसजो अप्पु-मिते बंडी लेयो। "
LUK,22,18,"किजोकी आज का बाद, जां तांइ परमेश्‍वर मणुआं पर राज नी करी लिन्दा, तां तांइ, मै अंगूर रा रस्स नी पीणा है "
LUK,22,19,"फिरी यीशु ने रोट्टी जो पकड़ी करी परमेश्‍वर रा सुक्र कित्ता अते तोड़ी करी चेल्‍लेयां जो देई दित्ती अते बोल्लेया कि, ए मेरा जिस्म है, जे तुसी तांइ दित्ता गे रा है: मेरे जो याद करणे तांइ तुसी इय्यां ही करेया करो "
LUK,22,20,"इय्यां ई, यीशु ने रोट्टी खाणे का बाद अंगूर रे रास्स रा कटोरा चुक्केया अते अपणे चेल्‍लेयां जो बोल्लेया, ए अंगूर रास्स परमेश्‍वर री तरफ का, ए मेरे खून बिच इक्क नौई वाचा है जे तुसी तांइ बहाया जादां। "
LUK,22,21,"पर, आज असां रे बिच से मणु भी बेई करी रोट्टी खाया करदा है, जिनिये मेरे जो पकड़वाणा है "
LUK,22,22,"मणु रे पुत्तर, जे मै ही है जो तां परमेश्‍वर रे वचन रे हिसाब कने तां मरणा जरुरी है, पर, लाणत है तिस पर जिसेरे जरिए से पकड़ाया जाणा "
LUK,22,23,तां फिरी से बारा चेल्‍ले अप्पु-मिते इक्क दुए का पुछणा लगे कि असां बिच का इदेया कुण हुणा जे ए कम्म करी सकदा? 
LUK,22,24,फिरी तिन्हा अन्दर इस गल्ल री बैह्स चली पेई कि असां बिच का सबका बड्डा कुस जो मन्नया जान्दा? 
LUK,22,25,"यीशु ने तिन्हा जो बोल्लेया, कि गैर यहुदियां रे राज्जे तिन्हा पर राज करदे, अते जे तिन्हा पर अपणा हक्क भी जमान्दे अते से अप्पु जो तिन्हा रे मित्र भी बुलवाणा चाह्‍ंदे। "
LUK,22,26,"पर तुसी जो तां इय्यां बिल्कुल भी नी करणा चाएदा, तुसी बिच जे सबनी का बड्डा है तिसजो सबनी का निमता बणी करी रैह्णा चाएदा अते जे सबनी रा प्रधान है, तिसजो तां इक्क नौक्कर साँई बणी करी रैह्णा चाएदा "
LUK,22,27,"तुसी अप्पू सोच्चो कि जे मणु मेज पर रोट्टी खाणा बैठ्ठे रा हो, से बड्डा हुन्दा कि जे मणु तिसजो रोट्टी खुआया करदा हो, से? बड्डा तां से ही हुन्दा जे मेज पर बेई करी रोट्टी खादां पर, मै भी तां तुसी कने इक्क नौक्कर साँई रैहन्दा "
LUK,22,28,तुसी से हिन जे मेरी परखे जाणे रे बेल्ले मेरे कन्ने रेय 
LUK,22,29,"कने जिय्यां मेरे पिता-परमेश्‍वर ने मेरे जो राज करणे तांइ इक्क प्रदेश दित्ते दा है, तिय्यां ही मै भी तुसी जो राज करणे तांइ इक्क प्रदेश पर पूरा हक्क दिन्दा "
LUK,22,30,ताकी तुसी मेरे राज अदंर मेरे मेज पर बेई करी मेरे कन्ने रोट्टी खान अते सिंहासनां पर बेई करी इस्राएल रे बारा गोत्राँ रे मणुआं रा फैसला करण। 
LUK,22,31,"हे शमौन, चुकन्ने रेयो, किजोकी ने शैतान ने परमेश्‍वर का ए अनुमती मंगे री है कि से तुसी परखे ताकी तुसी मुसिबत बिच पेयो ते तुसी रा जे विश्वास मेरे अंदर है तिसजो हिलाए दिये जिय्यां किसान कणक जो छटकारदा। "
LUK,22,32,पर मै तेरे तांइ परमेश्‍वर का प्रार्थना कित्ती कि तेरा विश्वास टुटी ना जाओ अते जां तु फिरी तौबा करी हटणा तेरे भरोसे जो दिख्खी करी तेरे संगी विश्वास भ्यालां रा भी होंसला होई जाओ। 
LUK,22,33,"इस गल्ल पर शमौन ने यीशु जो बोल्लेया, हे प्रभु जी, मै तुसी कने जेल जाणे जो अते होर तां होर मरणे जो भी तयार है। "
LUK,22,34,"फिरी यीशु ने बोल्लेया, पतरस, मै तिज्जो बोली दिन्दा कि आज मुर्गे ने तां तांइ बांग नी दैणी जां तांइ तू मेरे जो पछियानणे का तिन्न बारी मुक्करी नी जांगा। "
LUK,22,35,"तां यीशु ने तिन्हा का पुच्छेया, कि जां मै तुसी जो बगैर बटुए, बगैर झोले अते बगैर बूट रे शुभ संदेश सुनाणे तांइ भेज्जेया थिया, तां तुसी जो कुसकी चीज रा घाट्टा होया थिया? तिन्हा ने जवाब दित्ता, कि ना, कुसकी भी चीज रा घाट्टा नी पेया थिया। "
LUK,22,36,"फिरी यीशु ने बोल्लेया, अवे हालात अलग होणे इधेरे तांइ जिस का बटुआ अते झोली होन, से तिन्हा जो अप्पु कन्ने लेई चलो अते जिस का तलवार नी है, से अपणे चोग्गे जो बेची करी इक्क तलवार भी लेई लेयो। "
LUK,22,37,"किजोकी मै तुसी जो बोल्ली दिन्दा, कि पवित्रशास्त्र अन्दर मेरे बारे अन्दर लिख्खे री गल्ल अवे पूरी होणे वाली हिन “कि तिसजो अपराधियां बिच गिणेया गेया,” अते मेरे बारे अन्दर होर जितणी भी गल्लां उस अन्दर लिख्खे री हिन, से इक्क-इक्क करी के सब पूरी होया करदी हिन। "
LUK,22,38,"चेल्‍लेयां ने बोल्लेया, हे प्रभु जी, दिख्खो, असां का दो तलवाराँ हिन, यीशु ने बोल्लेया, इन्नी ही बडी हिन। "
LUK,22,39,"तां यीशु तित्ते का जैतून नां रे पहाड़ा पर चली गे, जिय्यां कि से हर बारी जांन्दे थिये अते तिन्हेरे चेल्‍ले भी तिन्हा कन्ने चली पे "
LUK,22,40,"तित्ते पुज्जी करी यीशु ने चेल्‍लेयां जो बोल्लेया, कि प्रार्थना करदे रेयो कि परखे ना जाओ "
LUK,22,41,"फिरी यीशु चेल्‍लेयां का थोड़े अग्गे चली गे, जितणी दूर तांइ इक्क पथ्थर सुट्टि सकदे थिये, तितणि दुर जाई करी जाह्न्नु रे भारे बेई करी परमेश्‍वर कने प्रार्थना करणा लगे, "
LUK,22,42,"कि हे परम पिता जी, अगर तुसी चाह्‍ंदे तां इस दुख रे कटोरे जो मेरे का दूर हटाई देयो, पर, फिरी भी मै चाह्‍ंदा कि जे तुसी री मरजी है से ही पूरी हो ना की मेरी मरजी पूरी हो "
LUK,22,43,तां स्वर्ग का इक्क स्वर्गदूत सामणे आई रेया अते तिन्ने यीशु जो सैह्णे री ताकत दित्ती 
LUK,22,44,अते यीशु बडे़ भरी बेचैन होई गे अते होर भी जादा भारी मन कने प्रार्थना करणा लगी पे तिन्हेरा पसिना इय्यां निकलदा थिया जिय्यां खून री बुदां जमीन पर पेय करदि हो 
LUK,22,45,तां से प्रार्थना का उठे ते अपणे चेल्‍लेयां का आई करी तिन्हा जो उदास होई करी सुत्ते रा दिख्खेया 
LUK,22,46,"यीशु ने तिन्हा जो बोल्लेया, तुसी सोई किजो गे रे हिन? उठी जाओ अते प्रार्थना करो, ताकी परखे ना जाओ। "
LUK,22,47,यीशु हल्ले गल्ल करेया ही करदे थिये कि तित्ते मते जणे मणु आई रे अते बारा चेल्‍लेयां बिच का इक्क जिसेरा नाँ यहूदा थिया से तिन्हा सबनी का अग्गे चले दा थिया से यीशु रे नेड़े जाई खड़ितेया कि से तिन्हा जो सुन्ना देई सको। 
LUK,22,48,"यीशु ने तिसजो बोल्लेया, यहूदा, क्‍या तू शून्ना देई करी मणु रे पुत्तर, जे मै ही है जो पकडवाणा लगे रा है? "
LUK,22,49,"यीशु रे चेल्‍लेयां जो लग्गेया कि किच्‍छ होणे वाला है तिन्हा ने यीशु जो बोल्लेया, प्रभु जी, क्‍या असी इन्हा कन्ने लड़णे तांइ अपणी तलवारां कड्डी लैण? "
LUK,22,50,तां तिन्हा बिच का इक्क जणे ने प्रधान पुरोत्त रे नौक्कर रा सज्जा कान्न अपणी तलवार कन्ने बड्डी रख्या 
LUK,22,51,"पर यीशु ने बोल्लेया, लड़ीणा बांद करी देयो अते तिन्हा ने तिस मणु रे कान्न जो छुत्तेया अते ठीक करी दित्तया "
LUK,22,52,"तां यीशु ने बड्डे पुरोत्त, मन्दिर रे पैहरेदारां अते बुजुर्ग लोक्कां जो बोल्लेया, क्‍या तुसी मेरे जो इक्क डाकू समझदे जे कि तुसी मेरे जो पकड़णे तांइ तलवारां अते डंडे लेई करी आए दे हिन? "
LUK,22,53,"जां मै तुसी कने मन्दिर अन्दर हुन्दा थिया, तुसी ने मेरे जो तां किजो नी पकड़ेया? पर अज्ज ए तुसी रा बेल्ला है, अते निहारे रा राज करणे रा बेल्ला है। "
LUK,22,54,तिन्हा ने यीशु जो पकड़ेया अते प्रधान पुरोत्तां रे घरे जो लेई गे अते पतरस तिन्हा का दूर-दूर रेई करी तिन्हेरा पिच्छे पीच्छे थिया आया करदा 
LUK,22,55,अते जां से पैह्रेदार अंगणा अन्दर अग्ग भखाई करी बेई गे तां पतरस भी तिन्हेरे बिच जाई करी बेई गेया 
LUK,22,56,इक्क जनानी ने पतरस जो अग्ग री लौ अन्दर दिख्खी करी पछियाणी लेया अते बोल्णा लगी कि ए मणु भी तां यीशु रे कन्ने हुन्दा थिया 
LUK,22,57,"पर, पतरस ने तिस जनानी जो बोल्लेया कि मै तां तिसजो जाणदा भी नी कि से कुण है "
LUK,22,58,"थोड़ी देर बाद इक्क होर मणु तिसजो दिख्खी करी बोल्णा लगेया, तू भी तां इन्हा बिच का ही है, पतरस ने बोल्लेया, हे भाई, मै इन्हा बिच का नी है "
LUK,22,59,"कोई इक्क कर घंटे बाद इक्क होर मणु बड़ा जोर देई करी बोल्णा लगेया, पक्का ए भी तिन्हा कन्ने ही थिया किजोकी ए भी गलीलि "
LUK,22,60,"पर, पतरस बोल्णा लगेया, हे भाई, मेरे जो तां पता भी नी है कि तू कुसेरे बारे अन्दर गल्ल करेया करदा है जिय्यां ही तिन्ने ए गल्ल बोल्ली, तिस्सी बेल्ले मुर्गे ने बांग देई दित्ती "
LUK,22,61,"तिस्सी बेल्ले यीशु ने पतरस पास्से मुडी करी दिख्खेया, तां पतरस जो यीशु री तिस गल्ल रा चेता आया कि, आज मुर्गे ने तां तांइ बांग नी दैणी जां तांइ तू मेरे जो पछियानणे का तिन्न बारी मुक्करी नी जांह्ग्गा "
LUK,22,62,तां पतरस तिस अंगणा का बाह्र चली गेया अते जोरे-जोरे रोणा लगी पेया। 
LUK,22,63,"जिन्हा मणुआं ने यीशु जो पकड़े दा थिया, से तिन्हेरा मजाक उडाणा लगे अते तिन्हा जो मारणा लगी पे "
LUK,22,64,"तिन्हा ने यीशु री हाखियाँ पर पट्टी बन्नी दित्ती अते तिन्हा जो मारणा लगे अते तिन्हा का पुछणा लगे कि, अवे तू दस्स कि से कुण है जिनिये तिज्जो मारेया? "
LUK,22,65,अते तिन्हा ने यीशु री बेजती करणे तांइ होर भी मती सारी गल्लां बोल्लियाँ 
LUK,22,66,"जां भ्याग होई तां बड्डे पुरोत्तां अते शास्त्रियां समेत मन्दिर रे बुजुर्गां री इक्क सभा बैठ्ठी, फिरी से मणु यीशु जो महासभा बिच लेई आए। "
LUK,22,67,"तिन्हा ने यीशु का पुच्छेया, कि अगर तू मसीह यीशु है, तां असां जो दस्सी दे यीशु ने तिन्हा जो जवाब दित्ता, कि अगर मै तुसी जो दस्सी भी देयाँ, तां भी तुसी मेरे पर विश्वास नी करणा "
LUK,22,68,"अते जे मै तुसी का इक्क सुआल पुछाँ, तां तुसी ने बी, तिधेरा कोई जवाब नी दैणा "
LUK,22,69,"पर, अवे का मणु रे पुत्तर, जे मै ही है (यीशु मसीह यीशु) जो सबका ताकतवर परमेश्‍वर रे सज्जे पास्से बठाया जाणा "
LUK,22,70,"फिरी सब पुछ्छणा लगे, क्‍या तू परमेश्‍वर रा पुत्तर है? यीशु ने तिन्हा जो जवाब दित्ता, तुसी ठीक बोल्लेया करदे हिन, मै परमेश्‍वर रा पुत्तर है "
LUK,22,71,"तां तिन्हा ने बोल्लेया, अवे असां जो कुसकी होरसी री गुवाई री क्‍या जरुरत है? किजोकी असां तां अप्पू ही इसेरे मुंआ का ए सुणी लेया। "
LUK,23,1,तिस बेल्ले सारी सभा रे मणु यीशु जो पकड़ी करी पिलातुस राजपाल का लेई गे। 
LUK,23,2,"से पिलातुस रे अग्गे यीशु पर इल्जाम लगाणा लगे, कि ए यहुदी मणुआं जो भड़काया करदा है, अते तिन्हा जो सम्राट जो चुंगी देणे जो मन्हा करेया करदा है, अते असां ने इसजो अप्पु जो यहुदियां रा राजा कने मसीह यीशु बोलदा भी सुणेया है "
LUK,23,3,"तां पिलातुस ने यीशु का पूच्छेया, क्‍या तू यहुदी लोक्कां रे राज्जा है? यीशु ने तिसजो जवाब दित्ता, तू अप्पु ही तां बोलदा कि मै यहुदियां रा राज्जा है "
LUK,23,4,"इस गल्ल पर पिलातुस ने बड्डे पुरोत्त अते मणुआं जो बोल्लेया, मेरे जो इस मणु पर कोई भी बुराई नजर नी आया करदी है "
LUK,23,5,"पर से होर भी जोर पाणा लगे अते बोलणा लगे, ए सारे यहुदियां बिच मणुआं जो अपणी उपदेश देई करी तिन्हा बिच दंगे करदा है अते ए सब किच्‍छ इन्ने गलील प्रदेश का शूरु कित्तेया थिया। "
LUK,23,6,"ए सुणी करी पिलातुस ने मणुआं का पूच्छेया, क्‍या ए गलील प्रदेश रा रैह्णे वाला है? "
LUK,23,7,"फिरी पिलातुस जो पता लगेया, कि ए गलील प्रदेश रा है तां तिन्ने यीशु जो हेरोदेस अन्तिपास का भेजी दित्ता, किजोकी से तिस बेल्ले यरूशलेम शहर बिच थिया। "
LUK,23,8,"हेरोदेस ने जां यीशु जो दिख्खया तां से बड़ा खुश होया किजोकी से बड़े रोज्जा का तिन्हा जो दिखणा चाह्‍ंदा थिया, से इधेरे तांइ दिखणा चाह्‍ंदा थिया, किजोकी तिन्ने यीशु रे बारे बड़ा किच्‍छ सुणे रा थिया, अते से यीशु जोरे चमत्कारी कम्म दिखणे री आस बिच थिया। "
LUK,23,9,"तिसने यीशु का बड़े सवाल कित्ते, पर यीशु ने तिसेरे कोई भी सवाल रा जवाब नी दित्ता "
LUK,23,10,बड्डे पुरोत्त अते शास्त्रि ने तित्ते भी यीशु पर इल्जाम लगाणे तांइ कोई कसर नी छडी 
LUK,23,11,"हेरोदेस ने भी अपणे सपाईयाँ समेत तिन्हेरी बेजती कीत्ति अते तिन्हेरा मजाक उड़ाया, अते यीशु जो चटकीले रांग रे कपड़े पुआई करी वापस पिलातुस का भेजी दित्ता। "
LUK,23,12,"तिसी ही रोज पिलातुस अते हेरोदेस दोस्त बणी गे, हलांकि से इसका पैले इक्क दुज्जे रे दुश्मण थिये। "
LUK,23,13,"फिरी पिलातुस ने बड्डे पुरोत्त अते यहुदी मणुआं जो ते सरदारा जो, सद्देया, ते तिन्हा जो बोल्लेया। "
LUK,23,14,"तुसी इस मणु जो मेरे का लेई आए कि ए मणुआं जो दंगे करवाणे तांइ भड़कान्दा, मै इस बारे बिच तुसी रे सामणे तिसजो जाँचे परखेया अते जे तुसी इल्जाम लगाया करदे हिन इदेया किच्‍छ भी मै इस पर नी दिखदा, "
LUK,23,15,"ना ही हेरोदेस ने दिख्खेया, किजोकी तिन्ने इसजो वापस असां का भेजी दित्ता जिय्यां कि तुसी दिखदे कि इसने इदेया किच्‍छ भी नी कित्तेया कि इसजो मौत री सजा दित्ती जाए। "
LUK,23,16,इधेरे तांइ मै इसजो बेंत कने कुटवाई करी छडी दिन्दा। 
LUK,23,17,पिलातुस त्यौहारा रे दिना यहुदी लोक्कां तांइ इक्क कैदी जो छडदा हुंदा था। 
LUK,23,18,तां सारे मिली करी जोरे जोरे बोलणा लगे असां रे तांइ बरअब्बा जो छडी देयो जे कुसी झगड़े री वजह कने जे सेह्रा बिच् होया था ते खून करणे री बजह कने जेल बिच था 
LUK,23,19,बरअब्बा जो शहर बिच लड़ाई झगड़े अते जान लेणे रे इल्जाम अन्दर जेला बिच पाए दा थिया 
LUK,23,20,पिलातुस यीशु जो छडी देणा चाह्‍ंदा थिया इधेरे तांइ तिन्ने मणुआं जो फिरी समझाया 
LUK,23,21,"पर मणु होर जोरे जोरे लेरा मारी करी बोलणा लगे, इसजो सुली पर चढ़ाई देयो "
LUK,23,22,"पिलातुस ने मणुआं का तिज्जी बारी पूछेया, इस मणु री क्‍या गलती है? मेरे जो इसेरे खिलाफ कोई ऐसी गल्ल नि लिब्बी जे मै इसजो मौत री सजा देयाँ इधेरे तांइ मे इसजो बेत लगवाई करी छडी दिन्दा "
LUK,23,23,पर मणु होर जोरे जोरे लेरा मारी करी अपणी गल्ल जो मनवाणा लगे कि इसजो सुली पर चढ़ाई देयो अते इय्यां होया कि तिन्हेरी मरजी पूरी होई गई 
LUK,23,24,अते पिलातुस ने हुकम दित्ता कि ए जिय्यां चाह्‍ंदे तिय्यां ही हो 
LUK,23,25,"पिलातुस ने तिस मणु जो छडी दित्ता जे लड़ाई झगड़े अते जान लेणे रे इल्जाम अन्दर जेला बिच पाए दा थिया, अते यीशु जो तिन्हेरी मरजी रे मुताबिक तिन्हा का देई दित्ता। "
LUK,23,26,"जां से यीशु जो लेई चले तां तिन्हा ने कुरेन रे रैणे वाले शमौन नां रे इक्क मणु जो, जे अपणे ग्रां का आया करदा थिया, तिसजो पकड़ी लेया अते तिस पर सुली जो लदी दित्ता अते उस्स जो यीशु रे पिच्छे-पिच्छे चलणे जो बोल्लेया। "
LUK,23,27,अते तिन्हेरे पीछे बडे़ भारी लोक्की चले दे थिये अते तिन्हा बिच किच्‍छ जनानियाँ भी थिया जे कि यीशु तांइ रुन्दी अते छाती पिटदिया चले री थियां 
LUK,23,28,"यीशु ने तिन्हा जनानियाँ पास्से मुड़ी करी दिख्खेया अते बोल्लेया, यरूशलेम री जनानियों, मेरे तांइ मत रो, बल्कि जे गल्लां अग्गे चली करी होणे वाली हिन तिस वजह कने खुद अपणे तांइ कने अपणे बच्चेयाँ तांइ रो। "
LUK,23,29,"किजोकी इदेया मुश्किल बेल्ला आणे वाला है, जां मणुआं ने बोल्णा, से जनानियाँ बड़ी भाग्गा वालियां हिन, जे औत्तर हिन कने से भी बड़ी भाग्गा वाली हिन जिन्हेरी कोख खाली है से स्तन धन्न हिन जिन्हा दूद नी पियाया हो। "
LUK,23,30,"तिस बेल्ले मणुआं ने बोल्णा, कि पहाड़ असां रे पर आई पेयो अते फाटियाँ असां जो दबी दे। "
LUK,23,31,किजोकी जां से हरे बूट्टे कने इय्यां करदे तां से सूक्के बूट्टे कने क्‍या किच्‍छ नी करगे? 
LUK,23,32,"दो होर मणू, जे दोई ही बदमाश थे, सिपाई तिन्हा जो भी पकड़ी करी यीशु रे कने मौत री सजा देणे तांइ लेई चले दे थे। "
LUK,23,33,"फिरी जां से तिस जगह पर आई रे जिस जो खोपड़ी बोलदे, अते तिन्हा ने त्रै जणेया जो सुली पर चढ़ाई दित्ता इक्क बदमाश यीशु रे खब्बे हात्थाँ पास्से थिया अते दुज्जा सज्जे हात्थाँ पास्से थिया। "
LUK,23,34,"तां यीशु ने बोल्लेया, हे परम पिता, इन्हा जो माफ करेयां किजोकी ए नी जाणदे कि ए क्‍या करेया करदे हिन फिरी सपाईयाँ ने यीशु रे कपड़े तांइ परचियाँ पाईयाँ अते यीशु रे कपड़े आपस बिच बन्डी ले। "
LUK,23,35,"लोक खड़ी करी दिख्खेया करदे थिये, ते लोक्कां रे हाकिम भी मजाक उड़ाई करी बोल्लेया करदे थिये इन्ने दुए लोक्कां जो बचाया, जे अगर से परमेश्‍वर रा मसीह यीशु है ते तिन्हा रा चुणे रा है, तां अप्पु जो बचाई ले। "
LUK,23,36,"सपाईयाँ ने भी यीशु रा मजाक उड़ाया तिन्हा ने यीशु जो सिरके रा रास्स चुसाया, अते बोल्लेया। "
LUK,23,37,"जे तू यहुदी लोक्कां रा राज्जा है, तां अप्पु जो बचाई लै "
LUK,23,38,यीशु रे सुली रे ऊपर लिखी दित्ता कि ए यहुदी लोक्कां रा राज्जा है। 
LUK,23,39,"सुली पर चढ़ाए रे बदमाशाँ बिच का इक्क यीशु री बेजती करी के बोलणा लगेया, क्‍या तू मसीह यीशु नी है? जे है तां असां जो कने अप्पु जो बचाई ले। "
LUK,23,40,"पर दुज्जा बदमाश तिसेरे खिलाफ होई करी बोलणा लगेया, क्‍या तू परमेश्‍वर का नी डरदा? तू भी तां से ही सजा भोग्या करदा। "
LUK,23,41,असां ने जे भी बुरे कम्म कित्ते तिधेरी सजा असां जो मिलया करदी है पर इस मणु ने तां ईदेया किच्‍छ भी नी कित्तेया। 
LUK,23,42,"फिरी तिन्ने बोल्लेया, यीशु जां तुसी अपणे स्वर्ग रे राज बिच ‍जांगे तां मेरे जो जरुर याद रखेयो। "
LUK,23,43,"यीशु ने तिसजो बोल्लेया, मै तिज्जो सच बोल्दा, अज्ज ही तू मेरे कने स्वर्ग-लोक बिच होणा। "
LUK,23,44,तिस बेल्ले धियाड़ी रे बारा बजे थिये अते तिस बेल्ले का लेई करी तिन बजे तांइ पूरी दुनिया बिच न्याहरा होई गेया। 
LUK,23,45,अते सूरज री लौ जान्दी रेई अते तित्ते मन्दिर रा परदा फटी गेया। 
LUK,23,46,"अते यीशु ने जोरे सणे बोल्लेया, हे परम पिता, मै अपणी आत्‍मा तुसी बिच दिन्दा अते बोली करी यीशु ने अपणे प्राण देई दित्ते। "
LUK,23,47,तां रोमी सपाइयाँ रे हिसाब ने जे किच्‍छ भी होया थिया तिसजो दिख्खेया अते परमेश्‍वर री तारीफ करदे बोल्लेया पक्का ए इक्क धार्मिक मणु थिया। 
LUK,23,48,कने तित्ते आए रे मणु भी ए सब किच्‍छ दिखी करी अपणी छाती पिटदे-पिटदे वापस अपणे घरे हटी गे। 
LUK,23,49,"पर यीशु रे सब जाण-पचाण वाले अते गलील प्रदेश का आए दी जनानियाँ बी, जे कि गलील का यीशु रे पीछे पिछे आई थिया, तित्ते का थोड़े दूर खड़े होई करी इन्हा सब गल्लां जो हुंदे दिख्खेया। "
LUK,23,50,"तित्ते यूसुफ नाँ रा यहुदी महासभा रा इक्क बन्दा थिया, से बड़ा खरा मणु थिया। "
LUK,23,51,"से तिन्हेरे इस कम्म कने राजी नी था, अते ना ही इस कम्म तांइ से यहुदी लोक्कां रे इक्क शहर अरिमतिया रा रैणे वाला थिया अते से परमेश्‍वर रे राज री भाल अन्दर थिया। "
LUK,23,52,से मणु पिलातुस का गेया अते तिन्ने तिसका यीशु री लास जो मन्गेया ताकी से तिन्हा जो दबाई सकण। 
LUK,23,53,"तिसने यीशु जो सुली का थल्ले उतारेया अते सन रे कपड़े बिच लेपेटी दित्ता फिरी तिसी ने यीशु जो सपड़ जो कट्टी करी बणाई गे री कबर बिच रखी दित्ता, जिस बिच इसका पैले कुसकी जो भी नी रख्खेया गेया थिया। "
LUK,23,54,अते से रोज तयारी रा दिन थिया ते विश्राम दिन रे दिन शुरु होने वाला था। 
LUK,23,55,"से जनानियां जे गलील का यीशु कने आई थी, से यूसुफ रे पिच्छे-पिच्छे चली पेई, अते तिन्हा ने से कबर दिख्खी, अते दिख्खया कि यीशु री लाश जो कुते रख्खे दा है। "
LUK,23,56,फिरी से घरां जो हटी आई अते तिन्हा ने यीशु रे शरीर पर मलणे तांइ खुशबु वाली चिज्जां कने इक्क लेप तयार कित्तेया। अते तिय्यां ही विश्राम दिन वाला रोज आई गेया अते तिन्हा ने मूसा रे कानून रे हिसाब कने तिस रोज आराम कित्ता। 
LUK,24,1,"हफ्ते रे पैले रोज्जे तड़के ही से जनानियाँ कबर पर तिस खुशबू वाले लेप जो, जिस जो तिन्हा ने तयार कित्या थिया, लेई करी आई। "
LUK,24,2,"तिन्हा ने कबर का पत्थर घिरे रा दिख्खेया, जे कि कबर रे पराले रखे दा थिया "
LUK,24,3,"तां से अन्दर गई, पर तिन्हा जो प्रभु यीशु री लास नी मिल्ली "
LUK,24,4,"जां से इस सोच बिच ही थी कि, तिन्हेरे का लशकदे कपड़े पाये रे दो मणु आई खड़ी होए "
LUK,24,5,डरे रे मारे तिन्हा ने अपणे मूह् जमीन पास्से करी दित्ते दो मणुआं ने तिन्हा जो बोल्लेया जे जिन्दा है तिसजो तुसी मुर्दे बिच किजो तोपदे हिन? 
LUK,24,6,"से कबर बिच नी हिन से जिन्दा होई गे रे हिन चेता करो जां से हल्ले गलील बिच ही थिये, तिन्हा ने तुसी जो बोल्लेया था "
LUK,24,7,"तिन्हा ने बोल्लेया था, कि मणु रे पुत्तर, जे मै ही है, जो पाप्पी मणुआं रे हत्थां पकड़ाया जाणा, अते सुली पर चढ़ाया जाणा अते तिज्जे रोज्जे जिन्दा होई जाणा ए सब हुणा पक्का था। "
LUK,24,8,तां तिन्हा जनानियाँ जो यीशु री गल्लां चेता आई 
LUK,24,9,से जनानियाँ क्रब का वापस हटी आई अते तिन्हा ने ए सब गल्लां तिन्हा ग्यारा चेल्‍लेयां जो अते होर भी मणुआं जो सुणाई। 
LUK,24,10,"से जनानियाँ मगदला शहर री मरियम, योअन्ना, अते याकूब री माँ, मरियम थी अते तिन्हा कन्ने दुज्जी जनानियाँ भी थिया जिन्हा जे ए गल्लां प्रेरितां जो दस्सी, "
LUK,24,11,पर तिन्हेरी गल्लां चेल्‍लेयां जो रास नी आई अते तिन्हा ने तिन्हेरी गल्लां रा विश्वास नी कित्तेया 
LUK,24,12,पर पतरस खड़ा होया अते यीशु री क्रब रे पास्से दौड़ी गेया तिन्ने थल्ले झुक्की करी दिख्खेया तां तिसजो सन रे कपड़े रे अलावा होर किच्‍छ भी नी लिब्बेया अते से ए सब किच्‍छ दिख्खी करी अपणे मन बिच बुड्बुड़ान्दे चली गेया। 
LUK,24,13,"तिसी ही रोज यीशु रे होर चेल्‍लेयां बिच का दो जणे, यरूशलेम शहर का कोई ग्यारह किलोमीटर दूर इम्माऊस नाँ रे ग्राँ जो जाया करदे थिये। "
LUK,24,14,"जे गल्लां होई थी, तिस बारे आपस बिच गल्ल बात करेया करदे थिये "
LUK,24,15,"जां से तिन्हा गल्लां जो इक्क दुज्जे कने लाया ही करदे थिये कि तखणी यीशु तिते आई पुज्जे अते तिन्हा कन्ने कन्ने चली पे, "
LUK,24,16,"पर तिन्हा ने यीशु जो पछाणेया नी किजोकी परमेश्‍वर ने तिन्हा जो यीशु, "
LUK,24,17,"यीशु ने तिन्हा जो पछानणा नी दित्तेया, यीशु ने तिन्हा जो पुच्छेया, ए कुण गल्लां हिन जे तुसी हन्डदे हन्डदे इक्क दुज्जे कने लाया करदे हिन? से हन्डदे हन्डदे से रुकी गे अते जे गल्लां होईयाँ तिस वजह कने तिन्हेरे मूह् लटकेरे थिये। "
LUK,24,18,"तिन्हा बिच का क्लियोपास नाँ रा इक्क मणु ने यीशु बोल्लेया, यरूशलेम शहर बिच रैणे वाला तू कल्ला इक्क इदेया मणु है जिस जो नी पता है कि पिछले दिनां बिच क्‍या होया थिया? "
LUK,24,19,"यीशु ने तिन्हा जो पूच्छेया, कुण देई गल्लां? तिन्हा ने यीशु जो बोल्लेया, ए सब गल्लां नासरत कस्बे रे यीशु रे बारे बिच हिन। से इक्क ईदेय मणु थिये जिन्हा ने जे किच्‍छ कित्ता अते बोल्लेया तिसजो परमेश्‍वर अते सबनी मणुआं जो ए दिखाई दित्ता कि से इक्क बडे़ शक्तिसाली भविष्यद्वक्ता थे जिन्हा ने बड़े चमत्कार कित्ते, ते लोक्कां री नजर बिच परमेश्‍वर रे बड़े सामर्थी गुरू थिये। "
LUK,24,20,"अते असां रे बड्डे पुरोत्त अते यहुदी धर्म गूरुआँ ने यीशु मौत री सजा दैणे तांइ पकड़वाई दित्तया अते मणुआं ने तिन्हा जो ने सुली पर चढ़ाई दित्ता असी सोच्चे दा थिया कि तिन्हा ने इस्राएल जो गुलामी का छुड़ाणा अते इन सब गल्लां जो होए दे अज्ज तिज्जा रोज है, "
LUK,24,21,पर असां जो आस थी कि ये ही इस्राएल जो रोमी साम्राज्य का छुटकारा दैणा पर इन्हा सारी गला जो होयरे तिसरा दिन है। 
LUK,24,22,"अते अवे असां री टोली री जनानियाँ ने असां जो सोच्चा बिच पाई दित्ते दा है। से अज्ज भयागा तड़के ही कबर पास्से गई थी, "
LUK,24,23,"अते तिन्हा जो तित्ते यीशु री लास नी मिल्ली, तिन्हा ने तित्ते का आई करी असां जो बोल्लेया कि तिन्हा स्वर्गदूतां रा दर्शन दिख्खेया अते तिन्हा बोल्लेया था कि यीशु जिन्दा हिन, "
LUK,24,24,अते फिरी असां रे बिच का किच्‍छ कबर जो गे अते जिय्यां तिन्हा जनानियाँ ने बोल्लेया थिया तिय्यां ही दिख्खेया कि यीशु री लास तित्ते नी थी 
LUK,24,25,"तां यीशु ने तिन्हा दो चेल्‍लेयां जो बोल्लेया, तुसी बड़े बेवकुफ हिन भविष्यद्वक्ता ने शास्त्र बिच जे किच्‍छ बोल्लेया था तिन्हा गल्लां पर विश्वास करणा तुसी जो बड़ा मुशकल लग्गेया करदा है? "
LUK,24,26,"ए जरुरी था कि मसीह ए दुख चुक्कि करी अपणी महिमा बिच आओ, "
LUK,24,27,तां यीशु ने मूसा अते सारे भविष्यद्वक्ता री खुद रे बारे पवित्रशास्त्र बिच लिखी री गल्लां रा मतलब शूरु का तिन्हा जो समझाया। 
LUK,24,28,"से जां तिस ग्राँ रे नेड़े पुज्जे, जित्ते से रेन्दे थिये, यीशु रे बर्ताव कने इय्यां लग्गेया कि जिय्यां तिन्हा ने अग्गे जाणा थिया "
LUK,24,29,"पर तिन्हा ने यीशु पर बड़ा जोर पाया अते बोल्लेया, तुसी असां रे का ईत्ते रुकी जाओ किजोकी सूरज डुब्बी गे रा है अते सांज्ज होणे वाली है आखिर यीशु तिन्हेरे तित्ते रुकणे तांइ तिन्हा कने अन्दर चली गे "
LUK,24,30,जां यीशु तिन्हा कने रोट्टी खाणे जो बैठ्ठे तां तिन्हा ने रोट्टी चुक्की अते परमेश्‍वर रा शुकर कित्ता फिरी तिसजो तोड़ी करी तिन्हा जो दित्ती 
LUK,24,31,कि तां तिन्हेरी हाख्खी खुली गई अते तिन्हा यीशु जो पछाणी लेया पर यीशु तित्ते का छुपन्त होई गे 
LUK,24,32,"फिरी से आपस बिच बोल्णा लगे, रस्ते बिच जां से असां रे कने गल्लां करदे थिये, अते असां जो पवित्रशास्त्र बिच का समझाया करदे थिये तां असां रे दिलां बिच उम्मीद कने भरी गेया। "
LUK,24,33,फिरी से झट उठ्ठे अते वापस यरूशलेम शहर जो चली गे अते तित्ते तिन्हा जो गेया रा चेल्‍ले अते होर भी मणु लिब्बे अते से तिन्हा कन्ने मिल्ले। 
LUK,24,34,"जे बोल्लेया करदे थिये, प्रभु जी, सच्ची ही जिन्दा होई गे रे हिन तिन्हा ने शमौन पतरस जो दर्शन दित्तेया। "
LUK,24,35,"फिरी तिन्हा दोन्नां ने, जे किच्‍छ तिन्हा कन्ने रस्ते बिच होया थिया, तिसेरे बारे अन्दर बोल्लेया अते ए भी कि, जां यीशु ने रोटियाँ रे टुकड़े तोड़े तां तिन्हा ने यीशु जो किय्यां पछाणेया थिया। "
LUK,24,36,"हल्ले से तिन्हा जो ए गल्लां बोलदा ही था कि यीशु खुद तिन्हेरे गब्बे आई खड़े होए अते तिन्हा जो बोल्णा लगे, तुसी जो शांती मिल्ले। "
LUK,24,37,"पर से झुरकी पे अते डरी गे तिन्हा सोच्चेया कि से कोई भूत है, "
LUK,24,38,"पर यीशु ने तिन्हा जो बोल्लेया, तुसी किजो घबराया करदे हिन? तुसी रे दिलां बिच शक किजो आया करदे हिन? "
LUK,24,39,"मेरे हत्थां अते पैराँ जो दिख्खो ते मेरे जो छुह्ई लियो, कि मै ही है, अते किजोकी कुसकी भूत बिच मास ते हड्डियाँ नी हुंदी जिय्यां कि तुसी मेरे जो दिखदे हिन। "
LUK,24,40,"ए बोल्दे बोल्दे यीशु अग्गे आए, अते तिन्हा जो अपणे हथ पैर दिखाए "
LUK,24,41,"पर तिन्हा जो खुशी भी थी अते हैरान भी थी तिस वजह कने तिन्हा जो विश्वास नी करी पांदे थिये यीशु मरे रे बिच का जिन्दे होई गे रे हिन। तां यीशु ने तिन्हा का पूच्छेया, तुसी का किच्‍छ खाणे जो है? "
LUK,24,42,अते तिन्हा ने पकाई री मच्छी रा इक्क टुकड़ा यीशु जो दित्ता 
LUK,24,43,यीशु ने तिसजो लेई करी तिन्हा सामणे खाया। 
LUK,24,44,"फिरी यीशु ने तिन्हा जो बोल्लेया, ए से गल्लां हिन जे मै तुसी जो बोल्ली थिया, जां मै तुसी कन्ने थिया, कि हर से गल्ल जे मेरे बारे बिच मूसा रे कानून बिच भविष्यद्वक्ता री कताबाँ बिच अते भजना री कताबाँ बिच लिख्खी दी हिन, से सब गल्लां पूरी होणी। "
LUK,24,45,फिरी पवित्रशास्त्र जो समझणे तांइ यीशु ने तिन्हेरी मदद कित्ती। 
LUK,24,46,"अते तिन्हा जो बोल्लेया, पवित्र शास्तर, बिच इय्यां लिख्खे दा है, कि मसीह दुख उठाणा अते तिज्जे रोज्जे मरे रे मणुआं बिच का जिन्दा होई जाणा। "
LUK,24,47,अते तिन्हेरा नां लेई करी यरूशलेम शहर अते देश-देश रे लोक्कां बिच पाप्पां का तौबा अते माफी पाणे रा शुभ संदेश सुणाया जाणा। 
LUK,24,48,"तुसी इन सब गल्लां रे गवाह हिन, "
LUK,24,49,"ते दिख्खो, जिय्यां मेरे पिता ने वादा कित्ते रा है, तिसेरे हिसाब कने मै तुसी पर पवित्रात्मा जो भेजणा, ते स्वर्ग का ताकत पाणे तीकर तुसी इसी कस्बे बिच ठहरे रेयो। "
LUK,24,50,यीशु फिरी तिन्हा जो शहर का बाहर बैतनिय्याह रे ग्रां तांइ लेई गे अते तिन्हा जो हथ चुक्की करी आशीष दित्ती। 
LUK,24,51,जां यीशु अपणे चेल्‍लेयां जो आशीष देया करदे थिये तां तिन्हा जो स्वर्ग पर चुक्की लित्तेया गेया। 
LUK,24,52,तां तिन्हा ने यीशु री जे जे कार कीति अते बड़ी खुशी कने यरूशलेम जो हटी आए 
LUK,24,53,अते से लगातार मन्दिर बिच आई करी परमेश्‍वर री स्तुती करेय करदे थिये। 
