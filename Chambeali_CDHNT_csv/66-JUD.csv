Book,Chapter,Verse,Text
JUD,1,1,"मै यहूदा जे मसीह यीशु रा सेवादार ते याकूब रा छोटा भ्याल है, तुसी लोक्कां जो ए चिठ्ठी लिख्खेया करदा है जिन्हा जो परमेश्‍वर ने तिन्हा बिच विश्वास करणे तांइ सद्दे रा है। परमेश्‍वर पिता तुसी जो प्यार करदे ते तुसी जो मसीह यीशु बिच सुरक्षित रखदे। "
JUD,1,2,"तुसी जो परमेश्‍वर रा अनुग्रह, प्यार ते शांती भरपुरी कने मिलदी रे। "
JUD,1,3,"मेरे प्यारे दोस्तों, मै तुसी जो तिस छुटकारे रे बारे बिच चिठ्ठी लिखणे री बड़ी कोशीश कित्ती जे असां जो परमेश्‍वर रे पास्से का मसीह यीशु रे जरिये मिल्ले रा है ते जिस बिच असी सारे हिस्सेदार हिन। पर अवे मै तुसी जो इस चिठ्ठी रे जरिये प्रोत्साहित करणा चाह्‍ंदा ताकी तुसी अपणे मसीही विश्वास बिच होर भी जादा मजबूत होणे री कोशीश करो। परमेश्‍वर ने अपणे लोक्कां जो ए विश्वास इक्क ही बारी तांइ देई दित्ते रा है, ते ए कदी बदली नी सकदा। "
JUD,1,4,मेरा तुसी जो ए चिठ्ठी लिखणे रा मकसद ए है कि किच्‍छ इदेय लोक तुसी लोक्कां बिच मझाटे मिली गे रे हिन जे मसीह यीशु बिच विश्वास करणे रा ढोंग करदे। से परमेश्‍वर रा आदरमान नी करदे ते से लोक ए सिखांदे कि परमेश्‍वर असां रे पाप्पां जो माफ करी दिंदे इधेरे तांइ असी अनैतिक जिन्दगी जी सकदे। से मसीह यीशु जो नक्कारदे जे असां रे मालिक ते प्रभु हिन। 
JUD,1,5,"हालांकी तुसी इन्हा सारी गल्लां जो समझी गे रे हिन, पर फिरी भी मै तुसी जो ए गल्लां चेत्ता कराणा चाह्‍ंदा कि प्रभु इस्राएल देश रे लोक्कां जो मिस्र देश री गुलाम्मी का छुटकारा देई करी लेई आया पर बाद बिच विश्वास ना करणे वाले जो बियाबान बिच मुकाई दित्तेया थिया। "
JUD,1,6,याद करो कि प्रभु ने किय्यां तिन्हा शैतान रे दूतां जो सजा दित्ती थी जे अपनी जिम्मेदारी जो नी निभाया पर इसेरे उलट तिन्हा ने अपणे तिस ओह्दे जो छड्डी दित्तेया जे परमेश्‍वर ने तिन्हा जो सौप्पेयां थिया। परमेश्‍वर ने इन्हा स्वर्गदूतां जो इक्क न्याहरी जगह बिच तिस दिन तीकर झंझिरां कन्ने बन्नी करी रख्खे रा है जां परमेश्‍वर ने तिन्हा जो गुन्हेगार ठैहराणा। 
JUD,1,7,ते ए भी याद करो कि सदोम ते अमोरा नां रे शहरां ते तिन्हेरे नेड़े-तेड़े रे शहरां कने क्‍या होया थिया। तित्ते रे लोक अनैतिक कम्मां बिच पेइ गे थिये ते हर तरिक्के री अश्लीलता रे कम्मां कने भरी गे रे थिये इधेरे तांइ परमेश्‍वर ने तिन्हा जो अग्ग कने तबाह करी दित्तेया। ए सारी गल्लां झुठ्ठे शिक्षकां तांइ इक्क चितौणी है कि तिन्हा जो भी हमेशा तीकर बलणे वाली अग्ग बिच तबाह कित्तेया जाणा। 
JUD,1,8,तिय्यां ही मसीह यीशु बिच विश्वास करणे रा ढोंग करणे वाले लोक ए दावा करदे कि परमेश्‍वर ने दर्शन देई करी ए बोलदे कि असी अनैतिक जिन्दगी जी करी अपणे शरीरां जो भिट्टा करी सकदे। से नी चाह्‍ंदे कि कोई तिन्हा पर हक जताए ते से लोक महीमामय स्वर्गदूतां रे बारे बिच गलत गल्लां बोलदे। 
JUD,1,9,"पर इत्ते तीकर कि प्रधान स्वर्गदूत मिकाईल ने इन्हा अभक्त लोक्कां सांइ कोई कम्म नी कित्तेया। जां शैतान मिकाईल कने बैह्स करेया करदा थिया कि तिन्हा दोन्नां बिच का कुण मूसा रे शरीर जो दब्बि सकदा। तां भी मिकाईल स्वर्गदूत ने इन्हा सबणी लोक्कां का जादा हक होणे रे बावजूद भी तिनिये शैतान जो गलत गल्लां नी बोल्ली, पर तिनिये ए बोल्लेया, “परमेश्‍वर तिज्जो झिड़के।” "
JUD,1,10,"पर मसीह बिच विश्वास करणे रा ढोंग करणे वाले ए लोक तिन्हा गल्लां रे बारे बिच पुठ्ठी-सिद्दी गल्लां बोलदे जिस जो से समझदे भी नी, ते जिन्हा चिज्जां जो से जाणदे ते कुदरती तौर पर जानवरां सांइ करदे से चिज्जां करणे री वजह कने ही बर्बाद भी होई जांदे। "
JUD,1,11,लाणत है तिन्हा मणुआं पर! से आदम रे मुंडे कैन सांइ ही अपणी जिन्दगी दुष्टता बिच गुजारदे जिनिये अपणे ही भ्याल हाबिल रा खून इधेरे तांइ करी दित्तेया थिया किजोकी परमेश्‍वर ने हाबिल रे कुर्बानी जो अपणाई लित्तेया थिया पर तिसेरी कुर्बानी जो नी अपणाया। से ढोंगी लोक बिलाम सांइ हिन जिस जो पैसे कमाणे तांइ ए प्रस्ताव मिल्लेया थिया कि से परमेश्‍वर रे लोक्कां जो पाप करणे तांइ उकसाए। तिन्हा ढोंगी लोक्कां ने तिस कोरह सांइ बर्बाद होई जाणा जे मूसा रे हक रे खिलाफ थिया जे मूसा जो परमेश्‍वर ने दित्तेया थिया। 
JUD,1,12,"ए लोक तुसी री मण्डली बिच प्रभु रे प्यार री यादगारी री धाम बिच शामिल हुंदे। से लोक तुसी तांइ इदेय खतरनाक हिन जिय्यां कि समुंद्र बिच लुके री टोल जहाज तांइ हुंदी जिन्हेरी वजह कने जहाज डुब्बि जांदा। से लोक बेशर्म पुहालां सांइ हिन जे सिर्फ अपणी ही परवाह करदे। से इदेय बदलां सांइ हिन जे हवा कने इत्ते-उत्ते उड़दे पर तिन्हा का कोई बरखा नी हुंदी। से इदेय बुट्टेयां सांइ हिन जिन्हा बिच फल नी लगदा ते से जड़ का ही पुट्टी दित्ते गे रे हिन, ते जिन्हेरी दोहरी मौत होए री हो। "
JUD,1,13,"जिय्यां समुंद्र री जोरदार छलारां गंदी झाग बणादी तिय्यां ही ए लोक भी शर्मिंदगी भरे कम्म करदे। से लोक शुरूआत ता करदे पर सिद्दे रस्ते पर नी चलदे, से सही रस्ता नी दिखांदे। परमेश्‍वर ने तिन्हा लोक्कां तांइ इदेइ न्याहरी जगह बणाए री है जित्ते तिन्हा लोक्कां जो रख्खेया जाणा। "
JUD,1,14,"हनोक जे आदम री सतमी पिढी बिच पैदा होया थिया, तिनिये इन्हा अधार्मिक लोक्कां रे बारे बिच भविष्यवाणी कित्ती थी। तिनिये बोल्लेया थिया, “सुणो, प्रभु ने अपणे अणगिणत स्वर्गदूतां कने सारे मणुआं रा हिसाब-किताब करणे तांइ आणा ते तमाम अधार्मिक लोक्कां जो तिन्हेरे सारे अनैतिक ते बुरे कम्मां तांइ ते परमेश्‍वर रे खिलाफ बोल्ले री तमाम बेजती री गल्लां तांइ गुन्हेगार ठैहराणा” "
JUD,1,15,ए लोक हमेशा परमेश्‍वर रे खिलाफ ही बोलदे ते लोक्कां री गलती ही कडदे रैह्‍न्दे। से हमेशा अपणी दिल री मर्जी कने दुष्ट कम्म करदे रैह्‍न्दे। से अप्पु पर बड़ा घमंड करदे ते अपणा मतलब कडणे तांइ लोक्कां री चापलुसी करदे। 
JUD,1,16,"हे प्यारे दोस्तों, मसीह यीशु री तिन्हा गल्लां जो याद रख्खो जे बड़े पैल्ले तुसी जो तिन्हेरे प्रेरितां रे जरिये पैल्ले दस्सि गे थी। "
JUD,1,17,"से तुसां जो ए बोलदे हुंदे थिये, “मसीह यीशु रे हटणे का पैल्ले किच्‍छ इदेय लोक उठणे जिन्हा ने परमेश्‍वर ते तिन्हेरे लोक्कां रा मजाक उडाणा। ए से लोक हिन जिन्हेरी जिन्दगी तिन्हेरे अपणे दिल री बुरी इच्छा रे बस बिच है।” "
JUD,1,18,ए इदेय लोक हिन जिन्हेरी वजह कने तुसी बिच फूट पैंदी। से लोक अपणी शरीरी इच्छां रे हिसाब कने ही जिन्दगी बितांदे ते तिन्हा बिच पवित्रात्मा नी है। 
JUD,1,19,"पर प्यारे दोस्तों, तिन्हा पवित्र शिक्षां रे आधार पर इक्क-दुए जो प्रोत्साहित ते इक्क-दुए री मदद करदे रेया करो जिस पर तुसी ने विश्वास कित्तेया ते जिस बिच तुसी पवित्रात्मा रे बोल्ले प्रार्थना भी करदे। "
JUD,1,20,जिय्यां कि तुसी इस गल्ल रा इंतजार करेया करदे हिन कि मसीह यीशु ने अपणे दया कने तुसी जो हमेशा री जिन्दगी दैणी इधेरे तांइ तुसी जो अपणी जिन्दगी ए जाणदे होए गुजारणा चाएदी कि परमेश्‍वर तुसी कने प्यार करदे। 
JUD,1,21,तिन्हा लोक्कां कने बड़ी दया करो जिन्हेरा विश्वास मजबूत नी है। 
JUD,1,22,होरणी लोक्कां जो हमेशा री मौत री अग्ग का झपटी करी कड्डी लेयो ते इदेय किच्‍छ लोक भी हिन जिन्हा पर तुसी जो दया करणा चाएदी पर इस कन्ने चुकन्ने भी रेयो। तुसां जो तिन्हेरे कपड़ेयां का नफरत करणा चाएदी किजोकी तिन्हेरी शरीर री बुरी इच्छां कने से गंदे होई गे रे हिन। 
JUD,1,23,से ही इकलोत्ते परमेश्‍वर हिन जिन्हा ने असां जो मसीह यीशु रे सुली पर कुर्बानी दैणे रे जरिये कने बचाए रा है। असां रे प्रभु मसीह यीशु री वजह कने लोक परमेश्‍वर रा आदरमान ते महिमा करण। लोक ए समझी सकण कि दुनिया रे बनणे रे पैल्ले का ही ते अज्ज रे समय तीकर परमेश्‍वर री ही ताकत ते हक है ते से हमेशा-हमेशा तीकर रैह्‍णी। आमीन! 
