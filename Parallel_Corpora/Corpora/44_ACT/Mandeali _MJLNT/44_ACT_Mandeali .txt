1	1	हे आदरणीय थियुफिलुस, मैं आपणी पैहली कताब तिन्हा सभी गल्ला रे बारे मन्झ लिखी, जिन्हा गल्ला जो यीसूए करणा होर सिखाणा सुर्हू कितेया,
1	2	होर तेस ध्याड़े तक करदा रेहा, जेबे तक कि तेजो परमेसरे स्वर्गा वखा जो उठाया। परमेसरे यीसू जो स्वर्गा वखा जो उठाणे ले पैहले, तिन्हें आपणे चुणिरे चेले जो पवित्र आत्मा रे ज्रीए हुक्म दितेया।
1	3	आपणे दुःख सैहणे होर मरणे रे बाद चाली ध्याड़े तक चेलेया जो सुझ्दा रैहया। होर बौह्त सारे पक्के सबूत देई-देई किन्हें आपणे आपा जो जिउंदा साबित कितेया। होर से तिन्हा किन्हें परमेसरा रे राजा री गल्ला करदा रैहया।
1	4	जेब्की से हाल्ले भी तिन्हा साउगी था तेबे यीसूए तिन्हो हुक्म दितेया कि, “यरुस्लेम सैहरा जो नी छाडा, पर बापू री तेस वादे रे पूरा हूंणे रा इंतजार करदे रैहया, जेसरे बारे मन्झ तुस्से मेरे ले सुणी चुकिरे।
1	5	क्यूंकि यहून्ना बपतिस्मा देणे वाल्ऐ ता पाणी मन्झ बपतिस्मा दितेया पर थोह्ड़े ध्याड़े ले बाद तुस्सा जो पवित्र आत्मा रा बपतिस्मा मिलणा।”
1	6	कुछ टैमा बाद चेले यीसू किन्हें दबारा मिले होर तिन्हें यीसू ले पूछेया कि, हे प्रभु, क्या से टैम आई गईरा कि तू इस्राएल देसा रे राजा बणी किन्हे लोका पर राज करणा?
1	7	यीसूए तिन्हा किन्हें बोल्या, समय होर काला जो जाणना तुस्सा रा काम नी आ। इन्हा गल्ला रा फैसला करणे रा हक मेरे बापू वाले आ।
1	8	पर जेबे पवित्र आत्मा तुस्सा पर आऊंणा तेबे तुस्सा सामर्थ पाणी; होर यरुस्लेम सैहरा होर सारे यहूदिया ईलाके होर सामरिया ईलाके, होर पुरे संसारा मन्झ लोका जो तुस्सा मेरी गुआह देणी।
1	9	एह्ड़ा बोलणे ले बाद तिन्हारे देख्दे-देख्दे परमेसरे से स्वर्गा जो चकी लितेया गया, होर एक बादला री वजहा ले स्यों तेस जो देखी नी सके।
1	10	जेबे यीसू जाया करहा था ता स्यों आसमाना वखा जो ध्याना ल्गाई किन्हें देख्या करहा ऐें थे, ता देखा, दो माह्णुं चीटे कपड़े पैन्ही किन्हें तिन्हा वाले खड़ी गये।
1	11	होर बोल्दे लगे, हे गलील जिल्ले रे माह्णुं ओ, तुस्से खह्ड़ी किन्हें आसमाना वखा किधियो देख्या करहा ऐें? यीसू जो तुस्सा वाले ले परमेसरे स्वर्गा वखा जो उठाई लईरा। जेस तरीके किन्हें तुस्से से स्वर्गा वखा जो जांदा देख्या तिहां ईं तुस्सा दबारा वापस आऊंदे देखणा।
1	12	तेबे स्यों दो स्वर्गदूता रे जाणे ले बाद, चेले जैतूना नांऊँआं रे प्हाड़ा ले यरुस्लेम सैहरा जो वापस चली गये जो आधे किलोमीटर या एक किलोमीटरा री दूरी पर आ।
1	13	होर जेबे स्यों सैहरा मन्झ पूजे ता स्यों ऊपर्ले कमरे मन्झ गये, जेथी पतरस होर यहून्ना होर याकूब होर अन्द्रियास होर फिलिप्पुस होर थोमा होर बरतुल्मै होर मत्ती होर हलफईसा रा मह्ठा याकूब होर समौन जेहड़ा जेलोतेस दला रा था, होर याकूबा रा मह्ठा यहूदा रैंहयां ऐें थे।
1	14	ये सब चेले तेथी रोज एक मन हुई किन्हे यीसू री माऊ मरियम, होर तिन्हारे भाई होर दूजी ज्नानिया साउगी कठा हुई किन्हें प्रार्थना रे कठे कठा हुंदे लगे।
1	15	होर तिन्हा ध्याड़े एक ध्याड़े लगभग एक सौ बीह विस्वासी कठे थे, पतरस तिन्हारे बीच भरा खह्ड़ी किन्हें बोल्दा लग्या,
1	16	हे मेरे विस्वासी भाईयो बैहणो, जरूरी था कि पवित्र सास्त्रा मन्झ लिखिरी गल्ला पूरी हुई जाए। जो पवित्र आत्मे राजा दाऊदा रे मुहां ले यहूदा इस्करयोति रे बारे मन्झ पैहले ले ई बोलिरा था, जो यीसू जो पकड़वाणे वाले रा नेता था।
1	17	क्यूंकि से ता आस्सा रे मन्झा ले एक था, होर एस सेऊआ रे कामा मन्झ साझी था।
1	18	(जेस पापा री कमाई जो तिन्हें यहूदी अगुवे जो वापस करी दिते, तेता ले ही तिन्हें ले एक खेत खरदी लया। तेता बाद तिन्हें आपणे आपा जो फांसी पर लटकाई दितेया, होर तेसरा सरीर जमीना पर पई गया, तेसरा पेट फटी गया, होर तेसरी सब आंद्रा बाहर निकली गयी।
1	19	होर एस गल्ला जो यरुस्लेम सैहरा रे सब रैहणे वाले जाणी गये। इधी कठे तिन्हें तेस खेता रा नांऊँ तिन्हारी भासा मन्झ हकलदमा मतलब खूना रा खेत रखेया।)
1	20	क्यूंकि भजन संहिता मन्झ दाउद लिख्हा कि, तेसरा घर उजड़ी जाए, होर तेता मन्झ कोई बसणे ना पाए; होर, तेसरे अगुवे री पदवी जो कोई होर लई ले।
1	21-22	इधी कठे जो लोक यीसू रे सारे कामा रे गुआह एे, यानि प्रभु यीसू जो यहून्ना रे ज्रीए बपतिस्मा लैणे ले लेई किन्हें स्वर्गा मन्झ उठाए जाणे तक जो माह्णुं आस्सा साउगी यीसू रे जी उठणे रा गुआह एे। एह्ड़े माह्णुं मन्झा ले केसी एकी जो चुणना आस्सा रे कठे जरूरी आ।
1	23	तेबे तिन्हें दो माह्णुं खड़े किते, एक युसुफ, जेस जो जे बरसब्बास बोल्हा ऐें, (जेसरा उपनाम युस्तुस आ), होर दूजा मत्तियाह।
1	24	होर ये बोली किन्हें प्रार्थना किती कि, हे प्रभु, तू ता सभी रे मना जो जाणहां, ये दसी दे कि इन्हा दुहीं मन्झा ले तैं कुण चुणेया,
1	25	जो एस सेऊआ रे काम होर चेले हूंणे रे पद जो लेई ले, जेस जो यहूदा इस्करयोति जो खाली छाडी किन्हें एह्ड़ी जगहा जो चली गईरा जेथी जे तेस जो हूंणां चहिए।
1	26	तेबे तिन्हें तिन्हारे नांऊँआं री चिठिया पाई, होर चिठ्ठी मत्तियाह रे नांऊँआं पर निकली। इधी कठे से तिन्हा ग्यारा चुणिरे चेलेया साउगी गिणेया गया।
2	1	एक ध्याड़े जेबे यहूदी लोक पिन्तेकुस्ता रा साजा मनाया करहा ऐें थे, ता सभ विस्वासी भाई यरुस्लेम सैहरा मन्झ कठे हुईरे थे।
2	2	होर अचानक आसमाना ले बड़ी आंधी जेहड़ी अवाज तेस कमरे मन्झ जेथी स्यों बैठिरे थे, फैल्ही गई गया।
2	3	होर तेबे तिन्हारे साम्हणें एक एह्ड़ी आगी री लपटा सुझी, जेसरा रूप जीभा साहीं था, जो बढ़ी किन्हें तिन्हा मन्झा ले हर एक विस्वासिया रे गास आई किन्हें रुकी गई।
2	4	होर स्यों सभ पवित्र आत्मा किन्हें भर्ही गये, होर जिहां पवित्र आत्मे तिन्हा जो बोलणे री सामर्थ दिती, तेता रे मताबक स्यों अनजाण भासा मन्झ बोल्दे लगे।
2	5	होर तेस टैम परमेसरा रा डर मनणे वाले कई यहूदी लोक पैंतीकोस्ता रा साजा बनाणे रे कठे यरुस्लेम सैहरा मन्झ रुकिरे थे, होर स्यों कई लग-लग देसा ले आईरे थे।
2	6	जेबे तिन्हें आंधी जेहड़ी अवाज सुणी ता भीड़ लगी गई होर लोक डरी गये। क्यूंकि हर आपणी-आपणी भासा मन्झ चेलेया जो बोलदे हुए सुणेया करहा था।
2	7	होर स्यों सभ बौह्त हरान हुई किन्हें बोल्दे लगे, देखा, ये जो बोल्या करहा ऐें क्या ये सभ गलील जिल्ले मन्झ रैहणे वाले लोक नी ऐें?
2	8	तेबे ये क्या हुंदा लगिरा कि आस्सा मन्झा ले हर एक आस्सा री मात्र भासा मन्झ इन्हा लोका जो गल्ला बोल्दे सुणेया करहा ऐें।
2	9	आस्से जेह्ड़े पारथी होर मेदी होर इलीमास लोक होर मेसोपोटामिया ईलाके होर यहूदिया ईलाके होर कप्पुदुकीया ईलाके होर पुन्तुस होर आसिया रे ईलाके रैहणे वाले।
2	10	होर आस्से जो फ्रुगिया जिल्ले होर पंफुलिया जिल्ले होर मिस्र देस होर लीबिया देस जो कुरेन सैहरा रे नेडे आ, रहें। होर आस्सा मन्झा ले कई तेथी होर एह्ड़े ऐें जो रोम देसा रे लोक आई किन्हें यरुस्लेमा मन्झ आऊंदे जांदे रैंहयां ऐें।
2	11	क्या यहूदी लोक, होर क्या यहूदी पन्थ धारण करणे वाले, क्रेते टापू मन्झ रैहणे वाले होर अरब देसा रे लोक भी आपणी-आपणी भासा मन्झ इन्हा रे मुहां ले परमेसरा रे बडे-बडे कामा री चरचा सुणहां ऐें।
2	12	होर स्यों सभ हरान हुई गये, होर डरी किन्हें एक दूजे किन्हें बोल्दे लगे कि ये क्या हुएया करहा?
2	13	पर होरिए मजाक करदे हुए बोल्या कि, स्यों ता नंऊँऐं सराबा रे नसे मन्झ चूर ऐें।
2	14	पतरस तिन्हा ग्यारा चेले साउगी खड़ा हुएया होर जोरा-जोरा किन्हें बोल्दा लग्या कि, हे यहूदिया ईलाके होर यरुस्लेम सैहरा मन्झ रैहणे वालेयो, ये जाणी लऊआ होर कान ल्गाई किन्हें मेरी गल्ला सुणा।
2	15	जेह्ड़ा तुस्से सम्झेया करहा ऐें, ये नसे मन्झ नी ऐें, क्यूंकि हली ता भ्यागा रे नौ बजी रे।
2	16	आस्सा साउगी जो हुआं करहा, ये इधी कठे हुआ जेहड़ी गल्ला परमेसरे योऐल नबी रे ज्रीए बोलिरी से पूरी हो कि,
2	17	परमेसर बोल्हा कि, आखरी ध्याड़े मन्झ एह्ड़ा हूंणां, कि मां आपणी आत्मा सभ माह्णुंआं पर देणी होर तुस्सा रे मह्ठे होर मह्ठीया भविस्यवाणी करणी होर तुस्सा रे जुआना दर्सन देखणे, होर तुस्सा रे स्याणेया सुपणे देखणे।
2	18	पर मेरे कठे काम करणे वाले हर जन्नानी होर मर्धा जो तिन्हा ध्याड़े मन्झ आपणी आत्मा देणी, होर तिन्हा भविस्यवाणी करणी।
2	19	होर मां गास आसमाना मन्झ चमत्कार, होर धरती पर चिन्ह, खून होर आग होर धुएँ रा बादल दसणा।
2	20	प्रभु रे बडे होर महिमा रे ध्याड़े रे आऊणें ले पैहले सूरजा न्हयारा होर चांद खूना साहीं हुई जाणा।
2	21	जो कोई प्रभु जो मदद रे हाका पांगा, तेस उद्धार हूंणा।
2	22	हे इस्राएल देसा रे लोको, इन्हा बचना जो सुणां: नासरता रे रैहणे वाले यीसू जो तुस्से सब जाणहां ऐें। तिन्हें चमत्कारा रे काम, होर नौखे काम, जो तिन्हें परमेसरा रे ज्रीए तुस्सा रे साम्हणें किते, ये साबित करदा रैहया कि से परमेसरा री वखा ले आ।
2	23	ये से ई माह्णुं, जेस जो परमेसरा री पैहले री बणाईरी योजना होर परमेसरा रे पैहले रे ज्ञाना रे मताबक पकड़वाया गया, ता तुस्से से पापिया रे हाथा ले तेस जो क्रूसा प्रयाल्हे चढ़ाई किन्हें मारी दितेया।
2	24	पर तेस जो परमेसरे मौता रे बंधना ले छुड़ाई किन्हें जिन्दा कितेया: क्यूंकि ये नामुमकिन था कि मौता तेस जो आपणे बसा मन्झ रखे।
2	25	क्यूंकि राजा दाऊद तेसरे बारे मन्झ एह्ड़ा बोल्हा, कि मैं प्रभु जो हमेसा आपणे साम्हणें देख्दा रैंहयां क्यूंकि से मेरे साउगी आ, ताकि हांऊँ पई केते नी जाऊं।
2	26	इधी कठे मेरा दिल खुस था, होर मेरी गल्ला खुसी किन्हें भरीरी हूणीं; बल्कि मेरे सरीरा रे कठे भी ये आस ई कि एस भी जी उठणा।
2	27	क्यूंकि तुध मेरे प्राण पताल लोका मन्झ नी छाडणे; होर ना आपणे पवित्र माह्णुं री ल्हासा जो सड़ने देणा।
2	28	तैं मुंजो जीणे रा पैंडा दसेया; तुध आपणे दर्सना रे ज्रीए हांऊँ खुसी किन्हें भरी देणा।
2	29	हे मेरे विस्वासी भाईयो बैहणो, हांऊँ आस्सा रे बापदादे राजा दाऊदा रे बारे मन्झ तुस्सा किन्हें खुल्ही किन्हें बोली सक्हा कि से ता मरी गया होर तेसरी ल्हास कब्र मन्झ रखी, होर आज भी से कब्र आस्सा वाले ई।
2	30	पर दाउद नबी था होर जाणहां था कि परमेसरे कसम खाई किन्हें तेस किन्हें वादा कितेया कि, “मां तेरे बंसा मन्झा ले एक आदमी तेरी राजगद्दी पर बठयाल्णा।”
2	31	इधी कठे तिन्हें ये देखी किन्हें पैहले ई मसीह रे मरिरे मन्झा ले जी उठणा रे बारे मन्झ भविस्यवाणी किती की, तेसरा प्राण पताल लोका मन्झ नी रख्या जाणा, होर ना ई तेसरा ल्हास नी सड़नी।
2	32	एस मसीह यीसू जो परमेसरे जिउंदा करी दितेया। होर आस्से सभ एस्सा सच्चाई रे गुआह ऐें।
2	33	एस तरहा तिन्हें परमेसरा रे सीधी वखा जो सभी ले बडी जगहा पाई किन्हें, यीसूए बापू रे वादे रे मताबक पवित्र आत्मा पाई। होर से ही पवित्र आत्मा जो तिन्हें आस्सा जो देई दिती, जेस जो तुस्से एेबे देख्या करहा ऐें, होर सुणेया करहा ऐें।
2	34	क्यूंकि राजा दाऊद ता स्वर्गा जो नी गया; पर से आपु बोल्हा कि, प्रभु परमेसरे मेरे प्रभु किन्हें बोल्या, मेरी दाहिनी तरफ बैठ,
2	35	जेबे तक कि हांऊँ तेरे दुस्मणा जो तेरे अधीन नी करी लेऊँ।
2	36	इधी कठे एेबे सारे इस्राएल देसा रे लोक पक्का ये जाणी ले कि परमेसरे तेस यीसू जो जेस जो तुस्से क्रूसा प्रयाल्हे चढ़ाया, से प्रभु होर मसीह ठैहराया।
2	37	जो पतरसे बोल्या, तेता जो सुणी किन्हें लोक आपणे आपा जो दोसी मन्नदे लगे क्यूंकि स्यों जाणहां ऐें थे कि तिन्हें गलती किती। होर तेबे तिन्हें पतरसा ले होर बाकि चुणिरे चेलेया ले पुछदे लगे कि, हे भाईयो, आस्सा जो क्या करणा चहिए?
2	38	पतरसे तिन्हा किन्हें बोल्या, “पाप करणा छाडी देआ, होर तुस्सा मन्झा ले हर एक आपणे-आपणे पापा री माफ़ी रे कठे यीसू मसीहा रे नांऊँआं ले बपतिस्मा लेया; ता तुस्सा पवित्र आत्मा रा दान पाणा।
2	39	क्यूंकि ये वादा तुस्सा, होर तुस्सा रे बाल बच्चे, होर तिन्हा सभ दूरा-दूरा रे लोका रे कठे भी आ जिन्हा जो प्रभु आस्सा रे परमेसरा आपणे वाले सादणे।”
2	40	होर पतरसे बौह्त गल्ला मन्झ भी गुआही देई-देई किन्हें अर्ज किती कि, “आपणे आपा जो एस्सा बुरे पीढ़ी ले बचाऊआ।”
2	41	जिन्हें पतरसा री गल्ला पर विस्वास कितेया होर तिन्हें बपतिस्मा लया; होर तेस ई ध्याड़े लगभग तीन हज़ार लोक विस्वासिया रे समूहा मन्झ जुड़ी गये।
2	42	होर स्यों चुणिरे चेलेया ले उपदेस पाणे, होर एक दूजे किन्हें संगती करणे, होर प्रभु भोज लेणे होर प्रार्थना करणे मन्झ व्यस्त रहे।
2	43	चुणिरे चेले रे ज्रीए बौह्त चमत्कार होर नौखे चिन्ह दसे गये, जेस ले सभी लोका पर बड़ा भारी डर छाई गया।
2	44	होर स्यों सभ विस्वास करणे वाले कठे रैहें थे, होर तिन्हारी सभ चीजा बांडा री थी।
2	45	होर स्यों आपणी जायदाद होर समान बेची-बेची किन्हें जेह्ड़ी जेसरी ज्रूरत हुंहा ईं थी बांडी देहां ऐें थे।
2	46	होर स्यों हर रोज एक मन हुई किन्हें मन्दरा मन्झ कठे हुंहा ऐें थे, होर एक दूजे रे घरा मन्झ साउगी रोटी तोड़दे होर खुसी म्नांदे होर एक मन हुई किन्हें खाणे रे कठे कठा हुएं थे।
2	47	होर परमेसरा री बड़ाई करहा ऐें थे, होर सभ लोक तिन्हा ले बड़े खुस थे। होर जो उद्धार पाहें थे, परमेसर तिन्हा जो हर रोज तिन्हारे समूहा मन्झ मिलाई देहां था।
3	1	पतरस होर यहून्ना दप्हैरा रे तीन बजे प्रार्थना रे टैमा मन्दरा मन्झ जाया करहा ऐें थे।
3	2	होर लोक एक जन्मजात लंगड़े जो लई जाया करहा ऐें थे, जेस जो स्यों हर रोज मन्दरा रे सुन्दर नांऊँआं रे फाटका वाले बठ्याली देहां ऐें थे। होर से तेथी बैठी किन्हें मन्दरा मन्झ आऊणें जाणेया वाले ले भीख मांगा था
3	3	जेबे तिन्हें पतरस होर यहून्ना जो मन्दरा मन्झ जांदे देख्या, ता तिन्हा ले भीख मांगी।
3	4	पतरसे यहून्ना साउगी तेस वखा ध्याना किन्हें देखी किन्हें बोल्या, “आस्सा वखा देख।”
3	5	होर से तिन्हा ले कुछ पाणे री आस रखी किन्हें तिन्हा वखा जो देख्दा लग्या।
3	6	तेबे पतरसे बोल्या, “चांदी होर सोना ता मेरे वाले नी आ; पर जो मेरे वाले आ, से हांऊँ तुजो देहां आ; नासरता रे यीसू मसीहा रे नांऊँआं ले चलदा फिरदा लग।”
3	7	होर तिन्हें तेसरा सीधे हाथ पकड़ी किन्हें से खड़ा कितेया: होर झट पट तेसरे जांढू मन्झ ताकत आई गयी।
3	8	होर से उछली किन्हें खड़ा हुई गया, होर चलदा फिरदा लग्या उछल कूद करी किन्हें परमेसरा री बड़ाई करदा हुएया तिन्हा साउगी मन्दरा मन्झ गया।
3	9	सभ लोके तेस जो चलदे फिरदे देखी किन्हें होर परमेसरा री बड़ाई करदे हुए देखी किन्हें,
3	10	से प्छ्याणी लया कि ये से लंगड़ा ई आ, जो मन्दरा रे सुन्दर फाटका पर बैठी किन्हें भीख मांग्हा था। होर तेस घटना ले जो तेस साउगी घटी री थी; स्यों लोक बौह्त हरान हुई गये।
3	11	से आदमी हली पतरस होर यहून्ना साउगी था, ता सभ लोक बौह्त हरान हुई किन्हें तेस जगहा दौड़ी-दौड़ी किन्हें तेस वाले आये जेस जो जे सुलेमाना रे बणाईरे खम्बे बोल्हा ऐें।
3	12	ये देखी किन्हें पतरसे लोका किन्हें बोल्या, “हे इस्राएल देसा रे लोको, तुस्से एस माह्णुं जो देखी किन्हें किधियो हरान ऐें? तुस्से आस्सा वखा जो इंहां किधियो देख्या करहा ऐें, जिहां कि आस्से आपणी ई सामर्था किन्हें एस जो चलदा फिरदा करी दितेया?
3	13	अब्राहम होर इसहाक होर याकूबा रे परमेसरे, आस्सा रे बापदादे रे परमेसरे आपणे सेऊआदार यीसू री महिमा किती, जेस जो तुस्से मरवाणे रे कठे पकड़वाई दितेया। होर जेबे पिलातुस हाकमे तेस जो छाडणे रा विचार कितेया, तेबे तुस्से तेसरे साम्हणें यीसू रा इनकार कितेया।
3	14	तुस्से तेस यीसू रा इनकार कितेया जेहड़ा पवित्र होर धर्मी जण था। होर ये अर्ज किती कि, एक खुनी जो तुस्सा रे कठे छाडी दे।
3	15	होर तुस्से से मारी दितेया जेहड़ा अनंत जिन्दगी रा सोता आ, होर जेस जो परमेसरे मरिरे मन्झा ले जिउंदा कितेया। होर आस्से एस सच्ची गल्ला रे गुआह ऐें।”
3	16	“मसीह यीसू रे नांऊँआं मन्झ विस्वास करणे री वजहा ले एस माह्णुं जो जेस जो तुस्से जाणहां ऐें, होर जेस जो तुस्से एस टैम देख्या करहा एे, तेस जो सक्ति दिती कि से खड़ा हुई सके। ये माह्णुं यीसू मसीहा रे नाऊँ मन्झ होर तेस पर विस्वास करणे री वजहा ले बिल्कुल ठीक हुई गया, जिहां जे तुस्से सभ आपु देखी सक्हा ऐें।”
3	17	“होर हे मेरे भाईयो, एेबे, हांऊँ जाणहां कि तुस्से होर तुस्सा रे अगुवे नासमझी मन्झ यीसू मारी दितेया, (क्यूंकि तुस्से नी जाणहां ऐें कि से मसीहा आ)
3	18	पर जिन्हा गल्ला जो परमेसरे सभ नबिया रे ज्रीए ले पैहले ई दसी दितिरा था कि, तेसरे मसीहा दुःख ऊठाई किन्हें मरणा; होर तिन्हें एस तरीके किन्हें इन्हा गल्ला जो पूरा कितेया।
3	19	इधी कठे तुस्से पाप करणा छाडी देआ, होर परमेसरा वखा जो वापस आऊआ, ताकि तुस्सा रे पाप माफ़ हुई जाए; तेबे परमेसरा री वखा ले सुख चैना रे ध्याड़े आये।
3	20	होर से तेस यीसू जो भेजणा, जेस जो तुस्सा रे कठे पैहले ले ई चुणिरा मसीहा आ।
3	21	जरूरी आ कि से स्वर्गा मन्झ तेस टैमा तक रैहे जेबे तक कि से सभ गल्ला रा सुधार नी करी ले, जेसरी चर्चा परमेसरे बौह्त पैहले से ही आपणे पवित्र नबिये रे ज्रीए कितिरी।
3	22	जेह्ड़ा मूसे नबिये बोल्या, प्रभु परमेसरा तुस्सा रे भाईया मन्झा ले तुस्सा रे कठे मेरे साहीं एक नबी भेजणा, जो कुछ से तुस्सा किन्हें बोले, तेसरी सुणना।”
3	23	“होर जो कोई माह्णुं जो तेस नबी री नी सुणे, तेस जो तुस्सा रे बीचा मन्झा ले नास कितेया जाणा।
3	24	होर समूएल नबी ले लई किन्हें तेस ले बाद जितने भी नबी आये तिन्हें सभिऐ भी इन्हा ध्याड़े रे बारे मन्झ खबर दिती।
3	25	तुस्से सभ नबिया रे वारिस होर तेस वाचा रे साझी ऐें, जो परमेसरे तुस्सा रे बापदादे साउगी बान्ही; जेबे तिन्हें अब्राहमा किन्हें बोल्या कि, ‘तेरे बंसा रे ज्रीए धरती रे सारे कुला जो आसीस देणी।’
3	26	पतरसे बोल्या कि, जेबे परमेसरे आपणे सेऊआदारा जो मरिरे मन्झ ले जिउंदा करी किन्हें सभी ले पैहले तुस्सा इस्राएली लोका वाले आसीस देणे रे कठे भेज्या, ताकि तुस्सा मन्झा ले हर एक बुराईया ले फेरी सको।”
4	1	जेबे पतरस होर यहुन्ना लोका किन्हें ये बोल्या करहा ऐें थे, ता याजक होर मन्दरा रे स्पाहीया रा सरदार होर सदूकी लोके तिन्हा वाले आये।
4	2	क्यूंकि स्यों बौह्त गुस्से हुई गये क्यूंकि स्यों लोका जो यीसू रा उदाहरण देई किन्हें स्खाहें थे कि, होर परमेसरा लोका जो मरिरे मन्झा ले जी उठाई सका जिहां तिन्हें यीसू जो जिउंदा कितेया।
4	3	होर तिन्हें स्यों पकड़ी किन्हें दूजे ध्याड़े तक जेल्हा मन्झ रखे क्यूंकि सांझ हुई गयीरी थी।
4	4	पर बचना रे सुणने वाले मन्झा ले कई लोके यीसू पर विस्वास कितेया। होर तिन्हा विस्वासिया री गिणती लगभग पांज हज़ार मर्धा रे बराबर थी। (होर ज्नानिया होर बच्चेया री गिणती नी हुई)
4	5	अगले ध्याड़े एह्ड़ा हुएया कि यहूदी मुखिये होर अगुवे होर व्यवस्था स्खाणे वाल्ऐ,
4	6	होर माहयाजक हन्ना होर कैफा बडा याजक होर यहून्ना होर सिकंदर होर जितने बडे याजका रे घराने रे थे, सभ यरुस्लेम सैहरा मन्झ कठे हुए गये।
4	7	होर चुणिरे चेले जो बीचा मन्झ खड़ा करी किन्हें पुछदे लगे कि, “एस माह्णुं जो ठीक करणे री सामर्थ होर अधिकार तुस्सा जो कुणहें दितेया?”
4	8	तेबे पतरसे पवित्र आत्मा ले भर्ही किन्हें तिन्हा किन्हें बोल्या, “हे यहूदी मुखियो होर अगुवे
4	9	अगर आज आस्सा ले एक लंगड़े आदमी साउगी कितिरी भलाई रे बारे मन्झ ये पूछ ताछ किती जाया करहा ई कि, ये माह्णुं ठीक किहाँ हुई गया।
4	10	ता तुस्से सभ होर सारे इस्राएल देसा रे लोक जाणी ले कि नासरता रे यीसू मसीह रे नांऊँआं ले जेस जो तुस्से क्रूसा प्रयाल्हे चढ़ाया, होर परमेसरे मरिरे मन्झा ले जिउंदा कितेया, होर ये माह्णुं तुस्सा रे साम्हणें भला चंगा खड़ीरा।
4	11	यीसू मसीह ही से पात्थर आ जेस जो तुस्से मिस्त्रिए बेकार जाणेया होर से कुण रे खास पात्थर बणी गया।
4	12	होर यीसू रे सिवा दूजे रे ज्रीए उधार नी हाई; क्यूंकि स्वर्गा हेठ संसारा मन्झ यीसू रे सिवा होर कोई दूजा नांऊँ नी दितिरा, जेसरे ज्रीए आस्से उद्धार पाई सकीऐ।”
4	13	जेबे तिन्हें पतरस होर यहून्ना री हिम्मत देखी, होर ये जाणेया कि ये अनपढ़ होर आम आदमी आ। ता तिन्हा जो हरानी हुई; फेरी स्यों प्छ्याणी गये कि, ये यीसू साउगी रही चुकिरे लोक ऐें।
4	14	होर तेस माह्णुं जो जेह्ड़ा ठीक हुई गईरा था, पतरसा होर यहुन्ना साउगी खड़ीरा देखी किन्हें, स्यों तिन्हारे व्रोधा मन्झ कुछ नी बोली सके।
4	15	पर तिन्हा जो सभा ले बाहर जाणे रा हुक्म देई किन्हें, स्यों आपु मन्झ विचार करदे लगे
4	16	कि “आस्से इन्हा दो माह्णुंआं जो सज़ा नी देई सक्दे!” क्यूंकि यरुस्लेम सैहरा मन्झ रैहणे वाले कई लोक ये जाणहां ऐें कि इन्हें माह्णुंऐ एक नौखा चमत्कार कितेया; होर आस्से लोका किन्हें ये नी बोली सक्दे कि एह्ड़ा कुछ नी हुएआ।
4	17	पर इधी कठे कि ये गल लोका मन्झ होर ज्यादा फैल्ही नी जाए, आऊआ आस्से तिन्हा जो धमकी देईऐ ताकि स्यों एस नांऊँआं ले फेरी केसी माह्णुं किन्हें गल ना करहे।
4	18	तेबे तिन्हें से सादेया होर चिताई किन्हें ये बोल्या कि, यीसू रे नांऊँआं ले फेरी कुछ नी बोलणा होर ना स्खाल्णा।
4	19	पर पतरस होर यहून्ने तिन्हा जो जवाब दितेया कि, तुस्से आप्हुए ई फैसला करा कि, परमेसरा री नजरा मन्झ क्या सही आ कि, आस्से परमेसरा रा हुक्म मन्ने या तुस्सा रा हुक्म मन्ने।
4	20	क्यूंकि ये ता आस्सा ले नी हुई सक्दा कि, जो आस्से देख्या होर सुणेया, से ना बोले।
4	21	ये सुणने रे बाद तिन्हें चुणिरे चेले जो धमकाई किन्हें छाडी दितेया। क्यूंकि लोका री वजहा ले तिन्हा जो सजा देणे रा कोई वजहा नी मिली। इधी कठे कि जो घटना हुईरी थी तेता री वजहा ले सभ लोक परमेसरा री बड़ाई करहा ऐें थे।
4	22	क्यूंकि तेस माह्णुं री उमर चाली साला ले ऊपर थी, जेस साउगी ये चमत्कार हुईरा था होर से ठीक हुई गईरा था।
4	23	पतरस होर यहुन्ना छुटी किन्हें आपणे साथिया वाले आई गये, होर जो कुछ मुख्य याजके होर यहूदी मुखिये तिन्हा किन्हें बोल्या था, तिन्हा जो सुणाई दितेया।
4	24	ये सुणी किन्हें, तिन्हें एक मन हुई किन्हें उची अवाज देई किन्हें परमेसरा किन्हें प्रार्थना किती, हे प्रभु, तू से ई आ जिन्हें स्वर्ग होर धरती होर समुद्र होर जो कुछ तिन्हा मन्झ आ बणाया।
4	25	तैं पवित्र आत्मा रे सक्ति ले आपणे सेऊआदार आस्सा रे बापदादे राजा दाऊदा रे ज्रीए बोल्या कि, अन्यजाति लोके हुल्लड़ किधियो मचाई रा? होर देसा रे लोके बेकार गल्ला किधियो सोची लईरी?
4	26	प्रभु होर तेसरे मसीह रे व्रोधा मन्झ धरती रे राजा खह्ड़ी गये, होर हाकम एक साउगी कठे हुए।
4	27	क्यूंकि सच्च गल ये ई कि तेरे पवित्र सेऊआदार यीसू रे व्रोधा मन्झ, जेसरा तैं अभिसेक कितेया, हेरोदेस राजा होर पुन्तियुस पिलातुस हाकम भी अन्यजाति लोका होर इस्राएल देसा रे लोका साउगी एस सैहरा मन्झ कठे हुए।
4	28	स्यों कठे हुए ताकि तेरी सामर्थ होर इच्छा रे मताबक जो कुछ पैहले ले ई पक्का हुई चुकिरा था, से ही पूरा हो।
4	29	एेबे, हे प्रभु, तिन्हारी धमिकया जो सुण; होर आपणे सेऊआदारा जो ये बरदान दे कि, तेरा बचन बिना डरे लोका जो सुणाई सके।
4	30	होर चंगा करणे रे कठे तू आपणा हाथा जो ठीक करणे रे कठे अगे कर; कि चिन्ह होर नौखे काम तेरे पवित्र सेऊआदार यीसू रे नांऊँआं ले किते जाए।
4	31	जेबे स्यों प्रार्थना करी बैठे, ता से जगहा जेथी स्यों कठे हुईरे थे हिल्ली गया, होर स्यों सभ पवित्र आत्मा किन्हें भर्ही गऐ, होर परमेसरा रा बचन न्डरे सुणान्दे रैहे।
4	32	होर विस्वास करणे वालेया री मण्डली एक चित होर एक मना रे थे एथी तक कि कोई भी आपणी जायदाद आपणी नी बोल्दा था, पर सभ चीजा तिन्हा वाले बांडा री थी।
4	33	होर चुणिरे चेले बड़ी सामर्था किन्हें प्रभु यीसू रे मरिरे मन्झा ले जी उठणा री गुआही देंदे रहे होर तिन्हा सभी पर बड़ी अनुग्रह थी।
4	34	होर तिन्हा मन्झ कोई गरीब नी था, क्यूंकि कुछ विस्वासी जिन्हा वाले जे आपणी जमीन या आपणे घर थे, स्यों आपणी जायदादा रा कुछ हिस्सा बेची देहां ऐें थे, होर फेरी स्यों से सारा पैसा चुणिरे चेले जो देई देहां ऐें थे।
4	35	तेबे से ज्रूरतमंद विस्वासी जो जितनी तेसरी ज्रूरत हुंहाँ ईं थी, तेसरी ज्रुरता रे मताबक हर एकी जो बांडी देहां ऐें थे।
4	36	एक माह्णुं था जेसरा नांऊँ यूसुफ था से लेवी घराने रा था होर साईप्रस टापू मन्झ रैंहयां था। चुणिरे चेले तेसरा नांऊँ बरनबास रख्या था। जेसरा मतलब आ दूजेया जो हिम्मत देणे वाल्आ माह्णुं।
4	37	तेसरी कुछ जमीन थी, जो तिन्हें बेची, होर ढब्बे लई किन्हें चुणिरे चेले जो देई दिते।
5	1	होर हनन्याह नांऊँआं रे एक माह्णुंऐ, होर तेसरी लाड़ी सफीरे आपणी जमीना रा कुछ हिस्सा बेचेया।
5	2	होर तेस्सा जमीना री कीमता मन्झा ले तिन्हें कुछ हिस्सा आपणे कठे रखी लितेया; होर ये गल तेसरी लाड़ी भी जाणहां ईं थी, होर तिन्हें तेता रा एक हिस्सा लई किन्हें चुणिरे चेले जो देई दितेया।
5	3	पर पतरसे बोल्या, “हे हनन्याह! सैताने तेरे मना मन्झ ये गल किधियो पाई कि तू पवित्र आत्मा किन्हें झूठ बोले, होर जमीना री कीमता मन्झा ले कुछ रखी लितेया?
5	4	क्या बेचणे ले पैहले तेरी जमीन तेरी नी थी? होर जेबे से बिकी गई ता क्या तेसा री कीमता पर तेरा हक नी था? तुस्सा रे मना मन्झ ये बुरा बिचार किधियो आया? तैं माह्णुं किन्हें नी, पर परमेसरा किन्हें झूठ बोलिरा।”
5	5	ये गल्ला सुणदे ही हनन्याह जमीना पर पई गया, होर से मरी गया; होर सभ सुणने वाले पर बड़ा भारी डर छाई गया।
5	6	फेरी जुआन माह्णुंऐ आई किन्हें तेसरी ल्हास चदरा मन्झ लपेटी, होर बाहार लई जाई किन्हें दबाई दिती।
5	7	लगभग तीन घंटे बाद तेसरी लाड़ी भी जेह्ड़ा कुछ हुआ था, नी जाणी किन्हें अंदर आई।
5	8	तेबे पतरसे तेस किन्हें बोल्या, मुंजो दस क्या तुस्से दोनो से जमीन इतने मन्झ ई बेची री थी? तेस्से बोल्या, हाँ, इतने मन्झ ई बेची री थी।
5	9	पतरसे तेस्सा किन्हें बोल्या, ये क्या गल ई कि, तुस्से दुंहीं ऐें प्रभु री आत्मा री परखणी रे कठे एका करी लईरा? देख, तेरे लाड़े जो दबाणे वाले दुराजे वाले ई खड़ीरे ऐें, होर तू भी बाहर लई जाणी।
5	10	तेभे ई से तेसरे पैरा पर जमीना पर पई गई, होर से मरी गई; होर जुआन लोके अंदर आई किन्हें तेस्सा जो मरिरे देख्या, होर बाहर लई जाई किन्हें तिन्हें से तेस्सा रे लाड़े वाले दबाई दिती।
5	11	होर यरुस्लेम सैहरा री सारी कलीसिया रे लोका पर होर इन्हा गल्ला रे सभ सुणने वाले पर, बड़ा डर छाई गया।
5	12	होर चुणिरे चेले रे ज्रीए बौह्त चमत्कार होर नौखे काम लोका मन्झ दसेया जाहें थे, होर मसीहा रे विस्वासी सभ एक मन हुई किन्हें सुलेमाना रे बणाईरे मन्दरा रे आंघणा मन्झ कठे हुंहां ऐें थे।
5	13	पर जिन्हें ऐबे तक यीसू पर विस्वास नी करदे थे तिन्हा मन्झा ले केसी जो ये हिम्मत नी हुई कि चुणिरे चेले मन्झ सामिल हुई जाए, फेरी भी लोक तिन्हारी बड़ाई करहा ऐें थे।
5	14	होर प्रभु मन्झ विस्वास करणे वाले बौह्त मर्ध होर ज्नाने प्रभु री कलीसिया मन्झ होर भी ज्यादा आई किन्हें मिलदे रैहे।
5	15	चुणिरे चेले रे कामा री वजहा ले लोक ब्मारा जो सड़का पर ल्याई-ल्याई किन्हें, मांजे होर बिस्तरे पर लट्याई देहां ऐें थे कि, जेबे पतरस आये, ता तेसरी छाऊँ ई तिन्हा मन्झा ले केसी एकी पर पई जाए।
5	16	होर यरुस्लेम सैहरा रे ओरले परले गांऊँआं ले भी बौह्त लोक ब्मारा होर दुस्टात्मा रे स्ताईरे लोका जो ल्याई-ल्याई किन्हें, कठे हुंहां ऐें थे, होर सभ ठीक करी दिते जाहें थे।
5	17	तेबे बडा याजक होर तेसरे सभ साथी जो सदूकी लोका रे पन्था रे थे, जल्नी किन्हें भर्ही गये।
5	18	होर इधी कठे चुणिरे चेले जो पकड़ी किन्हें जेल्हा मन्झ बंद करी दितेया।
5	19	पर राती प्रभु रे एकी स्वर्गदूते जेल्हा रे दुराजे खोल्ही किन्हें तिन्हा जो बाहर ल्याई किन्हें बोल्या,
5	20	“जाऊआ, मन्दरा मन्झ खह्ड़ी किन्हें, लोका जो नौंईं जिन्दगी रे बारे मन्झ सभ गल्ला सुणाऊआ।”
5	21	जेह्ड़ा तिन्हा किन्हें बोलिरा था, स्यों भ्याग हुंदे ई मन्दरा मन्झ जाई किन्हें उपदेस देंदे लगे। पर बडे याजक होर तेसरे साथी आई किन्हें माहसभा जो होर इस्राएल देसा रे सभ यहूदी अगुवे कठे किते, फेरी तिन्हें जेल्हा ले चुणिरे चेले जो बुलाऊआ भेज्या।
5	22	पर जेबे मन्दरा रे स्पाही जेल्हा मन्झ पूजे ता तेथी तिन्हा जो चुणिरे चेले नी मिले, होर तिन्हें वापस आई किन्हें एता री खबर दिती होर
5	23	बोल्या, “आस्सा जो जेल्हा री निगरानी रे कठे ताले लगिरे मिले होर दुराजे वाले चौकीदार खड़ीरे मिले थे पर जेबे आस्से दुराजे खोल्हे ता आस्सा जो अंदर कोई नी मिल्या।”
5	24	जेबे मन्दरा रे स्पाहीया रे सरदारे होर मुख्य याजके ये खबर सुणी, ता बड़ी भारी चिंता मन्झ पई गये कि एस गल्ला रा क्या नतीजा हूंणा?
5	25	इतने मन्झ केसी ऐें आई किन्हें तिन्हा जो दसेया कि, देखा, जिन्हा जो तुस्से जेल्हा मन्झ बंद करी रखिरा था, स्यों माह्णुं मन्दरा मन्झ खड़ीरे लोका जो उपदेस देआ करहा ऐें।
5	26	जेबे तिन्हें ये सुणेया मन्दरा रा सरदार स्पाहीया जो लेई जाई किन्हें, चुणिरे चेले जो बगैर जबरदस्ती करी किन्हें महासभा रे साम्हणें लई आये, क्यूंकि स्यों लोका ले डरहा ऐें थे कि, स्यों तिन्हा पर जो पत्थरवाह करी किन्हें मारी नी दे।
5	27	जेबे स्यों माहसभा रे साम्हणें खड़ा करी दिते, तेबे बडे याजके तिन्हा ले पूछेया,
5	28	“क्या आस्से तुस्सा जो खबरदार करी किन्हें हुक्म नी दितेया था कि, तुस्से यीसू रे एस नांऊँआं रा उपदेस देख्या देंदे? तेबे बी तुस्से सारे यरुस्लेम सैहरा जो आपणे उपदेसा किन्हें भरी दितेया, होर तेस आदमी रा खूना रा दोष आस्सा री क्याड़ी पर मढ़ना चाहें।”
5	29	पर पतरसे होर चुणिरे चेले जवाब दितेया कि, “माह्णुंआं रे हुक्मा ले बढ़ी किन्हें परमेसरा रे हुक्मा रा पालन करणा ही आस्सा री जिम्मेदारी ई।
5	30	आस्सा रे बापदादे रे परमेसरे यीसू जो मरिरे मन्झा ले जीऊंदा कितेया, जेस जो तुस्से क्रूसा प्रयाल्हे लटकाई किन्हें मारी दितेया था।
5	31	परमेसरे यीसू जो आपणे सीधी वखा जो प्रभु होर उद्धार देणे वाल्आ नियुक्त कितेया। परमेसरे ये इधी कठे कितेया ताकि इस्राएल देसा रे लोक पाप करणा छाडी दे, होर आपणे पापा रे कठे तिन्हा जो तेस ले माफ़ी मिली सके।
5	32	होर आस्से इन्हा गल्ला रे गुआह ऐें, होर पवित्र आत्मा भी, जेस जो परमेसरे तिन्हा जो दितिरा, जो तेसरा हुक्म मन्हां ऐें।”
5	33	ये सुणी किन्हें महासभा रे लोका जो गुस्सा हुए, होर चुणिरे चेलेया जो मारणा चाहेया।
5	34	पर एक फरीसी जेसरा नांऊँ गमलीएल से व्यवस्था स्खाणे वाल्ऐ होर सभ लोका मन्झ आदरणीय था, महासभा मन्झ खड़े हुई किन्हें चुणिरे चेले जो थोड़ी देरा रे कठे बहार लई जाणे रा हुक्म दितेया।
5	35	तेबे तिन्हें महासभा रे लोका किन्हें बोल्या, “हे इस्राएल देसा रे लोको, जो कुछ इन्हा लोका किन्हें करणा चाहें, सोची समझी किन्हें करणा।”
5	36	क्यूंकि कुछ ध्याड़े ले पैहले थिऊदास नांऊँआं रा एक माह्णुं था, जेहड़ा दावा करहा था कि, हांऊँ भी कुछ आ; होर लगभग चार सौ माह्णुं तेस साउगी हुई गये। पर से मारेया गया, होर जितने लोक तेस जो मन्हां ऐें थे, सभ तितर-बितर हुई गये होर मिटी गये।
5	37	तेता ले बाद जनगणना रे ध्याड़े मन्झ गलील जिल्ले रा रैहणे वाल्आ यहूदा आया, तिन्हें भी कुछ लोक आपणे वखा जो विद्रोह करणे रे कठे आपणे वखा जो करी लये: से भी मारेया गया, होर जितने लोक तेस जो मन्हां ऐें थे, स्यों सभ तितर-बितर हुई गये।
5	38	“इधी कठे हांऊँ एेबे तुस्सा किन्हें बोल्हा, इन्हा माह्णुंआं ले दूर ई रैहया होर तिन्हा किन्हें कुछ मतलब नी रखा; क्यूंकि अगर ये योजना या काम माह्णुंआं री तरफा ले हो, तेबे ता ये आप्हुए खत्म हुई जाणा।
5	39	पर अगर परमेसरा री तरफा ले हो, ता तुस्से तिन्हा जो कधी मिटाई नी सकदे; केथी एह्ड़ा नी हो कि, तुस्से परमेसरा किन्हें भी लड़ने वाले बणी जाओ।
5	40	तेबे तिन्हें तेसरी गल मनी लई; होर चुणिरे चेले जो सादी किन्हें पिटेया; होर ये हुक्म देई किन्हें छाडी दितेया कि, यीसू रे नांऊँआं ले फेरी गल्ला देख्या करदे।
5	41	चुणिरे चेले एस गल्ला ले खुस हुई किन्हें माहसभा रे साम्हणें ले चली गये कि, आस्से यीसू रे नांऊँआं रे कठे बेज्जत हूंणे रे लायक ता समझे।
5	42	होर स्यों हर रोज मन्दरा मन्झ होर घरा-घरा मन्झ उपदेस करणे, होर एस खुसी री खबरा रा प्रचार करणे ले नी रुके कि, यीसू ई मसीह ऐें।”
6	1	तिन्हा ध्याड़े जेबे चेलेया री गिणती बौह्त बढ़दी लगी, ता यूनानी भासा बोलणे वाल्ऐ यहूदी चेले, इब्रानी भासा बोलणे वाल्ऐ यहूदी चेलेया पर बड़बड़ करदे लगे कि, हर रोज जेबे खाणा बांडया जाहाँ, तेबे आस्सा री विधवा रा ख्याल नी रख्या जांदा।
6	2	जेबे बारा चुणिरे चेले सुणया कि स्यों क्या सिकायत करेया करहा ऐें ता तिन्हें यरुस्लेमा रे दूजे विस्वासिया जो भी सादी किन्हें तिन्हा किन्हें बोल्या, “ये ठीक नी आ कि आस्से परमेसरा रे बचन रा प्रचार होर उपदेस देणा बंद करी किन्हें खुआणे प्याणे री सेऊआ मन्झ लगी जाए।
6	3	इधी कठे हे भाईयो बैहणो, आपणे मन्झा ले सात खरे आदमिया जो, जो पवित्र आत्मा होर बुद्धि किन्हें भर्हिरे हो, चुणी लऊआ कि, आस्से तिन्हा जो एस कामा पर ल्गाई दे।
6	4	पर आस्सा ता प्रार्थना मन्झ होर बचन रा प्रचार होर उपदेस देणा मन्झ लगी रहणा।”
6	5	ये गल सारी मंडली जो खरी लगी, होर तिन्हें स्तिफनुस नांऊँआं रे एक आदमी जो, जो विस्वास होर पवित्र आत्मा किन्हें भर्ही रा था, होर फिलिप्पुस होर प्रखुरूस होर निकानोर होर तिमोन होर परमिनास होर अन्ताकिया सैहरा मन्झ रैहणे वाल्आ निकुलाउस, जो यहूदी पन्था मन्झ आई गईरा था, चुणी लया।
6	6	होर स्यों चुणिरे चेले रे साम्हणें ल्यान्दे होर तिन्हें प्रार्थना करी किन्हें एस कामा जो करणे रे कठे नियुक्त कितेया।
6	7	होर परमेसरा रा बचन फैहल्दा गया होर यरुस्लेम सैहरा मन्झ चेले री गिणती बौह्त बढ़दी गयी; होर यहूदी याजका रा एक बड़ा समाज यीसू मसीह पर विस्वासा करणे रे संदेसा जो मनी लेया।
6	8	स्तिफनुस अनुग्रह होर सामर्था मन्झ भर्ही किन्हें लोका मन्झ बडे-बडे चमत्कार होर चिन्ह दसेया करहा था।
6	9	फेरी भी कुछ लोके स्तिफनुसा रा विरोध कितेया ये लोक तेस यहूदी सभा ले थे जेस जो अजाद माह्णुंआं री सभा बोल्हा ऐें थे। ये लोक कुरेनी सैहरा रे होर सिकंदरिया सैहर होर किलकिया होर आसिया रे ईलाके ले थे।
6	10	पर स्यों स्तिफनुसा रे साम्हणें टिकी नी सके, क्यूंकि पवित्र आत्मा तेस जो बुद्धिमानी किन्हें बोलणे मन्झ मदद करहा था।
6	11	फेरी तिन्हें कुछ लोक लाहल्च देई राजी करी लये ताकि स्यों स्तिफनुसा पर इल्जाम लगाई सको। होर स्यों बोल्दे लगे कि, “आस्से एस जो मूसा होर परमेसरा रे व्रोधा मन्झ निंदा री गल्ला बोल्दे सुणिरा।”
6	12	होर तिन्हें स्तिफनुसा रे बरखलाफ यहूदी मुखिये होर व्यवस्था स्खाणे वाल्ऐ भड़काए। तेबे तिन्हें आई किन्हें तेस जो पकड़ी किन्हें माहसभा रे साम्हणें लई आये।
6	13	होर तिन्हें झूठे गुआह खड़े किते, जिन्हें स्तिफनुसा पर दोस लगाया होर बोल्या कि, “ये आदमी एस पवित्रजगहा होर मूसा री व्यवस्था रे बरखलाफ बोलणा नी छाडदा।
6	14	क्यूंकि आस्से तेस जो ये बोल्दे सुणेया कि, एस नासरता रा यीसू ये जगहा ढाई देणी, होर स्यों रुआज बदली देणे जो मूसे आस्सा जो दितीरे।”
6	15	तेबे सभ लोके जो सभा मन्झ बैठिरे थे, स्तिफिनुसा वखा ध्याना के देख्या कि तेसरा मुंह स्वर्गदूता रे मुंहा साहीं सुझ्या करहा।
7	1	तेबे बडे याजके पूछा, “क्या ये दोस सच्ची आ?”
7	2	तिन्हें बोल्या, “हे भाइयो बैहणो, होर इज्जतदार बजुर्गो सुणां, आस्सा रा बापदादे अब्राहम हारान सैहरा मन्झ बसणे ले पैहले जेबे से मेसोपोटामिया ईलाके मन्झ था; ता महिमामय परमेसरे तेस जो दर्सन दितेया।
7	3	होर तेस किन्हें बोल्या कि, ‘तू आपणे देसा होर आपणे घरा ले निकली किन्हें तेस देसा मन्झ चली जा, जो मां तुजो दसणा।’
7	4	तेबे से कसदिया रे देसा (मेसोपोटामिया रा दूजा नाऊँ) ले निकली किन्हें हारान सैहरा मन्झ बसी गया; होर तेसरे बापू री मौता ले बाद परमेसरे तेस जो तेथी ले एस देसा मन्झ ल्याई किन्हें बसाया जेथी एेबे आस्से रैंहयां करहा ऐें।
7	5	तेस टैम परमेसरे तेस जो विरासता मन्झ कुछ नी दितेया, पैर रखणे री भी जगहा नी दिती, पर परमेसरे ये वादा कितेया कि, ‘मां ये देस, तेरे होर तेरे बाद तेरे बंसा जो देई देणा।’ जेब्की तेस टैम तेसरा कोई बच्चा भी नी था।
7	6	होर परमेसरे तेस किन्हें ये भी बोल्या कि, ‘तेरे बंसा रे लोका पराये देसा मन्झ परदेसी हुई किन्हें रैंह्णां, होर तेस देसा रे लोका स्यों गुलाम बनाणे, होर चार सौ साला तक दु:ख देणे।’
7	7	फेरी परमेसरे बोल्या, ‘जेस्सा जाति रे तिन्हा गुलाम हूंणां, तेस्सा जाति जो मां सजा देणी; होर एता ले बाद तेस देसा ले निकली किन्हें एस देस मन्झ आई किन्हें मेरी अराधना करणी।’
7	8	होर परमेसरे अब्राहमा साउगी वाचा बांधी होर बोल्या की तेसरे घरा रे सारे मर्धा रा एस वाचा री नसाणी रे रूपा मन्झ खतना कितेया जाये। जेबे अब्राहम रा मह्ठा इसहाक जम्मेया ता आठुऐ ध्याड़े तेसरा खतना कितेया। तेता ले बाद इसहाके आपणे मह्ठे याकूब रा, होर याकूबे आपणे बारा मह्ठे रा खतना कितेया जेह्ड़े आस्सा रे गोत्रा रे बापदादे बणे।”
7	9	“होर याकूबा रे मह्ठे जो आस्सा रे गोत्रा रे बापदादे थे स्यों युसुफा ले बडे थे, होर तिन्हा जो ये हिर्ख था कि तिन्हारा बापू याकूब छोटे मह्ठे युसुफा किन्हें बौह्त प्यार रखा एस वजहा ले तिन्हें युसुफा जो मिस्र देसा जो जाणे वालेया रे हाथा मन्झ बेची दितेया; पर परमेसर तेस साउगी था।
7	10	होर परमेसरे युसुफे तेसरे सभ कलेसा ले बचाई किन्हें मिस्र देसा रे राजा (फिरौना) री नजरा मन्झ अनुग्रह होर बुद्धि दिती, होर तिन्हें युसुफा जो मिस्र देसा पर होर आपणे सारे घरा पर हाकम बणाया।
7	11	जेबे युसूफ राज्यपाल था तेबे सारे मिस्र देसा होर कनान देसा मन्झ अकाल पया; जेस ले बड़ा क्लेस हुएया, होर आस्सा रे बापदादे जो खाणा नी मिलदा था।
7	12	पर याकूबे ये सुणी किन्हें कि, मिस्र देसा मन्झ नाज आ, ता तिन्हें आस्सा रे बापदादे जो पैहली बार तेथी नाज कठे भेज्या। तेबे तिन्हें युसुफा जो तेथी देख्या होर नाज भी ल्यान्देया पर तिन्हें से नी पछयाणेया,
7	13	होर दूजी बारी यूसुफे आपणी पैहचाण आपणे भाईया पर जाहिर किती, जेस ले मिस्र देसा रे राजे जो युसुफा रे परिवारा रा पता चलेया।
7	14	तेबे युसुफे आपणे बापू याकूबा होर आपणे सारे घराने जो मिस्र देसा मन्झ सादी लितेया, जेह्ड़े कुल मिलाई किन्हें पचेह्त्र लोक थे।
7	15	तेबे याकूब मिस्र देसा मन्झ गया; होर तेथी कुछ टैमा बाद से होर आस्सा रे बापदादे मरी गये।
7	16	होर याकूब होर युसुफा री ल्हास जो तेथी ले वापस आस्सा री जमीना पर लेई आये। होर सेकेम सैहरा जो लई जाई किन्हें तिन्हारी ल्हासा जो डुआर मन्झ रखी दितेया। ये से ई डुआर आ जेस जो अब्राहमे हमोरा रे मह्ठे ले चांदी देई किन्हें मुले लई थी।”
7	17	“पर जेबे तेस्सा वाचा रा पुरे हूंणे रा टैम नेडे आया, जो परमेसरे अब्राहमा किन्हें बान्हिरी थी, ता मिस्र देसा मन्झ स्यों लोक बढ़ी गये : होर बौह्त हुई गये।
7	18	आखिर कार मिस्र देसा मन्झ एक एह्ड़ा राजा आया जो युसुफा जो नी जाणदा था।
7	19	तिन्हें आस्सा री जाति किन्हें चलाकी करी किन्हें आस्सा रे बापदादा साउगी बुरा व्यवहार कितेया कि, तिन्हा जो आपणे नऊँए जम्मिरे बच्चे जो सट्टी देणा पया ताकि स्यों मरी जाये।
7	20	तेस टैम मूसा जम्मेया, होर से परमेसरा री नजरा मन्झ बौह्त ई सुन्दर था; होर तीन म्हीने तक आपणे बापू रे घरा मन्झ चुपके किन्हें तेसरा पालन पोसण हुएया।
7	21	फेरी जेबे स्यों तेस जो ल्कोई नी सके ता तेस जो घरा रे बाहर छाडी दितेया, मिस्र देसा रे राजे री मह्ठी तेस जो आपणे वाले लई गयी, होर तेस्से से आपणा मह्ठे साहीं पाल्या।
7	22	होर मूसा जो मिस्र देसा री कई किस्मा री बढ़िया पढ़ाई कराई गई, जेह्ड़ी विद्या मिस्र देसा रे लोक जाणहां ऐें थे। से गल्ला होर कामा मन्झ सामर्थी था।
7	23	जेबे से चाल्ई साला रा हुएया, ता तिन्हें सोचेया होर फैसला लया कि हांऊँ आपणे इस्राएल देसा रे भाईया वाले जाऊं।
7	24	होर तेथी तिन्हें देखेया की इस्राएली भाईया मन्झा ले केसी एक आदमी पर मिस्र देसा रा एक माह्णुं अत्याचार करेया करहा था, तेबे तिन्हें से बचाया होर मिस्र देसा रे माह्णुं जो मारी किन्हें आपणे पीड़ित भाईया रा बदला लई लया।
7	25	तिन्हें सोचेया कि, तेसरे भाई बन्धुआ जाणी लैणा कि तिन्हा जो मिस्र देसा रे लोका रे हाथा ले अजाद करणे रे कठे परमेसर तेस जो इस्तेमाल करेया करहा पर स्यों तेस जो समझी नी पाए।”
7	26	“जेबे दूजे ध्याड़े इस्राएली भाई आपु मन्झ लड़ेया करहा ऐें थे, ता से तेथी आई पुज्हेया; होर ये बोली किन्हें तिन्हा जो समझांदा लग्या कि, हे भाईयो, ‘तुस्से ता भाई-भाई ऐें, एक दूजे किन्हें बुरा बर्ताव किधियो करहा ऐें।’
7	27	पर जो आपणे पड़ोसी किन्हें बुरा बर्ताव करेया करहा था, तिन्हें से ये बोली किन्हें हटाई दितेया कि, ‘तुजो कुने आस्सा पर हाकम होर न्यायी बणाया?
7	28	जिहां तैं काल तेस मिस्र देसा रे माह्णुं रा खून करी दितेया, क्या तू तिहां ई मुंजो भी मारी देणा चाहां?’”
7	29	ये गल सुणी किन्हें मूसा डरी गया, होर मिस्र देसा ले भगी गया। होर मिद्धान देसा मन्झ परदेसी हुई किन्हें रैहन्दा लग्या: होर तेथी तेसरे दो मह्ठे हुए।
7	30	चाल्ई साल तक मिद्धान देसा मन्झ रैहणे रे बाद मूसा नबी जो एक स्वर्गदूते सीनै प्हाड़ा रे जंगला मन्झ जो भखी रे झाकड़ा री लपटा मन्झ सुझ्या।
7	31	मूसा नबी ये देखी किन्हें हरान हुई गया, होर जेबे से देखणे रे कठे नेडे गया, ता परमेसरे तेस किन्हें बोल्या,
7	32	कि, “हांऊँ तेरे बापदादे, अब्राहम, इसहाक होर याकूबा रा परमेसर आ।” तेबे ता मूसा डरा रे मारे काम्मी गया, एथी तक कि तेस जो देखणे री हिम्मत नी हुई।
7	33	“तेबे प्रभुए तेस किन्हें बोल्या, ‘आपणे पैरा ले जूते तुआरी ले, क्यूंकि जेस जगहा तू खड़ीरा आ, से पवित्र जगहा ई।
7	34	मैं मिस्र देसा मन्झ आपणे लोका साउगी हुएया करहा ऐें अत्याचार जो देखी चुकिरा; होर तिन्हारा आंहे भरणा होर तिन्हारा रूणा सुणी लईरा; इधी कठे हांऊँ तिन्हा जो बचाणे रे कठे आईरा। आऊ, एेबे मां तू मिस्र देस भेजणा।’”
7	35	“ये से ही मूसा नबी आ, तेस जो लोके ये बोली किन्हें न्कारेया था कि, ‘तुजो कुने आस्सा पर हाकम होर न्यायी बणाया?’ तेस मूसा जो ई परमेसरे हाकम होर छुड़ाणे वाल्आ बणाई किन्हें, तेस स्वर्गदूता रे ज्रीए जिन्हें जे तेस जो झाकड़ा मन्झ दर्सन दितेया था, मिस्र देसा जो भेज्या।
7	36	इन्हें आदमिये मूसे ई मिस्र देस होर लाल समुद्र होर बियाबान जंगला मन्झ चाल्ई साला तक नौखे काम होर चिन्ह दसी-दसी किन्हें यों काढी किन्हें बाहर लई आंदे।
7	37	ये से ई मूसा आ, जिन्हें जे इस्राएल देसा रे लोका किन्हें बोल्या कि, ‘परमेसरा तुस्सा रे भाईया मन्झा ले तुस्सा रे कठे मेरे साहीं एक नबी भेजणा।’”
7	38	“ये ई मूसा अगुवा बणी किन्हें आस्सा रे बापदादे साउगी बियाबान जंगला मन्झ था। परमेसरे सीनै प्हाड़ा पर स्वर्गदूत भेजेया जिन्हें मूसा किन्हें गल्ला किती, होर आस्सा री व्यवस्था दिति, होर मुसे स्यों व्यवस्था आस्सा रे बापदादे जो दिति। होर तेस पहाड़ा पर मुसे जिन्दगी देणे वाले बचन पाए होर आस्सा तक पौहन्चाये।
7	39	पर आस्सा रे बापदादे तेसरा हुक्म नी मन्नेया; होर स्यों वापस मिस्र देसा जो जाणा चाहें थे।
7	40	होर तिन्हें मूसा रे भाई हारूना बोल्या, ‘आस्सा रे कठे एह्ड़ा देऊ बणाऊआ, जो आस्सा रे अगे-अगे चले; क्यूंकि ये मूसा जो आस्सा जो मिस्र देसा ले काढी किन्हें लई आया, आस्से नी जाणदे कि तेस जो क्या हुएया?’”
7	41	“तिन्हा ध्याड़े तिन्हें एक बड़ा बछु री मूर्ति बणाई किन्हें होर तेसरे आगे बलि चढ़ाई; होर आपणे हाथा रे कामा मन्झ मग्न हुंदे लगे।
7	42	इधी कठे परमेसरे तिन्हा ले मुंह मोड़ी लया, होर स्यों छाडी दिते की स्यों आसमाना रे ग्रैह नक्षत्रा, सूरज चाँद री अराधना करहे; जेह्ड़ा नबी री कताबा मन्झ लिखिरा; परमेसरे बोलिरा कि, ‘हे इस्राएल देसा रे लोका रे घराने, तुस्से बियाबान जंगला मन्झ चाल्ई साला तक जानवर बलि होर अन्नबलि मेरे कठे नी चढ़ाये?’
7	43	होर तुस्से तेस तम्बू जो लेई किन्हें फिरदे रहे जेस मन्झ तुस्सा रे देऊआ मोलेका री मूर्ति होर रिफान देऊआ रे तारे रा रूप आ, जो भी आपणे साउगी लई गईरे थे, स्यों मूर्तिया भी तुस्से लई गईरे थे जो तुस्से अराधना रे कठे बणाईरी थी। इधी कठे मां स्यों बाबेल देसा ले भी परे जाई किन्हें बसाणे।”
7	44	“जेबे आस्सा रे बापदादे बियाबान जंगला मन्झ थे ता तिन्हें गुआही रा तम्बू मन्झ परमेसरा री अराधना किती तेता ले ये पता चल्या कि से तेथी तिन्हा साउगी था; तिन्हें से तम्बू ठीक तेह्ड़ा ई बणाईरा था जेह्ड़ा परमेसरे मूसा जो बनाणे जो बोलिरा था, ‘ये तम्बू ठीक तेस नमूने रे अधारा पर बणाया गईरा था, जेह्ड़ा तिन्हें प्हाड़ा प्र्ह्याले देखिरा था।’
7	45	बौह्त साला बाद तेस तम्बू जो विरासता मन्झ पाई किन्हें आस्सा रे बापदादे यहोसू साउगी तेस टैम एथी लई आये थे; जेबे तिन्हें तिन्हा अन्यजाति लोका पर कब्जा कितेया जिन्हा जो परमेसरे आस्सा रे बापदादे रे साम्हणें ले काढी दितेया; होर से तम्बू राजा दाऊदा रे टैमा तक रैहया।
7	46	राजा दाऊदा पर परमेसरे अनुग्रह कितेया, होर तिन्हें अर्ज किती कि, हांऊँ याकूबा रे परमेसरा रे कठे एक रैहणे री जगहा बणाई सकूं।
7	47	पर तेसरे मह्ठे सुलेमाने रे कठे मन्दर बणाया।
7	48	पर परमप्रधान परमेसर हाथा रे बणाईरे मन्दरा मन्झ नी रैहन्दा। जेह्ड़ा कि यसायाह नबिये बोलिरा कि परमेसर बोल्हा,
7	49	‘स्वर्ग मेरी राजगद्दी ई होर धरती मेरे पैरा री चौकी ई, मेरे कठे तुस्सा केह्ड़ा मन्दर बणाणा? होर मेरे अरामा री केह्ड़ी जगहा हूणीं?
7	50	क्या ये सभ चीजा मेरे ही हाथा री नी बणाईरी?’”
7	51	“तुस्से बड़े भारी ढीठ लोक ऐें, जो परमेसरा रा हुक्म नी मन्नदे होर ना तेसरी सुणहां ऐें! तुस्से ठीक आपणे बापदादे साहीं ऐें! जेह्ड़ा तुस्सा रे बापदादे कितेया ठीक तिहां ईं तुस्से हमेसा पवित्र आत्मा रा विरोध करहा ऐें।
7	52	तुस्सा रे बापदादे सारे नबिया जो स्ताईरा था। तिन्हें ता स्यों मारी भी दिते जिन्हें बौह्त पैहले ले ई मसीह जेह्ड़ा धर्मी जण आ, आऊंणा री घोषणा करी दिती थी, होर मसीह जेबे आया तुस्से से पकड़वाया होर मारी दितेया।
7	53	तुस्से ता स्वर्गदूता रे ज्रीए मूसा री व्यवस्था पाई, पर तेता रा पालन नी कितेया।”
7	54	जेबे यहूदी मुखिये जो कुछ स्तिफनुसे बोल्या से सुणेयां, ता स्यों ये गल्ला सुणी किन्हें बड़े भारी गुस्से हुई गये।
7	55	पर तिन्हें पवित्र आत्मा किन्हें भर्ही किन्हें स्वर्गा वखा जो देख्या होर परमेसरा री महिमा जो होर यीसू जो परमेसरा री सीधी तरफ खड़ीरे देख्या।
7	56	होर स्तिफनुसे तिन्हा किन्हें बोल्या, “हांऊँ स्वर्गा जो खुल्हिरा, होर हांऊँ माह्णुं रे मह्ठे जो परमेसरा री सीधी वखा जो खड़ीरे देख्हा।”
7	57	तेबे स्यों जोरा किन्हें चिंगे होर आपणे कान बंद करी दिते, होर एक मन हुई किन्हें तेस पर झपटे।
7	58	होर तेस जो यरुस्लेमा सैहरा ले बाहर काढी किन्हें पथरवाह करदे लगे होर से मारी दितेया। होर तेबे जिन्हें स्तिफनुसा पर दोस लगाया था, तिन्हें आपणे-आपणे चोगे तुआरी किन्हें साऊल नांऊँआं रे एक जुआन आदमी वाले रखी दिते, ताकि स्यों चोगे री रखवाली करहे।
7	59	होर स्यों स्तिफनुसा जो पत्थरवाह करदे रैहे, होर से ये बोली किन्हें प्रार्थना करदा रैंहयां कि, “हे प्रभु यीसू, मेरी आत्मा जो ग्रहण करी ले।”
7	60	फेरी से जांढू रे भारे झुकी किन्हें जोरा किन्हें चिंगेया, “हे प्रभु, इन्हा पर एस पापा रा दोस मत लगा।” होर ये बोली किन्हें से मरी गया।
8	1	जेबे स्तिफनुसा री हत्या हुई तेबे साऊल पूरी तरहा ले तेसरी मौता मन्झ सामिल था होर गुआह भी था। तेस ई ध्याड़े लोक विस्वासी लोका जो बौह्त स्तांदे लगे जो यरुस्लेम सैहरा मन्झ रैहया करहा ऐें थे, सिर्फ चुणिरे चेले ई यरुस्लेमा सैहरा मन्झ रुकिरे रहे होर ज्यादातर विस्वासी लोक यहूदिया ईलाके होर सामरिया ईलाके मन्झ भगी गये।
8	2	होर परमेसरा रे कुछ भक्त आदमिये स्तिफनुसा जो डुआरा मन्झ रखी दितेया; होर तेसरे कठे बड़ा दुःख मणाया।
8	3	पर साऊले कलीसिया जो सताणा सुर्हू कितेया; होर घरा मन्झ घुसी किन्हें विस्वासी भाई होर बैहणा जो घसीटी किन्हें जेल्हा मन्झ पाहां था।
8	4	जो लोक तितर-बितर हुई गईरे थे, स्यों खुसी री खबर सुणांदे हुए फिरदे लगे।
8	5	होर फिलिप्पुस सामरिया ईलाके रे एक सैहरा मन्झ जाई किन्हें लोका मन्झ मसीह रा प्रचार करदा लग्या।
8	6	होर जो गल्ला फिलिप्पुसे बोली तिन्हें लोके सुणी होर जो चिन्ह से दस्हा था तिन्हा जो देखी किन्हें तिन्हें एक मन हुई किन्हें तेसरी गल्ला पर ध्यान दितेया।
8	7	होर जेबे फिलिप्पुसे हुक्म देयां था ता बौह्त लोका मन्झा ले दुस्टात्मा बड़े जोरा किन्हें चिंगदी हुई निकली गयी, होर बौह्त सारे अध्रन्गा रे ब्मार होर लंगड़े ठीक हुएया करहा ऐें थे।
8	8	होर तेस सैहरा मन्झ लोके बड़ी खुसी मनाई।
8	9	तेस सैहरा मन्झ समौन नांऊँआं रा एक आदमी था, जो जादू टोणा करी किन्हें सामरिया सैहरा रे लोका जो हरान करहा था होर आपणे आपा जो बड़ा आदमी बणाहां था।
8	10	होर तेथी कई सामरी लोक छोटे ले लई किन्हें बड़े तक तेसरी गल मनी किन्हें बोल्हा थे कि, “ये माह्णुं बौह्त सामर्था रे काम करहा, क्यूंकि परमेसरे एस जो बौह्त बड़ी सामर्थ दितिरी।”
8	11	तिन्हें स्यों बौह्त ध्याड़े ले आपणे जादू टोणे रे कामा ले हरान करी रखिरे था, इधी कठे स्यों तेस जो बौह्त मन्हां ऐें थे।
8	12	पर जेबे तेथी रे लोके फिलिप्पुसा रा विस्वास कितेया जो परमेसरा रा राजा रा होर यीसू मसीह रे बारे मन्झ खुसी री खबर सुणाहां था ता लोक, क्या मर्ध क्या ज्नाने सब बपतिस्मा लैंदे लगे।
8	13	तेबे समौने आपु भी फिलुप्पुसा रे प्रचारा पर विस्वास कितेया होर बपतिस्मा लई किन्हें फिलिप्पुसा साउगी रैहन्दा लग्या, होर चिन्ह होर बडे-बडे चमत्कारा रे काम हुंदे देखी किन्हें हरान हुंहां था।
8	14	जेबे चुणिरे चेले जो यरुस्लेम सैहरा मन्झ थे तिन्हें सुणेया कि सामरिया सैहरा मन्झ परमेसरा रा बचन मनी लईरा ता पतरस होर यहून्ना जो तिन्हा वाले भेज्या।
8	15	होर तिन्हें तेथी पूजी किन्हें तिन्हारे कठे प्रार्थना किती ताकि स्यों पवित्र आत्मा पाए।
8	16	क्यूंकि ये हली तक पवित्र आत्मा तिन्हा मन्झा ले केसी जो नी दितरा था, तिन्हा जो ता सिर्फ प्रभु यीसू रे नांऊँआं रा बपतिस्मा ही दितेया गया।
8	17	तेबे पतरस होर यहून्ना बपतिस्मा देणे वाल्ऐ तिन्हा पर हाथ रखे होर तिन्हें पवित्र आत्मा पाई।
8	18	जेबे समौने देख्या कि चुणिरे चेले रे हाथ रखणे ले पवित्र आत्मा दितेया जाहाँ, ता तिन्हा वाले ढब्बे ल्याई किन्हें बोल्या,
8	19	कि “ये सामर्थ मुंजो भी देआ, ताकि हांऊँ जेस केसी पर हाथ रखूं, से पवित्र आत्मा री सामर्थ पाए।”
8	20	पतरसे तेस किन्हें बोल्या, “तेरे ढब्बे तेरे साउगी नास हो, क्यूंकि तैं परमेसरा रा दान ढब्बे किन्हें मुले लैणे रा विचार कितेया।
8	21	एस सेऊआ मन्झ ना ता तेरा कोई हिस्सा आ होर ना ई कोई साझ; क्यूंकि तेरा मन परमेसरा रे साम्हणें सच्चा नी आ।
8	22	इधी कठे तू बुरे विचारा जो सोचणा छाडी दे होर प्रभु ले प्रार्थना कर, हुई सक्हा की प्रभु तेरे मना रे बुरे विचारा जो माफ़ करी दे।
8	23	पाप करणा छाडी दे क्यूंकि हांऊँ देख्हा कि, तू काैउड़ी हिर्खा किन्हें भर्ही गईरा होर पापा रे बंधना मन्झ पईरा।
8	24	समौने जवाब दितेया कि, तुस्से मेरे कठे प्रभु ले प्रार्थना करा कि जो गल्ला तुस्से बोलिरी, तिन्हा मन्झा ले कोई मेरे पर नी आई जाए।”
8	25	पतरस होर यहूना गुआही देई किन्हें प्रभु यीसू रा बचन सुणाई किन्हें, यरुस्लेम सैहरा जो वापस चली गये, होर सामरिया ईलाके रे लोक बौह्त गांऊँआं मन्झ खुसी री खबर सुणान्दे रैहे।
8	26	फेरी प्रभु रे एक स्वर्गदूते फिलिप्पुसा किन्हें बोल्या, “उठी किन्हें दक्षिण देसा वखा जो तेस पैंडे पर जा, जो यरुस्लेम सैहरा ले गाजा सैहरा जो जाहाँ, होर ये एक सुनसान पैंडाआ।”
8	27	से उठी किन्हें चली गया। कूस देसा रे एक आदमी आया करहा था जो एक किन्नर था, होर कूसीयों री राणी रा मंत्री होर खजांची था, (स्यों आपणी भासा मन्झ राणी जो कन्दाके बोल्हा ऐें थे) होर से अराधना करणे रे कठे यरुस्लेम सैहरा मन्झ आईरा था।
8	28	होर से आपणे रथा पर बैठी किन्हें आपणे देसा जो वापस जाहाँ करा था, होर यसायाह नबी री कताब जोरा किन्हें पढ़दे वापस जाया करहा था।
8	29	तेबे पवित्र आत्मे फिलिप्पुसा किन्हें बोल्या, “नेडे जाई किन्हें तेस रथा साउगी हुई जा।”
8	30	फिलिप्पुस दोड़ी किन्हें रथा वाले पुज्हेया, होर तेस किन्नर जो यसायाह नबी री कताब पढ़दे हुए सुणेया, होर पूछेया कि, “तू जो पढ़ेया करहा क्या तेता जो सम्झेया करहा?”
8	31	तिन्हें बोल्या, “जेबे तक कोई मुंजो नी समझाए ता मां किहाँ समझणा?” होर तिन्हें फिलिप्पुसा किन्हें अर्ज किती कि, रथा पर चढ़ी किन्हें मेरे वाले बैठ। होर फिलिप्पुस तेस साउगी बैठी गया।
8	32	पवित्र सास्त्रा रा अध्याय जो से पढ़ेया करहा था, से ये था कि; “तेस जो तेस्सा भेडा साहीं काटणे जो लई जाया करहा ऐें थे, होर जिहां छेलू आपणे ऊन तूआरने वाले रे साम्हणें चुप चाप रैंहयां, तिहां ईं तिन्हें भी आपणा मुंह नी खोल्या।
8	33	से बदनाम कितेया होर तेसरा न्याय नी हुई पाया, होर कोई भी तेसरी बंसा रा ब्खान नी करी सकदा, क्यूंकि तेसरे बच्चे हूंणे ले पैहले ही से मारी दितेया।”
8	34	एता पर किन्नरे फिलिप्पुसा ले पूछेया, “हांऊँ तुध ले अर्ज करहा कि, ये दस कि नबी ये केस रे बारे मन्झ बोल्या करहा, आपणेया केसी दूजे रे बारे मन्झ?”
8	35	तेबे फिलिप्पुसे तेस जो समझाणा सुर्हू कितेया, होर एस ई पवित्र सास्त्रा रे एस बचना ले सुर्हू करी किन्हें तेस जो यीसू री खुसी री खबर सुणाई। तेबे से समझी गया होर तिन्हें यीसू पर विस्वास कितेया।
8	36	पैंडे मन्झ चल्दे-चल्दे स्यों केसी तलाबा पूजे, तेबे किन्नरे बोल्या, “देखा एथी तलाब आ, एेबे मुंजो बपतिस्मा लैणे रे कठे क्या रूकावट ई?”
8	37	फिलिप्पुसे बोल्या, “अगर तू सारे मना ले विस्वास करहे ता बपतिस्मा लेई सकां।” तिन्हें जवाब दितेया, “हांऊँ विस्वास करहा कि यीसू मसीह ही परमेसरा रा मह्ठा आ।”
8	38	तेबे तिन्हें रथ खड़ा करणे रा हुक्म दितेया, होर फिलिप्पुस होर किन्नर दुहें तलाब मन्झ उतरी गये, होर फिलिप्पुस तेस जो बपतिस्मा दितेया।
8	39	तेबे स्यों तलाब मन्झा ले निकली किन्हें गास आई गये, ता प्रभु रा आत्मा फिलिप्पुसा जो चकी किन्हें लई गया, होर किन्नरे से फेरी दबारा नी देख्या, होर से खुसी म्नान्दा आपणे देसा जो वापस गया, क्यूंकि परमेसरे तेसरा उद्धार करी दितेया।
8	40	होर फिलिप्पुसा जो अस्दोद सैहरा मन्झ पुजाई दितेया, होर कैसरिया सैहरा पुजणे तक होरी-होरी सैहरा होर गांऊँआं मन्झ जाई किन्हें खुसी री खबर सुणान्दा गया।
9	1	“एस बीचा मन्झ साऊल प्रभुया रे चेले जो धमकाणे होर मारणे री धुना मन्झ लगिरा था। एथी तक की से बडे याजका वाले गया,
9	2	होर तिन्हें दमिस्का सैहरा रे यहूदी सभा रे नांऊँआं पर चिठिया मांगी ताकि क्या मर्ध, क्या ज्नाने, तिन्हा जो ‘प्रभु यीसू रे पैंडे’ (लोक यीसू रे चेलेया जो ‘पैंडे रे लोक’ बोल्हा ऐें थे) मन्झ चलाहें तिन्हा जो बान्ही किन्हें यरुस्लेम सैहरा मन्झ लई आये।”
9	3	पर जेबे साऊल होर तेसरे साथी चल्दे-चल्दे दमिस्का सैहरा रे नेडे पुज्हेया, ता अचानक आसमाना ले तेसरे चारो तरफ ज्योति चमकी।
9	4	होर से जमीना पर पई गया, होर प्रभु री ये अवाज सुणी कि, “हे साऊल, हे साऊल, तू मुंजो किधियो स्ताया करहा?”
9	5	तिन्हें पूछेया, “हे प्रभु, तू कुणहां?” तिन्हें बोल्या, “हांऊँ यीसू आ; जेस जो तू स्ताहां।
9	6	पर एेबे उठी किन्हें सैहरा मन्झ जा, होर तेथी कोई एह्ड़ा हूंणा तेस तुजो दसी देणा तुध क्या करणा।”
9	7	जो तेसरे साथी थे, स्यों चुप चाप रही गये; क्यूंकि अवाज ता स्यों सुणहां ऐें थे, पर केसी जो नी देख्दे थे।
9	8	तेबे साऊल जमीना ले उठेया, पर जेबे हाखिया खोल्ही ता तेस जो कुछ नी सुझ्या, होर स्यों तेसरा हाथ पकड़ी किन्हें दमिस्का सैहरा मन्झा ले लई गये।
9	9	होर से तीन ध्याड़े तक नी देखी सकेया, होर ना खादेया होर ना पितेया।
9	10	दमिस्का सैहरा मन्झ हनन्याह नांऊँआं रा एक चेला था, तेस किन्हें प्रभु यीसूए दर्सना मन्झ बोल्या, “हे हनन्याह!” तिन्हें बोल्या, “हां प्रभु।”
9	11	तेबे प्रभुए तेस किन्हें बोल्या, “उठी किन्हें तेस गली मन्झ जा जेस जो ‘सीधी’ बोल्हा ऐें, होर यहूदा रे घरा मन्झ साऊल नांऊँआं रा एक तरसुस सैहरा रे रैहणे वाले माह्णुं रे बारे मन्झ पूछी ले; क्यूंकि देख, से प्रार्थना करेया करहा।
9	12	होर तिन्हें एक दर्सना मन्झ देखिरा कि हनन्याह नांऊँआं रे एक माह्णुंऐ घरा मन्झ आई किन्हें तेस पर हाथ रख्या ताकि से दबारा देखी सके।”
9	13	हनन्याहे जवाब दितेया, “प्रभु, मैं एस आदमी रे बारे मन्झ बौह्त लोका ले सुणिरा कि, इन्हें यरुस्लेम सैहरा मन्झ तेरे परमेसरा रे पवित्र लोका साउगी बडी-बडी बुराईया कितिरी।
9	14	होर एथी भी एस जो मुख्य याजका री तरफा ले हक मिलिरा कि, जो लोक तेरे पर विस्वास करें, तिन्हा सभी जो बान्ही किन्हें यरुस्लेम सैहरा जो लेई जा।”
9	15	पर प्रभुए तेस किन्हें बोल्या कि, “तू चला जा; क्यूंकि साऊल ता अन्यजाति लोका होर राजे माहराजे, होर इस्राएल देसा रे साम्हणें मेरा नांऊँ रा प्रचार करणे रे कठे मेरा चुणीरा एक जरीआ।
9	16	मां तेस जो दसणा कि, मेरे नांऊँआं रे कठे तेस जो केह्ड़ा-केह्ड़ा दुःख उठाणा पऊणा।”
9	17	तेबे हनन्याह तेस घरा मन्झ गया जेथी साऊल रैंहयां करहा था, होर तेस पर आपणा हाथ रखी किन्हें बोल्या, “हे भाई साऊल, प्रभु यीसूए हांऊँ भेजिरा, जो तेरे पैंडे मन्झ तेरे साम्हणें जाहिर हुएया था कि तू दबारा देखी सके होर पवित्र आत्मा किन्हें भर्ही जाए।”
9	18	होर झट पट तेसरी हाखिया ले छिलके साहीं पये, होर से देख्दा लग्या होर उठी किन्हें बपतिस्मा लया।
9	19	फेरी खाणा खाणे ले बाद तेस जो ताकत मिली गयी होर से दमिस्का सैहरा रे चेले साउगी कुछ ध्याड़े तक तेथी रैंहयां।
9	20	फेरी से झट पट दमिस्का सैहरा रे यहूदी सभा मन्झ जाई किन्हें यीसू रा प्रचार करदा लग्या कि, यीसू ही परमेसरा रा मह्ठा आ।
9	21	होर जिन्हें पौलूसा रा प्रचार सुणया तिन्हा मन्झा ले कई हरान हुई किन्हें बोल्दे लगे, “क्या ये से ई आदमी नी आ जो यरुस्लेम सैहरा मन्झ तिन्हा सभी जो स्ताया करहा था जो यीसू मसीह रे विस्वासी थे? होर एथी भी इधी कठे आईरा था की तिन्हा जो पकड़ी किन्हें मुख्य याजका रे साम्हणें पेस करी सके?”
9	22	पर साऊल होर ज्यादा सामर्थी हुन्दा चली गया, होर एस गल्ला रा सबूत देई-देई किन्हें कि यीसू ई मसीह आ, होर दमिस्का सैहरा मन्झ रैहणे वाले यहूदी लोका रा मुहं बंद करदा रैहया।
9	23	होर जेबे साऊला जो दमिस्का सैहरा मन्झ रैहंदे हुए बौह्त ध्याड़े बीती गये, ता यहूदी लोके मिली किन्हें तेस जो मारणे री योजना बणाई।
9	24	पर तिन्हारी योजना साऊला जो पता चली गयी, स्यों ता राती ध्याड़ी फाटका वाले तेस जो मारणे री ताका मन्झ लगी रैंहयां थे।
9	25	पर राती तेसरे चेले से किरडू मन्झ पाया, होर सैहरा रे चारो वखा बणीरी पात्थरा री उची दिवारा रे खोल्ऐ बठीये रस्सी मन्झ लटकाई किन्हें से हेठ तुआरी दितेया।
9	26	साऊल यरुस्लेम सैहरा मन्झ पुज्ही किन्हें दूजे विस्वासिया साउगी मिलणे रा जतन कितेया; पर स्यों तेस ले डरहा ऐें थे, तिन्हा जो ये विस्वास नी था कि साऊल भी एक चेला बणी चुकिरा था।
9	27	पर बरनबास तेस जो आपणे साउगी चुणिरे चेले वाले लई जाई किन्हें तिन्हा किन्हें बोल्या कि, इन्हें किहाँ दमिस्का सैहरा मन्झ जाणे वाले पैंडे मन्झ प्रभु जो देख्या, होर इन्हें एस किन्हें गल्ला किती; फेरी दमिस्का मन्झ इन्हें बड़ी हिम्मता किन्हें यीसू रे नांऊँआं रा प्रचार कितेया।
9	28	चुणिरे चेले बरनबास री गल्ला पर विस्वास कितेया होर साऊल आपु साउगी रखेया। होर से तिन्हा साउगी सारे यरुस्लेम सैहरा मन्झ आऊंदा जांदा रैंहयां।
9	29	से यूनानी भासा बोलणे वाल्ऐ यहूदी लोका साउगी गलबात होर बैहस करहा था; पर स्यों तेस जो मारणे री कोसिस करदे लगे।
9	30	पर ये जाणी किन्हें विस्वासी तेस जो कैसरिया सैहरा जो लई गये होर तेथी ले जहाजा मन्झ बठाई किन्हें तेस जो आपणे तरसुस सैहरा जो भेजी दितेया।
9	31	इधी कठे सारे यहूदिया ईलाके, गलील जिल्ले होर सामरिया ईलाके री कलीसिया रा टैम बड़ी सांति किन्हें बितेया; से कलीसिया होर ज्यादा ताकतवर हुंदी लगी, क्यूंकि से कलीसिया प्रभु ले डरी किन्हें आपणी जिन्दगी बिताहीं थी, होर पवित्र आत्मा री सहायता री वजहा ले बौह्त सारे लोक विस्वासी बणे।
9	32	होर एह्ड़ा हुएया कि पतरस इन्हा सभी जिल्ले मन्झ घुमदे हुए, से तिन्हा परमेसरा रे पवित्र लोका वाले भी गया, जो लुद्धा गांऊँआं मन्झ रैंहयां ऐें थे।
9	33	तेथी तेस जो एनियास नांऊँआं रा एक आदमी मिल्या जो आठ साला ले बिस्तरे मन्झ पई रैंहयां ऐें था, क्यूंकि तेस जो अद्रंग हुई गईरा था।
9	34	पतरसे तेस किन्हें बोल्या, “हे एनियास! यीसू मसीह तुजो चंगा करहा; उठ, आपणा बिस्तरा चक।” तेबे से झट पट उठी किन्हें खड़ा हुई गया।
9	35	जो लोक लुद्धा गांऊँआं होर सारोन नांऊँआं रे समुद्री किनारे रे मैदानी ईलाके मन्झ रैहयां ऐें थे, तिन्हें एनियास जो देखी किन्हें प्रभु यीसू मसीह पर विस्वास कितेया।
9	36	याफा सैहरा मन्झ एक तबीता (जेस्सा जो यूनानी भासा दोरकास बोल्हे) नांऊँआं री एक विस्वासण रैंहयां ईं थी। से बौह्त सारे भले-भले काम होर गरीबा जो दान देहां ईं थी।
9	37	तिन्हा ध्याड़े जेबे पतरस लुद्दा गांऊँआं मन्झ था, होर दोरकास ब्मार हुई किन्हें मरी गयी; होर तिन्हें तेस्सा री ल्हास न्हाई धुआई किन्हें उपरले कमरे मन्झ रखी दिती।
9	38	होर इधी कठे कि लुद्धा गांऊँ याफा सैहरा रे नेडे था, चेले ये सुणी किन्हें कि पतरस तेथी आ दो माह्णुं भेजी किन्हें तिन्हें अर्ज किती कि, “आस्सा वाले याफा सैहरा मन्झ आऊणें रे कठे देर ना कर।”
9	39	तेबे पतरस उठी किन्हें तिन्हा साउगी चली गया, होर जेबे से पुज्ही गया, ता स्यों तेस जो उपरले कमरे मन्झ लई गये; होर सभ विधवा रोंदी हुई तेस्सा वाले आई किन्हें खह्ड़ी गयी होर जो कुरते होर कपड़े दोरकासे तिन्हा साउगी रैहन्दे हुए बणाईरे थे दसदी लगी।
9	40	तेबे पतरसे सभी जो बाहर भेजी दितेया होर घुटने टेकी किन्हें प्रार्थना किती; होर ल्हासा वखा जो देखी किन्हें बोल्या, “हे तबीता उठ।” तेबे तेस्से आपणी हाखिया खोल्ही दिती; होर पतरसा जो देखी किन्हें से उठी बैठी।
9	41	होर तिन्हें तेस्सा जो आपणा हाथ देई किन्हें उठाया होर परमेसरा रे पवित्र लोक होर विधवा जो सादी किन्हें तेस्सा जो जिउंदी सौंपी दितेया।
9	42	ये गल सारे याफा सैहरा मन्झ फैल्ही गयी; होर बौह्त लोके प्रभु रे नांऊँआं पर विस्वास कितेया।
9	43	होर पतरस याफा सैहरा मन्झ समौन नांऊँआं रे केसी चामड़े रा काम धंधा करणे वाले रे घरा बौह्त ध्याड़े तक रैंहयां।
10	1	कैसरिया सैहरा मन्झ कुरनेलियुस नांऊँआं रा एक आदमी था, जो इतालियानि नांऊँआं री पलटना रा सूबेदार था।
10	2	से परमेसरा रा भक्त था होर से होर तेसरा पूरा खानदान परमेसरा ले डरा था, होर से गरीब यहूदी लोका री ढब्बे देई किन्हें भी मदद करहा था। होर से परमेसरा ले हमेसा प्रार्थना करहा था।
10	3	एक ध्याड़े दप्हैरा रे तीन बजे रे करीब तिन्हें एक साफ-साफ दर्सन देख्या कि परमेसरा रा एक स्वर्गदूत तेस वाले आया होर तेस किन्हें बोल्या करहा, “कुरनेलियुस!”
10	4	कुरनेलियुसे से ध्याना किन्हें देख्या, होर डरी किन्हें बोल्या, “हे प्रभु मुंजो दसा क्या गल ई?” तिन्हें तेस किन्हें बोल्या, “तेरी प्रार्थना होर तेरे दान यादगारा रे कठे परमेसरा रे साम्हणें पूजी गईरे।
10	5	होर एेबे याफा सैहरा मन्झ आदमी भेज होर समौन, जेस जो पतरस भी बोल्हा ऐें, एथी सादी ले।
10	6	से समौन चमड़े रा धन्दा करणे वाले रे घरा मन्झ रैहया करहा, तेसरा घर समुद्रा रे बाढे आ, होर जेबे तेस आऊंणा तेबे तेस तुस्सा जो परमेसरा री गल्ला दसणी।”
10	7	जेबे से स्वर्गदूत जिन्हें जे तेस किन्हें गल्ला किती, चली गया, ता तिन्हें दो सेऊआदारा जो, होर जो तेस वाले हाजर रैंहयां ऐें थे तिन्हा मन्झा ले एक परमेसरा रा भक्त स्पाही सादेया,
10	8	होर तिन्हा जो सभ गल्ला दसी किन्हें याफा सैहरा जो पतरसा जो ल्याऊणे रे कठे भेजी दितेया।
10	9	दूजे ध्याड़े, जेबे ये तीनो जिन्हा जो कुरनिलिउसे भेजीरा था चल्दे-चल्दे दपैहरा रे टैमा सैहरा वाले पूजे। तेस ही टैमा पतरस प्रार्थना करणे रे कठे छता पर चली गईरा था।
10	10	होर तेस जो भूख लगी, होर कुछ खाणा चाहां था; पर जेबे खाणा बणदा ही लगीरा था, तेबे पतरसे दर्सन देख्या।
10	11	होर तिन्हें देख्या कि, आसमान खुल्ही गया; होर एक बडी चादरा साहीं कोई चीज हेठ उतरेया करहा ई, तेता जो चारो कुणे ले पकड़ी किन्हें धरती पर तुआरेया करहा था।
10	12	तेस पर हर पालतु जानवर, जंगली जानवर होर धरती पर पेटा रे भारे चलणे फिरणे वाले होर आसमाना रे चिड़ु थे, जिन्हा जो मूसा री व्यवस्था रे मताबक यहूदी लोका रे कठे खाणा ठीक नी था।
10	13	होर फेरी तेस जो एक अवाज आई कि, “हे पतरस उठ होर इन्हा मन्झा ले मारी किन्हें खाई ले।”
10	14	पर पतरसे बोल्या, “नीं प्रभु, कधी नी; क्यूंकि मैं कधी कोई अपवित्र या असुद्ध खाणा नी खाध्या।”
10	15	फेरी दूजी बारी तेस जो अवाज आई कि, “जेस केसी चीजा जो परमेसरे पवित्र बोलिरा, अपवित्र मत बोलणा।”
10	16	तीन बारी एह्ड़ा ई हुएया; तेबे झट पट से चादर स्वर्गा वखा जो खिंजी किन्हें लई जाया गया।
10	17	पतरसा रे मना मन्झ दुविधा थी कि जो दर्सन तिन्हें देख्या तेता रा मतलब क्या आ, तेबे स्यों आदमी जो कुरनेलियुसे भेजे, समौना रे घरा रा पता करी किन्हें दुराजे पर आई किन्हें खड़ी गये?
10	18	तिन्हें बाहर सादी किन्हें पूछेया, “क्या समौन जेस जो पतरस भी बोल्हा ऐें प्रौहणा बणी किन्हें एथी रुकी रा?”
10	19	पतरस हली तेस दर्सना रे बारे मन्झ सोचेया ई करहा था कि, पवित्र आत्मे तेस किन्हें बोल्या, “तीन माह्णुं तेरी तलासा मन्झ ऐें।
10	20	इधी कठे उठी किन्हें हेठ चली जा, हालांकि स्यों गैर-यहूदी ये पर तू बिना डरे तिन्हा साउगी चली जा; क्यूंकि मैं ई स्यों भेजिरे।”
10	21	तेबे पतरसे हेठ आई किन्हें तिन्हा माह्णुंआं किन्हें बोल्या, “देखा, जेसरी तलास तुस्से करेया करहा ऐें, से हांऊँ ई आ; तुस्सा रे आऊणें री वजहा क्या ई?”
10	22	तिन्हें जवाब दितेया, “कुरनेलियुस सूबेदार जो धर्मी होर परमेसरा ले डरने वाल्आ एक भक्त माह्णुंआं होर हरेक जो तेसरे बारे मन्झ जाणहां ऐें स्यों तेस जो एक नेक माह्णुं समझ्हा ऐें। यहूदी लोका मन्झ तेसरी बड़ी इज्जत ई; तिन्हें एक पवित्र स्वर्गदूता ले एक चेतावनी पाईरी कि, तुजो आपणे घरा सादी किन्हें तुध ले बचन सुणे।”
10	23	तेबे तिन्हें तिन्हा जो अंदर सादी किन्हें तिन्हारा आदर सत्कार कितेया। होर दूजे ध्याड़े, से तिन्हा साउगी चली गया; होर याफा सैहरा रे कई विस्वासी तेस साउगी चली गये।
10	24	स्यों कैसरिया सैहरा मन्झ पूजे, होर कुरनेलियुस आपणे टब्बरा होर प्यारे दोस्ता जो कठा करी किन्हें तिन्हारा इंतजार करेया करहा था।
10	25	जेबे पतरस अंदर आया करहा था, ता कुरनेलियुसे तेस किन्हें मुलाकात किती, होर पैर बांदी किन्हें प्रणाम कितेया।
10	26	पर तेस जो ठुआल्दे हुए पतरसे बोल्या, “खड़ा हुई जा, हांऊँ भी तेरे साहीं एक माह्णुंआं।”
10	27	होर तेस साउगी गलबात करदा हुएया अंदर गया, होर बौह्त सारे लोका जो कठे देखी किन्हें
10	28	पतरसे तिन्हा किन्हें बोल्या, “तुस्से जाणहां ऐें कि, आस्सा यहूदिया ईलाके रे लोका रे कठे केसी दूजी जाति रे आदमी साउगी कोई मेल जोल रखणा या तेसरे घरा जाणा यहूदी नियमा रे बरख्लाफ आ। फेरी भी परमेसरे मुंजो दसेया कि मैं केसी आदमी जो अपवित्र या असुद्ध नी बोलू।
10	29	इधी कठे हांऊँ जेबे साद्या गया ता बगैर कुछ बोले हांऊँ चली आया एेबे हांऊँ पूछ्हा कि हांऊँ केस कामा रे कठे सादिरा?”
10	30	कुरनेलियुसे बोल्या कि, “चार ध्याड़े पैहले एस ई टैम दप्हैरा रे तीन बजे हांऊँ आपणे घरा मन्झ प्रार्थना करेया करहा था। अचानक चमकीले कपड़े मन्झ एक आदमी मेरे साम्हणें खह्ड़ी गया।
10	31	होर बोल्या, ‘कुरनेलियुस! तेरी प्रार्थना सुणी लईरी होर गरीबा जो दान दितिरे से यादगारा रे कठे परमेसरा रे साम्हणें पूजी गईरे।
10	32	इधी कठे केसी एकी जो याफा सैहरा जो भेजी किन्हें समौन जो जेस जो पतरस भी बोल्हा ऐें, से सादेया। से समुद्रा रे बाढे चमड़े रा धन्दा करणे वाले रे घरा मन्झ रैहया करहा, होर जेबे तेस आऊंणा तेबे तेस तुस्सा जो परमेसरा री गल्ला दसणी।’
10	33	इधी कठे मैं तू झट पट सादी लया होर तैं एथी आई किन्हें बौह्त खरा कितेया; एेबे आस्से सभ एथी परमेसरा रे साम्हणें ऐें, ताकि जो कुछ परमेसरे तुजो बोलिरा तेस जो आस्से सुणी सके।”
10	34	तेबे पतरस ग्लान्दा लगेया; एेबे हांऊँ पक्का समझी गया कि, परमेसर केसी रा भेदभाव नी करदा।
10	35	बल्कि हर जाति मन्झ जेह्ड़ा भी परमेसरा ले डरहा होर धर्मा रे काम करहा, से तेस जो ग्रहण करा।
10	36	ये सेई सांति रा खुसी री खबर आ जेह्ड़ा इस्राएल देसा रे लोका वाले यीसू मसीह रे ज्रीए भेजिरा, जो सभिरा प्रभु आ।
10	37	ये गल तुस्से जाणहां ऐें कि गलील जिल्ले ले सुर्हू करी किन्हें तिन्हें यहूदिया ईलाके रे कई जगहा मन्झ स्यों काम करणे सुर्हू किते। जो यहून्ना बपतिस्मा देणे वाल्ऐ तिन्हा लोका जो बपतिस्मा देणे ले पैहले प्रचार करेया करहा था।
10	38	तुस्से नासरता रे यीसू रे बारे मन्झ जाणहां ऐें कि परमेसरे किहाँ पवित्र आत्मा होर सामर्था किन्हें तेसरा अभिसेक कितेया था, होर किहाँ यीसूए कई जगहा जाई किन्हें भलाई रे काम करदे हुए लोक ठीक किते, जो सैताना रे स्ताईरे थे। यीसू ये सभ काम करणे रे लायक था क्यूंकि परमेसर तेस साउगी था।
10	39	होर आस्से तिन्हा सभी गल्ला रे गुआह ऐें जो तिन्हें यहूदिया ईलाके होर यरुस्लेम सैहरा मन्झ किते थे, होर यरुस्लेम सैहरा रे यहूदी मुखिये से लकड़ी पर लटकाई किन्हें मारी दितेया।
10	40	पर परमेसरे यीसू जो त्रीजे ध्याड़े मरिरे मन्झा ले जिउंदा करी दितेया, होर जाहिर भी करी दितेया।
10	41	सभ लोके से नी देखेया पर आस्से जिन्हा जो परमेसरे पैहले ले चुणी लया था, होर तेस साउगी तेसरे मरिरे मन्झा ले जिउंदे हूंणे ले बाद खाध्या होर पितेया।
10	42	तिन्हें ई आस्सा जो हुक्म दितेया कि आस्से सारे लोका मन्झ प्रचार करहे होर साबत करहे कि यीसू ही आ जेस जो परमेसरा रे जीउन्देआ रा होर मरिरे रा न्यायी बणाईरा।
10	43	तेसरे सभ नबी गुआही देहां ऐें कि जेस केसी यीसू पर विस्वास करणा, तेस्जो तेसरे नांऊँआं रे ज्रीए पापा री माफ़ी मिलणी।
10	44	पतरस ये गल्ला बोल्या ई करहा था कि, पवित्र आत्मा बचना रे सभ सुणने वाले पर दितेया।
10	45	होर जितने यहूदी विस्वासी पतरसा साउगी आईरे थे, स्यों सभ हरान हुए कि अन्यजाति लोका पर भी पवित्र आत्मा रा दान दितरा।
10	46	क्यूंकि तिन्हें तिन्हा जो अनजाण भासा बोल्दे होर परमेसरा री बड़ाई करदे हुए सुणेया।
10	47	एता पर पतरसे बोल्या, “क्या कोई इन्हा जो पाणी ले रोकी सक्हा कि, ये बपतिस्मा नी पाए, जिन्हें आस्सा साहीं परमेसरा ले पवित्र आत्मा पाईरा।”
10	48	होर पतरसे हुक्म दितेया कि कुरनेलियुसा रे घरा जो आईरे थे तिन्हा सभी जो यीसू मसीहा रे नांऊँआं ले बपतिस्मा दितेया जाए। तेबे तिन्हें तेस ले अर्ज किती कि कुछ ध्याड़े तक आस्सा साउगी रैह, होर इधी कठे से कुछ ध्याड़े तक तिन्हा साउगी रेहा।
11	1	चुणिरे चेले होर विस्वासियो जो यहूदिया ईलाके मन्झ थे सुणेया कि, अन्यजाति लोके भी परमेसरा रा बचन मनी लईरा।
11	2	होर जेबे पतरस यरुस्लेम सैहरा मन्झ आया, ता यहूदी विस्वासी लोक तेस किन्हें बैहस करदे लगे,
11	3	कि “तैं अन्यजाति लोका रे घरा जाई किन्हें तिन्हा साउगी खाणा खाध्या।”
11	4	तेबे पतरसे जेह्ड़ा सुर्हू ले हुआ से बारी-बारी सब दसेया,
11	5	“हांऊँ याफा सैहरा मन्झ प्रार्थना करेया करहा था, तेबे मै एक दर्सन देख्या कि, एक बडी चादरा साहीं कोई चीज हेठ उतरेया करहा ई, तेता जो चारो कुणे ले पकड़ी किन्हें आसमाना ले धरती पर तुआरेया करहा ऐें, फेरी से चादर उतरी किन्हें मेरे वाले आई।
11	6	जेबे मैं तेस पर ध्याना किन्हें देख्या ता पालतु जानवर, जंगली जानवर होर धरती पर पेटा रे भारे चलणे फिरणे वाले होर आसमाना रे चिड़ु थे, जिन्हा जो मूसा री व्यवस्था रे मताबक यहूदी लोका रे कठे खाणा ना थी।
11	7	होर फेरी मैं एक अवाज सुणी कि, ‘हे पतरस उठ होर इन्हा मन्झा ले मारी किन्हें खाई ले।’
11	8	पर मैं बोल्या, ‘नीं प्रभु, कधी नी; क्यूंकि मैं कधी कोई अपवित्र या असुद्ध खाणा नी खाध्या।’
11	9	एता रे जवाबा मन्झ आसमाना ले दूजी बारी अवाज आई कि, ‘जेस केसी चीजा जो परमेसरे पवित्र बोलिरा, अपवित्र मत बोलणा।’
11	10	तीन बारी एह्ड़ा ई हुएया; तेबे से सभ कुछ स्वर्गा वखा जो खिंजी लिती गया।”
11	11	“तेस ई टैम जेथी हांऊँ रुकिरा था, तेस घरा मन्झ तीन माह्णुं आई पौहुंचे, तिन्हा जो मेरे वाले कैसरिया सैहरा ले कुरनेलियुसे भेजिरा था।
11	12	पवित्र आत्मे मुंजो तिन्हा साउगी बिना डरे जाणे जो बोल्या; होर ये छेह भाई भी मेरे साउगी गये होर आस्से तेस आदमी रे घरा मन्झ गये।
11	13	होर तिन्हें बोल्या कि, मैं एक स्वर्गदूता जो आपणे घरा मन्झ खड़ीरे देख्या, जिन्हें मेरे किन्हें बोल्या कि, ‘याफा सैहरा मन्झ आदमी भेजी किन्हें समौन जो जेस जो पतरस भी बोल्हा ऐें, सादी ले। होर जेबे तेस आऊंणा तेबे तेस तुस्सा जो परमेसरा री गल्ला दसणी।
11	14	होर जेबे तेस तुस्सा किन्हें ये गल्ला करणी, जेसरे ज्रीए परमेसरा तु होर तेरा सारा टब्बर बचाणा।’
11	15	जेबे हांऊँ गल्ला करदा लग्या, ता पवित्र आत्मा तिन्हा पर तेस ई तरीके किन्हें दितेया गया, जेस तरीके ले सुर्हू मन्झ पिन्तेकुस्ता रे साजे रे ध्याड़े आस्सा जो दितिरा था।
11	16	तेबे मुंजो प्रभु रा से बचन याद आया कि, ‘यहून्ना बपतिस्मा देणे वाल्आ ता पाणी किन्हें बपतिस्मा देहां था पर तुस्सा जो पवित्र आत्मा रा बपतिस्मा मिलणा।’
11	17	इधी कठे जेबे कि परमेसरे तिन्हा जो भी दान दितेया, जो आस्सा जो प्रभु यीसू मसीह पर विस्वास करणे ले मिल्या था; ता मैं कुणहां जो परमेसरा जो रोकी सक्हा था।”
11	18	ये सुणी किन्हें, स्यों यहूदी विस्वासी चुप रैहे, होर परमेसरा री बड़ाई करी किन्हें बोल्दे लगे, “ता परमेसरे अन्यजाति लोका जो भी अनंत जिन्दगी पाणे रे कठे पापा जो छाडी किन्हें मसीहा पर विस्वास करणे रा दान दितिरा।”
11	19	जो लोक स्तिफनुसा रे मरणे रे बाद यरुस्लेम सैहरा जो छाडी किन्हें तितर-बितर हुई गये थे, होर दूरा-दूरा तक फिनिके ईलाके होर साईप्रस टापू होर अन्ताकिया सैहरा तक जाई पूजीरे थे, ये यहूदी लोका जो छाडी किन्हें केसी होरी जो यीसू री खुसी री खबर नी सुणाहें थे।
11	20	पर तिन्हा मन्झा ले कुछ विस्वासी साईप्रस टापू होर कुरेनी सैहरा रे थे, जो अन्ताकिया सैहरा मन्झ आई किन्हें यूनानी भासा बोलणे वाल्ऐ जो भी यीसू री खुसी री खबर सुणान्दे लगे।
11	21	होर प्रभु री सामर्थ तिन्हा पर थी, होर बौह्त अन्यजाति लोक विस्वास करी किन्हें प्रभु वखा जो फिरी गये।
11	22	तेबे तिन्हारी चर्चा यरुस्लेम सैहरा री कलीसिया रे सुणने मन्झ आई, होर तिन्हें बरनबास अन्ताकिया सैहरा मन्झ भेज्या।
11	23	से तेथी पूजी किन्हें, होर परमेसरा रे अनुग्रह जो देखी किन्हें खुस हुएया; होर सभी जो उपदेस दितेया कि तन मन ल्गाई किन्हें प्रभु मन्झ बणी रहो।
11	24	बरनबास एक भला मानस था; होर पवित्र आत्मा किन्हें भर्ही रा था: होर बौह्त सारे लोक प्रभु वाले ल्याई गये।
11	25	तेबे बरनबास अन्ताकिया सैहरा जो छाडी किन्हें साऊला जो तोपणे रे कठे तरसुस सैहरा जो चली गया।
11	26	होर जेबे से साउला किन्हें मिल्या तेबे से अन्ताकिया सैहरा मन्झ ल्यान्देया, होर एह्ड़ा हुएया कि बरनबास होर साउला एक साल तक कलीसिया साउगी मिलदे होर बौह्त लोका जो प्रभु यीसू रा उपदेस देंदे रैहे, होर चेले जो सभी ले पैहले अन्ताकिया सैहरा मन्झ ही मसीहा रे लोक बोल्या गया।
11	27	तिन्हा ध्याड़े कई विस्वासी जो नबी थे, यरुस्लेम सैहरा ले अन्ताकिया सैहरा मन्झ आये।
11	28	तिन्हा मन्झा ले अगबुस नांऊँआं रे एकी नबिये खड़े हुई किन्हें पवित्र आत्मा री प्रेरणा ले ये भविस्यवाणी किती कि, कई देसा मन्झ बौह्त भयानक अकाल पऊणे। जेबे रोम देसा रा सम्राट क्लौदियुस राज करेया करहा था तेस टैम ये अकाल पये।
11	29	तेबे चेले फैसला कितेया कि, हर एक आपणी-आपणी सामर्थ रे मताबक यहूदिया ईलाके मन्झ रैहणे वाले मसीही रे विस्वासियो री सेऊआ रे कठे कुछ भेजणे रा फैसला कितेया।
11	30	होर तिन्हें एह्ड़ा ई कितेया; होर बरनबास होर साऊला रे हाथ कलीसिया रे अगुवे वाले कुछ ढब्बे भेजी दिते।
12	1	तेस टैम हेरोदेस राजे कलीसिया रे कुछ माह्णुंआं जो दुःख देणे रे कठे बन्धी बनाये।
12	2	तिन्हें यीसू रे चुणिरे लोका मन्झ ले यहून्ना रे भाई याकूबा जो तलवारा किन्हें मारी दितेया।
12	3	होर जेबे तिन्हें देख्या कि, यहूदी लोक एस गल्ला ले खुस हुंहां ऐें, ता तिन्हें पतरसा जो भी पकड़ी लया: स्यों ध्याड़े अस्जेह्ड़ी रोटी रे साजे रे ध्याड़े थे।
12	4	होर हेरोदेसे पतरस जो पकड़ी किन्हें जेल्हा मन्झ पाई दितेया, होर रखवाली रे कठे, होर चार-चार स्पाहीया रा चार-चार दल रे पैहरे मन्झ एस इरादे ले रख्या कि फसहा रे साजे ले बाद तेस जो बाहर लोका रे साम्हणें लई आये।
12	5	होर जेबे बौह्त ध्याड़े ले जेल्हा मन्झ पतरसा री रखवाली हुएया करहा ई थी, कलीसिया तेसरे कठे एक मना ले परमेसरा ले प्रार्थना करदी रही।
12	6	जेस ध्याड़े हेरोदेस राजा तेस जो तिन्हारे साम्हणें ल्याऊणे वाल्आ था, ता पिछली राती पतरस दो जंजीरा किन्हें बान्हिरा दो स्पाहीया रे बीचा मन्झ सोया करहा था: होर पैहरेदार दुराजे वाले जेल्हा री रखवाली करेया करहा ऐें थे।
12	7	तेबे झट पट प्रभु रा एक स्वर्गदूत पतरसा वाले खह्ड़ी गया, होर तेस कमरे मन्झ प्रयासा चमक्या: होर तिन्हें पतरसा री पसली पर हाथ मारी किन्हें जगाया, होर बोल्या, “उठ, जल्दी कर।” होर तेसरे हाथा ले जंजीरा खुल्ही किन्हें पई गयी।
12	8	तेबे स्वर्गदूते तेस किन्हें बोल्या, “त्यार हो, होर आपणे बूट पैन्ही ले।” तिन्हें तेह्ड़ा ई कितेया, फेरी तिन्हें तेस किन्हें बोल्या, “आपणा चोगा पैन्ही किन्हें मेरे पीछे-पीछे आई जा।”
12	9	से निकली किन्हें तेसरे पीछे हुई गया; पर ये नी जाणदा था कि, जो कुछ स्वर्गदूत करेया करहा, से सच्च था; तिन्हें सोचेया कि से कोई दर्सन देख्या करहा।
12	10	तेबे स्यों पैहले होर दूजे पैहरे ले निकली किन्हें तेस लोहे रे फाटका वाले पूजी गये, जो सैहरा वखा जो लेई जा; से तिन्हारे कठे आपणे आप खुल्ही गया; होर स्यों निकली किन्हें एक ई गली ले हुई किन्हें गये, इतने मन्झ स्वर्गदूता तेस जो छाडी किन्हें चली गया।
12	11	तेबे पतरसा जो होस आई होर तिन्हें बोल्या, “एेबे मैं सच्चे जाणी लया कि प्रभुए आपणा स्वर्गदूत भेजी किन्हें हांऊँ हेरोदेस राजे रे हाथा ले बचाई लया, होर यहूदी अगुवे री सारी आस तोड़ी दिती।”
12	12	इन्हा गल्ला जो सोची किन्हें, की परमेसरे से केस तरीके के बचाई लया, से यहून्ना री माऊ मरियमा रे घरा आया, जेस जो मरकुस बोल्हा ऐें। तेथी बौह्त विस्वासी लोक कठे हुई किन्हें प्रार्थना करेया करहा ऐें थे।
12	13	जेबे तिन्हें फाटका री ताकी खटखटाई; रुद्दा नांऊँआं री एक सेऊआदारीणी दुराजे वाले ऐें देखणे रे कठे तेथी आई कि, कुण दुराजा खटखटाया करहा?
12	14	होर पतरसा री अवाज प्छयाणी किन्हें तेस्से खुसी रे मारे दुराजा नी खोल्या; पर दोड़ी किन्हें अंदरा गई, होर दसेया कि पतरस दुराजे वाले खड़ीरा।
12	15	तिन्हें तेस्सा किन्हें बोल्या, “क्या तू पागल ई।” पर तेस्से बड़ी दृढ़ता के बोल्या कि सच्चे से पतरस आ; तेबे तिन्हें बोल्या, “तेसरा स्वर्गदूत हूंणां।”
12	16	पर पतरस दुराजा खटखटान्दा रैंहयां: होर जेबे तिन्हें ताकी खोल्ही, होर तेस जो देखी किन्हें हरान हुई गये।
12	17	तेबे पतरसे तिन्हा जो हाथा रा इसारा कितेया कि, चुप चाप रैहया; होर तिन्हा जो दसेया कि, प्रभु मुंजो किहाँ करी किन्हें जेल्हा ले काढी किन्हें लई आया फेरी तिन्हें बोल्या कि, “याकूब होर भाईया जो ये गल बोली देआ।” तेबे से निकली किन्हें दूजी जगहा जो चली गया।
12	18	भ्यागा ई जेल्हा मन्झ स्पाहीया मन्झ बड़ा हाल्ला पया कि, पतरसा केथी आ?
12	19	जेबे हेरोदेस राजे पतरसा जो तोपणे रा हुक्म दितेया पर से तेस जो नी मिल्या। ता तिन्हें पैहरेदारा ले पूछ ताछ किती जेबे तिन्हें कोई जबाब नी दितेया होर हेरोदेसे तिन्हा जो मारणे रा हुक्म दितेया, होर हेरोदेस यहूदिया ईलाके जो छाडी किन्हें कुछ ध्याड़े तक कैसरिया सैहरा मन्झ जाई किन्हें रैहन्दा लग्या।
12	20	हेरोदेस राजा सुर होर सैदा सैहरा रे लोका किन्हें बौह्त ज्यादा गुस्सा था। तेबे एक ध्याड़े सुर होर सैदा सैहरा रे कुछ लोक एक झुंड बनाई किन्हें कैसरिया सैहरा जो आये ताकि हेरोदेस राजे किन्हें मुलाकात करी सके। होर तिन्हें बलास्तुस राज़ी करी लया जो हेरोदेस राजे रा एक खास कर्मचारी था, ताकि स्यों तेसरे ज्रीए हेरोदेस राजे जो ये दसी सके कि सुर होर सैदा सैहरा रे लोक तेस किन्हें मेल मलाप करणा चाहें; क्यूंकि तिन्हारे देसा रा पालण पोसण हेरोदेस राजे रे देसा ले हुंहां था।
12	21	होर एक ध्याड़े हेरोदेस राजा तिन्हा सैहरा ले आईरे लोका किन्हें मिलणे रे कठे मनी गया, होर आपणी राजवस्त्र पैन्ही किन्हें राजगद्दी पर बैठया होर लोका जो भाषण देंदा लग्या।
12	22	लोक चिलांदे लगे, “ये ता माह्णुं रा नी पर परमेसरा री अवाज ई।”
12	23	इधी कठे, हेरोदेसे परमेसरा री महिमा करणे ले बजाय लोका ले आपणी महिमा कुराई, तेस ई टैम प्रभु रे एक स्वर्गदूते से बीमार करी दितेया, होर तेस जो कीड़े पई गये, होर जल्दी ई से मरी गया।
12	24	पर परमेसरा रा बचन बढ़दा होर फैह्ल्दा गया।
12	25	जेबे बरनबास होर साऊल आपणी सेऊआ यहूदिया ईलाके मन्झ पूरी करी चुके, ता स्यों यहून्ना, जेस जो जे मरकुस भी बोल्हा ऐें, तेस जो साउगी लई किन्हें यरुस्लेम सैहरा ले अन्ताकिया सैहरा मन्झ वापस आई गये।
13	1	अन्ताकिया सैहरा री कलीसिया मन्झ कई नबी होर उपदेसक थे, बरनबास होर समौन (जेस जो काला आदमी भी बोल्या जाहाँ) होर लूकियुस जो कुरेनी सैहरा ले था, मनाहेम जेसरा हेरोदेस राजे साउगी पालन पोसण हुईरा था होर साऊल।
13	2	जेबे स्यों ब्रता साउगी अराधना करेया करहा ऐें थे, ता पवित्र आत्मे बोल्या, “मेरे कठे बरनबास होर साऊला जो तेस सेऊआ रे कठे लग करा जेसरे कठे मैं स्यों सादिरे।”
13	3	तेबे तिन्हें ब्रत होर प्रार्थना करी किन्हें होर तिन्हा पर हाथ रखी किन्हें परमेसरा रे कामा रे कठे स्यों विदा करी दिते।
13	4	इधी कठे साऊल होर बरनबास पवित्र आत्मा रे ज्रीए भेजे गये, स्यों अन्ताकिया सैहरा ले सिलूकिया सैहरा रे बन्दरगाह जो गये; होर तेथी ले जहाजा पर चढ़ी किन्हें साईप्रस टापू रे सलमीसा बन्दरगाह जो चली गये।
13	5	होर सलमीसा मन्झ पुज्ही किन्हें, परमेसरा रा बचन यहूदी लोका री यहूदी सभा मन्झ सुणाया; होर यहून्ना जेस जो मरकुस भी बोल्हा ऐें से तिन्हारी सेऊआ करणे रे कठे तिन्हा साउगी था।
13	6	होर तेस टापू रे हर गांऊँआं ले हुंदे हुए, पाफुस सैहरा मन्झ पौहुंचे; तेथी तिन्हा जो यहूदिया ईलाके मन्झ बारयीसू नांऊँआं रा एक आदमी मिल्या जो एक जादूगर होर झूठा नबी था।
13	7	से एक बौह्त बुद्धिमान आदमी था; से हाकम सिरगियुस पौलुसा रा सेऊआदार था जिन्हें परमेसरा रा बचन सुणने रे कठे बरनबास होर साऊल सादे थे।
13	8	पर इलीमास जादुगरे (जेसरे नांऊँआं रा मतलब ही जादूगर आ) तिन्हारा वरोध कितेया, तिन्हारा वरोध करी किन्हें तिन्हें हाकमा जो यीसू पर विस्वास करणे ले रोकणा चाहेया।
13	9	तेबे साऊले जेसरा नांऊँ पौलुस भी आ, पवित्र आत्मा ले भर्ही किन्हें तेस जादूगरा वखा जो एक टेक ल्गाई किन्हें बोल्या,
13	10	“हर किस्मा रे धोखे होर मकारी किन्हें भर्ही रे सैताना रे बच्चे, तू जे सारी धार्मिकता रा दुस्मण आ, क्या तुध प्रभु रे सीधे पैंडे जो टेढा करणा नी छाडणा?
13	11	एेबे देख, प्रभु तुजो दण्ड देणे वाल्आ; होर तुध कुछ टैमा तक काणे बणी रैंह्णां होर सूरज नी देखी सकणा।” तेबे झट पट धुईं होर न्हयारा तेस पर छाई गया होर से ओरे परे तोप्दा लग्या कि कोई तेसरा हाथ पकड़ी किन्हें तेस जो चलाये।
13	12	तेबे हाकमे जो कुछ हुएया, देखी किन्हें होर प्रभु रे उपदेसा ले हरान हुई किन्हें प्रभु यीसू पर विस्वास कितेया।
13	13	पौलुस होर तेसरे साथी पाफुस सैहरा ले जहाजा रे ज्रीए पंफुलिया जिल्ले रे पिरगा सैहरा मन्झ आये, होर तेथी यहून्नामरकुस तिन्हा जो छाडी किन्हें यरुस्लेम सैहरा जो वापस चली गया।
13	14	होर पिरगा सैहरा ले अगे बढ़ी किन्हें पिसिदिया जिल्ले रे अन्ताकिया सैहरा मन्झ पौहुंचे; होर अरामा रे ध्याड़े यहूदी सभा मन्झ जाई किन्हें बैठी गये।
13	15	होर मूसा री व्यवस्था होर नबी री कताबा जो पढ़ने ले बाद यहूदी सभा रे मुखिये तिन्हा जो संदेसा भेज्या कि, “हे भाईयो, अगर लोका जो उपदेस देणे रे कठे तुस्सा वाले कुछ बचन आ ता तेस जो सुणाऊआ।”
13	16	तेबे पौलुसे खड़े हुई किन्हें तिन्हो चुप रैहणे कठे हाथा किन्हें इसारा करी किन्हें बोल्या, “हे इस्राएल देसा रे लोको, होर परमेसरा ले डरने वाले अन्यजाति रे लोको, सुणा।”
13	17	“इन्हा इस्राएल देसा रे लोका रे परमेसरे आस्सा रे बापदादे जो चुणी लया, होर जेबे ये मिस्र देसा मन्झ परदेसी हुई किन्हें रैहें थे, ता तिन्हारी बढ़ौतरी किती; होर आपणी सामर्थ किन्हें तिन्हें स्यों तेथी ले काढे।
13	18	होर से कोई लगभग चाल्ई साला तक बियाबान जंगला मन्झ बार-बार बोलणे पर भी तिन्हारी सैहन्दा रैंहयां।
13	19	होर कनान देसा मन्झ सात जातिया रा नास करी किन्हें तिन्हें से देस इस्राएल देसा रे लोका जो विरासता मन्झ देई दिती।
13	20	इन्हा सारी गल्ला जो पुरे हूंणे रे कठे साढे चार सौ साल लगे। परमेसरे लोका री अगुवाई करणे रे कठे समूएल नबी रे टैमा तक न्यायी लोक ठैहराये।”
13	21	“जेबे समूएल नबी तिन्हारा अगुवा था तिन्हें एक राजा मान्गेया; तेबे परमेसरे बिन्यामिना रे गोत्रा मन्झा ले कीसा रा मह्ठा साऊल जो राजे रे रूपा मन्झ देई दितेया, होर तिन्हें इस्राएल देसा रे लोका पर चाल्ई साला रे कठे राज कितेया।
13	22	फेरी परमेसरे साऊला जो राजे रे रूपा मन्झ न्कारने ले बाद दाऊदा जो राजे रे रूपा मन्झ नियुक्त कितेया। परमेसरे तेसरे बारे मन्झ बोल्या कि, ‘मुंजो दाऊद नांऊंआं रा एक माह्णुं जो यिसै रा मह्ठा आ, मेरी इच्छा रे मताबक मिली गईरा। तेस ई मेरी सारी इच्छा पूरी करणी।’
13	23	एस दाऊदा रे बंसा मन्झा ले परमेसरे आपणे वादा रे मताबक इस्राएल देसा रे उद्धारा रे कठे यीसू मसीह जो भेज्या।
13	24	जेसरे आऊणें ले पैहले यहून्ना बपतिस्मा देणे वाल्ऐ सभ इस्राएल देसा रे लोका बोल्हा था की, ‘पाप करणा छाडी देआ होर बपतिस्मा लउआ होर परमेसरा तुस्सा रे पाप माफ़ करणे।’
13	25	होर जो काम परमेसरे यहून्ना बपतिस्मा देणे वाल्ऐ जो दितिरा था से काम यहून्ना पूरा करणे वाल्आ ही था, ता तिन्हें बोल्या, ‘क्या तुस्से मुंजो परमेसरा रा भेजिरा मसीह समझ्या करहा ऐें? हांऊँ से मसीहा नी आ! पर मसीह मेरे बाद आऊणें वाल्आ आ, होर हांऊँ एस लायक भी नी हाया कि हांऊँ तेसरे बूटा रे तस्मे खोल्ही सकूं।’”
13	26	“हे भाईयो, तुस्से, जो अब्राहमा री संताना ई; होर तुस्से जो परमेसरा ले डरहा ऐें, तुस्सा वाले ऐस उद्धारा रा संदेस भेजिरा।
13	27	क्यूंकि यरुस्लेम सैहरा रे रैहणे वाले होर तिन्हारे मुखिये, ना ता यीसू मसीह प्छ्याणी सके, होर ना नबिया री गल्ला समझी; जो हर अरामा रे ध्याड़े पढ़ी जाहीं, इधी कठे तिन्हें यीसू जो दोसी ठैहराई किन्हें तिन्हा नबिया रे बोलिरी गल्ला जो पूरा कितेया।
13	28	जेब्की तिन्हा वाले तेस जो मारणे रे कठे कोई दोष नी था, फेरी भी तिन्हें पिलातुस हाकमा ले मांग किती कि से मारी दितेया जाए।”
13	29	“होर जेबे तिन्हें से सब कुछ पूरा करी लितेया जो तेसरे बारे मन्झ पवित्र सास्त्रा मन्झ लिखिरी गल्ला पूरी हुई तेबे तिन्हें से क्रूसा प्रयाल्हे चढ़ाया, होर फेरी क्रूसा ले तुआरी किन्हें डुआर मन्झ रखी दितेया।
13	30	पर परमेसरे तेस जो मरिरे मन्झा ले जिउंदा कितेया।
13	31	होर से तिन्हा चेले जो जेह्ड़े तेस साउगी गलील जिल्ले ले यरुस्लेम सैहरा जो आईरे थे, से तिन्हा जो बौह्त ध्याड़े तक सुझ्दा रैंहयां; लोका रे साम्हणें जिन्हें से देखेया एेबे स्यों ही तेसरे गुआह ऐें।”
13	32	“होर आस्से तुस्सा जो तेस्सा वाचा रे बारे मन्झ जो परमेसरे आस्सा रे जो बापदादे किन्हें कितिरी थी, ये खुसी री खबर सुणाहें।
13	33	कि परमेसरे यीसू जो मरिरे मन्झ ले जिउंदा करी किन्हें, सेई वाचा आस्सा रे बंसा रे कठे पूरी किती, जेह्ड़ा दूजे भजन संहिता मन्झ भी लिखिरा कि, ‘तू मेरा मह्ठा आ; आज हांऊँ तुजो आपणे मह्ठे रे रूपा मन्झ जाहिर करहा।’
13	34	होर एस तरीके ले मरिरे मन्झा ले जीऊन्दे करणे रे बारे मन्झ भी कि, से कधी नी सड़े, परमेसरे एह्ड़ा बोलिरा कि; ‘मां तुजो स्यों पवित्र होर पक्की आसिसा देणी जिन्हा जो देणे रा बचन मैं राजा दाऊदा किन्हें कितिरा था।’
13	35	इधी कठे दाऊदे एक होर भजन संहिता मन्झ भी बोलिरा कि; ‘तुध आपणे पवित्र माह्णुं री ल्हासा जो सड़ने नी देणा।’
13	36	क्यूंकि दाऊद ता परमेसरा री इच्छा रे मताबक आपणे टैमा मन्झ सेऊआ करी किन्हें मरी गया; होर आपणे बापदादे मन्झ जाई मिल्या; होर सड़ी भी गया। होर एस गल्ला ले आस्से जाणहां ऐें कि राजा दाऊदे एह्ड़ा आपणे बारे मन्झ नी बोलिरा।
13	37	पर से यीसू रे बारे मन्झ बोल्दा लगिरा था, जेस जो परमेसरे मरिरे मन्झा ले जिउंदा कितेया, से सड़ने नी पाया।”
13	38	“इधी कठे, हे भाईयो; तुस्से जाणी लो कि यीसू रे ज्रीए पापा री माफ़ी री खबर तुस्सा जो दिति जाहीं।
13	39	होर मूसा री व्यवस्था रे मताबक आस्से कधी धर्मी नी बणी सक्दे पर जो परमेसरा पर विस्वास करहा ऐें स्यों यीसू रे ज्रीए धर्मी बणी जाएं।
13	40	इधी कठे चतन्न जे रैहया, केते एह्ड़ा नी हो कि, जो नबी री कताबा मन्झ आईरा, से तुस्सा पर घटी जाए कि:
13	41	‘हे निंदा करणे वालेयो, देखा, हरान हुई जाऊआ होर मरी मिटी जाऊआ; क्यूंकि मैं तुस्सा रे जमाने मन्झ एक काम एह्ड़ा करहा; एह्ड़ा काम कि, अगर कोई तुस्सा किन्हें तेसरी चर्चा करहे, ता तुस्सा कधी विस्वास नी करणा।’”
13	42	जिहां ई बरनबास होर पाैलुस यहूदी सभा ले बाहर निकले लोक तिन्हा किन्हें अर्ज करदे लगे कि, अगले अरामा रे ध्याड़े आस्सा जो ये गल्ला दबारा सुणाई जाए।
13	43	होर जेबे यहूदी सभा उठी गयी ता यहूदी लोक होर यहूदी पन्था मन्झ आईरे कई लोके पौलुस होर बरनबासा रे पीछे चलदे लगे; होर तिन्हें तिन्हा किन्हें गल्ला करी किन्हें समझाया कि, परमेसरा री अनुग्रह मन्झ बणी किन्हें रैहया।
13	44	अगले अरामा रे ध्याड़े सैहरा रे लगभग सभ लोक परमेसरा रा बचन सुणने जो कठे हुई गये।
13	45	पर यहूदी अगुवे भीड़ा जो देखी किन्हें गुस्से हुई गये, होर निंदा करदे हुए पौलुसा री गल्ला रे वरोधा मन्झ बोलदे लगे।
13	46	तेबे पौलुसे होर बरनबासे बगैर डरे बोल्या, “जरूरी था कि, परमेसरा रा बचन पैहले तुस्सा जो सुणाया जाए; पर जेबे की तुस्से तेस जो नकारी देयां ऐें, होर आपणे आपा जो अनंत जिन्दगी रे लायक नी बणान्दे, ता देखा, आस्से अन्यजाति लोका वाले जाई करहा ऐें।”
13	47	क्यूंकि प्रभुए आस्सा जो ये हुक्म दितिरा, “मैं तू सारी जातिया रे लोका रे कठे प्रयासा बणाईरा; ताकि तुस्सा रे ज्रीए सारा संसारा रा उद्धार हुई सके।”
13	48	ये सुणी किन्हें अन्यजाति लोक बौह्त खुस हुए, होर परमेसरा रे बचना री बड़ाई करदे लगे; होर जितने अनंत जिन्दगी रे कठे ठैहराई गईरे थे, तिन्हें विस्वास कितेया।
13	49	तेबे प्रभु रा बचन तेस सारे देसा मन्झ फैह्ल्दा लग्या।
13	50	पर यहूदी अगुवे भक्त होर उच्च कुला री ज्नानिया जो होर सैहरा रे बडे लोका जो भड़काया, होर पौलुस होर बरनबासा पर जुल्म करी किन्हें तिन्हा जो आपणी देसा री सीमा ले बाहर काढी दितेया।
13	51	तेबे पाैलुस होर बरनबास तिन्हा यहूदी अगुवे रे साम्हणें आपणे पैरा री धूल झाड़ी दिति, ये दसणे रे कठे कि परमेसरे स्यों नकारी दिते, होर तेस परमेसरा तिन्हा जो सजा देणी तेबे स्यों इकुनियुम सैहरा जो चली गये।
13	52	होर अन्ताकिया सैहरा रे चेले खुसी किन्हें पवित्र आत्मा किन्हें भहरदे रैहे।
14	1	इकुनियुम सैहरा मन्झ एह्ड़ा हुएया कि स्यों यहूदी लोका री यहूदी सभा मन्झ साउगी-साउगी गये, होर एह्ड़ी गल्ला किती कि, यहूदी लोके होर यूनान देसा रे लोके दुंहीं मन्झा ले बौहुतिए विस्वास कितेया।
14	2	पर विस्वास नी करणे वाले यहूदी लोक सके थे, अन्यजाति रे मन भड़काये होर विस्वासिया रे बरखलाफ तिन्हारे मना मन्झ कड़वाहट पैदा करी दिती।
14	3	होर पाैलुस होर बरनबास तेथी बौह्त ध्याड़े तक रुके होर प्रभु रे बारे मन्झ बगैर डरे प्रचार करदे रैहे; होर प्रभु तिन्हारे ज्रीए किते गये नौखे चिन्ह रे ज्रीए से आपणे अनुग्रह रे संदेसा जो साबित करदा रेहा।
14	4	पर इकुनियुम सैहरा रे लोका मन्झ फूट पई गई थी, एता ले कितने ता यहूदी लोका वखा जो, होर कितने चुणिरे चेले वखा जो हुई गये।
14	5	जेबे अन्यजाति लोका होर यहूदी लोक आपणे मुखिये साउगी मिली किन्हें तिन्हा साउगी बुरा व्यवहार करणे होर तिन्हा पर पत्थरवाह करणे री चाल चली।
14	6	ता पौलुस होर बरनबासा जो एस गल्ला रा पता चली गया होर स्यों लुकाउनिया ईलाके रे लुस्त्रा सैहरा होर दिरबे सैहर होर ओरले परले रे सैहरा मन्झ चली गये।
14	7	तेथी भी स्यों खुसी री खबरा रा प्रचार करदे रैहे।
14	8	लुस्त्रा सैहरा मन्झ एक आदमी बैठिरा था; जेसरा पैर कमजोर था, से जन्मा ले ई लंगड़ा था, होर कधी नी चल्लिरा था।
14	9	से पौलुसा जो गल्ला करदे सुणेया करहा था होर पाैलुस तेस वखा जो एक टेक ल्गाई किन्हें देख्या कि एस जो ठीक हुई जाणे रा विस्वास आ।
14	10	होर जोरा-जोरा किन्हें बोल्या, “आपणे पैरा रे भारे सीधा खड़ा हुई जा।” तेबे से उछली किन्हें चलदा फिरदा लग्या।
14	11	लोके पौलुसा रा ये काम देखी किन्हें लुकाउनिया भासा मन्झ चिंगी किन्हें बोल्या, “देऊ माह्णुं रे रूपा मन्झ आस्सा वाले आई गईरे।”
14	12	होर तिन्हें बरनबासा जो यूनान देसा रे देऊ ज्यूसा रा नाऊँ दितेया, होर पौलुसा जो हिरमेस रा नाऊँ दितेया, क्यूंकि ये गल्ला करणे मन्झ मुख्या था।
14	13	होर यूनान देसा रे देऊ ज्यूसा रा मन्दर जो सैहरा रे साम्हणें था, तेथी रे पुजारिये बली रे कठे जानवर होर फुला रे हार फटका पर ल्याई किन्हें लोका साउगी बलि करणा चाहां था।
14	14	चुणिरे चेले बरनबास होर पौलुस जेबे सुणेया, ता आपणे कपड़े फाड़ी दिते, होर भीड़ा वखा चिलांदे-चिलांदे भगे।
14	15	होर बोल्दे लगे, “हे लोको तुस्से क्या करेया करहा ऐें? आस्से भी ता तुस्सा साहीं दुःख सुख भोगी माह्णुंऐ, होर तुस्सा जो खुसी री खबर सुणाहें कि, तुस्से इन्हा बेकार चीजा ले लग हुई किन्हें जिउंदे परमेसरा री तरफ फिरा, जिन्हें स्वर्ग होर धरती होर समुद्र होर जो कुछ तिन्हा मन्झ आ बणाया।
14	16	तिन्हें पिछले टैमा मन्झ सभ जातिया जो आपणे-आपणे पैंडे मन्झ चलने दितेया।
14	17	तेबे भी परमेसर आपणे भले कामा रे ज्रीए आपणे बारे मन्झ गुआही देंदा रह्या, होर आसमाना ले बरखा होर फलदाई मौसम देई किन्हें, ये ई तुस्सा जो खाणा देहां होर तुस्सा रे मना जो खुसी किन्हें भरी देहां।”
14	18	ये बोली किन्हें भी तिन्हें लोका जो बड़ी मुस्किला किन्हें रोकेया कि तिन्हारे कठे बलि नी चढ़ाये।
14	19	पर कितने यहूदी लोके होर पिसिदिया जिल्ले रे अन्ताकिया होर इकुनियुम सैहरा ले आई किन्हें लोका जो आपणे वखा जो करी लया, होर पौलुसा जो पत्थरवाह कितेया, होर मरीरा समझी किन्हें तेस जो सैहरा ले बाहर घसीटी किन्हें लई गये।
14	20	पर जेबे चेले तेसरे चारो तरफ आई किन्हें खह्ड़ी गये, ता से उठी किन्हें सैहरा मन्झ गया होर दूजे ध्याड़े बरनबासा साउगी दिरबे सैहरा जो चली गया।
14	21	होर पाैलुस होर बरनबास तेस सैहरा रे लोका जो खुसी री खबर सुणाई किन्हें, होर बौह्त सारे लोक चेले बणे। स्यों दबारा लुस्त्रा सैहरा मन्झ आये, होर तेथी ले इकुनियुम सैहरा जो गये, फेरी तेथी ले पिसिदिया जिल्ले रे अन्ताकिया सैहरा जो वापस आई गये।
14	22	होर हर गांऊँआं रे चेले रे मना जो मजबूत करदे रैहे होर ये उपदेस देंदे रैहे कि, “आस्सा जो बडे दुःख सही किन्हें परमेसरा रे राजा मन्झ दाखल करणा पऊणा।”
14	23	होर तिन्हें हर एक कलीसिया मन्झ तिन्हारे कठे कलीसिया रे अगुवे नियुक्त किते, होर ब्रता साउगी प्रार्थना करी किन्हें, तिन्हा जो प्रभु रे हवाले सौम्पेया जेस पर जे तिन्हें विस्वास कितेया था।
14	24	होर पिसिदिया जिल्ले ले हुंदे हुए स्यों पंफुलिया जिल्ले मन्झ पौहुंचे;
14	25	होर पिरगा सैहरा मन्झ बचन सुणाई किन्हें पंफुलिया रे अतालिया बंदरगाह मन्झ आये।
14	26	तेथी ले स्यों जहाजा पर सुआर हुई किन्हें सीरिया देसा रे अन्ताकिया सैहरा जो वापस गये, ये सेई जगहा ई जेथी जे पौलूस होर बरनबासा जो परमेसरा रे अनुग्रह मन्झ नियुक्त कितेया गईरा था। ताकि स्यों दूजी जगहा मन्झ जाई किन्हें प्रचारा रा काम करहे होर जेह्ड़ा तिन्हें एेबे पुरा करी किन्हें वापस आईरे थे।
14	27	होर अन्ताकिया सैहरा मन्झ पुज्ही किन्हें, तिन्हें कलीसिया कठी किती होर दसेया कि, परमेसरे आस्सा साउगी केहड़े बडे-बडे काम किते! होर अन्यजाति लोका जो प्रभु यीसू पर विस्वास करणे रे कठे मदद किती।
14	28	होर पाैलुस होर बरनबास चेले साउगी बौह्त ध्याड़े तक रैहे।
15	1	फेरी कुछ यहूदी विस्वासी यहूदिया ईलाके ले आई किन्हें विस्वासिया जो सिखांदे लगे कि, “अगर मूसा री व्यवस्था रे मताबक तुस्सा रा खतना नी हुईरा ता तुस्सा रा उद्धार नी हुई सक्दा।”
15	2	जेबे पौलुस होर बरनबासा रा तिन्हा किन्हें झगड़ा होर बैहस हुई ता ये तय कितेया कि, पौलुस होर बरनबास, होर बाकि चेले एस गल्ला रे बारे मन्झ यरुस्लेम सैहरा जो चुणिरे चेले होर कलीसिया रे अगुवे वाले जाए।
15	3	इधी कठे कलीसिये तिन्हा जो खर्चा पाणी देई किन्हें कुछ दुरा तक पुज्हा ऐ; होर स्यों फिनिके ईलाके होर सामरिया ईलाके ले हुंदे हुए ये खबर सुणान्दे गये कि किहां अन्यजाति लोका खुसी री खबर सुण कर मसीही रे विस्वास बणदे लगिरे। ये खबर सुणी किन्हें विस्वासी लोक बौह्त खुस हुए।
15	4	जेबे यरुस्लेम सैहरा मन्झ पौहुंचे, ता कलीसिया होर चुणिरे चेले होर कलीसिया रे अगुवे तिन्हा किन्हें खुसी साउगी मिले, होर पाैलुस होर बरनबासे दसेया कि परमेसरे तिन्हा साउगी केहड़े-केहड़े काम किते थे।
15	5	पर फरीसी लोका रे मता मन्झा ले जिन्हें विस्वास कितेया था, तिन्हा मन्झा ले लोके उठी किन्हें बोल्या, “कि अन्यजाति लोका रा खतना कुराणे रा होर मूसा री व्यवस्था जो मन्नणे रा हुक्म देणा चहिए।”
15	6	तेबे चुणिरे चेले होर कलीसिया रे अगुवे एस गल्ला रे बारे मन्झ विचार करणे रे कठे, कठे हुए।
15	7	तेबे पतरसे बौह्त बैहसा ले बाद खह्ड़ी किन्हें तिन्हा किन्हें बोल्या, “हे भाईयो, तुस्से जाणहां ऐें कि, कुछ टैमा पैहले परमेसरे ले मुंजो चुणी लया कि, मेरे ज्रीए अन्यजाति लोक खुसी री खबरा रा बचन सुणी किन्हें विस्वास करहे।
15	8	होर मना जो जाणने वाले परमेसरे तिन्हा जो भी आस्सा साहीं पवित्र आत्मा देई किन्हें तिन्हो दसेया की परमेसरे स्यों भी आस्सा साहीं अपनाई लईरे।
15	9	होर विस्वास करणे रे ज्रीए तिन्हारे मन पवित्र करी किन्हें आस्सा मन्झ होर तिन्हा मन्झ कुछ फर्क नी रख्या।
15	10	ता एेबे तुस्से परमेसरा री परीक्सा किधियो करेया करहा ऐें? कि गैर-यहूदी विस्वासिया री क्याड़ी पर एह्ड़ा बोझ रखे, जेस जो आस्सा रे बापदादे नी चकी सके थे होर ना आस्से चकी सक्हा ऐें।
15	11	एह्ड़ा करणा सही नी आ, पर आस्से विस्वास करहा ऐें कि जिहां स्यों प्रभु यीसू रे अनुग्रह रे ज्रीए उद्धार पाहें; तिहां ई आस्सा भी उद्धार पाणा ना की मूसा री व्यवस्था रा पालन करणे ले।”
15	12	तेबे सारी सभा चुप चाप हुई किन्हें बरनबास होर पौलुसा री गल्ला सुणदे लगे कि परमेसरे तिन्हारे ज्रीए अन्यजाति लोका मन्झ केहड़े-केहड़े चमत्कार होर नौखे काम दसे।
15	13	जेबे स्यों आपणी गल्ला करी बैठे, ता याकूब बोल्दा लग्या कि,
15	14	हे भाईयो, मेरी सुणां: समौन पतरसे आस्से समझाये कि, परमेसरे अन्यजाति लोका मन्झा ले कुछ लोका जो आपणे लोक हूणे रे कठे चुणी किन्हें सभी ले पैहले केह्ड़ा प्यार जाहिर कितेया।
15	15	अन्यजाति लोका रा विस्वासी बणने री गल नबिया रे ज्रीए बौह्त पैहले ले पवित्र सास्त्रा मन्झ लिखी गईरे बचना किन्हें मेल खाहां ऐें;
15	16	“मां एता ले बाद आई किन्हें राजा दाऊदा रा पईरा तम्बू दबारा बनाणा, होर तेसरे खंडहर दबारा बणाणे, होर ये एह्ड़ी गल हूणी जिहां मकान ढलणे ले बाद कोई दबारा मकान बणाहां।
15	17	इधी कठे कि बाकि सारे माह्णुं, प्रभु जो तोपे बाकि सभ जातिया रे लोक, जिन्हा जो मैं आपणा लोक बणने रे कठे चुणी लईरे स्यों प्रभु जो तोपे,
15	18	ये ई गल से ही प्रभु बोल्हा जो संसारा री सुर्हूआता ले इन्हा गल्ला रा खबर देंदा आया।”
15	19	“इधी कठे मेरा विचार ये आ कि, गैर-यहूदी लोका मन्झा ले जो लोक परमेसरा वाले आहूँआं ऐें, आस्से तिन्हा जो यहूदी व्यवस्था जो मनणे रे कठे बोली किन्हें दुःख नी दे।
15	20	पर तिन्हा जो एक चिठ्ठी लिखी किन्हें हुक्म दे कि स्यों, लोका रे ज्रीए मूर्तिया जो चढ़ाई रे खाणे जो नी खाये, होर व्यभिचार होर गला घुटी किन्हें मारिरे डांगरे रा मास होर खूना ले परे रैहे।
15	21	याद रखा कि ये हुक्म मूसा री व्यवस्था साहीं आ जेसरा प्रचार पुराणे टैमा ले कई सैहरा मन्झ हुन्दा रैहया। होर हर अरामा रे ध्याड़े यहूदी सभा मन्झ पढ़ी जाहीं थी।”
15	22	तेबे चुणिरे चेले होर कलीसिया रे अगुवे सारी यरुस्लेमा री कलीसिया साउगी मिली किन्हें ये फैसला कितेया कि तिन्हा मन्झा ले ई कुछ लोका जो चुणी किन्हें पौलुस होर बरनबासा साउगी अन्ताकिया सैहरा भेजे। तिन्हें यहूदा जेस जो बरसब्बास बोल्हा ऐें, होर सिलास, जो विस्वासिया रा मुखिया था चुणी लितेया।
15	23	स्यों ये चिठ्ठी आपणे साउगी लेई गये जेस मन्झ लिखिरा था कि, अन्ताकिया सैहरा होर सीरिया ईलाके होर किलकिया ईलाके रे रैहणे वाले अन्यजाति विस्वासिया जो, चुणिरे चेले, कलीसिया रे अगुवे होर विस्वासिया रा नमस्कार।
15	24	आस्से सुणिरा कि, आस्सा मन्झा ले बौह्त जणे तेथी जाई किन्हें, तुस्सा जो आपणी गल्ला ले डराई दितिरा; होर तुस्सा रे मन बदली दितिरे, पर आस्से तिन्हा जो एह्ड़ा करणे रा हुक्म नी दितिरा था।
15	25	इधी कठे आस्से एक मन हुई किन्हें ठीक सम्झेया कि, आस्से कुछ लोका जो चुणे होर आपणे प्यारे बरनबास होर पौलुसा साउगी तुस्सा वाले भेजे।
15	26	ये ता एह्ड़े माह्णुंऐ, जिन्हें जे आपणे प्राण आस्सा रे प्रभु यीसू मसीहा रे कठे खतरे मन्झ पाईरे।
15	27	होर आस्से यहूदा होर सिलासा जो भेज्या करहा ऐें, तिन्हा तुस्सा जो आपणे मुंहा ले ये सभ गल्ला दसणी।
15	28	“पवित्र आत्मा जो होर आस्सा जो ये ई ठीक लग्या कि तुस्सा पर इन्हा जरूरी गल्ला रे अलावा होर केसी गल्ला रा भार नी पाया जाए:
15	29	कि तुस्से लोका रे ज्रीए मूर्तिया जो चढ़ाई रे खाणे जो मत खांदे, होर व्यभिचार होर गला घुटी किन्हें मारिरे डांगरे रा मास होर खूना ले परे रैहया। अगर तुस्से इन्हा ले दूर रैंह्णां ता तुस्सा रा भला हूंणां, सुभकामणां।”
15	30	फेरी स्यों तेथी ले विदा हुई गये होर अन्ताकिया सैहरा पौहुन्चे, होर तेथी तिन्हें कलीसिया जो कठा करी किन्हें तिन्हा जो से चिठ्ठी देई दिती।
15	31	चिठ्ठी पढ़ी किन्हें तिन्हा जो बड़ी हिम्मत मिली होर तेस उपदेसा री गल्ला ले स्यों बौह्त खुस हुए।
15	32	होर यहूदा होर सिलास जो आपु भी नबी थे, बौह्त उपदेस दिते होर विस्वासिया जो उपदेस देई किन्हें मजबूत कितेया।
15	33	यहूदा होर सिलास तेथी कुछ टैमा तक रहे होर विस्वासिया तिन्हा जो सांति किन्हें तिन्हा वाले भेजी दितेया जिन्हें जे तिन्हा जो भेजिरा था।
15	34	पर सिलास जो अन्ताकिया सैहरा मन्झ रैंह्णां रा बिचार कितेया।
15	35	होर पौलुस होर बरनबास भी अन्ताकिया सैहरा मन्झ रही गये; होर बौह्त सारे दूजे लोका किन्हें तिन्हें प्रभु यीसू रे बचना रा उपदेस देंदे हुए लोका मन्झ खुसी री खबर रा प्रचार करदे रहे।
15	36	कुछ ध्याड़े बाद बरनबासे पौलुसा किन्हें बोल्या, “आऊआ, जिन्हा-जिन्हा सैहरा मन्झ आस्से प्रभु रे बचना रा प्रचार कितेया, तेथी आपणे विस्वासिया वाले वापस चली किन्हें ये देख्हा ऐें कि स्यों केह्ड़े ऐें।”
15	37	तेबे बरनबास चाहां था कि यहून्ना जेस जो जे मरकुस भी बोल्हा ऐें, तेस जो तिन्हें आपणे साउगी नीणे रा विचार कितेया।
15	38	पर पौलुसे बरनबासा जो दसेया कि मरकुसा जो आपणे साउगी लई जाणा ठीक नी हूंणां, क्यूंकि जेबे स्यों पंफुलिया जिल्ले मन्झ थे ता मरकुसे स्यों तेथी कल्हे छाडी दितिरे थे, होर तिन्हें तिन्हा साउगी काम जारी नी रख्या।
15	39	फेरी एह्ड़ी बैहस हुई कि पौलूस होर बरनबास एक दूजे ले लग हुई गये। होर बरनबास मरकुसा जो लई किन्हें जहाजा ले साईप्रस टापू जो चली गया।
15	40	पर पौलुसे सिलास जो चुणी लया, होर विस्वासिये तेस जो परमेसरा री अनुग्रह पर सौंपी किन्हें अन्ताकिया सैहरा ले चली गये।
15	41	होर सीरिया ईलाके होर किलकिया ईलाके मन्झ जाई-जाई किन्हें तेथी कलीसिया रे विस्वासिया जो मजबूत करदे रहे।
16	1	फेरी से दिरबे होर लुस्त्रा सैहरा मन्झ भी गये, होर तेथी तिमिथियुस नांऊँआं रा एक चेला था, जो केसी यहूदिया ईलाके री विस्वासणी रा मह्ठा था, पर तेसरा बापू यूनान देसा रा था।
16	2	से लुस्त्रा होर इकुनियुम सैहरा रे भाईया मन्झ इज्जतदार था।
16	3	पौलुस तिमीथियुसा जो यात्रा पर आपणे साउगी ले जाणा चाहेया था, इधी कठे तिन्हें तेस जो साउगी लई लया होर तिन्हा जगहा पर रैहणे वाले यहूदी लोका री वजहा ले तेसरा खतना कितेया; क्यूंकि स्यों सभी जाणहां ऐें थे कि तेसरा बापू यूनान देसा रा था।
16	4	पौलूस होर तेसरे साथी सैहरा-सैहरा जांदे हुए तिन्हें तेथी रे विस्वासिया जो तिन्हा नियमा रे बारे मन्झ दसेया जो यरुस्लेम सैहरा रे चुणिरे चेले होर कलीसिया रे अगुवे तय कितिरे थे।
16	5	एस तरहा तेथी री कलीसिया विस्वासा मन्झ मजबूत हुन्दी गई होर गिणती मन्झ रोज बधदी गई।
16	6	होर स्यों फ्रुगिया जिल्ले होर गलातिया ईलाके मन्झा ले हुई किन्हें गये, होर पवित्र आत्मे तिन्हा जो आसिया रे ईलाके मन्झ बचन सुणाणे जो नांह किती।
16	7	होर तिन्हें मुसिया ईलाके रे नेडे पुज्ही किन्हें, बितूनिया ईलाके मन्झ जाणा चाहेया; पर यीसू री आत्मे तिन्हा जो जाणे नी दितेया।
16	8	इधी कठे स्यों मुसिया ईलाके ले हुई किन्हें त्रोआसा सैहरा रे बंदरगाह पूजे।
16	9	होर पौलुसे राती एक दर्सन देख्या कि मकीदुनिया ईलाके रा रैहणे वाल्आ आदमी खह्ड़ी किन्हें तेस ले अर्ज करी किन्हें बोल्हा कि, “समुद्रा जो पार करी किन्हें मकीदुनिया ईलाके मन्झ आऊ; होर आस्सा री मदद कर।”
16	10	एस दर्सना जो देखणे ले बाद आस्से झट पट मकीदुनिया ईलाके मन्झ जाणा चाहेया, ये समझी किन्हें कि, परमेसरे आस्सा जो तेथी रे लोका जो खुसी री खबर सुणाणे रे कठे सादिरा।
16	11	एस तरहा आस्से त्रोआस सैहरा ले पाणी रे पैंडे जाणे रे कठे आपणा जहाज ले सीधे सुमात्राके टापू जाई पूजे; फेरी अगले ध्याड़े नियापुलिसा सैहरा जो चली गये।
16	12	तेथी ले आस्से फिलिप्पी सैहरा पूजे, जो मकीदुनिया ईलाके रा एक खास सैहर होर रोम देसा रे लोका री बस्ती ई; होर आस्से तेस सैहरा मन्झ कुछ होर ध्याड़े तक रैहे।
16	13	फेरी अरामा रे ध्याड़े आस्से सैहरा रे फाटका रे बाहर नदी रे बाढे ये समझी किन्हें गये कि, तेथी यहूदी लोका रा प्रार्थना करणे रे कठे कोई जगहा हूणीं; होर बैठी किन्हें तिन्हा ज्नानिया किन्हें जो कठी हुईरी थी, तिन्हा किन्हें गल्ला करदे लगे।
16	14	होर लुदिया नांऊँआं री एक अराधना करणे वाल्ई ज्नाने थी जेस्से पौलूसा री गल्ला सुणी, जो थुआतिरा सैहरा मन्झ रैंहयां ईं थी होर से बैंगणी रंगा रे कपड़े बेचणे वाली थी, परमेसरे तेस्सा रा मन त्यार करी दितेया ताकि से पौलुसा री बोलिरी गल्ला पर ध्यान देई सके।
16	15	आपणे पुरे टब्बरा समेत बपतिस्मा लैणे ले बाद तिन्हें आस्सा किन्हें ये बोल्दे हुए अर्ज किती, “अगर तुस्से मुंजो प्रभु री विस्वासी मन्नहां ऐें ता आऊआ होर मेरे घरा रुका,” होर से आस्सा जो मन्नाई किन्हें लई गई।
16	16	जेबे आस्से प्रार्थना करणे री जगहा जाया करहा ऐें थे, ता आस्सा जो एक गुलाम मिली जेस्सा मन्झ एक एह्ड़ी दुस्टात्मा थी, जेस्सा रे सहारे ले से भविस्या री गल्ला दस्हा ई थी; होर एह्ड़ा करी किन्हें आपणे माल्का रे कठे बौह्त सारा पैसा कमाई किन्हें ल्याहूहाँ ई थी।
16	17	से पौलुसा रे होर आस्सा रे पीछे आई किन्हें चिलांदी लगी कि, “ये माह्णुं परमप्रधान परमेसरा रा सेऊआदार आ, जो आस्सा पर उद्धार रा पैंडा जाहिर करहा।”
16	18	से बौह्त ध्याड़े तक एह्ड़ा ई करदी रही, पर पौलुस दु:खी हुई गया, होर मुड़ी किन्हें तेस दुस्टात्मा किन्हें बोल्या, “हांऊँ तुजो यीसू मसीह रे नांऊँआं ले हुक्म देहां कि, तेस्सा मन्झा ले निकली जा होर से तेस ई टैम निकली गई।”
16	19	जेबे तेस्सा रे माल्के देख्या कि, आस्सा री कमाई री आस चली गई, ता तिन्हें पौलुस होर सिलासा जो पकड़ी किन्हें चौका मन्झ प्रधाना वाले खींजी किन्हें लई गये।
16	20	फेरी स्यों तिन्हा जो न्यायधिसा वाले लई गये होर बोल्या, “ये यहूदी लोक ऐें होर आस्सा रे सैहरा मन्झ गड़बड़ी फैहलाया करहा ऐें।
16	21	होर एह्ड़े रीति रिवाजा री वकालत जिन्हा जो मन्नणा या जिन्हा पर चलणा आस्सा रोम देसा रे लोक कठे ठीक नी आ।”
16	22	तेबे भीड़ा रे लोक पाैलुस होर सिलास व्रोधा मन्झ कठे हुये; होर न्यायधिसे तिन्हारे कपड़े फाड़ी किन्हें तुआरी दिते, होर तिन्हा जो डंडे मारणे रा हुक्म दितेया।
16	23	होर बौह्त डंडे मारी किन्हें तिन्हा जो जेल्हा मन्झ पाई दितेया; होर दरोगे जो हुक्म दितेया कि, तिन्हारी चौकसी रख्या।
16	24	तिन्हें एह्ड़ा हुक्म पाई किन्हें तिन्हा जो अंदरले वाले कमरे मन्झ रख्या होर तिन्हें तिन्हारे पैर लकड़ी री बेड़िया किन्हें कस्सी दिते।
16	25	लगभग आधी राती पौलुस होर सिलास प्रार्थना करी किन्हें परमेसरा रे भजन गाया करहा ऐें थे, होर कैदी तिन्हारी सुणेया करहा ऐें थे।
16	26	कि इतने मन्झ अचानक बड़ा हिलण हुएया, एथी तक कि जेल्हा री नींव हिली गई, होर झट पट सभ दुराजे खुल्ही गये; होर सभी रे बंधन खुल्ही गये।
16	27	होर दरोगा जागी गया, होर जेल्हा रे दुराजे खुल्हे देखी किन्हें तेस जो लगया कि कैदी भगी गये, इधी कठे तिन्हें तलवार काढी किन्हें आपणे आपा जो मारी देणा चाहेया
16	28	पर पौलुसे जोरा किन्हें बोल्या, “आपणे आपा जो कुछ नुक्सान नी पुज्हा, क्यूंकि आस्से सभ एथी ऐें।”
16	29	होर से दिउआ लई किन्हें अंदर गया, होर काम्मदा हुई किन्हें पौलुस होर सिलासा रे पैरा पई गया।
16	30	होर तिन्हा जो बाहर ल्याई किन्हें बोल्या, “हे स्रीमान जी, उद्धार पाणे रे कठे हांऊँ क्या करूं?”
16	31	तिन्हें बोल्या, “प्रभु यीसू मसीह पर विस्वास कर, ता तुध होर तेरे टब्बरा उद्धार पाणा।”
16	32	होर तिन्हें तेस जो, होर तेसरे सारे घराने रे लोका जो प्रभु रा बचन सुणाया।
16	33	होर राती तेस ई टैम तिन्हें तिन्हा जो लई जाई किन्हें तिन्हारे जख्म धोए, होर तिन्हें आपणे सभ लोका समेत झट पट बपतिस्मा लया।
16	34	होर तिन्हें तिन्हा जो आपणे घरा मन्झ लई जाई किन्हें, तिन्हारे साम्हणें खाणा रख्या होर सारे टब्बरा समेत परमेसरा पर विस्वास करी किन्हें स्यों बौह्त खुस थे।
16	35	अगले ध्याड़े तेबे न्यायधिसे पैहरादारा जो ये बोली किन्हें भेज्या कि, “तिन्हा माह्णुंआं जो छाडी देआ।”
16	36	दरोगे ये गल्ला पौलुसा किन्हें बोली दिती कि, “न्यायधिसे तुस्सा जो छाडणे रा हुक्म देई दितिरा, इधी कठे निकली किन्हें सांति किन्हें चली जाऊआ।”
16	37	पर पौलुसे तिन्हा किन्हें बोल्या कि, “आस्से जो रोम देसा रे लोक ऐें, दोसी ठैहराए बगैर, लोका रे साम्हणें मारेया, होर जेल्हा मन्झ पाया, होर एेबे चुपके-चुपके स्यों आस्सा जो बाहर भेजी देणा चाहें, पक्का एह्ड़ा नी हूंणां; हूंणां ता ये चहिए कि स्यों आपु आई किन्हें आस्सा जो बाहर काढे।”
16	38	पैहरेदारे ये गल्ला न्यायधीसा किन्हें बोली दिती, होर स्यों ये सुणी किन्हें कि ये रोम देसा रे लोक ऐें, डरी गये।
16	39	होर तिन्हें आई किन्हें तिन्हा ले माफ़ी मांगी, होर बाहर लई जाई किन्हें अर्ज किती कि स्यों सैहरा ले चले जाए।
16	40	स्यों जेल्हा ले निकली किन्हें लुदिया रे घरा जो चली गये, होर विस्वासिया किन्हें मिली किन्हें तिन्हा जो सांति दिती, होर तेस सैहरा जो छाडी के चली गये।
17	1	फेरी पौलुस होर सिलास अम्फिपुलिस होर अपुल्लोनिया सैहरा मन्झ हुई किन्हें थिस्सलुनिके सैहरा मन्झ आये जेथी यहूदी लोका री एक यहूदी सभा थी।
17	2	होर पौलुस आपणे रूआजा रे मताबक तिन्हा वाले चली गया, होर तीन अरामा रे ध्याड़े से पवित्र सास्त्रा ले तिन्हा किन्हें चर्चा करदा रैंहयां।
17	3	होर तिन्हारा मतलब खुल्ही किन्हें समझाहां था कि, मसीह जो दुःख उठाणा, होर मरिरे मन्झा ले जिउंदे हूंणां जरूरी था। होर ये ई यीसू जेसरे बारे मन्झ हांऊँ प्रचार करहा, से ही मसीह आ।
17	4	तिन्हा मन्झा ले कई यहूदी होर परमेसरा रा डर मनणे वाल्ऐ यूनान देसा रे लोका मन्झा ले कईए होर बौह्त सारी खास ज्नानिये विस्वास करी लया, होर स्यों पौलुस होर सिलासा साउगी जुड़ी गये।
17	5	पर यहूदी लोक डाहा किन्हें भर्ही किन्हें बजारू लोका मन्झा ले कई बुरे माह्णुंआं जो आपणे साउगी म्लाई लया, होर भीड़ ल्गाई किन्हें सैहरा मन्झ दंगा करणे लगे, होर यासोना रे घरा पर हमला करी दितेया होर ये कोसिस करदे लगे कि किहाँ नी किहाँ पौलुस होर सिलासा जो लोका रे साम्हणें लई आये।
17	6	पर जेबे तिन्हा जो पौलुस होर सिलास घरा मन्झ नी मिले, ता तिन्हें यासोन होर तेस साउगी कई होर विस्वासी भी पकड़ी लए होर तिन्हें स्यों सैहरा रे हाकमा रे साम्हणें खींजी किन्हें ल्यान्दे, जिन्हें आदमिये यासोन ल्यान्द्रा था तिन्हें चिंगी किन्हें बोल्या, “जेथी भी ये लोक जाएं तेथी परेसानी खड़ी करी दे, होर एेबे यूँ आस्सा रे सैहरा मन्झ भी आई गये।
17	7	होर यासोने स्यों बड़ी इज्जता किन्हें आपणे घरा मन्झ रखे, होर ये सभी रे सभ बोल्हा ऐें कि यीसू ही राजा आ, होर महाराजे रे हुक्मा रा वरोध करहा ऐें।”
17	8	जेबे भीड़ा रे लोके होर सैहरा रे हाकमे ये सुणेयां, ता स्यों बौह्त गुस्से हुए होर भड़की गये।
17	9	होर सैहरा रे हाकमे यासोन होर बाकि विस्वासी लोका पर जुर्माना लगाई किन्हें तिन्हो जाणे दिते।
17	10	होर तेस ई रात, विस्वासी लोके पौलुस होर सिलास थिस्सलुनकिया सैहरा ले बाहर बिरिया सैहरा मन्झ भेजी दिते; होर स्यों तेथी पुज्ही किन्हें यहूदी लोका री यहूदी सभा मन्झ गये।
17	11	ये लोक ता थिस्सलुनिके सैहरा रे यहूदी लोका ले भी खरे थे होर तिन्हें बड़ी लगना किन्हें बचन मन्नेया, होर हर रोज पवित्र सास्त्रा मन्झ तोप्दे रैहे कि ये गल्ला जो पौलुसे दसी क्या स्यों सच्ची ई कि नी?
17	12	इधी कठे तिन्हा मन्झा ले कईए, होर तिन्हा साउगी इज्जतदार यूनान देसा री ज्नानिया मन्झा ले होर कईऐ मर्धे विस्वास कितेया।
17	13	पर जेबे थिस्सलुनिके सैहरा रे यहूदी लोक जाणी गये कि, पौलुस बिरिया सैहरा मन्झ भी परमेसरा रा बचन सुणाहां, ता स्यों तेथी भी आई पूजे होर लोका जो भड़कान्दे होर परेसानी खड़ी करदे लगीरे।
17	14	तेबे विस्वासिये झट पट पौलुसा जो भेजी दितेया कि, जितना दूर हुई सके समुद्रा रे बाढे चली जाए; पर सिलास होर तिमिथियुस बिरिया सैहरा मन्झ रही गये।
17	15	पौलुसा जो लई जाणे वाले लोके तेस किन्हें एथेंस सैहरा तक गये पर पौलुसा ले ये हुक्म पाई किन्हें बिरिया सैहरा मन्झ वापस आये की सिलास होर तिमिथियुसा जो जल्दी ही तिन्हा वाले भेजी दितेया जाये।
17	16	जेबे पौलुस एथेंस सैहरा मन्झ तिन्हारा इंतजार करेया करहा था, ता सैहरा जो मूर्ति किन्हें भर्ही रा देखी किन्हें तेसरा मन दुआस हुई गया।
17	17	इधी कठे से यहूदी लोका री सभा मन्झ गया होर यहूदी लोक होर परमेसरा रा डर मनणे वाले यूनान देसा रे लोका किन्हें होर चौका मन्झ जो भी लोक तिन्हा जो मिल्हा ऐें थे, तिन्हा किन्हें हर रोज बैहस करहा ऐें थे।
17	18	तेबे इपिकुरी होर स्तोईकी गुरु भी तेस किन्हें बैहस करदे लगे, होर तिन्हा मन्झा ले कुछ लोके बोल्या, “ये बकवास करणे वाल्आ क्या बोल्हा?” पर होरिये बोल्या कि, “से दूजे केसी होरी देऊआ रा प्रचारक लग्हा, क्यूंकि से यीसू रा, होर मरिरे मन्झा ले जी उठणे रा खुसी री खबर सुणाया करहा था।”
17	19	तेबे स्यों तेस जो आपणे साउगी अरियुपगुसा नांऊँआ री सभा मन्झ लई गये होर पूछेया, “क्या आस्से जाणी सक्हा ऐें कि, ये नंऊँआं उपदेस जो तू सुणाया करहा, क्या आ?
17	20	क्यूंकि तू नौखी गल्ला आस्सा जो सुणाया करहा, इधी कठे आस्से जाणना चाहें कि इन्हारा मतलब क्या आ?”
17	21	इधी कठे कि कई एथेंस सैहरा रे लोको, होर जो परदेसी तेथी रैंहयां थे स्यों आपणा ज्यादातर टैम नौंईं-नौंईं गल्ला बोलणे होर सुणने मन्झ गुजार्हा ऐें थे।
17	22	तेबे पौलुसे अरियुपगुसा सभा रे साम्हणें खड़े हुई किन्हें बोल्या, “हे एथेंस सैहरा रे लोको! हांऊँ देख्या करहा कि तुस्से हर गल्ला मन्झ बड़े देऊआ जो मनणे वाले ऐें।
17	23	क्यूंकि मैं घुमदे फिरदे हुए तुस्सा रे अराधना पाठ करणे री चीजा जो देख्या करहा था, ता एक एह्ड़ी बेदी भी मिली, जेस पर ये लिखिरा था कि, ‘अनजाणे इस्वरा रे कठे।’ इधी कठे जेसरी जे तुस्से बगैर जाणे प्छयाणे अराधना करहा ऐें, हांऊँ तुस्सा जो तेसरा बचन सुणाहां।”
17	24	“जेस परमेसरे धरती होर जो कुछ एस संसारा मन्झ आ सभ कुछ बणाईरा, से स्वर्ग होर धरती रा माल्क हुई किन्हें हाथा रे बणाईरे मन्दरा मन्झ नी रैहन्दा।
17	25	तेस जो केसी चीजा री कमी नी ई, इधी कठे से माह्णुं रे हाथा री सेऊआ रा मौहताज नी आ, क्यूंकि से ता आपु ई सभी जो जिन्दगी होर साह होर सब कुछ देहां।
17	26	एक ई माह्णुं ले तिन्हें माह्णुंआं री सभ जातिया बणाई ताकि स्यों सारी धरती पर बसी जाए होर तिन्हें ई लोका रा टैम तय कितेया होर तेस जगहा री, जेथी जे स्यों रैंहयां ऐें, सीमा बान्ही दिती।
17	27	ताकि स्यों परमेसरा जो तोपी सके, हुई सक्हा कि स्यों तेस जो तोपी किन्हें तेस तक पुज्ही सक्हा ऐें; तेबे बी परमेसर आस्सा ले दूर नी आ।
17	28	क्यूंकि तेस मन्झ ई आस्से जिउंदे ऐें, होर चलदे फिरदे, होर तेस मन्झ ई आस्सा रा अस्तित्व आ; ठीक इंहां ई तुस्सा रे कविये भी बोलिरा; क्यूंकि आस्से भी तेसरे बच्चे ऐें।
17	29	इधी कठे परमेसरा रे बच्चे हूंणे रे नाते आस्सा जो कधी ये सोचणा नी चहिए कि परमेसर सोने री, चांदी री या पात्थरा री बणीरी कल्पना या कारीगरा रे हाथा ले बणीरी केसी मूर्ति साहीं आ।
17	30	इधी कठे परमेसरे लोका री अज्ञानता रे युगा जो नजरअंदाज करी किन्हें एेबे हर जगहा सभ माह्णुंआं जो ये हुक्म देहां कि पाप करणा छाडी देआ।
17	31	क्यूंकि तिन्हें एक ध्याड़ा तय कितिरा, जेबे तेस आपणे नियुक्त कितिरे एक माह्णुं रे ज्रीए धर्मा किन्हें संसारा रा न्याय करणा, जिन्हें तेस जो नियुक्त करी किन्हें तेस जो मरिरे मन्झा ले जिउंदा करी किन्हें, तिन्हें सभी जो एस गल्ला रा सबूत दितेया।”
17	32	जेबे तिन्हें मरिरे मन्झा ले जी उठणा री गल सुणी ता तिन्हा मन्झा ले कुछ ता तेसरी हास्सी डुआन्दे लगे पर कुछ लोके बोल्या, “आस्से एस बारे मन्झ तेरा प्रचार फेरी कधी दबारा सुणघे।”
17	33	इधी कठे पौलुस सभा ले उठी किन्हें बाहर चली गया।
17	34	पर कई माह्णुं तेस साउगी मिली गये, होर प्रभु पर विस्वास कितेया, जिन्हा मन्झ अरियुपगुस सभा रा सदस्य दियुनुसियुस था, होर दमरिस नांऊँआं री एक ज्नाने होर तिन्हा साउगी होर भी कुछ लोक थे।
18	1	एता ले पौलुस एथेंस सैहरा जो छाडी किन्हें कुरिन्थुस सैहरा जो चली गया।
18	2	तेथी से पुन्तुस ईलाके रा रैहणे वाल्आ अक्विला नांऊँआं रे एक यहूदी किन्हें मिल्या; जो आपणी लाड़ी प्रिसकिल्ला साउगी नंऊँआं-नंऊँआं इतालिया देसा (इटली) ले आईरा था, क्यूंकि रोम देसा री सम्राट क्लौदियुसे सभ यहूदी लोका जो रोम देसा ले निकली जाणे रा हुक्म दितिरा था, इधी कठे स्यों कुरुन्थी सैहरा मन्झ रैह्न्दे लगे थे होर पौलुस तिन्हा वाले मिलदा गया।
18	3	पौलूस होर तिन्हारा काम धंधा एक ई था इधी कठे से तिन्हा साउगी रैंहयां होर काम करदा लग्या होर स्यों तम्बू बनाणे रा काम करहा ऐें थे।
18	4	होर पौलुस हर एक अरामा रे ध्याड़े यहूदी सभा मन्झ बैहस करी किन्हें यहूदी लोका होर यूनान देसा रे लोका जो समझाणें रा जतन करहा था की स्यों यीसू मसीह पर विस्वास करहे।
18	5	जेबे सिलास होर तिमिथियुस मकीदुनिया ईलाके ले आये, ता पौलुसे आपणा काम धंधा बंद करी दितेया होर बचना रे प्रचारा मन्झ लगी रैंहयां था, से यहूदी लोका जो गुआही देई किन्हें साबित करहा था कि यीसू ई मसीह आ।
18	6	पर जेबे यहूदी लोक पौलुसा रा व्रोध होर निंदा करदे लगे, ता पौलुसे आपणे कपड़े झाड़ी किन्हें ये दसेया की परमेसर तिन्हा ले खुस नी आ होर तिन्हा किन्हें बोल्या, “क्यूंकि तुस्से परमेसरा रा बचन टाल्ली दितेया जेसरे कठे अगर परमेसर तुस्सा जो सजा दे ता ये तुस्सा री जिम्मेदारी हूणीं, मेरी नी हूणीं; हांऊँ बेकसूर आ, एेबे मुंजो कोई सरोकार नी आ, एेबे मां अन्यजाति लोका वाले जाई किन्हें खुसी री खबर सुनाणी।”
18	7	होर यहूदी सभा ले चली किन्हें से तितुस युस्तुस नांऊँआं रे एक परमेसरा रे अराधना करणे वाल्ऐ अन्यजाति रे घरा मन्झ उपदेस देणे रे कठे आया; जेसरा घर यहूदी सभा वाले ही बणीरा था।
18	8	तेबे यहूदी सभा रे मुखिये क्रिस्पुसे आपणे सारे टब्बरा समेत प्रभु पर विस्वास कितेया; होर बौह्त सारे कुरिन्थुस सैहरा रे लोके सुणी किन्हें विस्वास कितेया होर बपतिस्मा लिया।
18	9	होर प्रभुए राती दर्सना रे ज्रीए पौलुसा किन्हें बोल्या, “डर नी! पर बोल्दा रैह! होर चुप चाप मत हो।
18	10	क्यूंकि हांऊँ तेरे साउगी आ; इधी कठे तेरे पर हमला करी किन्हें कोई भी तुजो नुकसान नी पुज्हा ई सक्दा क्यूंकि एस सैहरा मन्झ मेरे एह्ड़े बौह्त लोक ऐें जिन्हा मेरे चेले बणना।”
18	11	इधी कठे पौलुस तेथी डेढ़ साला तक परमेसरा रे बचना री उपदेस तिन्हा जो देंदा रैंहयां।
18	12	जेबे अखाया ईलाके रा हाकम गल्लियो था तेबे ई यहूदी लोके एक जुट हुई किन्हें पौलुसा पर हमला कितेया होर तेस जो पकड़ी किन्हें कच्हरी मन्झ लई गये।
18	13	होर बोल्दे लगे, “ये आदमी लोका जो परमेसरा री अराधना एह्ड़े ढंगा किन्हें करणे रे कठे बैहकाया करहा जो मूसा री व्यवस्था रे बरखलाफ ई।”
18	14	पर जेबे पौलुस बोलणे ई वाल्आ था; ता गल्लिये यहूदी लोका किन्हें बोल्या, “हे यहुदी लोको, अगर ये कुछ अन्याय या दुस्टता री गल्ला हुन्दी ता ठीक था कि हांऊँ तुस्सा री सुणदा।
18	15	पर अगर ये बैहस सिर्फ सब्दा, होर नांऊँआं, होर तुस्सा री मूसा री व्यवस्था रे बारे मन्झ ई, ता तुस्से ही जाणा; क्यूंकि हांऊँ इन्हा गल्ला रा न्यायी नी बणना चाह्न्दा।”
18	16	होर गल्लिये तिन्हा जो कच्हरी ले बाहर काढी दितेया।
18	17	तेबे कई लोके यहूदी सभा रा मुखिया सोस्थिनेस पकड़या होर से तिन्हें कच्हरी रे साम्हणें मारेया पिटेया; पर गल्लिये एता रे बारे मन्झ कुछ नी कितेया।
18	18	पौलुस बौह्त ध्याड़े तक कुरुन्थी सैहरा मन्झ रैंहयां, तेता ले बाद से विस्वासिया ले विदा हुई किन्हें किंख्रिया सैहरा जो चली गया। होर तेस सैहरा मन्झ आपणे सिर मुंडाया, क्यूंकि तिन्हें मन्नत मांगी री थी। होर तेता बाद से जहाजा ले सीरिया ईलाके जो चली गया होर तेस साउगी प्रिसकिल्ला होर अक्विला थे।
18	19	फेरी तिन्हें इफिसुस सैहरा मन्झ पुज्ही किन्हें तिन्हें प्रिसकिल्ला होर अक्विला जो तेथी छाडी दितेया, होर आपु ई यहूदी सभा मन्झ जाई किन्हें यहूदी लोका किन्हें बैहस करदा लग्या।
18	20	जेबे लोके तेस ले अर्ज किती कि, आस्सा साउगी कुछ होर ध्याड़े तक रही जा, ता तिन्हें नी मन्नेया।
18	21	पर ये बोली किन्हें तिन्हा ले विदा हुएया कि, “अगर परमेसरे चाहंगा ता मां तुस्सा वाले दबारा आऊंणा।” तेबे से इफिसुस सैहरा ले जहाजा पर चढ़ी किन्हें चली गया।
18	22	होर कैसरिया सैहरा मन्झ उतरी किन्हें यरुस्लेम सैहरा जो चली गया, होर फेरी यरुस्लेम सैहरा री कलीसिया किन्हें मिली किन्हें होर तिन्हो नमस्कार करी किन्हें अन्ताकिया सैहरा जो चली गया।
18	23	होर कुछ ध्याड़े अन्ताकिया सैहरा मन्झ बिताणे ले बाद तेथी ले विदा हुई किन्हें गलातिया ईलाके होर फ्रुगिया जिल्ले मन्झ एक जगहा ले दूजी जगहा तक सफर करदे हुए सभी चेले जो मजबूत करदा फिरेया।
18	24	फेरी अपुल्लोस नांऊँआं रा एक यहूदी लोक इफिसुस सैहरा मन्झ आया जेसरा जन्म सिकंदरिया सैहरा मन्झ हुईरा था, जो विद्वान माह्णुं था होर पवित्र सास्त्रा जो भली भांति जाणहां था।
18	25	तिन्हें “प्रभु यीसू रे पैंडे” री उपदेस पाईरी थी, होर मन ल्गाई किन्हें यीसू रे बारे मन्झ ठीक-ठीक सुणाहां होर सिखाहां था, पर से सिर्फ यहून्ना रे बपतिस्मा रे बारे मन्झ जाणहां था।
18	26	से यहूदी सभा मन्झ न्डरे हुई किन्हें बोल्दा लग्या, पर प्रिसकिल्ले होर अक्विले तेसरी गल्ला सुणी किन्हें, तेस जो आपणे घरा ल्याई किन्हें होर परमेसरा रा पैंडा तेस जो होर भी साफ-साफ समझाई दितेया।
18	27	होर जेबे तिन्हें तय कितेया कि पार जाई किन्हें अखाया ईलाके जो जाए ता विस्वासिये तेस जो हिम्मत देई किन्हें चेलेया जो लिख्या कि स्यों तेस किन्हें ठीक तरहा ले मिले, होर तिन्हें तेथी पुज्ही किन्हें तिन्हारी बड़ी मदद किती जिन्हें जे परमेसरा री अनुग्रह ले प्रभु यीसू पर विस्वास कितेया था।
18	28	अपुल्लोसे यहूदी अगुवे साउगी जनता रे साम्हणें जबरदस्त खुली बैहस किती तिन्हारी गल्ला रा खंडन कितेया जेब्की बाकि लोक सुणेया करहा ऐें थे, अपुल्लोसे पवित्र सास्त्रा रे बचन पढ़ी-पढ़ी किन्हें तिन्हा जो साबित करी दितेया कि यीसू ई मसीह आ।
19	1	होर जेबे अपुल्लोस कुरिन्थुस सैहरा मन्झ था, ता पौलुस प्हाड़िया रे सारे ईलाके ले हुई किन्हें इफिसुस सैहरा मन्झ आया, होर तिन्हारी मुलाकात कुछ चेलेया किन्हें हुई।
19	2	तिन्हा किन्हें बोल्या, “क्या तुस्से विस्वास करदे टैमा पवित्र आत्मा पाई?” तिन्हें तेस किन्हें बोल्या, “आस्से ये नी सुणेया की पवित्र आत्मा संसारा मन्झ आई चुकिरा।”
19	3	पौलुसे तिन्हा किन्हें बोल्या, ता फेरी तुस्से केस तरीके रा बपतिस्मा लया? तिन्हें बोल्या, “आस्से से बपतिस्मा लितिरा जो यहून्ना बपतिस्मा देणे वाल्ऐ दितिरा।”
19	4	पौलुसे बोल्या, “यहून्ना बपतिस्मा देणे वाल्ऐ ये बोली किन्हें बपतिस्मा दितिरा था की, पाप करणा छाडी देआ होर बपतिस्मा लउआ होर परमेसरा तुस्सा रे पाप माफ़ करणे। पर तिन्हें इस्राएली लोका किन्हें बोल्या की यीसू पर विस्वास करहा जो मेरे बाद आऊणें वाल्आ आ, से ही मसीहा आ।”
19	5	ये सुणी किन्हें तिन्हें प्रभु यीसू मसीहा रे नांऊँआं मन्झ बपतिस्मा लया।
19	6	होर जेबे पौलुसे तिन्हा पर हाथ रख्या, ता तिन्हा जो पवित्र आत्मा दितेया, होर स्यों अनजाण भासा बोल्दे होर भविस्यवाणी करदे लगे।
19	7	होर स्यों सारे कुल मिलाई किन्हें लगभग बारा आदमी थे।
19	8	होर पौलुस यहूदी सभा मन्झ जाई किन्हें तीन म्हीने तक निडर हुई किन्हें बोल्दा रैंहयां, होर परमेसरा रे राजा रे बारे मन्झ चर्चा करदा होर समझान्दा रैंहयां।
19	9	पर तिन्हा मन्झा ले कुछ लोक बौह्त हठी थे तिन्हें विस्वास करणे ले नांह करी दिती होर लोका रे साम्हणें “प्रभु यीसू रे पैंडे” जो भला बुरा बोल्दे लगे, होर से आपणे चेले जो आपणे साउगी लई किन्हें तिन्हा ले लग हुई गया, होर से तरन्नुसा नांऊँआ रे उपदेस देणे वाले कमरे मन्झ जाईं किन्हें हर रोज चर्चा करदा लग्या।
19	10	दो साल तक एह्ड़ा ई हुन्दा रैंहयां; एथी तक कि आसिया रे ईलाके रे रैहणे वाले क्या यहूदी लोक, क्या यूनान देसा रे सभीए प्रभु रा बचन सुणेया।
19	11	होर परमेसर पौलुसा रे ज्रीए नौखे चमत्कारा रे काम दस्हा था।
19	12	एथी तक कि तेसरे रुमाल होर तौलिया ब्मारा वाले लई जाहें थे होर तिन्हारी ब्मारिया ठीक हुई जाहीं थी, होर दुस्टात्मा तिन्हा मन्झा ले निकली जाहीं थी।
19	13	पर कुछ यहूदी लोक, जो लोका ले दुस्टात्मा काढणे रे कठे ओरे परे घुमदे फिरदे रैहें थे; स्यों एह्ड़ा करदे लगे कि जिन्हा लोका मन्झ दुस्टात्मा समाईरी थी, तिन्हा पर प्रभु यीसू रे नांऊँआं रा इस्तेमाल करी किन्हें होर बोल्दे लगे, “हांऊँ तुस्सा जो तेस यीसू मसीह रे नांऊँआं रा जेसरा प्रचार जे पौलुस करहा, बाहर निकल्ने रा हुक्म देहां।”
19	14	एक स्क्किवा नांऊँआं रे यहूदिया ईलाके रे मुख्य याजका रे सात मह्ठे थे जो एह्ड़ा ई करहा ऐें थे।
19	15	पर दुस्टात्मे जवाब दितेया कि, “यीसू जो ता हांऊँ जाणहां ई, होर पौलुसा जो भी पछ्याणा ई, पर तुस्से कुणहें?”
19	16	होर तिन्हें माह्णुंऐ जेस मन्झ जे दुस्टात्मा थी; तिन्हा पर झपटी किन्हें स्यों काबू करी लये कि, स्यों नांगे होर घायल हुई किन्हें तेस घरा ले भगे।
19	17	होर ये गल इफिसुस सैहरा मन्झ यहूदी लोक होर यूनान देसा रे लोक जाणी गये, होर तिन्हा सभी पर डर छाई गया; होर प्रभु यीसू रे नांऊँआं री बड़ाई हुई।
19	18	जिन्हें विस्वास कितेया था, तिन्हा मन्झा ले बौहत लोके आई किन्हें आपणे-आपणे बुरे कामा जो सभी रे साम्हणें मनी लया होर जाहिर कितेया।
19	19	होर जादू करणे वालेया मन्झा ले बौह्त जणे आपणी सारी कताबा कठी करी किन्हें सभी रे साम्हणें फुखी दिती; होर जेबे तिन्हारी कीमत जोड़ी ता स्यों कताबा पंज्याह हजार चांदी रे सिक्के री कीमता बराबर निकली।
19	20	एस तरहा प्रभु रा बचन बौह्त सामर्था किन्हें फैह्ल्दा चली गया।
19	21	जेबे ये गल्ला हुई बैठी, ता पवित्र आत्मे पौलुसा रे मना मन्झ ये बिचार पाया कि यरुस्लेम सैहरा जो जांदे हुए मकीदुनिया होर अखाया ईलाके रे विस्वासिया किन्हें मिली ले। होर बोल्या कि, “यरुस्लेम सैहरा मन्झ जाणे रे बाद मुंजो रोम सैहरा मन्झ जाणा भी जरूरी आ।”
19	22	तिन्हें तिमिथियुस होर इरास्तुस नांऊँआं रे दो सेऊआदारा जो तेसरी सेऊआ करहा ऐें थे, आपणे जाणे ले पैहले मकीदुनिया ईलाके मन्झ भेजी दितेया। होर आपु आसिया रे ईलाके रे इफिसुस सैहरा मन्झ रही गया, जेथी से कुछ ध्याड़े होर रुकणे वाल्आ था।
19	23	तेस टैम “प्रभु यीसू रे पैंडे” रे बारे मन्झ बड़ी परेसानी खड़ी हुई।
19	24	क्यूंकि तेथी दिमेत्रियुस नांऊँआं रा एक सन्यार था जो यूनान देसा री अरतिमिसा माता रे मन्दरा मन्झ चांदी रे मोहरे बणवाई किन्हें कारीगरा जो एस कामा रे बौह्त ढब्बे देयां था।
19	25	दिमेत्रियुस इन्हा जो, होर एह्ड़ी चीजा रे कारीगरा जो कठे करी किन्हें बोल्या, “हे भाईयो, तुस्से जाणहां ऐें कि, एस कामा मन्झ आस्सा जो कितना पैसा मिल्हा आ।
19	26	होर तुस्से देख्हा होर सुणहां ऐें कि, सिर्फ इफिसुस सैहरा मन्झ नी, पर सारे आसिया रे ईलाके मन्झ ये बोली किन्हें इन्हें पौलुसे बौह्त लोका जो समझाया होर भरमाई किन्हें बदली भी दिते कि, जो हाथा री कारीगरी ई, स्यों इस्वर नी ऐें।
19	27	होर एेबे सिर्फ एस गल्ला रा डर नी आ कि, आस्सा रे काम धंधे री इज्जत चली जाणी; पर ये डर भी आ कि म्हान अरतिमिसा माता रा मन्दर भी बेकार समझ्या जाणा जेस जो आसिया रे ईलाके मन्झ कई लोक होर संसारा रे कई लोक अराधना करहा ऐें।”
19	28	सारे कारीगर ये सुणी किन्हें गुस्से किन्हें भर्ही गये, होर चिंगी -चिंगी किन्हें बोल्दे लगे, “इफिसुस सैहरा री माता अरतिमिस म्हान ई!”
19	29	ये सुणी किन्हें सैहरा रे कई लोक तिन्हा किन्हें मिली गये होर सैहरा मन्झ बड़ा दंगा कितेया; होर लोके मकीदुनिया ईलाके ले आईरे गयुस होर अरिस्तर्खुस जो, जो पौलुसा साउगी सफर करेया करहा ऐें थे, पकड़ी लया, होर तिन्हा जो रंगसाला मन्झ लई किन्हें दौड़े।
19	30	पौलुस भी रंगसाला मन्झ जाई किन्हें लोका किन्हें गल करणा चाहां था, पर विस्वासिये तेस जो जाणे नी दितेया।
19	31	आसिया देसा रे हाकमा मन्झा ले कुछ तेसरे दोस्ते तेस वाले संदेसा भेज्या, होर अर्ज किती कि, रंगसाला मन्झ जाई किन्हें आपणी जानी जो जोखमा मन्झ मत पांदा।
19	32	तेथी रंगसाला मन्झ कोई कुछ चिंगेया करहा था ता कोई कुछ बोल्दा लगिरा था ता कुछ होर। तेथी गड़बड़ी मचीरी थी, होर बौह्त सारे लोक ता ये जाणदे भी नी थे कि, आस्से केस रे कठे, कठे हुईरे।
19	33	तेबे यहूदी लोके सिकंदरा जो भीड़ा मन्झा ले धक्का देई किन्हें अगे कितेया, होर सिकंदरे आपणे हाथा किन्हें इसारा करी-करी किन्हें लोका रे साम्हणें बचाव पक्ष रखणा चाहेया।
19	34	पर जेबे तिन्हें जाणी लया कि से यहूदी आ होर यहूदी लोक भी मसीह साहीं पूजा नी करदे, ता स्यों सभी रे सभ कोई दो घंटे तक एक ताना मन्झ चिलान्दे रहे, “इफिसुस सैहरा री माता अरतिमिस म्हान ई।”
19	35	तेबे सैहरा रे मंत्री लोका जो सांत करी किन्हें बोल्या, “हे इफिसियो सैहरा रे लोको, ये सब जाणहां ऐें कि, इफिसुस सैहरा रे लोक म्हान अरतिमिसा माता रे मन्दर रे पैहरेदार आ, जेसरी पवित्र मूर्ति आसमान ले पईरी थी।
19	36	क्यूंकि इन्हा गल्ला ले इनकार नी करी सकदे; इधी कठे तुस्सा जो सांत रैंह्णां चहिए होर बगैर सोच विचारे कुछ नी करणा चहिए।
19	37	क्यूंकि तुस्से यूँ माह्णुं पकड़ी किन्हें एथी ल्यान्दिरे, जेब्की इन्हें ना ता कोई मन्दर लुटेया होर ना ई आस्सा री माता री निंदा कितिरा।
19	38	पर तिन्हें एह्ड़ा कुछ नी कितिरा फेरी भी दिमेत्रियुस होर तेसरे साथी कारिगिरा जो इन्हा रे बरखलाफ कोई सिकायत ई ता आस्सा वाले कच्हरी भी ई, होर न्यायधीस भी मौजूद ऐें; तेथी जाई किन्हें स्यों एक दूजे पर दोस लगाई सक्हा ऐें।
19	39	पर अगर तुस्से एता ले ज्यादा जाणना चाहें ता तेता रा फैसला आपणी आम सभा मन्झ कितेया जाणा।
19	40	क्यूंकि आज दंगे री वजहा ले रोम देसा री सरकारा री तरफा ले आस्सा पर दोस लगणे रा डर आ की आस्से तिन्हारे खिलाफ दंगा करेया करहे, क्यूंकि आजा रे दंगे रे कठे आस्सा वाले कोई भी वजहा नी ई, जेस ले आस्से एस जो सही ठैहराई सके।”
19	41	होर ये बोली किन्हें तिन्हें भीड़ा जो वापस भेजी दितेया।
20	1	जेबे दंगा थम्ही गया, ता पौलुसे विस्वासिया जो सादी किन्हें प्रोत्साहित किया, होर तिन्हा ले विदा हुई किन्हें मकीदुनिया ईलाके वखा जो चली गया।
20	2	होर जेबे पौलुस तेथी पूजेया, ता तिन्हें हर गांऊँआं मन्झ जाई किन्हें विस्वासी प्रोत्साहित किते तेबे से यूनान रे ईलाके मन्झ आया, जेस जो अखाया रे नांऊँआ ले भी जाणा जा।
20	3	से तेथी तीन म्हीने तक रुकेया होर से जहाजा पर सीरिया ईलाके जो जाणे ही वाल्आ था पर तिन्हें ये जाणी किन्हें कि यहूदी अगुवे तेस जो जहाजा मन्झ ही मारणे री योजना बनाया करहा ऐें; इधी कठे तिन्हें फैसला कितेया कि से मकीदुनिया ईलाके ले हुई किन्हें सीरिया देसा जो जाणा।
20	4	बिरिया सैहरा रा पुर्रुसा रा मह्ठा सोपत्रुस होर थिस्सलुनिके सैहरा मन्झ ले अरिस्तर्खुस होर सिकुन्दुस होर दिरबे सैहरा रा गयुस, होर लुस्त्रा गांऊँआं रा तिमिथियुस, होर आसिया देसा रा तुखिकुस होर त्रुफिमुस आसिया देस तक आस्सा साउगी सफर मन्झ थे।
20	5	पर ये लोक ता आस्सा ले पैहले ई चली गये होर त्रोआसा सैहरा मन्झ पूजी किन्हें आस्सा रा इंतजार करेया करहा ऐें थे।
20	6	आस्से दुहें पैंडे ले सफ़र करी किन्हें फिलिप्पी सैहरा मन्झ पूजे। स्जेड़े री रोटी रे साजे ले बाद आस्से फिलिप्पी सैहरा ले जहाजा पर चढ़ी किन्हें चली पये होर पांज ध्याड़े ले बाद त्रोआस सैहरा मन्झ बाकि किन्हें जाई मिले, होर सात ध्याड़े तक तेथी रैहे।
20	7	हफ्ते रे पैहले ध्याड़े जेबे आस्से प्रभु भोजा मन्झ सामिल हूणे रे कठे, कठे हुए, ता पौलुस जो दूजे ध्याड़े जाणे वाल्आ था, ता तिन्हें तिन्हा किन्हें गलबात किती होर आधी रातिया तक गल्ला करदा रैंहयां।
20	8	उपरले कमरे मन्झ जेथी आस्से सभ कठे हुईरे थे, तेथी बौह्त सारे दिऊये भख्ही रे थे।
20	9	तेथी युतुखुस नांऊँआं रा एक जुआन ताकी प्रयाल्हे बैठीरा था; से भारी निन्द्रा मन्झ डुबिरा था। जेबे पौलुस बौह्त देरा तक लगातार बोल्दा रैंहयां, ता से जुआन निन्द्रा रे झुलारे किन्हें त्रीजी मंजला ले थाले पई गया, होर तिन्हें देख्या की से मरी गया।
20	10	पर पौलुसे थाले जाई किन्हें होर गले लगी किन्हें बोल्या, “डरा नी, क्यूंकि से हाल्ले भी जिउंदा आ।”
20	11	होर दबारा गास जाई किन्हें रोटी तोड़ी होर सभिये मिली किन्हें खाधी, होर भ्याग हूंणे तक गल्ला करदा रैंहयां। तेबे पौलुस तिन्हा ले विदा हुई किन्हें चली गया।
20	12	होर स्यों तेस जुआन मह्ठे जो जिउंदा घरा लई आये, होर तिन्हा जो बौह्त खुसी हुई।
20	13	आस्से पैहले जहाजा ले अस्सुसा सैहरा जो चली गये; होर तेथी ले पौलुस जो आपणे साउगी आगे लेई जाणा था। पौलुस तेथी पैदल ही पूजी गईरा था क्यूंकि तिन्हें एह्ड़ी ई योजना बणाईरी थी।
20	14	से जेबे पौलूस गांऊँआं अस्सुसा सैहरा मन्झ आस्सा किन्हें मिल्या ता आस्से से जहाजा मन्झ चढ़ाया होर आस्से मितुलेने सैहरा मन्झ आये।
20	15	होर तेथी ले जहाजा पर चढ़ी किन्हें आस्से दूजे ध्याड़े खियुसा टापू रे साम्हणें पूजे, होर अगले ध्याड़े सामुस टापू मन्झ आई गये, फेरी एक ध्याड़े ले बाद आस्से मीलेतुस सैहरा मन्झ पुज्हे।
20	16	मिलेतुस सैहरा इफिसुस सैहरा रे दक्षिण दिसा वखा जो था, पौलुसे पैहले ले ई सोची लईरा था कि तेस इफिसुसा सैहरा मन्झ नी उतरणा, क्यूंकि से आसिया रे ईलाके मन्झ ज्यादा ध्याड़े नी रैहणा चाह्न्दा था, क्यूंकि से चाहाँ था कि से पिन्तेकुस्ता रे साजे रे टैमा तक यरुस्लेम सैहरा मन्झ पूजी जाए होर से साजे रा ध्याड़ा नेडे था।
20	17	होर तिन्हें मीलेतुस सैहरा मन्झ पूजी किन्हें ले इफिसुस सैहरा रे कलीसिया रे अगुवे जो संदेस भेजेया होर सादे।
20	18	होर जेबे स्यों तेस वाले आये, ता पौलूसे बोल्या, “तुस्से जाणहां ऐें, जेबे हांऊँ आसिया रे ईलाके मन्झ पुज्हेया, पैहले ई ध्याड़े ले लेई किन्हें आजा तक हांऊँ तुस्सा साउगी किहां रैंहयां?
20	19	मतलब बड़े दीन हुई किन्हें, होर आंसू बहाई-बहाई किन्हें, होर तिन्हा परीक्सा मन्झ ले जो यहूदी लोका री साजिसा री वजहा ले मेरे पर आई; हांऊँ प्रभु री सेऊआ करदा ई रैंहयां।
20	20	होर जो-जो गल्ला तुस्सा रे फायदे री ई थी, तिन्हा जो दसणे होर लोका रे साम्हणें होर घरा-घरा जाई किन्हें सिखाणे ले कधी नी झिझ्केया।
20	21	पर यहूदी लोका होर यूनान देसा रे लोका रे साम्हणें खबरदार करदा रैहया कि, पाप करणा छाडी किन्हें परमेसरा री वखा जो आई जाऊआ, होर आस्सा रे प्रभु यीसू मसीह पर विस्वास करहा।”
20	22	“होर एेबे हांऊँ पवित्र आत्मा रे दसीरे मताबक यरुस्लेम सैहरा जो जाहाँ, होर नी जाणदा कि, तेथी मुंजो पर क्या-क्या बीतणा?
20	23	सिर्फ ये कि पवित्र आत्मा हर सैहरा मन्झ गुआही देई-देई किन्हें मेरे किन्हें बोल्हा कि, हांऊँ बन्धी बनाया जाणा होर बौह्त दुःख सहन करणा पऊणा।
20	24	पर मेरे कठे, मेरे जाना री कोई कीमत नी ई; मैं ता बस तेस दौड़ा जो होर सेऊआ जो पूरी करणा चाहां; जो मैं परमेसरा री अनुग्रह रे खुसी री खबरा पर गुआही देणे रे कठे प्रभु यीसू ले पाईरी थी।”
20	25	“होर एेबे हांऊँ जाणहां कि, तुस्से सभ जिन्हा मन्झा ले मैं परमेसरा रे राजा रा प्रचार कितेया, तुस्सा मेरे किन्हें दबारा कधी नी मिलणा।
20	26	इधी कठे आज हांऊँ तुस्सा रे साम्हणें घोषणा करहा कि अगर मसीहा पर बगैर विस्वास कितिरे मरी जांघे ता तेता रा जिम्मेदार हांऊँ नी आ।
20	27	क्यूंकि मैं परमेसरा री सारी इच्छा तुस्सा जो दसी दितिरी होर तेता मन्झ ले कुछ भी नी ल्कोई रा।”
20	28	“इधी कठे आपणी होर आपणे झुंडा री चौकसी करा; जेस ले पवित्र आत्मे तिन्हा जो कलीसिया रे अगुवे ठैहराईरा: ताकि तुस्से परमेसरा री तेस कलीसिया रा ध्यान रखा, जेस जो तिन्हें आपणे खूना रे बदले खरदी लईरा था।
20	29	हांऊँ जाणहां कि, मेरे जाणे ले बाद तुस्सा रे बीचा मन्झ खतरनाक भेड़िये साहीं झूठे उपदेस देणे वाले आऊणें, तिन्हा विस्वासी लोका रा बौह्त नुक्सान करणा।
20	30	तुस्से जे विस्वासी ऐें तुस्सा रे बीचा मन्झा ले भी एह्ड़े-एह्ड़े टेढ़े लोक उठणे, जिन्हा विस्वासिया जो आपणा चेला बनाणे रे कठे चलाकी वाली गल्ला करणी।
20	31	इधी कठे चतन्न रैहया, होर याद करा कि राती ध्याड़ी तीन साल तक मैं तुस्सा जो यीसू मसीह रे सच्चे संदेसा रे उपदेस दिते होर मैं तुस्से आंसू बहाई किन्हें चिताये, ताकि तुस्से प्रभु रे प्रति वफादार बणी रहो।”
20	32	“होर एेबे हांऊँ तुस्सा जो; परमेसर, होर तेसरे अनुग्रहा रे बचना जो सौंपी देहां; जो तुस्सा रे विस्वासा री बढ़ौतरी करी सक्हा, होर से तुस्सा जो विरासत देई सक्हा, जो तिन्हें आपणे पवित्र कितरे लोका साउगी देणे रा बादा कितिरा।”
20	33	“मैं केसी री चांदी रा सोने या कपड़े रा लालच नी कितेया।
20	34	तुस्से आपु ऐें जाणहां ऐें कि मेरे इन्हें हाथे मेरी होर मेरे साथिया री ज्रूरत जो पूरा कितेया।
20	35	मैं तुस्सा जो सभ कुछ करी किन्हें दसेया कि, कड़ी मैहनत करी किन्हें आस्सा जो कमजोरा री मदद किहाँ करणी चहिए होर आस्सा जो प्रभु यीसू रा ये बचन याद रखणा चहिए, जो तिन्हें आपणे आप बोल्या था कि, ‘लेणे ले देणा खरा आ।’”
20	36	ये बोली किन्हें तिन्हें घुटने टेकी दिते होर तिन्हा सभी साउगी प्रार्थना किती।
20	37	तेबे स्यों बौह्त रोये होर पौलुसा जो गले लगाई किन्हें चुम्दे लगे।
20	38	खास करी किन्हें स्यों इधी कठे दुखी थे क्यूंकि पौलुसे तिन्हें जो ये बोल्या था कि, तेस तिन्हा किन्हें दबारा कधी नी मिलणा, फेरी तिन्हें से जहाजा तक पुजाया।
21	1	जेबे आस्से तिन्हा ले विदा हुई किन्हें जहाजा ले हुई किन्हें रवाना हुए ता आस्से सीधे कोसा टापू मन्झ पूजे, होर दूजे ध्याड़े आस्से रुदुसा टापू मन्झ पूजे, होर तेथी ले आस्से पतरा टापू मन्झ पूजे;
21	2	होर आस्सा जो तेथी ले एक जहाज फिनिके ईलाके जो जांदा हुएया मिल्या, होर तेस जहाजा पर चढ़ी किन्हें आस्से आपणा सफर सुर्हू कितेया।
21	3	आस्सा जो परले वखा जो साईप्रस टापू सुझ्दा लग्या, पर आस्से तेस जो छाडी किन्हें सीरिया ईलाके री तरफा जो मुड़ी गये, होर जहाजा जो सुर सैहरा मन्झ समान तुआरणा था, इधी कठे आस्से भी तेथी उतरी गये।
21	4	तेथी आस्सा जो कुछ चेले मिले होर आस्से तिन्हा साउगी तेथी सात ध्याड़े तक रहे; तिन्हें पवित्र आत्मा रे ज्रीए बार-बार पौलुसा किन्हें बोल्या कि, यरुस्लेम सैहरा मत जांदे।
21	5	जेबे सात ध्याड़े पुरे हुए, ता आस्से तेथी ले चली पये; होर सभ ज्नानिया बच्चे समेत सैहरा ले बाहरा तक आस्सा जो पुजांदे आये, होर आस्से समुद्रा रे बाढे घुटने टेकी किन्हें प्रार्थना किती।
21	6	होर एक दूजे ले विदा लई किन्हें आस्से जहाजा पर चढ़ी गये; होर स्यों आपणे-आपणे घरा जो वापस हुई गये।
21	7	सुरा सैहरा ले जहाजा ले सफर करदे हुए आस्से पतुलिमयिसा सैहरा मन्झ पौहुंचे ता आस्सा रा जहाजा रा सफर खत्म हुआ, होर विस्वासिया किन्हें मिली किन्हें तिन्हा साउगी एक ध्याड़े रैहे।
21	8	दूजे ध्याड़े आस्से तेथी ले चली किन्हें कैसरिया सैहरा मन्झ आये, होर फिलिप्पुस जो खुसी री खबरा रे प्रचारका जेहड़ा सात सेऊआदारा मन्झा ले एक था होर जेस जो यरुस्लेम सैहरा मन्झ विधवाओ री सेऊआ करणे रे कठे नियुक्त कितिरा था, आस्से तेसरे घरा जाई किन्हें रैहे।
21	9	तेसरी चार कुआरी मह्ठीया थी; जो भविस्यवाणी करहा ई थी।
21	10	जेबे आस्से तेथी बौह्त ध्याड़े तक रही चुके, ता अगबुस नांऊँआं रा एक नबी यहूदिया ईलाके ले आया।
21	11	तिन्हें आस्सा वाले आई किन्हें पौलुसा रे कमरा रा पटा लया, होर आपणे हाथ पैर बान्ही किन्हें बोल्या, “पवित्र आत्मा ऐें बोल्हा कि, ‘जेस आदमी री कमरा रा ऐें पटा आ, से यरुस्लेम सैहरा मन्झ यहूदी लोका इंहां बान्हणा, होर अन्यजाति लोका रे हाथा मन्झ सौंपणा।’”
21	12	जेबे आस्से ये सुणेया ता आस्से होर तेथी रे लोके पौलुसा ले यरुस्लेम सैहरा जो नी जाणे री विनती किती।
21	13	एता पर पौलुसे जवाब दितेया कि, “तुस्से क्या करेया करहा ऐें कि, रोई-रोई किन्हें मेरा दिल तोड़हा ऐें, हांऊँ ता प्रभु यीसू रे नांऊँआं रे कठे यरुस्लेम सैहरा मन्झ सिर्फ बान्हेया जाणे रे कठे नी, पर मरणे रे कठे भी त्यार आ।”
21	14	जेबे से नी मन्नेया ता आस्से ये बोली किन्हें चुप हुई गये कि, “प्रभु यीसू री इच्छा पूरी हो।”
21	15	तिन्हा ध्याड़े ले बाद दबारा आस्से त्यारी करी किन्हें यरुस्लेम सैहरा जो चली पये।
21	16	कैसरिया सैहरा ले भी कुछ चेले आस्सा साउगी चल्लीरे थे, स्यों आस्सा जो मनासोन नांऊँआं रे एक पुराणे चेले वाले लई गये, जो साईप्रस टापू ले था, ताकि तेसरे घरा आस्से रही सके।
21	17	जेबे आस्से यरुस्लेम सैहरा मन्झ पूजे, ता विस्वासी लोक बड़ी खुसी किन्हें आस्सा किन्हें मिले।
21	18	दूजे ध्याड़े पौलुस आस्सा जो लई किन्हें याकूबा वाले लई गया, जेथी सभ कलीसिया रे अगुवे कठे हुईरे थे।
21	19	तेबे तिन्हें तिन्हा जो नमस्कार करी किन्हें, जो-जो काम परमेसरे तेसरी सेऊआ रे ज्रीए अन्यजाति लोका मन्झ किते थे, एक-एक करी किन्हें सभ दसे।
21	20	तिन्हें ये सुणी किन्हें परमेसरा री महिमा किती, फेरी तेस किन्हें बोल्या, “हे भाई, तू जाणहां कि, यहूदी लोका मन्झा ले कई हजार लोके विस्वास कितेया; होर सभ मूसा री व्यवस्था जो बड़े वफादारी किन्हें मनाएं।
21	21	होर इन्हा यहूदी विस्वासिया जो तेरे बारे मन्झ ये दसेया जाहाँ कि तू अन्यजाति लोका मन्झ रैहणे वाल्ऐ यहूदी लोका जो मूसा री व्यवस्था जो नी मनणे री उपदेस देहां, होर तिन्हा किन्हें बोल्हा कि स्यों ना ता आपणे बच्चेया रा खतना कराए होर ना ई आपणे यहूदी रीति रूआजा पर चले।
21	22	इधी कठे क्या कितेया जाए? तिन्हा ये जरुर जाणी लैणा कि तू एथी आई चुकिरा।”
21	23	“इधी कठे जो कुछ आस्से तुध किन्हें बोल्हा ऐें, तेह्ड़ा ई कर; एथी आस्सा वाले चार आदमिये, जिन्हें परमेसरा री मांगिरी मन्नत पूरी करणी।
21	24	इन्हा लोका जो लई जा होर तिन्हा साउगी आपणे आपा जो सुद्ध करणे रे रुआजा जो पूरा कर; होर तिन्हारे कठे खर्चा दे कि, स्यों आपणे मूंड मुंडवाईले, तेबे सभी लोका जो पता लगी जाणा कि, जो गल्ला तिन्हें तेरे बारे मन्झ सुणीरी, तेता मन्झ कोई सच्चाई नी ई, बल्कि तू ता आपु ई मूसा री व्यवस्था रे मताबक जिन्दगी जीहां।”
21	25	“जेथी तक विस्वास करणे वाले अन्यजाति लोका रा सवाल आ, आस्से तिन्हा जो एक चिठ्ठी लिखी किन्हें भेजिरी कि, लोका रे ज्रीए मूर्तिया जो चढ़ाई रे खाणे जो मत खांदे, होर व्यभिचार होर गला घुटी किन्हें मारिरे डांगरे रा मास होर खूना ले बच्ची किन्हें रहे।”
21	26	तेबे दूजे ध्याड़े पौलुस तिन्हा माह्णुंआं साउगी जाई किन्हें आपणे आपा जो सुद्ध कितेया होर मन्दरा मन्झ गया की तेस तरिका जो दसे कि, जेबे सुद्ध करणे रे रुआजा रे ध्याड़े पुरे हूंणे होर तिन्हा मन्झा ले हर एकी रे कठे बलि चढ़ाई जाणी।
21	27	जेबे स्यों सात ध्याड़े पुरे हूंणे ई वाले थे, ता आसिया रे ईलाके रे यहूदी लोक पौलुसा जो मन्दरा मन्झ देखी किन्हें सभ लोका जो उकसाया, होर पौलुसा जो पकड़ी लया।
21	28	फेरी स्यों चिंगी किन्हें बोल्दे लगे, “हे इस्राएल देसा रे लोको, आऊआ आस्सा री मदद करा; ये से ई आदमी आ, जो लोका रे, होर मूसा री व्यवस्था रे, होर एस जगहा रे व्रोधा मन्झ हर जगहा सभ लोका जो स्खाहां, एथी तक कि यूनान देसा रे लोक भी मन्दरा मन्झ ल्याई किन्हें तिन्हें एस पवित्रजगहा जो गन्दा करी दितेया।”
21	29	तिन्हें ये इधी कठे बोल्या की तिन्हें से एता ले पैहले इफिसुस सैहरा रे रैहणे वाले त्रुफिमुस जो पौलुसा साउगी सैहरा मन्झ देख्या था, होर समझ्हा ऐें थे कि, पौलुस तेस जो मन्दरा मन्झ लई आईरा।
21	30	तेबे यरुस्लेम सैहरा रे कई लोक पौलूसा पर गुस्सा हुए होर मन्दरा रे आंघणा मन्झ हाला पई गया, होर लोक दौड़ी किन्हें कठे हुए, होर तिन्हें पौलुस पकड़ी किन्हें मन्दरा ले बाहर रगड़ी किन्हें लई आंदेया, होर मन्दरा रे द्वारपाले मन्दरा रे दुराजे झट पट बंद करी दिते।
21	31	जेबे स्यों तेस जो मारी देणा चाहें थे, तेबे ई पलटना रे मुखिया जो खबर मिली कि यरुस्लेम सैहरा मन्झ कई लोक दंगा फसाद करेया करहा ऐें।
21	32	तेबे से झट पट कुछ स्पाही होर सूबेदार साउगी लई किन्हें पौलुसा पर हमला करणे वाले यहूदी लोका वाले दौड़ी किन्हें आया, होर जेबे लोके सेनापति होर स्पाही देखे ता तिन्हें पौलुस मारणा पिटणा बंद करी दितेया।
21	33	तेबे पलटना रे मुखिये नेडे आई किन्हें पौलुस पकड़ी लया; होर से बंदी बणाई लया; तिन्हें तेस जो दो जंजीरा किन्हें बान्ह्णे रा हुक्म दितेया। फेरी तिन्हें पूछेया कि, “ये कुणहां होर इन्हें क्या कितिरा?”
21	34	पर भीड़ा मन्झा ले कोई कुछ होर कोई कुछ चिंगदे रैहे, होर एस हले-गूले मन्झ से जाणी नी पाया कि सच्चाई क्या ई, इधी कठे तिन्हें हुक्म दितेया कि तेस जो किले मन्झ लई चला।
21	35	पौलुस जेबे पैड़ीया वाले पुज्हेया ता बेकाबू भीड़ा री वजहा ले स्पाहीया जो पौलुस चकी किन्हें लई जाणा पया।
21	36	क्यूंकि लोका री भीड़ ये चिलांदी हुई तेसरे पीछे पईरी थी कि “तेस जो मारी देआ! तेस जो मारी देआ!”
21	37	होर जेबे स्पाही पौलुसा जो किले मन्झ लई जाणे वाले थे, ता तिन्हें पलटना रे मुखिये किन्हें बोल्या, “क्या मुंजो हुक्म आ कि हांऊँ तुध किन्हें कुछ बोलूं?” तिन्हें बोल्या, “क्या तू यूनानी भासा जाणहां?”
21	38	“क्या तू मिस्र देसा रा ता नी आ, जिन्हें जे कुछ टैम पैहले सरकारा रे व्रोधा मन्झ विद्रोह सुर्हू कितेया था होर चार हजार खतरनाक खूनी लोका री अगुवाई करेया करहा था?”
21	39	पौलुसे बोल्या, “नी हांऊँ एक यहूदिया ईलाके रे माह्णुंआं, होर मसहूर देस किलकिया ईलाके रा तरसुस सैहरा रे रैहणे वाल्आ आ; होर हांऊँ तुध किन्हें अर्ज करहा कि, मुंजो लोका किन्हें गल्ला करणे दे।”
21	40	जेबे तिन्हें हुक्म दितेया, ता पौलुसे पैड़ीया पर खह्ड़ी किन्हें लोका जो हाथा रा इसारा कितेया की चुप हुआ, तेबे पौलुस तिन्हा किन्हें इब्रानी भासा मन्झ बोल्दा लग्या।
22	1	पौलुसे बोल्या, “हे भाईयो होर बडे बजुर्गो! मेरे बचाऊआ मन्झ एेबे हांऊँ कुछ बोलणा चाहां।”
22	2	जेबे तिन्हें तिन्हा किन्हें इब्रानी भासा मन्झ बोल्या, ता स्यों होर ज्यादा सांत हुई गये; फेरी पौलुसे बोल्या,
22	3	“हांऊँ एक यहूदिया ईलाके रा माह्णुंआं किलकिया ईलाके रे तरसुस सैहरा मन्झ मेरा जन्म हुएया होर हांऊँ एस ई सैहरा मन्झ पली बढ़ी किन्हें बड़ा हुएया, एस सैहरा मन्झ गमलीएला रे पैरा वाले बैठी किन्हें मेरी पढ़ाई लिखाई हुई, होर बापदादे री मूसा री व्यवस्था ठीक तरीके किन्हें सखाई गई, होर परमेसरा रे कठे बौह्त जादा उत्साही था जेह्ड़े तुस्से भी आज उत्साही ऐें।
22	4	होर मैं मर्ध होर ज्नानिया बान्ही किन्हें, होर जेल्हा मन्झ पाई किन्हें, एस ‘प्रभु यीसू रे पैंडे’ जो एथी तक स्ताया कि, तिन्हा जो मरवाई भी दे।
22	5	एस गल्ला रे कठे बडे याजक होर सभ यहूदी मुखिये गुआह ऐें; कि तिन्हा मन्झा ले हांऊँ भाईया रे नांऊँआं पर चिठिया लई किन्हें दमिस्का सैहरा जो जाया करहा था कि, तेथी एस मता जो मन्नणे वाले जो भी हो तिन्हा जो बंदी बणाई किन्हें यरुस्लेम सैहरा मन्झ ल्याऊं ताकि तिन्हा जो सजा दिलवाई सकूं।”
22	6	“फेरी जेबे हांऊँ लगभग दोपहरा रे टैमा दमिस्का सैहरा रे नेडे पौहुन्चेया, ता एह्ड़ा हुएया कि अचानक एक बड़ा प्रयासा आसमाना ले मेरे चारो तरफ चमक्या।
22	7	होर हांऊँ धरती पर पई गया; होर ये अवाज सुणी कि, ‘हे साऊल, हे साऊल, तू मुंजो किधियो स्ताया करहा?’ मैं जवाब दितेया कि, ‘हे प्रभु, तुस्से कुणहें?’
22	8	तिन्हें मेरे किन्हें बोल्या, ‘हांऊँ नासरता रा यीसू आ, जेस जो तू स्ताहां।’”
22	9	होर जो मेरे साउगी यात्रा करेया करहा ऐें थे तिन्हें चमकदार प्रयासा देख्या, पर जो मेरे किन्हें बोल्या करहा ऐें थे स्यों तेसरी अवाज सुणी पर समझी नी सके।
22	10	“तेबे मैं बोल्या, ‘हे प्रभु हांऊँ क्या करूं?’ प्रभुए मेरे किन्हें बोल्या, ‘उठी किन्हें दमिस्का सैहरा मन्झ चली जा, होर जो कुछ तेरे करणे रे कठे नियुक्त कितिरा, से सभ कुछ तुजो तेथी दसी दितेया जाणा।’”
22	11	“क्यूंकि मुंजो तेस तेज प्रयासे मन्झ कुछ नी सुझ्दा लगीरा था, इधी कठे मेरे साथीये मेरा हाथ पकड़ी किन्हें हांऊँ चलाया होर हांऊँ एस तरहा दमिस्का सैहरा जाई पुज्हेया।
22	12	दमिस्का सैहरा मन्झ हनन्याह नांऊँआं रा एक आदमी था, जो मूसा री व्यवस्था रा पालन करणे वाल्आ होर परमेसरा रा डर मनणे माह्णुं था। जो तेथी रे रैहणे वाले सभ यहूदी लोका मन्झ इज्जतदार था।
22	13	से मेरे वाले आया होर मेरे नेडे खड़े हुई किन्हें बोल्या, ‘भाई साऊल, दबारा देख्दा लगी जा,’ होर तेस ई टैम मेरी हाखिया ठीक खुली गई होर मैं से देख्या।”
22	14	“तेबे तिन्हें बोल्या, ‘आस्सा रे बापदादा रे परमेसरे तुजो इधी कठे चुणी लईरा कि तू तेसरी इच्छा जो जाणी सके, होर तेस मसीहा जो देखे जेहड़ा धर्मी जण आ, होर तेसरे मुंहा ले निक्लिरी गल्ला सुणे।
22	15	क्यूंकि तू तेसरी तरफा ले सभ माह्णुं रे साम्हणें तिन्हा गल्ला रा गुआह हूंणां, जो तैं देख्या होर सुणेया।
22	16	एेबे किधियो देर करेया करहा? उठ, बपतिस्मा ले, होर तेसरा नांऊँ ले, की से तेरे पापा जो माफ़ करी दे।’”
22	17	“जेबे हांऊँ दबारा यरुस्लेम सैहरा मन्झ आई किन्हें मन्दरा मन्झ प्रार्थना करेया करहा था, ता मै एक दर्सन देख्या।
22	18	होर मैं देख्या कि से मेरे किन्हें बोल्या करहा, ‘झट पट यरुस्लेम सैहरा ले बाहर चली जा क्यूंकि येथी रे लोका मेरे बारे मन्झ तेरी गुआही नी मन्नणी।’”
22	19	“मै जबाब दितेया की, ‘हे प्रभु हांऊँ नी जाणदा कि स्यों किधियो मेरे पर विस्वास नी करदे क्यूंकि स्यों आपु जाणहां ऐें कि हांऊँ तुध पर विस्वास करणे वाले जो बंदी बणाई किन्हें होर पिटदे हुए यहूदी सभा मन्झ लेई जा था।
22	20	होर ता होर जेबे तेरे गुआह स्तिफनुसा रा खून बहाया जाया करहा था, तेबे हांऊँ भी तेथी खड़ीरा था, होर एस गल्ला मन्झ बराबर सैहमत था, होर तेसरी हत्या करणे वाले रे चोगे री रखवाली करेया करहा था।’
22	21	होर प्रभुए मेरे किन्हें बोल्या, ‘चली जा; क्यूंकि मां तू बौह्त सारी जातिया वाले दूर-दूर भेजणा।’”
22	22	स्यों लोक एस गल्ला तक ता चुप रहे पर तेता ले बाद स्यों जोरा-जोरा किन्हें चिलान्दे लगे, “एह्ड़े माह्णुंआं जो मारी देआ; एसरा जीउन्दा रैंहणां ठीक नी आ।”
22	23	जेबे स्यों चिलांदे होर चोगे सटदे होर आसमाना मन्झ धूल डुआन्दे किन्हें आपणा गुस्सा जाहिर करदे लगिरे थे।
22	24	ता पलटना रे सूबेदारे बोल्या कि, “एस जो स्पाहीया रे किले मन्झ लई जाऊआ; होर कोड़े मारी किन्हें जांच पड़ताल करहा कि, हांऊँ जाणी सकूं कि लोक केस वजहा ले एसरे व्रोधा मन्झ चिलाया करहा ऐें।”
22	25	पर जेबे स्यों तेस जो कोड़े लगाणे रे कठे बान्हेया करहा ऐें थे, तेबे तेथी खड़ीरे सूबेदारा किन्हें पौलुसे बोल्या, “केसी रोम देसा रे लोका जो, जेस मन्झ जे दोस नी हो, कोड़े ल्गाणा क्या तुस्सा रे कठे ठीक आ?”
22	26	ये सुणी किन्हें सूबेदार पलटना रे मुखिया वाले जाई किन्हें बोल्या, “तू ये क्या करेया करहा; ये ता रोम देसा रे लोक आ।”
22	27	तेबे पलटना रे मुखिये तेस वाले जाई किन्हें बोल्या, “मुंजो दस, क्या तू रोम देसा आ रा?” तिन्हें जवाब दितेया, “हां, हांऊँ रोम देसा रा लोक आ।”
22	28	ये सुणी किन्हें पलटना रे मुखिये बोल्या कि, “मुंजो ता रोम देसा नागरिक हूंणे रे कठे बौह्त सारा खर्च करणा पया।” पौलुसे बोल्या, “पर हांऊँ ता जन्म जात रोम देसा रा नागरिक आ।”
22	29	तेबे स्यों लोक जे तेस ले पूछ ताछ करेया करहा ऐें थे, झट पट पीछे हटी गये; होर से पलटना रा मुखिया भी ये समझी किन्हें बौह्त डरी गया कि से एक रोम देसा रा लोक आ, होर तिन्हें तेस जो बंदी बणाईरा।
22	30	क्यूंकि से सूबेदार एस गल्ला रा ठीक-ठीक पता ल्गाणा चाहां था कि, यहूदी अगुवे पौलुसा पर दोस किधियो ल्गाईरा। इधी कठे तिन्हें अगले ध्याड़े तेसरे बंधन खोल्ही दिते, होर मुख्य याजक होर सारी माहसभा जो कठे हूंणे रा हुक्म दितेया, होर पौलुसा जो लई जाई किन्हें तिन्हारे साम्हणें खड़ा करी दितेया।
23	1	होर पौलुसे, यहूदी माहसभा पर एक टेक ल्गाई किन्हें देख्या, होर बोल्या, “हे भाईयो, मैं आज तक परमेसरा रे कठे बिल्कुल सच्चे अंतरात्मा किन्हें जिन्दगी बिताई।”
23	2	पौलुसा जो ये बोलदे हुए सुणी किन्हें हनन्याह बडे याजके, तिन्हारी जो पौलुसा वाले खड़ीरे थे, तेसरे मुंहा पर थप्पड़ मारणे रा हुक्म दितेया।
23	3	जेबे पौलुसा जो केसीऐ थप्पड़ मारेया ता पौलुसे तेस किन्हें बोल्या, “हे पाखंडी! परमेसरा तुजो सजा देणी; क्या तू मूसा री व्यवस्था रे मताबक मेरा न्याय करणे रे कठे बैठिरा कि, मूसा री व्यवस्था रे व्रोधा मन्झ मुंजो थप्पड़ मारणे रा हुक्म देआ करहा।”
23	4	पौलुसा रे नेडे खड़ीरे लोके बोल्या, “परमेसरा रे बडे याजका रा बेज्जती करणे री हिम्मत तुजो किहाँ हुई?”
23	5	पौलुसे जवाब दितेया, “मुंजो ता पता ई नी कि ये बडा याजक आ; क्यूंकि ये पवित्र सस्त्रा मन्झ लिखिरा की, ‘आपणी प्रजा रे प्रधाना बुरा नी बोलणा चहिए।’”
23	6	तेबे पौलुसा जो ये पता चल्या कि तिन्हा मन्झा ले आधे सदूकी लोके ऐें, होर आधे फरीसी लोक ऐें, ता माहसभा मन्झ तिन्हें जोरा किन्हें बोल्या, “हे भाईयो, हांऊँ फरीसी आ, होर फरीसी खानदाना रा आ, पर ये मुकद्दमा मेरे पर इधी कठे चल्या करहा क्यूंकि हांऊँ आसा करहा की परमेसरा लोका जो मरिरे मन्झा ले जिउंदे करणे।”
23	7	जेबे तिन्हें ये गल बोली ता फरीसी लोका होर सदूकी लोका मन्झ झगड़ा हुन्दा लग्या; होर सभा मन्झ फूट पई गयी।
23	8	क्यूंकि सदूकी लोके रा विस्वास था कि, ना ता मरिरे मन्झ ले जी उठणा आ, ना स्वर्गदूत होर ना दुस्टात्मा ई; पर फरीसी लोका जो इन्हा सभी गल्ला मन्झ विस्वास करहा ऐें थे।
23	9	तेथी बौह्त रौल्आ पया, कुछ व्यवस्था स्खाणे वाल्ऐ जो फरीसी लोका मन्झा ले थे उठी किन्हें बैहस करदे हुए बोल्दे लगे, “एस आदमी मन्झ आस्से कोई खोट नी पांदे, अगर केसी दुस्टात्मे या केसी स्वर्गदूते एस किन्हें गल्ला किती ता फेरी क्या हुएया?”
23	10	जेबे बौह्त झगड़ा हुई गया, ता पलटना रे मुखिये एस डरा ले कि केते स्यों पौलुसा रे टुकड़े-टुकड़े नी करी दे, इधी कठे स्पाहीया जो हुक्म दितेया कि, स्यों हेठ जाई किन्हें पौलुसा जो महासभा रे सदस्या ले लग करी किन्हें स्पाहीया रे किले मन्झ लई जाऊआ।
23	11	तेस ई रात प्रभु यीसूए तेस वाले आई किन्हें बोल्या, “हे पौलुस, हिम्मत कर, क्यूंकि जिहां तैं यरुस्लेम सैहरा मन्झ मेरी गुआही दिती, तिहां ईं तुजो रोम सैहरा मन्झ भी गुआही देणी पऊणी।”
23	12	होर जेबे हल्ली ध्याड़ा ई था, ता यहूदी लोके एका कितेया, होर कसम खाध्ही कि, जेबे तक आस्से पौलुसा जो मारी नी दे, तेबे तक आस्सा ना ता कुछ खाणा ना ता पीणा।
23	13	जिन्हें जे ये कसम खाध्ही थी, स्यों चाल्ई ले भी ज्यादा थे।
23	14	तिन्हें मुख्य याजका होर यहूदी मुखिये वाले आई किन्हें बोल्या, “आस्से ये कसम खाध्ही री कि जेबे तक पौलुसा जो नी मारी दे, तेबे तक आस्सा ना ता कुछ खाणा ना ता पीणा।
23	15	इधी कठे एेबे माहसभा समेत पलटना रे सरदारा जो समझाऊआ कि, पौलुसा जो तुस्सा वाले लई आये, ये भाना मारेया कि तुस्से तेसरे बारे मन्झ ठीक ढन्गा किन्हें पूछ ताछ करणा चाहें, एता ले पैहले कि से एथी पूजे, आस्से तेस जो मारणे रे कठे त्यार ऐें।”
23	16	पर पौलुसा रे भाणजे जो पौलुसा जो मारने रे साजिसा रे बारे मन्झ भनक लगी गई, इधी कठे से किले मन्झ जाई पुज्हेया होर पौलुसा जो सभ कुछ दसी दितेया।
23	17	पौलुसे सूबेदारा मन्झा ले एकी जो आपणे वाले सादी किन्हें बोल्या, “एस जुआना जो पलटना रे मुखिये वाले लई जाऊआ, ये तेस किन्हें कुछ बोलणा चाहां।”
23	18	इधी कठे सुबेदारे पौलुसा रे भाणजे जो पलटना रे मुखिये वाले लई जाई किन्हें बोल्या, “पौलुस कैदी ऐें मुंजो सादी किन्हें ये अर्ज किती कि, ये जुआन पलटना रे मुखिया किन्हें कुछ बोलणा चाहां; एस जो तेस वाले लई जा।”
23	19	पलटना रे मुखिये तेसरा हाथ पकड़ी किन्हें, होर लग जे लई जाई किन्हें पूछेया, “मेरे किन्हें क्या बोलणा चाहां?”
23	20	होर तिन्हें बोल्या, “यहूदी अगुवे एका करी लईरा कि, तेरे ले अर्ज करहे कि, काल पौलुसा जो माहसभा मन्झ ल्याए, एह्ड़ा लगे कि तुस्से पौलुसा बारे मन्झ ठीक ढन्गा किन्हें छानबीन करणा चाहें।
23	21	पर तिन्हारी ये अर्ज मत सुणदा, क्यूंकि चाल्ई ले भी ज्यादा लोक पौलुस जो मारणे रे इंतजारा मन्झ ऐें, होर तिन्हें ये कसम खाध्ही री कि जेबे तक स्यों पौलुसा जो नी मारी दे, तिन्हा ना ता कुछ खाणा होर ना पीणा; बस एेबे तिन्हा जो तुस्सा री हां रा इंतजार आ।”
23	22	फेरी पलटना रे मुखिये से हुक्म देई किन्हें जुआन भेजी दितेया कि, “केसी किन्हें मत बोल्दा कि तैं ये गल मुंजो दसी दितिरी।”
23	23	होर पलटना रे मुखिये दो सूबेदारा जो सादी किन्हें बोल्या, “दो सौ स्पाही, सत्तर घुड़सवार, होर दो सौ भाले वाले स्पाही जो कैसरिया सैहरा जो जाणे रे कठे त्यार रखा, रातके नो बजे निकल्या।
23	24	पौलुसा री सुआरी रे कठे घोड़े रा भी इन्तजाम रखणा होर तेस जो बचाई किन्हें फेलिक्स हाकमा वाले लई जा।”
23	25	पलटना रे मुखिये हाकम जो एक चिठ्ठी भी लिखी,
23	26	“माहप्रतापी फेलिक्स हाकमा जो रोम देसा रा सम्राट क्लौदियुस लुसियासा रा नमस्कार!
23	27	एस आदमी जो यहूदी लोक पकड़ी किन्हें मारी देणा चाहेया, पर जेबे हांऊँ जाणी गया कि ये रोम देसा रा लोक आ, ता मैं आपणे स्पाहीया साउगी जाई किन्हें ये बचाई लया।
23	28	हांऊँ तेस वजहा जो जाणना चाहां था जेस वजहा ले तेस पर दोस ल्गाया करहा ऐें थे, हांऊँ तेस जो माहसभा मन्झ लई गये,
23	29	तेबे मैं जाणी गया कि, स्यों आपणी यहूदी व्यवस्था रे चर्चा रे बारे मन्झ तेस पर इल्जाम ल्गाहें, पर मारे जाणे लायक या बंदी बणाए जाणे रे लायक तेस मन्झ कोई दोस नी आ।
23	30	होर जेबे मुंजो खबर मिली कि, तिन्हें एस जो मारणे री योजना बणाईरी, ता मैं एस जो झट पट तेरे वाले भेजी दितेया, होर तेस पर इल्जाम लगाणे वाले यहूदी लोका जो भी हुक्म दितेया कि, स्यों एसरे बरखलाफ ल्गाईरे इल्जामा जो तेरे साम्हणें रखे।”
23	31	तेस राती स्पाहिये पलटना रे मुखिये हुक्मा जो पूरा कितेया होर स्यों रातो रात ई पौलुसा जो अन्तपतरिसा सैहरा मन्झ लई आये।
23	32	फेरी दूजे ध्याड़े घुड़सवारा जो पौलुसा साउगी कैसरिया सैहरा मन्झ जाणे रे कठे छाडी दितेया होर स्पाही आपु यरुस्लेम सैहरा रे किले जो वापस आये।
23	33	तिन्हें कैसरिया सैहरा मन्झ पुज्ही किन्हें हाकमा जो चिठ्ठी दिती; होर पौलुसा जो भी तेसरे साम्हणें हाजिर कितेया।
23	34	हाकमे चिठ्ठी पढ़ी किन्हें पूछेया कि, “क्या ये किलकिया ईलाके रा आ?”
23	35	होर जेबे से ये जाणी गया कि से किलकिया देसा रा आ; ता तेस किन्हें बोल्या, “जेबे तेरे पर इल्जाम लगाणे वाले यहूदी लोका आऊंणा, ता मां तेरे मुकद्दमे री सुणवाई करणी।” होर तिन्हें हुक्म दितेया कि पौलुसा जो हेरोदेस राजे रे किले मन्झ निगरानी मन्झ रखे।
24	1	पांज ध्याड़े ले बाद हनन्याह बडे याजका ले कुछ यहूदी मुखिये होर तिरतुल्लुस नांऊँआं रे एक वकीला जो साउगी लई किन्हें कैसरिया सैहरा मन्झ आये; होर तिन्हें हाकमा रे साम्हणें पौलुसा रे बरखलाफ इल्जाम लगाये।
24	2	जेबे पौलुसा जो सादेया गया ता तिरतुल्लुस तिन्हा पर इल्जाम ल्गाई किन्हें बोल्दा लग्या कि, “हे माहप्रतापी फेलिक्स, तुस्सा री वजहा ले आस्से बड़ी सांति किन्हें रैंहयां करहा ऐें होर तुस्सा री दूर दृस्टी ले देसा मन्झ कई सुधार हुईरे।
24	3	एता जो आस्से हर जगहा होर हर तरहा ले धन्यावादा समेत मन्हां ऐें।
24	4	पर इधी कठे कि आस्से तुस्सा रा ज्यादा टैम बर्बाद नी करणा चाहंदे, हांऊँ तुस्सा ले अर्ज करहा कि, आस्सा री दो गल्ला सुणी लऊआ।
24	5	आस्से ये जांच करी लई कि जेथी भी ये आदमी जांहाँ ये यहूदी लोका जो विद्रोह करहा; ये आदमी एक एह्ड़े कुपन्था रा मुखिया जेस पन्था जो लोक नासरी रे पीछे चलने वाले रा पन्थ बोल्हा ऐें।
24	6	इन्हें मन्दरा जो भ्रस्ट करणे रा जतन कितेया, होर आस्से ये इधी कठे पकड़ेया; आस्से एसरा न्याय आपणी यहूदी व्यवस्था रे मताबक करणा चाहें थे।
24	7	पर पलटना रा मुखिये लूसियासे जबरदस्ती एस जो आस्सा ले छुड़ाई लया।
24	8	होर आपणे लोका जो हुक्म दितेया कि एस पर इल्जाम लगाणे वालेया जो तेरे साम्हणें आऊणें रा हुक्म दितेया। जिन्हा गल्ला रे बारे मन्झ आस्से तेस पर इल्जाम ल्गाया करहा ऐें, अगर तुस्से आपु ई तेस ले पूछ ताछ करघे ता तुस्सा जो इन्हा सभ गल्ला री सच्चाई तुस्सा जो पता लगी जाणा।”
24	9	यहूदी अगुवे भी एसरा साथ देई किन्हें बोल्या कि, यूँ गल्ला बिल्कुल ठीक ई।
24	10	जेबे हाकमे पौलुसा जो बोलणे रे कठे इसारा कितेया ता तिन्हें जवाब देई किन्हें बोल्या, “हांऊँ ऐें जाणी किन्हें कि तू बौह्त साला ले एस देसा रे लोका रा फैसला करहा, इधी कठे हांऊँ चाऊआ किन्हें आपणा बचाव पेस करहा।
24	11	तू आपु जाणहां कि, जेबे ले हांऊँ यरुस्लेम सैहरा रे मन्दरा मन्झ अराधना करणे रे कठे आईरा, मुंजो बारा ध्याड़े ले ज्यादा नी हुए।
24	12	तेथी इन्हें मुंजो ना ता मन्दरा मन्झ, ना ता यहूदी सभा मन्झ होर ना ई केसी सैहरा मन्झ केसी किन्हें चर्चा करदे या दंगा कुरांदे देख्या।
24	13	होर एेबे तेरे साम्हणें जो इल्जाम ये मुंजो पर ल्गाया करहा ऐें तिन्हा जो साबित नी करी सकदे।
24	14	पर हांऊँ तेरे साम्हणें मन्हां कि, ये यहूदी अगुवे सोचे की हांऊँ ‘प्रभु यीसू रे पैंडे’ रे मताबक चला जेस जो ये लोक कुपंथ बोल्हा ऐें। हांऊँ आपणे बापदादे रे परमेसरा री अराधना करहा, हांऊँ हरेक तेस गल्ला मन्झ विस्वास करहा जो मूसा री व्यवस्था दस्हा ई, होर जो नबिया रे कताबा मन्झ लिखीरी ई।
24	15	होर हांऊँ परमेसरा मन्झ तेहड़ी ई आस करहा, जिहां आपु ऐें लोक रख्हा ऐें कि परमेसरा धर्मी होर पापी लोक, दुहें मरिरे मन्झ ले जिउंदे करणे।
24	16	इधी कठे हांऊँ भी परमेसर होर लोका रे साम्हणें हमेसा आपणी अंतरात्मा जो सुद्ध रखणे री कोसिस करहा।”
24	17	“बौह्त साला ले बाद हांऊँ आपणे गरीबा जो दान देणे, होर परमेसरा रे कठे बलि चढ़ाणे रे कठे यरुस्लेम सैहरा मन्झ आईरा था।
24	18	तेस ही टैम इन्हें मन्दरा मन्झ मुंजो सुद्ध हूंणे रे रुआजा जो पूरा करदे देखिरा। ना तेथी कोई भीड़ देखी थी होर ना कोई दंगा, पर तेथी आसिया देसा रे कुछ यहूदी लोक थे।
24	19	अगर मेरे बरखलाफ तिन्हा वाले कुछ बोलणे जो आ, ता तिन्हा आसिया रे ईलाके रे यहूदी लोको जो तेरे साम्हणें हाज़र हुई किन्हें मुंजो पर इल्जाम लगाणे चहिए।
24	20	या ये लोक जो एथी ऐें स्यों ई दसे कि जेबे हांऊँ यहूदी माहसभा रे साम्हणें खड़ीरा था, तेबे तिन्हें मेरे मन्झ क्या खोट पाया?
24	21	सिर्फ एक गल्ला पर मेरे पर दोस लगाई सके कि जेबे हांऊँ तिन्हारे बीचा मन्झ खड़ीरा था मैं चिंगी किन्हें बोल्या था, ‘पर ये मुकद्दमा मेरे पर इधी कठे चल्या करहा क्यूंकि हांऊँ विस्वास करहा की परमेसरा लोका जो मरिरे मन्झा ले जी उठाणे।’”
24	22	फेलिक्से हाकमे जो एस “प्रभु यीसू रे पैंडे” जो भली भांति जाणहां था, तिन्हें तिन्हा जो ये बोली किन्हें टाल्ली दितेया कि, “जेबे पलटना रे मुखिया लुसियासा आऊंणा, ता तेबे ई मां एस मुकद्दमे रा फैसला करणा।”
24	23	होर तिन्हें सूबेदारा जो हुक्म दितेया कि, पौलुसा जो निगरानी मन्झ रख्या, पर इतनी अजादी देआ की तेसरे खास दोस्त आई किन्हें तेसरी सेऊआ करी सके।
24	24	होर कुछ ध्याड़े ले बाद फेलिक्स हाकमे आपणी लाड़ी द्रुसिल्ला साउगी लेई किन्हें कैसरिया सैहरा मन्झ आया; होर तेसरी लाड़ी एक यहूदी ज्नाने थी। फेलिक्से पौलुसा जो सादी किन्हें तेस विस्वासा रे बारे मन्झ जो यीसू मसीह पर आ, तेस ले सुणेया।
24	25	पर जेबे पौलुस धार्मिकता, आपणे आपा पर काबू रखणा, होर आऊणें वाले न्याय रे बारे मन्झ बोल्या करहा था, ता फेलिक्स हाकम डरी गया होर बोल्या, “एस टैम तू चली जा, मौका मिल्घा ता मां तू दबारा सादी किन्हें गला करणी।”
24	26	हलांकि फेलिक्स हाकम पौलुसा री बोलिरी गल्ला ले डरहा था। फेरी भी पौलुसा जो बार-बार सादी किन्हें तेस किन्हें गल्ला करदा रैंहयां ऐें था, क्यूंकि तेस जो लगहा था, की पौलुसा जेल्हा ले छुटणे रे कठे तेस जो पैसे देणे।
24	27	पर जेबे दो साल बीती गये, ता पुरकियुस फेस्तुस फेलिक्स री जगहा हाकम बणेया, क्यूंकि फेलिक्स हाकम यहूदी लोका जो खुस करणा चाहां था इधी कठे तिन्हें पौलुसा जो जेलखाने मन्झ ई रैहणे दितेया।
25	1	फेस्तुस यहूदिया ईलाके रा हाकम बणने रे तीन ध्याड़े ले बाद से कैसरिया सैहरा ले यरुस्लेम सैहरा जो गया।
25	2	तेबे मुख्य याजके, होर यहूदी अगुवे, तेस पर इल्जाम लगाए होर तेस ले अर्ज किती।
25	3	होर ये छूट मांगी कि से पौलुसा जो यरुस्लेम सैहरा जो भेजी दे, क्यूंकि स्यों तेस जो पैंडे मन्झ ई मारणे वाले थे।
25	4	तेबे फेस्तुस हाकमे जवाब दितेया कि, पौलुस ता कैसरिया सैहरा मन्झ कैद आ होर हांऊँ आपु तेथी जाणे वाल्आ आ।
25	5	फेरी तिन्हें बोल्या, तुस्सा मन्झा ले जो खास-खास आदमिये, स्यों मेरे साउगी चली पऊआ; होर अगर इन्हें आदमिये कोई अपराध कितिरा ता तेथी तेस पर इल्जाम लगाए।
25	6	यरुस्लेम सैहरा मन्झ आठ दस ध्याड़े बिताई किन्हें फेस्तुस कैसरिया सैहरा जो वापस चली गया; तेथी पूजी किन्हें अगले ध्याड़े तिन्हें राजगद्दी पर बैठी किन्हें हुक्म दितेया कि, पौलुसा जो हाज़र कितेया जाए।
25	7	जेबे से पेस हुएया ता यरुस्लेम सैहरा ले आईरे यहूदी अगुवे तेस जो घेरी किन्हें खह्ड़ी गये, तिन्हें तेस पर बौह्त सारे इल्जाम लगाये पर तिन्हा वाले कोई सबूत नी थे।
25	8	पौलुसे आपणा बचाव करदे हुए बोल्या, मैं ना ता यहूदी लोका री व्यवस्था, ना मन्दर होर ना महाराजे रे बरखलाफ कोई पाप कितेया।
25	9	पर फेस्तुस हाकमे यहूदी अगुवे जो खुस करणे रे कठे पौलुसा जो जवाब दितेया, क्या तू चाहां कि हांऊँ इन्हा इल्जामा रा सुनवाई यरुस्लेम सैहरा मन्झ करूं?
25	10	पर पौलुसे बोल्या, एस टैम हांऊँ महाराजे री राजगद्दी मन्झ खड़ीरा, मेरा सुनवाई एथी ई हूंणां चहिए। मैं यहूदी लोका रे व्रोधा मन्झ कोई अपराध कितिरा, होर एस गल्ला जो तू भी जाणहां।
25	11	अगर हांऊँ अपराधी आ, होर मौता री सजा रे लायक कोई काम कितिरा, ता हांऊँ मरणे ले नी डरदा। पर अगर तिन्हारे ल्गाईरे इल्जामा मन्झा ले कोई गल सच्ची नी हुई, ता मुंजो तिन्हारे हाथा मन्झ सौंपणे रा अधिकार केसी जो नी आ। ये ई महाराजे ले मेरी प्रार्थना ई कि से ही मेरा न्याय करहे।
25	12	तेबे फेस्तुस्से हाकमे मन्त्रिया किन्हें सलाह करणे ले बाद जवाब दितेया, तू चाहां कि महाराज तेरा न्याय करहे, इधी कठे एेबे तुध महाराजे रे साम्हणें पेस हूंणां।
25	13	कुछ ध्याड़े ले बाद राजा अग्रिप्पा होर तेसरी छोटी बैहण बिरनिके कैसरिया सैहरा मन्झ फेस्तुस हाकमा किन्हें मिलणे रे कठे आये।
25	14	जेबे स्यों तेथी कई ध्याड़े बिताई चुके ता फेस्तुस हाकमे राजे रे साम्हणें पौलुसा रे मुकद्दमे जो एस तरहा समझाया, एथी एह्ड़ा आदमी आ, जेस जो फेलिक्स हाकमे कैदी बणाई किन्हें एथी छाडी गईरा था।
25	15	जेबे हांऊँ यरुस्लेम सैहरा मन्झ था मुख्य याजके होर यहूदी मुखिये तेस पर इल्जाम लगाए होर अर्ज किती कि एस जो मौता री सजा मिले।
25	16	तेबे मैं जवाब दितेया कि रोम देसा रे लोका रा ये रूआज नी आ कि केसी आदमी जो, जेबे तक कि इल्जाम लगाणे वाले रे साम्हणें खड़े हुई किन्हें आपणे बचाऊआ मन्झ जवाब देणे रा मौका ना मिले; तेस जो सजा रे कठे सौम्पेया जाए।
25	17	इधी कठे जेबे यहूदी मुखिये मेरे साउगी कैसरिया सैहरा मन्झ आये ता मैं बगैर देर किते अगले ध्याड़े ई राजगद्दी पर बैठी किन्हें पौलुसा जो ल्याऊणे रा हुक्म दितेया।
25	18	जेबे इल्जाम लगाणे वाले बोलणे रे कठे खह्ड़ी गये ता तिन्हें तेस पर एह्ड़ा कोई इल्जाम नी ल्गाया जेह्ड़ा कि हांऊँ सोचेया करहा था।
25	19	तिन्हो आपणे धर्मा री बिधिया जो लेई किन्हें मतभेद था होर यीसू नांऊँआं रे एक माह्णुं रे बारे मन्झ जो मरी चुकिरा, पर पौलुसा तेसरे जिउंदे हूंणे रा दावा करहा।
25	20	हांऊँ समझी नी पाया करदा था कि इन्हा गल्ला री छानबीन किहाँ करूं, इधी कठे मैं पौलुसा ले पूछेया कि क्या तू यरुस्लेम सैहरा जो जाणे जो त्यार आ, ताकि तेथी इन्हा गल्ला रे बारे मन्झ तेरा फैसला हुई सके।
25	21	पर जेबे पौलुसे अर्ज किती कि महाराज ही मेरा न्याय करहे; ता मैं हुक्म दितेया कि, जेबे तक तेस जो महाराजे वाले नी भेजी देऊँ, तेसरी रखवाली किती जाए।
25	22	तेबे अग्रिप्पे फेस्तुस हाकमा किन्हें बोल्या, हांऊँ भी तेस आदमी री सुणना चाहां; तिन्हें बोल्या, तू तेसरी काल्ला सुणी लया।
25	23	दूजे ध्याड़े जेबे राजा अग्रिप्पा होर तेसरी छोटी बैहण बिरनिके बड़ी धूम धामा किन्हें होर पलटना रे मुखिये होर सैहरा रे खास-खास लोक भी दरबारा मन्झ पूजे, ता फेस्तुस हाकमे हुक्म दितेया कि, स्यों पौलुसा जो लई आये।
25	24	फेस्तुस हाकमे बोल्या, हे राजा अग्रिप्पा, होर एथी कैसरिया सैहरा मन्झ मौजूद सभ इज्जतदार लोको! जेह्ड़े एथी आस्सा साउगी ये, तुस्से एस आदमी जो देख्या करहा ऐें जेसरे बारे मन्झ यरुस्लेम सैहरा मन्झ कई यहूदी लोक होर एथी कैसरिया सैहरा मन्झ भी कई लोके चिंगी किन्हें मेरे किन्हें अर्ज किती कि पौलूसा रा जिउंदा रैंहणां ठीक नी आ।
25	25	पर मैं जाणी लया कि इन्हें मौता री सजा रे लायक कोई एह्ड़ा काम नी कितिरा था, होर इधी कठे कि इन्हें आप्हुए अर्ज किती कि महाराज ही तेसरा न्याय करहे, ता मैं एस जो रोम सैहरा मन्झ भेजी देणे रा फैसला कितेया।
25	26	फेरी भी मेरे वाले एसरे बारे मन्झ आपणे माहराज जो लिखणे रे कठे कोई पक्की गल नी ई; इधी कठे मैं तुस्सा सभी रे साम्हणें खास कर, हे राजा अग्रिप्पा, तेरे साम्हणें ल्यान्दिरा, ताकि पूछ ताछ करणे ले बाद मुंजो कुछ लिखणे जो मिली जाए।
25	27	कुछ भी हो मुंजो केसी कैदी जो तेसरा दोष-पत्र बगैर त्यार किते तेथी भेजी देणा कुछ ठीक नी लग्या।
26	1	राजे अग्रिप्पे पौलुसा किन्हें बोल्या, “तुजो आपणे बारे मन्झ बोलणे रा हुक्म आ।” तेबे पौलुसे हाथा रा इसारा कितेया की चुप हुआ तेबे से आपणे बचाऊआ मन्झ बोल्दा लग्या,
26	2	“हे राजा अग्रिप्पा, जितनी गल्ला रा यहूदी अगुवे मुंजो पर इल्जाम ल्गाहें, आज तेरे साम्हणें तिन्हारा जवाब देणे रे कठे हांऊँ आपणे आपा जो धन्य सम्झहा।
26	3	खास करी किन्हें इधी कठे, क्यूंकि तू यहूदी लोका रे सभ रीति रूआजा होर तिन्हारे विवादा जो जाणहां ऐें, इधी कठे हांऊँ अर्ज करहा कि, तू सब्रा रखी किन्हें मेरी सुणी ले।”
26	4	“कई यहूदी लोक जाणहां ऐें कि बचपना ले ई मैं आपणी जिन्दगी केस तरीके ले जी, स्यों जाणहां ऐें कि जेस सैहरा मन्झ मेरा जन्म हुआ तेथी हांऊँ किहाँ रैहया होर स्यों ये भी जाणहां ऐें कि आपणी जुआनी मन्झ जेबे हांऊँ यरुस्लेम सैहरा मन्झ था तेबे मेरी जिन्दगी केह्ड़ी थी।
26	5	स्यों मुंजो बचपना ले जाणहां ऐें होर अगर स्यों चाहे ता एस गल्ला री गुआही देई सक्हा ऐें कि, मैं एक फरीसी लोका मन्झा ले एक हुई किन्हें आपणे धर्मा रे सभी ले खरे पन्था रे मताबक चल्या।
26	6	होर एेबे तेस्सा वाचा री आसा री वजहा ले जो परमेसरे आस्सा रे बापदादा किन्हें कितिरी थी, मेरे पर मुकद्दमा चल्या करहा।
26	7	तेस्सा वाचा रे पुरे हूंणे री आस लगाए हुए, आस्सा रे बारा गोत्र आपणे सारे मना ले राती ध्याड़ी परमेसरा री अराधना करदे आईरे। हे राजा, एस ई उम्मीदा रे बारे मन्झ यहूदी लोक मुंजो पर इल्जाम ल्गाहें।
26	8	सभा मन्झ बैठीरे सारे यहूदी लोका किन्हें पौलुसे बोल्दा लगेया, तुस्सा जो ये विस्वास करहा ऐें कि परमेसर मरिरे जो जिउंदा करहा, ता तुस्सा जो एस्सा गल्ला रा विस्वास कि नी करदे कि परमेसरे यीसू भी मरिरे मन्झ ले जिउंदा हुई गया।”
26	9	“मैं भी समझी रा था कि नासरता रा यीसू रे नांऊँआं रे व्रोधा मन्झ मुंजो बौह्त कुछ करणा चहिए।
26	10	होर मैं यरुस्लेम सैहरा मन्झ एह्ड़ा ई कितेया; होर मुख्य याजका ले अधिकार पाई किन्हें बौह्त सारे परमेसरा रे पवित्र लोक जेल्हा मन्झ पाए, होर जेबे तिन्हा जो मारेया जाहाँ था, ता हांऊँ भी तिन्हारे व्रोधा मन्झ बराबर सैहमत था।
26	11	होर हरेक यहूदी सभा मन्झ हांऊँ तिन्हा जो ताड़ना दुआई-दुआई किन्हें यीसू री निंदा कुराहां था, एथी तक कि गुस्से रे मारे एह्ड़ा पागल हुई गया कि, बाहर दूजे सैहरा मन्झ भी जाई किन्हें तिन्हा जो स्ताहां था।”
26	12	“एह्ड़ी धुना मन्झ जेबे हांऊँ मुख्य याजका ले अधिकार री चिठ्ठी होर हुक्म पाई किन्हें दमिस्का सैहरा जो जाया करहा था।
26	13	ता हे राजा, पैंडे मन्झ दोपहरा रे टैमा मैं आसमाना ले सूरजा रे तेजा ले बढ़ी किन्हें एक जोत आपणे गास होर आपणे साउगी चलणे वाले रे चारो तरफ चमक्दी देखी।
26	14	होर जेबे आस्से सभ जमीना पर पई गये, ता मैं इब्रानी भासा मन्झ, मेरे किन्हें ये बोल्दे हुए मैं अवाज सुणी कि, ‘हे साऊल, हे साऊल, तू मुंजो किधियो स्ताया करहा? मेरी इच्छा रे खलाफ लड़ना तेरे कठे बेकार आ।’”
26	15	“होर मैं पूछेया, ‘हे प्रभु तू कुणहां?’ प्रभुए जवाब दितेया, ‘हांऊँ यीसू आ जेस जो तू स्ताहां।
26	16	पर एेबे तू उठ होर आपणे पैरा पर खड़ा हुई जा। हांऊँ तेरे साम्हणें इधी कठे जाहिर हुएया कि तुजो एक सेऊआदारा रे रूपा मन्झ नियुक्त करूं, होर जो कुछ तैं मेरे बारे मन्झ देख्या होर जो कुछ मां तुजो दसणा, तेता रा तू गुआह रैहया।
26	17	होर मां तू तेरे लोका ले होर अन्यजाति लोका ले बचान्दे रैंहणां; जिन्हा वाले हांऊँ एेबे तुजो इधी कठे भेज्हा,
26	18	कि तू तिन्हारी हाखिया खोल्हे, ताकि स्यों नह्यारे ले प्रयासे वखा जो, होर सैताना रे अधिकारा ले परमेसरा वखा जो फिरे; ताकि परमेसर तिन्हारे पापा री माफ़ करहे, होर तिन्हा लोका साउगी विरासत पाए, जेह्ड़े मेरे पर विस्वास करणे ले पवित्र हुई चुकिरे।’”
26	19	“इधी कठे हे राजा अग्रिप्पा, मैं स्वर्गा ले मिलिरे एस दर्सना री गल नी टाल्ली।
26	20	पर पैहले दमिस्का सैहरा रे, फेरी यरुस्लेम सैहरा रे रैहणे वालेया जो, तेबे यहूदिया ईलाके रे मन्झ होर अन्यजाति लोका मन्झ ये प्रचार करदा रैहया कि, पाप करणा छाडी देआ होर परमेसरा वखा जो फिरा होर एह्ड़ा काम करा ताकि तुस्सा री जिन्दगी ले पता लगी सके कि तुस्से आपणे पापा ले पस्चाताप करी लईरा।
26	21	इन्हा गल्ला री वजहा ले यहूदी लोक मुंजो मन्दरा मन्झ पकड़ी किन्हें मारणे री कोसिस करहा ऐें थे।
26	22	पर आज तक मुंजो परमेसरा री मदद मिल्दी रही, होर इधी कठे हांऊँ छोटे होर बडे सभी लोका रे साम्हणें गुआही देआ। जो गल्ला नबिये होर मुसे नबिये बोलिरी कि, स्यों हूंणे वाली ई; हांऊँ बस तिन्हा गल्ला जो छाडी किन्हें होर कुछ नी बोल्दा।
26	23	कि मसीहा जो दुःख उठाणा पऊणा, होर तेस ई सभी ले पैहले मरिरे मन्झा ले जी उठणा, आस्सा रे लोका मन्झ होर अन्यजाति लोका मन्झ तेस ज्योति रा प्रचार करणा जेस ले तिन्हारा उधार हूंणा।”
26	24	पौलुस जेबे आपणे बचाऊआ मन्झ इन्हा गल्ला जो बोल्या करहा था कि फेस्तुस हाकमे चिंगी किन्हें बोल्या, “हे पौलुस तेरा दमाग खराब हुई गईरा! तेरी ज्यादा पढ़ाई ऐें तू पागल बणाई दितिरा।”
26	25	पर पौलुसे बोल्या, “हे माहप्रतापी फेस्तुस हाकम, हांऊँ पागल नी आ, पर सच्चाई होर बुद्धि री गल्ला बोल्हा।
26	26	राजा भी जेसरे साम्हणें हांऊँ निडर हुई किन्हें बोल्या करहा, ये गल्ला जाणहां, होर मुंजो विस्वास आ कि, इन्हा गल्ला मन्झा ले कोई तेस ले नी छुपिरी, क्यूंकि ये सारी गल्ला गुप्ता मन्झ नी हुईरी।
26	27	हे राजा अग्रिप्पा! नबिये जो लिखिरा, क्या तू तेता मन्झ विस्वास करहा? हांऊँ जाणहां कि तू विस्वास करहा।”
26	28	होर अग्रिप्पे पौलुसा किन्हें बोल्या, “क्या तू इतनी असानी किन्हें मुंजो मसीहा रे लोक बणाणा चाहां?”
26	29	पौलुसे जवाब दितेया, “थोह्ड़े टैमा मन्झ, या ज्यादा टैमा मन्झ, परमेसरा ले मेरी प्रार्थना ई कि ना सिर्फ तू बल्कि स्यों सभ, जो भी आज मुंजो सुणेया करहा ऐें जिहां मैं यीसू पर विस्वास कितरा तिहां ईं तिन्हा भी विस्वास करणा, पर हांऊँ नी चाहन्दा की स्यों भी मेरे साहीं बन्धना मन्झ रहे।”
26	30	तेबे हाकम होर राजा अग्रिप्पा होर तेसरी छोटी बैहण बिरनिके होर तिन्हा साउगी बैठणे वाले सभ उठी किन्हें चली गये;
26	31	होर जांदे-जांदे आपु मन्झ बोल्दे लगे, “ये आदमी एह्ड़ा ता कुछ नी करदा, जो मौता री सजा या जेल्हा मन्झ पाणे रे लायक हो।”
26	32	अग्रिप्पे फेस्तुस हाकमा किन्हें बोल्या, “अगर ये आदमी महाराजे से आपणे न्याय करणे री मांग नी करदा, ता एस छुटी जाणा था।”
27	1	जेबे फेस्तुसा हाकमे ये गल पक्की किती कि, आस्से जहाजा पर इतालिया देसा रे रोम सैहरा मन्झ जाए, ता तिन्हें पौलुस होर दूजे कैदिया जो भी यूलियुस नांऊँआं रे औगुस्तुसा सम्राट री पलटना रे एकी सूबेदारा रे हाथा मन्झ सौंपी दितेया।
27	2	होर अद्रमुत्तियुमा बंदरगाह सैहरा रे एकी जहाजा पर जो आसिया रे ईलाके रे बाढे री जगहा ले हुई किन्हें जाणे वाल्आ था, तेस पर चढ़ी किन्हें आस्से समुद्री सफर सुर्हू कितेया; होर अरिस्तर्खुस नांऊँआं रा एक आदमी जो मकीदुनिया ईलाके रा थिस्सलुनिके सैहरा रा रैहणे वाल्आ आस्सा साउगी था।
27	3	दूजे ध्याड़े आस्से सैदा रे सैहरा मन्झ पूजे होर यूलियुसे अनुग्रह करी किन्हें पौलुसा जो तेसरे दोस्ता वाले जाणे दितेया कि से तेसरी जरूरी चीज़ा लेई आये।
27	4	तेथी ले आस्से दबारा सफर सुर्हू करी किन्हें साईप्रस टापू री किनारे मन्झ हुई किन्हें चले, क्यूंकि बागर आस्सा रे विरुद्ध चल्या करहा ई थी।
27	5	फेरी आस्से किलकिया ईलाके होर पंफुलिया जिल्ले रे बाढे ले सागर जो पार करदे हुए लुसिया ईलाके मन्झ मूरा सैहरा पूजे।
27	6	तेथी सूबेदारा जो सिकंदरिया सैहरा रा एक जहाज इतालिया देसा मन्झ जांदे हुए मिल्या, होर तिन्हें आस्सा जो तेस जहाजा पर चढ़ाई दितेया।
27	7	होर जेबे आस्से बौह्त ध्याड़े तक मजे-मजे चली किन्हें बड़ी मुस्किला किन्हें कनिदुसा गांऊँआं रे साम्हणें पौहुंचे, ता इधी कठे कि बागर आस्सा जो अगे नी जाणे देआ करहा ई थी; सलमोने रे साम्हणें ले हुई किन्हें क्रेते टापू रे बाढे-बाढे हुई किन्हें चले।
27	8	होर क्रेते टापू रे बाढे-बाढे बौह्त मुस्कल्आ किन्हें जहाज अगे बढ़ेया, होर सुभ-खुंडेबारी नांऊँआं रे बन्दरगाह मन्झ पूजे, जेथी ले लस्या सैहर नेडे था।
27	9	जेबे बौह्त ध्याड़े बीती गये, होर जहाजा जो अगे बढ़ाणा भी खतरे रा काम था; क्यूंकि प्रायस्चिता रे ध्याड़े रे साजा खत्म हुई गईरा था, होर ऐबे एह्ड़ा मौसम सुर्हू हुंदा लगिरा था जेबे सागर रुखा होर तूफानी बणी जा था, इधी कठे पौलुसे खबरदार करदे हुए तिन्हा किन्हें बोल्या,
27	10	“हे भाईयो, आस्सा जो लग्हा कि आस्सा रा ये समुद्री सफर नुकसानदायक हूंणां, ना सिर्फ समाना री होर जहाजा री बल्कि आस्सा रे प्राणा रा भी नुक्सान हूंणे वाल्आ आ।”
27	11	पर पौलुसे जो बोल्या था, तेता पर ध्यान देणे रे बजाय तिन्हें सुबेदारे माझी होर जहाजा रे माल्का री गल्ला रा विस्वास कितेया।
27	12	होर ये सुभ खुंडेबारी बंदरगाहा मन्झ ठंडी रे ध्याड़े काटणे रे कठे मुस्किल थे, इधी कठे तिन्हें सभीए विचार कितेया कि, तेथी ले आगे बढ़ी किन्हें जहाजा ले हुई किन्हें किहाँ नी किहाँ फिनिक्स बन्दरगाह मन्झ पूजी किन्हें सर्दी काटे; ये ता फिनिक्स क्रेते टापू रे बाढे रा एक एह्ड़ा बंदरगाह आ, जेसरा दुराजा दक्षिण-पस्चिम होर उतर-पस्चिम दुंहीं रे साम्हणें आ।
27	13	जेबे दक्षिणी बागर मजे-मजे चलदी लगी ता तिन्हें सोचेया कि तिन्हा फिनिक्स बन्दरगाह मन्झ पूजी जाणा जेह्ड़ा तिन्हें पैहले सोचिरा था। इधी कठे तिन्हें खुंडे चकेया होर क्रेते टापू रे बाढे-बाढे जहाज लई किन्हें जांदे लगे।
27	14	पर थोह्ड़ी देरा मन्झ तेथी ले एक बडी आंधी उठी, जेस जो “यूरकुलीन” मतलब उतर-पूर्वी आंधी बोल्हा ऐें।
27	15	जेबे जहाज तूफाना मन्झ फसी गया होर तूफान रा साम्हणां नी करी सकेया ता इधी कठे आस्से तेस जहाजा जो बागर रे रुखा रे मताबक जाणे दितेया, होर आस्से भी तेस जहाजा साउगी बैह्न्दे हुए चली गये।
27	16	तेबे कौदा नांऊँआं रे एक छोटे टापू री बाढे मन्झ बैह्न्दे-बैह्न्दे आस्से बौह्त मुस्किला किन्हें जहाजा री बचाव करणे वाली किस्ती जो आस्से पकड़ी सके।
27	17	फेरी बचाव करणे वाली किस्तिया जो उठाणे ले बाद जहाजा मन्झ काम करणे वाले, जहाजा जो थाले ले लेई किन्हें उपरा तक रस्सी किन्हें बान्ही दितेया, होर सुरतिस खाड़ी री रेता पर फसणे रे डरा ले, खुंडे जो थोड़ा थाले तुआरी किन्हें, जहाजा जो बागरा रे रुखा रे मताबक छाडी दिता।
27	18	दूजे ध्याड़े जेबे आस्से तूफाना री वजहा ले धक्के लगदे लगे, ता स्यों जहाजा रा समान सटदे लगे।
27	19	होर त्रीजे ध्याड़े तिन्हें आपणे हाथा ले जहाजा रे भारी समान सटी दितेया।
27	20	फेरी बौह्त ध्याड़े तक जेबे सूरज होर तारे नी सुज्हे होर बड़ी आंधी चल्या करहा ई थी, होर आस्सा जो बचणे री आस नी रही।
27	21	जेबे स्यों बगैर खाणे कई ध्याड़े काटी चुके, ता पौलुस तिन्हारे बीचा मन्झ खड़ा हुई किन्हें बोल्दा लग्या, “हे लोको, अगर तुस्से मेरी सलाह मनी हुन्दी होर क्रेते टापू ले रवाना नी हुंदे ता ठीक था, तेबे ना ता ये विपत्ति आऊणीं थी होर ना नुक्सान हूंणां था।
27	22	पर हांऊँ एेबे भी तुस्सा किन्हें अर्ज करहा कि आपणी हिम्मत बणाई रखा, क्यूंकि तुस्सा मन्झा ले केसी रे प्राणा री हानि नी हूणीं, पर एस जहाजा नास हुई जाणा।
27	23	क्यूंकि परमेसर जेसरा हांऊँ आ, होर जेसरी सेऊआ हांऊँ करहा, तेसरे स्वर्गदूते राती मेरे वाले आई किन्हें बोल्या
27	24	‘हे पौलुस, मत डर; तुजो महाराजे रे साम्हणें खड़े हूंणां जरूरी आ। होर परमेसरा आपणे अनुग्रहा ले सभ लोक बचाई लेणे जो तेरे साउगी सफर करेया करहा ऐें।’
27	25	इधी कठे, हे भाईयो, हिम्मत रखा; क्यूंकि हांऊँ परमेसरा रा विस्वास करहा कि, जेह्ड़ा मेरे किन्हें बोलिरा, तेह्ड़ा ई हूंणां।
27	26	पर केसी टापू पर आस्सा रा जहाज जरुर लगी जाणा।”
27	27	फेरी जेबे चौदहवीं रात हुई, होर आस्से अद्रिया सागरा मन्झ भटकेया करहा ऐें थे, ता आधी राती रे लगभग जहाजा रे काम करणे वाले जो लग्या कि आस्से केसी देसा रे नेडे ऐें।
27	28	तिन्हें सागरा री गैहराई नापी ता पता चल्या कि तेथी सैंती मीटर गैहराई थी, थोह्ड़ी देरा बाद तिन्हें पाणी री गैहराई नापी होर पता चल्या कि हली भी गैहराई सताई मीटर रही गईरी।
27	29	तेबे एस डरा ले कि जहाज केते पत्थरीली चटाना मन्झ नी फसी जाए, तिन्हें जहाजा रे पिछले हिस्से रे चार खुंडे गडे, होर प्रार्थना करदे लगे कि किहाँ नी किहाँ भ्याग हुई जाए।
27	30	होर जेबे जहाजा पर काम करणे वाले जहाजा ले उतरी किन्हें भगणा चाहें थे, होर जहाज रे साम्हणें री वखा जो खुंडे पाणे रे भाने ले, स्यों बचाव करणे वाली किस्ती जो समुद्रा मन्झ तुआरी चुकिरे थे।
27	31	तेबे पौलुसे सूबेदारा होर स्पाहीया किन्हें बोल्या, “अगर ये जहाजा रे काम करणे वाले जहाजा पर नी रैहे ता तुस्सा भी नी बचणा।”
27	32	तेबे स्पाहिये रस्सी काटी किन्हें बचाव करणे वाली किस्तिया ड्याई दिती।
27	33	भ्याग हूंणे ले थोह्ड़े पैहले पौलुसे सभी ले अर्ज किती कि, “स्यों खाणा खाई ले, क्यूंकि आज चौदा ध्याड़े हुई चुकिरे होर तुस्से लगातार चिंता री वजहा ले भूखे रैंहयां करहा ऐें, होर कुछ नी खाध्या।”
27	34	“इधी कठे हांऊँ तुस्सा जो समझाया करहा; कि कुछ खाई लऊआ, जेस ले तुस्से बची सको; क्यूंकि तुस्सा रा कोई नुक्सान नी हूंणां।”
27	35	होर ये बोली किन्हें तिन्हें रोटी लई होर सभी रे साम्हणें परमेसरा रा धन्यावाद कितेया; होर तोड़ी किन्हें खांदा लग्या।
27	36	तेबे स्यों सभ भी हिम्मत करी किन्हें खाणा खांदे लगे।
27	37	होर जहाजा पर आस्सा सभी जो मिलाई किन्हें दो सौ छेह्त्र लोक थे।
27	38	जेबे स्यों खाणा खाई किन्हें रजी गये, ता कणका जो समुद्रा मन्झ सटी किन्हें जहाजा जो फाहूका करदे लगे।
27	39	जेबे भ्याग हुई, ता स्यों तेस देसा जो नी पैह्चाणी सके, तिन्हा जो से जगहा एक खाड़ी देखी जेसरा किनारा चौरस था, होर तिन्हें ये फैसला कितेया कि, अगर हुई सके, ता एस जहाजा जो एस किनारे पर ई खड़ा करी दे।
27	40	तेबे तिन्हें खुंडे जो खोल्ही किन्हें समुद्रा मन्झ छाडी दितेया, होर तेस ई टैम पाला री रस्सिया ढीली करी दिती, होर फेरी जहाजा रे अगले पाल चढ़ाई किन्हें किनारे बखा जो चली पये।
27	41	पर दो पाणी री धारा रे बीचा मन्झ पई किन्हें जहाज रेता मन्झ जाई फस्सेया होर तेसरा अगला हिस्सा एह्ड़ा धस्या होर टिकी गया; जेबे कि पिछला हिस्सा लैहरा री मारा किन्हें टूटदा लग्या।
27	42	तेबे स्पाहिये सलाह किती कि, कैदिया जो मारी दे; एह्ड़ा नी हो कि कोई भी कैदी तैरी किन्हें बची जाए।
27	43	पर सूबेदार पौलुसा जो बचाणा चाहां था, इधी कठे तिन्हें तिन्हा जो बोल्या कि जो तैरी सक्हा ऐें, स्यों पैहले छलांग ल्गाई किन्हें बाढे पर निकली जाए।
27	44	होर बाकि लोक तख्ते, होर जहाजा री दूजी चीजा या टुकड़े रे सहारे निकली जाए। इंहां सभ जण सही सलामत किनारे पर पूजी गये।
28	1	जेबे आस्से सभ जण सही सलामत किनारे पर पूजी गये, तेबे आस्सो पता चल्या कि एस टापू रा नाऊँ माल्टा आ।
28	2	होर तेस टापू मन्झ रैहणे वाले लोके आस्सा री बढ़िया देखभाल किती; क्यूंकि ठंडी रे ध्याड़े थे होर वरखा भी हुएया करहा ई थी, इधी कठे तिन्हें आग भ्खाई किन्हें आस्सा सभीरा स्वागत कितेया।
28	3	जेबे पौलुसे लकड़ी रा भारा कट्ठा करी किन्हें आगा पर रख्या, ता एक जैहर्ले कीड़ा सेक लगणे री वजहा ले बाहर निकल्या होर पौलुसा रे हाथा किन्हें लिप्टी गया।
28	4	जेबे तेथी रे रैहणे वाले लोके तेस कीड़े जो तेसरे हाथा मन्झ लिप्टी रे देख्या, होर सोचेया कि तिन्हें कीड़े से डसी लईरा, ता स्यों आपु मन्झ बोल्दे लगे, “पक्का ई ये आदमी एक हत्यारा आ, अगर ये समुद्रा ले बची किन्हें सही सलामत निकली गया, पर आस्सा यूनान देसा रे लोका री न्याय-माता तेस जो जिउंदा रैहणा नी दितेया।”
28	5	तेबे पौलुसे कीड़े जो आगा मन्झ सटी दितेया, होर तेस जो कुछ नुक्सान नी हुएया।
28	6	पर स्यों लोक न्हयालया करहा ऐें थे कि, या ता तेसरा सरीर सूजी जाणा या ता अचानक धरती पर पई किन्हें मरी जाणा; पर बौह्त देरा तक न्हयाल्दे रैहे होर ये देखी किन्हें कि तेसरा कुछ नी बिगड़ेया, ता तिन्हें आपणी सोच बदली दिती, होर बोल्दे लगे कि, “ये ता कोई देऊआ।”
28	7	तेस जग्हा रे नेडे ई तेस टापू रे प्रधान अधिकारी पुबलियुसा री जमीन थी, तिन्हें आस्सा जो आपणे घरा लई जाई किन्हें तीन ध्याड़े तक आस्सा रे आदर-खातर कितेया।
28	8	होर पुबलियुसा रा बापू बिस्तरे मन्झ बीमार था, तेस जो बुखार होर दस्त लगिरे थे; पौलुस तेस किन्हें मिलणे रे कठे कमरे मन्झ गया, फेरी तिन्हें तेस पर हाथ रखी किन्हें प्रार्थना किती होर से ठीक हुई गया।
28	9	एस घटना ले बाद टापू रे बाकि सभी मरीज भी तेथी पौलुसा वाले आये होर ठीक हुई गये।
28	10	होर तिन्हें आस्सा रा कई तरीके किन्हें आदर-खातर कितेया। जेबे तीन महीने बाद आस्से तेथी ले जांदे लगे ता तिन्हें आस्सा री सारी चीजा जहाजा पर लादी दिती।
28	11	तीन म्हीने ले बाद आस्से सिकंदरिया सैहरा जो जाणे वाले एक जहाजा पर रवाना हुए। ये जहाज ठंडा री वजहा ले टापू पर रुकिरा था; एस जहाज रे साम्हणें एक जुड़वे देऊआ रा नसाण था, जेस जो यूनानी भासा मन्झ दियुसकूरी बोल्हां ऐें थे।
28	12	सुरकुसा सैहरा मन्झ लंगर पाई किन्हें आस्से होर तीन ध्याड़े तक रुकी गये।
28	13	तेथी ले आगे चली किन्हें आस्से रेगियुम सैहरा मन्झ आये; होर एक ध्याड़े ले बाद दक्षिणी बागर चली; फेरी आस्से दूजे ध्याड़े पुतियुली सैहरा मन्झ आये।
28	14	तेथी आस्सा जो कुछ विस्वासी मिले, होर तिन्हारे बोलणे ले आस्से तिन्हारे घरा सात ध्याड़े तक रैहे; होर आस्से रोम सैहरा वखा जो पैंडे रे रस्ते जो निकली गये।
28	15	होर जेबे रोम सैहरा रे विस्वासी लोके आस्सा रे बारे मन्झ सुणेया, ता अप्पियुसा बजारा रे गांऊँ होर तीन-सराय गांऊँ तक स्यों आस्सा जो रोम सैहरा मन्झ लेई जाणे रे कठे आये। जिन्हा जो देखी किन्हें पौलुस बौह्त प्रोत्साहित हुआ होर परमेसरा रा धन्यावाद कितेया।
28	16	जेबे आस्से रोम सैहरा मन्झ पूजे, ता पौलुसा जो एकी स्पाही साउगी जो तेसरी देख भाल करहा था; कल्हे रैहणे रा हुक्म हुआ।
28	17	तीन ध्याड़े ले बाद पौलुसे खास यहूदी अगुवे री सभा सादी, होर जेबे स्यों कठे हुई गये ता तिन्हा किन्हें बोल्या, “हे भाईयो, मैं आपणे लोका रे या बापदादे रे व्यवहारा रे बरखलाफ कुछ नी कितेया, तेबे बी कैदी हुई किन्हें यरुस्लेम सैहरा ले रोम देसा रे सरकारा रे हाथा सौम्पेया गया।
28	18	तिन्हें मेरी जांच पड़ताल करी किन्हें हांऊँ छाडी दितेया, क्यूंकि मौता री सजा रे लायक मेरे मन्झ कोई दोस नी था।
28	19	पर जेबे यहूदी अगुवे एसरे व्रोध कितेया, ता महाराजे ले अर्ज किती से मेरा न्याय करहे; पर इधी कठे नी कि हांऊँ आपणे ई लोका पर कोई इल्जाम ल्गाणा चाहां था।
28	20	इधी कठे मैं तेरे ले ये अर्ज किती कि तू मेरे वाले एथी आई जा ताकि हांऊँ तुस्सा जो ये दसी सकूं, हांऊँ कैदा मन्झ इधी कठे आ कि जो इस्राएल देसा रे लोक परमेसरा ले आस करहा ऐें जो की मसीहा रे कठे ई, हांऊँ तेस उम्मीदा पर विस्वास करहा।”
28	21	यहूदी अगुवे तेस किन्हें बोल्या, “ना आस्से तेरे बारे मन्झ यहूदिया ईलाके रे लोका ले कोई चिठिया पाई, होर ना आस्सा रे भाईया मन्झा ले केसिए आई किन्हें तेरे बारे मन्झ कुछ दसेया, होर ना बुरा बोल्या।
28	22	पर तेरा विचार क्या आ? से ई आस्से तुध ले सुणना चाहें, क्यूंकि आस्से जाणहां ऐें कि, हर जगहा एस मता रे व्रोधा मन्झ लोक गल्ला करहा ऐें।”
28	23	तिन्हें यहूदी लोके जो पौलुसा साउगी थे, तेसरे कठे एक ध्याड़ा नियुक्त कितेया। होर तेस ध्याड़े बौह्त लोक बड़ी संख्या मन्झ आई किन्हें कठे हुए। मूसा री व्यवस्था होर नबिया री कताबा ले यीसू रे बारे मन्झ तिन्हा जो समझाणे रा जतन करदे हुए तिन्हें परमेसरा रे राजा रे बारे मन्झ आपणी गुआही दिती होर समझाया; से भ्यागा ले साह्न्जा तक ये करणे मन्झ ई लगे रहे।
28	24	तिन्हें जो कुछ बोलिरा था, कुछ लोके विस्वास कितेया, पर कुछ लोके विस्वास नी कितेया।
28	25	फेरी जेबे स्यों एक दूजे किन्हें सहमत नी हुए, ता पौलुसा री एस एकी गल्ला रे बोलणे ले स्यों चली गये कि, “पवित्र आत्मे यसायाह नबी रे ज्रीए तुस्सा रे बापदादे किन्हें ठीक ई बोलिरा,
28	26	‘जाई किन्हें इन्हा लोका किन्हें बोल कि, तिन्हा सुणदे ता रैंह्णां, पर नी समझ्दे, होर तिन्हा देख्दे ता रैंह्णां, पर नी जाणदे।
28	27	क्यूंकि इन्हा लोका रा मन मोटा, होर तिन्हारे कान भारी हुई गईरे। होर तिन्हें आपणी हाखिया बंद करी दितिरी, एह्ड़ा नी हो कि स्यों कधी हाखिया ले देखे, होर काना ले सुणे, होर मना ले समझे होर वापस आये, होर हांऊँ तिन्हा जो ठीक करूं।’”
28	28	“इधी कठे तुस्से जाणी लो कि परमेसरा रा ये उद्धार एेबे अन्यजाति लोका वाले भेजी गईरा, होर तिन्हा ऐें जरुर मनणा।”
28	29	जेबे तिन्हें ये बोल्या ता यहूदी लोक आपु मन्झ चर्चा करदे लगे होर तेथी ले चली गये।
28	30	होर से दो साल तक आपणे भाड़े रे घरा मन्झ रैंहयां।
28	31	होर जो तेस वाले आहूँआं ऐें, तिन्हा सभी किन्हें मिलदा रैंहयां, होर बगैर रोके-टोके न्डरे हुई किन्हें परमेसरा रे राजा रा प्रचार करदा होर प्रभु यीसू मसीह री गल्ला सिखांदा रैंहयां।
