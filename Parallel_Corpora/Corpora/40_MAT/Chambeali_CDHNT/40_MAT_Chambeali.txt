1	1	यीशु मसीह अब्राहम ते दाऊद राज्जे रे ‍खानदान बिच का थिये। यीशु मसीह रे गोत्रियां रे ए नां हिन,
1	2	अब्राहम रा पुत्तर इसहाक थिया, इसहाक रा पुत्तर याकूब थिया, याकूब रा पुत्तर यहूदा अते यहूदा रे भ्याल थिये।
1	3	यहूदा ते तामार रे पुत्तर फिरिस ते जेरह थिये, फिरिस रा पुत्तर हिस्त्रोन थिया, ते हिस्त्रोन रा पुत्तर एराम थिया।
1	4	एराम रा पुत्तर अम्मीनादाब थिया, अम्मीनादाब रा पुत्तर नहशोन, अते नहशोन रा पुत्तर सलमोन थिया।
1	5	सलमोन रा पुत्तर बोअज थिया, जिसेरी माँ राहाब भी इक्क गैर यहुदी जनानी थी, बोअज रा पुत्तर ओबेद थिया, जिसेरी माँ रूत भी इक्क गैर यहुदी जनानी थी, अते ओबेद रा पुत्तर यिशै थिया।
1	6	ते यिशै रा पुत्तर दाऊद, जे राज्जा थिया, ते दाऊद रा पुत्तर सुलैमान थिया, बैतशिबा सुलेमान री माँ थी जे पैल्ले उरिय्याह री लाड़ी थी।
1	7	सुलैमान रा पुत्तर रहबाम थिया, रहबाम रा पुत्तर अबिय्याह थिया, ते अबिय्याह रा पुत्तर आसा थिया।
1	8	आसा रा पुत्तर यहोशाफात थिया, यहोशाफात रा पुत्तर योराम थिया, योराम रा पुत्तर उज्जियाह थिया।
1	9	उज्जियाह रा पुत्तर योताम थिया, योताम रा पुत्तर आहाज थिया, अते आहाज रा पुत्तर हिजकिय्याह थिया।
1	10	हिजकिय्याह रा पुत्तर मनश्शिह थिया, मनश्शिह रा पुत्तर आमोन थिया, ते आमोन रा पुत्तर योशिय्याह थिया।
1	11	योशिय्याह रा पुत्तर यकुन्याह ते तिसेरे भ्याल थिये, ते से तिस बेल्ले रे जां बेबिलोन शहर री सेना ने इस्राएल देश रे लोक्कां जो गुलाम बणाई करी अपणे देश बिच लेई गे।
1	12	बेबिलोन बिच गुलाम बणाई करी लेई जाणे किच्‍छ समय रे बाद, यकुन्याह रे घरे मुंडा पैदा होया जिसेरा नां तिसने शालतियेल रख्खेया। शालतियेल रे मुंडे रा नां जरुब्बाबेल थिया।
1	13	जरुब्बाबेल रा पुत्तर अबीहूद थिया, अबीहूद रा पुत्तर इल्याकीम थिया, ते इल्याकीम रा पुत्तर अजोर थिया।
1	14	अजोर रा पुत्तर सदोक थिया, सदोक रा पुत्तर अखीम थिया, ते अखीम रा पुत्तर इलीहूद थिया,
1	15	इलीहूद रा पुत्तर एलीआज़ार थिया, एलीआज़ार रा पुत्तर मत्तान थिया, अते मत्तान रा पुत्तर याकूब थिया।
1	16	याकूब रा पुत्तर यूसुफ थिया, जिसेरी लाड़ी रा नां मरियम थिया, अते यूसुफ ते मरियम का यीशु पैदा होए जे “मसीह हिन।”
1	17	इसी तरिक्के कने अब्राहम का लेई करी राजा दाऊद तिकर चौदह पीढ़ियां होई, ते राजा दाऊद का लेई करी बेबिलोन बिच गुलामी करणे रे बेल्ले तिकर चौदह पीढ़ियां, ते तित्ते का लेई करी यीशु मसीह रे पैदा होणे तिकर चौदह पीढ़ियां होई।
1	18	यीशु मसीह रा जन्म इस तरिक्के कने होया, जां तिन्हेरी माँ मरियम री मंगोली यूसुफ कने होई गई, पर ब्याह होणा का पैल्ले ही, जां हल्ले मरियम कुंवारी ही थी, से पवित्रात्मा री ताकत कने दुपराणी होई गी।
1	19	मरियम रा मगेंतर यूसुफ जे इक्क धार्मिक मणु थिया, मरियम जो सरेआम बदनाम नी करणा चाह्‍ंदा थिया, इधेरे तांइ चुपचाणे ही तिसजो छड्डी दैणा चाह्‍ंदा थिया।
1	20	“जां युसूफ इन्हा गल्लां रे बारे अन्दर सोच्चेया ही करदा थिया, तां प्रभु रा स्वर्गदूत तिसजो सुपने अन्दर आई करी बोलणा लगेया, हे यूसुफ! दाऊद री औलाद, तू मरियम जो अपणी लाड़ी बणाणे रा का मत डर, किजोकी जे बच्चा तिसेरे पेट अन्दर है, से पवित्रात्मा रे पास्से का है।
1	21	तिसने इक्क मुंडे जो जमणा, ते तू तिसेरा नां यीशु रख्खेया, किजोकी तिनिए सारी दुनिया रे मणुआं रा तिन्हेरे पाप्पां का छुटकारा दैणा।”
1	22	ए सब इधेरे तांइ होया कि जे वचन प्रभु ने यशायाह भविष्यद्वक्ता रे जरिए बोल्लेया थिया, से पूरा होई जाओ
1	23	“दिख्खो, इक्क कुंवारी ने दुपराणी होणा ते तिसने इक्क निक्के जो जमणा, ते तिसेरा नां इम्मानुएल रख्खेया जाणा, जिसेरा मतलब हुन्दा, ‘परमेश्‍वर असां रे कन्ने हिन।’”
1	24	तां यूसुफ निन्दर का जाग्गी करी प्रभु रे स्वर्गदूत रे हूकम रे ह्साब कने मरियम जो ब्याई करी तिसजो अपणे घरे लेई आया।
1	25	ते जां तांइ मरियम ने पुत्तर नी जम्मेया तां तांइ यूसुफ ने मरियम कने कोई शारीरिक सम्बध नी रख्खेया: ते तिसेरे पैदा होणा का बाद यूसुफ ने तिस मुंडे रा नां यीशु रख्खेया।
2	1	जां राज्जा हेरोदेस यहुदियां प्रदेश पर राज करेया करदा थिया, तां तिन्हा दिनां बिच ही यहुदियां प्रदेश रे बैतलहम कस्बे अन्दर यीशु पैदा होए, ते तिन्हेरे पैदा होणे रे थोड़े समय का बाद किच्‍छ ज्योतिषी जे तारे भी पढ़दे, से पूरवी देशां का यरूशलेम शहर बिच आए करी ए पुछणा लगे,
2	2	“से मुंडा कुते पैदा होए रा है जिनिये यहुदी लोक्कां रा राज्जा बनणा? किजोकी असां पूरव दिशा बिच से तारा दिख्खेया जे तिसेरे पैदा होणे रे बारे बिच दसदा अते असी तिसेरी अराधना करणा आए रे हिन।”
2	3	ए सुणी करी राज्जा हेरोदेस घबराई गेया अते तिसेरे अलावा कने यरूशलेम शहर रे बाकी मणु भी फिकर बिच पेई गे।
2	4	“तां राज्जा हेरोदेस ने यहुदी समाज रे सब बड्डे पुरोत्त जो अते शास्त्रियाँ जो इकठ्ठा करी के तिन्हा जो पुच्छेया, पवित्रशास्त्र रे हिसाब कने मसीह जो कुते पैदा होणा चाएदा?”
2	5	“बड्डे पुरोत्तां ते शास्त्रियाँ ने हेरोदेस राज्जा जो बोल्लेया, यहुदियां प्रदेश रे बैतलहम कस्बे बिच, किजोकी मीका भविष्यद्वक्ता ने पवित्रशास्त्र बिच इय्यां लिख्खे रा है:
2	6	‘हे बैतलहम, तू जे यहूदा प्रदेश बिच है, तू कुसी भी तरिक्के कने यहूदा रे अधिकारियां अन्दर सबका छोटा नी है किजोकी तेरे बिच का इक्क अधिपति ने निकलणा, जिनिए मेरे इस्राएल रे मणुआं री दिख्ख-रिख्ख करणी है।’”
2	7	तां हेरोदेस राज्जा ने तारेयां जो पढ़णे वाले तिन्हा ज्योतिषियां जो चुप-चाप सदवाई करी तिन्हा का पुच्छेया, कि से तारा ठीक कुस बेल्ले लिब्बेया थिया ताकी से ए जाणी सके कि से मुंडा कुस बेल्ले पैदा होया थिया।
2	8	ते हेरोदेस राज्जे ने तिन्हा ज्योतिषियां जो ए बोल्ली करी बैतलहम कस्बे भेज्जेया, “जाओ, तिस निक्के रे बारे अन्दर ठीक-ठीक पता करो, ते जां से मिल्ली जांगा तां मेरे जो खबर देई देयो ताकी मै भी आई करी तिसेरी अराधना करी सकां।”
2	9	से राज्जे री गल्ल सुणी करी चली गे, अते जिस तारे जो दिख्खी करी से बैतलेहम कस्बे तिकर पुज्जे थिये, से तिन्हेरे अग्गे-अग्गे बधेया करदा थिया ते तिस जगह पर आई करी रुकी गेया जित्ते से बच्चा थिया,
2	10	ए दिख्खी करी से ज्योतिषी बड़े भारी खुश होए।
2	11	से लोक घरे रे अन्दर गे अते तिन्हा ज्योतिषियां ने तिस मुंडे ते तिसेरी माँ मरियम जो दिख्खेया, ते मुँह रे भारे पेई करी बच्चे री अराधना कित्ती, ते अपणे-अपणे थैल्ले खोल्ली करी तिन्हा जो सोना, गंधरस अते लोबान री भेंट चढ़ाई।
2	12	पर परमेश्‍वर ने इक्क सुपने अन्दर तिन्हा ज्योतिषियां जो सावधान करी दित्तेया कि से वापस हेरोदेस का ना जान, इधेरे तांइ से लोक राज्जे जो बिना दस्से इक्क अलग रस्ते का अपणे देश जो हटी गे।
2	13	जां से ज्योतिषी लोक चली गे, तां प्रभु रे इक्क स्वर्गदूत ने यूसुफ जो सुपने अन्दर आई करी बोल्लेया, “उठ, तिस निक्के जो ते तिसेरी माँ जो लेई करी मिस्र देश जो नह्सि जा, ते जां तांइ मै तिज्जो नी बोलगा, तां तांइ तित्ते ही रेयां, किजोकी हेरोदेस राज्जा इस निक्के जो मारणे तांइ तोप्पेया करदा है।”
2	14	तां से रात्ती ही उठ्ठी करी निक्के अते तिसेरी अम्मा जो लेई करी मिस्र देश जो चली गेया।
2	15	ते हेरोदेस राज्जा रे मरणे तांइ तित्ते ही रेया, इधेरे तांइ कि से वचन पूरा होई जाओ जे प्रभु ने होशे भविष्यद्वक्ता रे जरिए बोल्लेया थिया, “मै अपणे पुत्तर जो मिस्र देश का सद्देया।”
2	16	जां हेरोदेस राज्जे ने ए दिख्खेया, कि ज्योतिषियां ने तिस कने धोखा कित्तेया है, तां से बड़े भारी गुस्से कने भरी गेया। तिनिये मणुआं जो हुकम देई करी भेज्जेया ताकी से बैतलहम कस्बे अते तिसेरे नेड़े-भेड़े रे सबनी इलाकेयां बिच रैह्णे वाले दो साल्ले रे या इसका छोटे सबनां मुडेंया जो मारी देण। हेरोदेस ने ए सब ज्योतिषियां रे दस्से रे बेल्ले रे हिसाब कने कित्तेया जां तिन्हा ने से तारा दिख्खेया।
2	17	तां से वचन जे यिर्मयाह भविष्यद्वक्ता रे जरिए तिस जगह रे बारे बिच बोल्लेया गे रा थिया जित्ते याकुब ते तिसेरी लाड़ी राहेल रैहन्दे थिये, से पूरा होया,
2	18	“रामाह कस्बे बिच बड़ा भारी रोण-पिट्टण सुणित्तेया, रोणा अते बड़ा मात्तम, राहेल अपणे निक्केयाँ तांइ रोया करदी थी, अते चुप होणा नी चाह्‍ंदी थी, किजोकी से अवे मरी गे रे थिये।”
2	19	हेरोदेस राज्जे रे मरणे का बाद, प्रभु रे स्वर्गदूत ने मिस्र अन्दर यूसुफ जो सुपने अन्दर आई करी बोल्लेया,
2	20	“उठ, निक्के अते तिसेरी माँ जो लेई करी इस्राएल रे देश अन्दर चली जा, किजोकी जे लोक निक्के री जान लैणा चांह्दे थिये, से मरी गे रे हिन।”
2	21	से निक्के ते तिसेरी अम्मा जो कन्ने लेई करी मिस्र देश का निकलेया अते इस्राएल देश जो हटी आया।
2	22	पर जां यूसुफ ने ए सुणेया कि यहुदियां प्रदेश बिच अपणे प्यो हेरोदेस री जगह पर अरखिलाउस राज करेया करदा है तां से तित्ते जाणे का डरेया, फिरी सुपने बिच परमेश्‍वर का चेतावनी पाई करी गलील प्रदेश बिच चली गेया।
2	23	अते तित्ते नासरत नां रे कस्बे अन्दर जाई बसेया, ताकी से वचन पूरा होई जाओ, जे भविष्यद्वक्ता रे जरिए यीशु रे बारे बिच बोल्लेया गेया थिया: “तिसने नासरत का होणा।”
3	1	तिन्हा रोज्जे युहन्ना बपतिस्मा दैणे वाला यहुदियां प्रदेश री बियाबान जगह अन्दर आई करी ए प्रचार करणा लग्गेया,
3	2	“अपणे पाप्पां का तौबा करी लेयो, किजोकी स्वर्ग रा राज नेड़े आई गे रा है।”
3	3	युहन्ना बपतिस्मा दैणे वाला से ही मणु जिसेरे बारे अन्दर यशायाह भविष्यद्वक्ता ने पवित्रशास्त्र बिच बोल्लेया थिया, “बियाबान अन्दर कुसकी री अवाज आया करदी है, प्रभु रा रस्ता तयार करो, तिन्हेरी सड़कां सिद्दी करो।”
3	4	युहन्ना ऊँट रे बालां रे बणे रे कपड़े पांदा थिया, अते तिसेरी कमर बिच चमड़े रा पट्टा बन्ने रा हून्दा थिया, से टिड्डे अते जंगली मखीर खांदा थिया।
3	5	यरूशलेम, यहूदिया, यरदन अते आस्से-पास्से रे सबणी इलाकेयां रे मते सारे मणु युहन्ना बपतिस्मा दैणे वाले का आये।
3	6	तिन्हा लोक्कां ने अपणे-अपणे पाप्पां का तौबा करी के यरदन नदी बिच युहन्ना बपतिस्मा दैणे वाला का बपतिस्मा लित्तेया।
3	7	जां युहन्ना बपतिस्मा दैणे वाले ने मते सारे फरीसी ते सदूकी लोक्कां जो बपतिस्मा लैणे तांइ अप्पु का आँदे दिख्खेया, तां तिन्हा जो बोल्लेया, “हे जहरिल्ले सप्प रे बच्चेयों, तुसी जो कुसने परमेश्‍वर री सजा का बचणे तांइ खबरदार कित्तेया?”
3	8	अपणे कम्मां कने साबित करो कि तुसी अपणे पाप्पां का तौबा करी लित्ते री है ते दोबारा पाप्पां बिच मत पैंदे।
3	9	अते अपणे-अपणे मनां अन्दर ए मत सोच्चो कि असां रा प्यो अब्राहम है, किजोकी मै तुसी जो बोलदा, कि परमेश्‍वर इन्हा बट्टेयां बिच का भी अब्राहम तांइ औलाद पैदा करी सकदा।
3	10	अवे परमेश्‍वर रे हिसाब-किताब रा झोंटू बुट्टे री जड़ पर रख्खे रा है, ताकी तिस मणु जो कट्टी दे जे जिस बुट्टे सांइ हिन जिन्हा पर खरा फल नी लगदा, से बुट्टा जड़ का बड्डी दित्तेया जाणा ते फुक्कि दित्ता जाणा।
3	11	“मै ता पाणी कने तुसी जो पाप्पां का तौबा करणे रा बपतिस्मा दिंदा, पर जे मेरे का बाद आणे वाला है, से मेरे का जादा ताकतवर है ते मै तिन्हेरी चप्पल चुकणे जोग्गा भी नी ह, तिन्हा ने तुसी जो अप्पु पवित्रात्मा ते अग्ग कने बपतिस्मा दैणा।
3	12	तिन्हेरा छज्ज तिन्हेरे हत्थां बिच है, अते तिन्हा ने अपणे खलाड़े जो खरा करी साफ करणा, कणक जो खत्ते अन्दर इकट्ठा करणा, ते भू जो तिस अग्ग अन्दर फुक्की दैणा, जे कदी भी नी बुझणी।”
3	13	उस बेल्ले यीशु गलील का चली करी यरदन रे कनारे युहन्ना का बपतिस्मा लैणे तांइ आये।
3	14	पर युहन्ना ए बोल्ली करी तिन्हा जो रोकणा लग्गेया कि, “मेरे जो ता तुसी का बपतिस्मा लैणे री जरूरत है।” अते तुसी मेरे का आये?
3	15	पर यीशु ने तिसजो ए जवाब दित्तेया, “इस बेल्ले इय्यां ही होणा दे, किजोकी असां तांइ सही ए है कि इय्यां ही सारी धार्मिकता जो पूरा करण तां युहन्ना ने तिन्हेरी गल्ल मन्नी लेई।”
3	16	ते यीशु बपतिस्मा लेई करी तिस्सी बेल्ले पाणी का बाहर आई गे, ते दिख्खो, तिन्हा तांइ स्वर्ग खुल्ली गेया, अते तिन्हा ने पवित्रात्मा जो इक्क कबूतर सांइ उतरदे अते अपणे उपराल्ले आंदे दिख्खेया।
3	17	अते दिख्खो, स्वर्ग बिच का ए अवाज आई कि ए मेरा प्यारा पुत्तर है, “जिस का मै बड़ा-भारी खुश है।”
4	1	तां पवित्रात्मा ने तिस्सी बेल्ले यीशु जो बियाबान जगह जो भेज्जेया, ताकी शैतान तिन्हा जो परखी सको।
4	2	जां यीशु चाली रोज अते चाली रात्तां तिकर ब्रत्त रख्खी बैठ्ठे तां तिन्हा जो भुख लग्गी।
4	3	तां शैतान यीशु का आया अते बोलणे लग्गेया, “जे तू परमेश्‍वर रा पुत्तर है तां इन्हा बट्टेयां जो अपणे खाणे तांइ रोट्टी बणी जाणे रा हुकम देई करी साबित कर।”
4	4	यीशु ने जवाब दित्तेया, “पवित्रशास्त्र बिच लिख्खे रा है, मणु सिर्फ रोट्टी कने ही नी पर से परमेश्‍वर रे हर इक्क वचन जो मनणे कने जिन्दा रैहन्दा।”
4	5	तां शैतान तिन्हा जो पवित्र शहर यरूशलेम बिच लेई गेया अते मन्दिर री चोटि पर खड़ा करी के,
4	6	उसने यीशु जो बोल्लेया, “जे तू परमेश्‍वर रा पुत्तर है तां तू इत्ते का छाल मारी करी साबित कर किजोकी पवित्रशास्त्र बिच लिख्खे रा है: तिसने तेरी रक्षा तांइ अपणे स्वर्गदूतां जो हूकम दैणा अते तिन्हा तिज्जो हत्थों हत्थ चुक्की लैणा, ताकी तेरे पैरां पर बट्टे कने चोट भी ना लग्गो।”
4	7	यीशु ने तिसजो बोल्लेया, “पवित्रशास्त्र बिच ए भी लिख्खे रा है: तू प्रभु अपणे परमेश्‍वर जो मत परख।”
4	8	फिरी शैतान तिन्हा जो इक्क बड़े ऊच्चे पहाड़ पर लेई गेया अते दुनिया रे सारे राज अते तिन्हेरी महिमा दिखाई करी तिन्हा जो बोल्लेया,
4	9	“जे तू मेरे अग्गे झुके अते मेरी अराधना करगा, तां मै ए सारा किच्‍छ तिज्जो देई दैणा।”
4	10	तां यीशु ने तिसजो बोल्लेया, “हे शैतान, दूर होई जा किजोकी पवित्रशास्त्र बिच लिख्खे रा है, ‘तू प्रभु अपणे परमेश्‍वर जो ही प्रणाम कर अते सिर्फ उन्हेरी ही सेवा कर।’”
4	11	तां शैतान तिन्हा जो छड्डी करी चली गेया, अते दिख्खो, स्वर्गदूत आई करी यीशु री सेवा-टहल करणा लग्गे।
4	12	अते जां यीशु ने ए सुणेया कि युहन्ना कैद करी लित्तेया गे रा है, तां से यहुदिया जिले का निकली करी गलील प्रदेश जो हटी गे।
4	13	तां से नासरत कस्बे का निकली करी कफरनहूम कस्बे बिच रैह्णा लग्गे, जे जबूलून अते नप्ताली नां री जातियां रे इलाके बिच ते गलिली समुन्द्र रे किनारे पर थिया।
4	14	ताकी जे यशायाह भविष्यद्वक्ता ने बोल्लेया थिया, से पूरा होई जाओ,
4	15	“हे जबूलून ते नप्ताली रे इलाके बिच रैह्णे वाले लोक्कों, जे यरदन नदी रे पार, गलिली समुन्द्र रे किनारे पर रैह्णे वाले गैर यहुदी लोक,
4	16	जे लोक न्याहरे बिच जिया करदे थिये तिन्हा ने इक्क महान ज्योति दिख्खी, अते जे मणु मौत रे साये बिच रैह्‍न्दे थिये उन्हा पर से ज्योति चमकी।”
4	17	तिस बेल्ले का यीशु ने शुभ संदेश रा प्रचार करणा शुरू करी दित्तेया, “पाप्पां का तौबा करी लेयो किजोकी स्वर्ग रा राज नेड़े आई गे रा है।”
4	18	जां यीशु गलील री झील का जाया करदे थिये तां तिन्हा ने दो भ्याल, शमौन जिस जो पतरस भी बोलदे, अते तिसेरा भ्याल अन्द्रियास जो झील अन्दर जाल पांदे दिख्खेया किजोकी से लोक मछुआरे थिये।
4	19	यीशु ने तिन्हा जो बोल्लेया, “मेरे पिच्छे चलो मै तुसी जो मणुआं जो पकड़णे वाला मछुआरा बणांगा।”
4	20	तिन्हा ने तिस्सी बेल्ले जाल छड्डे ते तिन्हेरे पिच्छे चली पे।
4	21	ते तित्ते का अग्गे जाई करी दो भ्याल, याकूब ते युहन्ना जो दिख्खेया जे जब्दी रे मुडें थिये ते किश्ती पर अपणे प्यो कने जाल जो साफ करेया करदे थिये; तिन्हा जो भी सद्देया।
4	22	से तिस्सी बेल्ले किस्ती अते अपणे प्यो जो छड्डी करी तिन्हेरे पिच्छे चली पे।
4	23	यीशु सारे गलील प्रदेश रे सभास्थल अंदर स्वर्ग रे राज रे शुभ संदेश री उपदेश दिंदे अते हर तरह री बिमारियां का खरा अते मणुआं री कमजोरी जो दूर करदे रे।
4	24	अते गलिली जिले रे उत्तर दिशा बिच जे सीरिया इलाका थिया, तित्ते तिन्हेरी खबर फैल्ली गई ते मणु इदेय सब मणुआं जो, जे नेक-बनेक्की बमारियाँ अते दुखां अन्दर जकड़ित्तेरे थिये, जिन्हा अन्दर दुष्टात्मा थिया, जिन्हा जो मिरगी आंदी थी अते जे अधरगं रे मारे थिये यीशु का लियाणा लग्गे यीशु ने तिन्हा जो खरा कित्तेया।
4	25	इधेरे तांइ यीशु रे पिच्छे मणुआं री इक्क भीड़ गलील जिले, दिकापुलिस, यरूशलेम शहर, यहुदियां ते यरदन दरिया रे पार का चली पेई।
5	1	यीशु ने जां भीड़ दिख्खी तां से तिन्हा लोक्कां जो सखाणे तांइ फाट्टा पर चढ़ी गे ते तित्ते बेई गे, ते तिन्हेरे चेल्‍ले तिन्हेरे का आये,
5	2	तां यीशु तिन्हा जो उपदेश दैणा लगे। तिन्हा ने बोल्लेया
5	3	“धन्न हिन से, जे जाणदे कि तिन्हा जो परमेश्‍वर री जरुरत है, किजोकी स्वर्ग रा राज तिन्हेरा ही है।
5	4	धन्न हिन से, जे मात्तम करदे हिन, किजोकी परमेश्‍वर ने तिन्हा जो शांती दैणी।
5	5	धन्न हिन से, जे निम्ते हिन, किजोकी तिन्हा ने परमेश्‍वर रे बणाए जाणे वाली नौई दुनिया रे उत्तराधिकारी होणा।
5	6	धन्न हिन से, जे धार्मिकता रे भुख्खे अते प्यासे हिन, किजोकी परमेश्‍वर ने तिन्हा जो रजाणा।
5	7	धन्न हिन से, जे दयालू हिन, किजोकी परमेश्‍वर ने तिन्हा पर दया करणी।
5	8	धन्न हिन से, जिन्हेरे मन सुच्चे हिन, किजोकी तिन्हा ने परमेश्‍वर जो दिखणा।
5	9	धन्न हिन से, जे मेल करांदे हिन, किजोकी तिन्हा जो परमेश्‍वर रे बच्चे बोल्लेया जाणा।
5	10	धन्न हिन से, जिन्हा जो धार्मिकता री जिन्दगी जीणे री वजह कने तंग कित्तेया जांदा, किजोकी स्वर्ग रा राज तिन्हेरा ही है।”
5	11	“धन्न हिन तुसी, जां मेरे चेल्‍ले होणे री वजह कने लोक्कां ने तुसी जो बेइज्जत करणा ते तंग करणा ते झूठ बोल्ली करी तुसी रे खिलाफ हर तरह री गल्लां बोलणी,
5	12	तां खुश ते मगन होई जायो, किजोकी तुसी तांइ इधेरे बदले स्वर्ग अन्दर इक्क बड्डा ईनाम है। तिन्हा ने उन्हा भविष्यद्वक्ता जो जे तुसी का पैल्ले थिये जो इसी तरिक्के तंग कित्तेया थिया।”
5	13	“तुसी दुनिया रे लोक्कां तांइ लूण सांइ हिन, पर जे अगर लूण रा स्वाद ही बिगड़ी जाओ, तां फिरी तिस्स जो लूणका नी कित्तेया जाई सकदा? फिरी से कुसी भी कम्म जोग्गा नी रैहन्दा सिर्फ इधेरे कि तिसजो बाहर सुट्टी दित्तेया जाओ ते मणुआं रे पैरां हेठ आई जाओ।
5	14	तुसी दुनिया रे लोक्कां तांइ इक्क लौ सांइ हिन, इक्क इदेया शहर जे पहाड़ पर बस्से रा है, जे लूकाया नी जाई सकदा।
5	15	मणु दिया बाली करी टोकरी रे हेठ नी रखदा पर दीवट पर रखदा तां से पूरे घरे रे लोक्कां जो लौ दिंदा।
5	16	इय्यां ही तुसां री लौ मणुआं रे सामणे चमकणा चाएदी कि से तुसी रे भले कम्मां जो दिख्खी करी तुसी रे प्यो री, जे स्वर्ग अन्दर हिन, बड़ाई करण।”
5	17	“इय्यां मत समझदे, कि मै मूसा रे कानून या भविष्यद्वक्ता री कताबां जो खत्म करणे तांइ आये रा है, मै उन्हा जो खत्म करणे तांइ नी, पर पूरा करणे तांइ आये रा है।
5	18	किजोकी मै तुसी जो सच बोलदा कि जां तांइ आसमान ते जमीन टली नी जांदे, तां तांइ परमेश्‍वर रे कानून री इक्क सियारी या इक्क बिंदी भी, जां तांइ से पूरी नी होई जांदी, तां तांइ नी मिटी नी सकदी,
5	19	इधेरे तांइ जे इन्हा छोटे का छोटे हुक्मां बिच का कुसकी इक्क जो नी मनगा, ते तिय्यां ही होरनी मणुआं जो सिखांगा, तिनिए स्वर्ग रे राज अन्दर सबका छोटा होणा, पर जे कोई इन्हा हुक्मां पर चलगा ते इन्हा जो सिखांगा, तिस्स जो ही स्वर्ग राज अन्दर महान मन्नेया जाणा।
5	20	किजोकी मै तुसी जो बोलदा, जां तांइ तुसी री धार्मिकता, शास्त्रियां अते फरीसी लोक्कां री धार्मिकता का बधी करी ना हो, तां तांइ तुसी स्वर्ग रे राज अन्दर नी जाई सकदे।”
5	21	“तुसां सुणी बैठ्ठे रे हिन कि पुराणे जमाने बिच परमेश्‍वर ने असां रे बुजुर्गां कने बोल्लेया थिया, कुसकी रा खून मत करदे, किजोकी जे कोई अगर कुसकी रा खून करगा तां तिसजो कचेरी बिच सजा दित्ती जाणी।
5	22	पर मै तुसी जो बोलदा कि जे कोई अपणे भाई पर गुस्सा करगा, तिसजो परमेश्‍वर ने सजा दैणी, अते जे कोई अपणे भाई जो निकम्मा बोल्ले तिसजो कचेरी बिच सजा दित्ती जाणी, अते जे कोई अपणे भ्याल जो बेवकूफ बोलगा, तिसजो नरक री अग्ग बिच पाया जाणा।
5	23	इधेरे तांइ जे तू वेदी पर अपणी भेंट चढ़ाया करदा हो अते तिज्जो चेत्ता आओ कि तेरी वजह कने तेरे भ्याल रे दिल बिच तेरे खिलाफ किच्‍छ है,
5	24	तां अपणी भेंट तित्ते ही छड्डी दे ते पैल्ले जाई करी अपणे भ्याल कने सुलह् कर अते फिरी आई करी अपणी भेंट चढ़ा।
5	25	तेरा दुश्मण तिज्जो कचेरी लेई चले रा हो अते जां तुसी रस्ते बिच हो, तां तिसजो उस्सी बेल्ले अपणा दोस्त बणाई लै कुदखी इय्यां ना हो कि से तिज्जो हाकिम का देई देयो ते फिरी हाकिम सपाई जो, ते तिज्जो जेल होई जाओ।
5	26	मै तिज्जो सच बोलदा तू जेल का तां तांइ नी छूटणा जां तांइ तू इक्क-इक्क पैसा चुकाई नी दिंगा।”
5	27	“तुसां जाणदे कि आज्ञा दित्ती गई थी कि, व्यभिचार मत करदे,
5	28	पर मै तुसी जो ए बोलदा, कि जे कोई कुसकी जनानी जो गंदी नजर कने दिखदा तां से अपणे मनां अन्दर पैल्ले ही तिस कने व्यभिचार करी चुक्केया।
5	29	जे तेरी सज्जी आख्ख पाप करणे री वजह बणदी, तां तिसजो कड्डी करी सुटी दे किजोकी तेरे तांइ ए ही खरा है कि तेरे शरीर रे अंगा बिच का इक्क अंग नास होई जाओ अते तेरा सारा शरीर नरक अन्दर नी सुट्टेया जाओ।
5	30	जे तेरा सज्जा हत्थ पाप करणे री वजह बणदा, तां तिसजो कट्टी करी सुटी दे किजोकी तेरे तांइ ए ही खरा है कि तेरे अंगा बिच का इक्क नास होई जाओ ते तेरा सारा शरीर नरक अन्दर नी सुट्टेया जाओ।”
5	31	“ए भी बोल्लेया गे रा थिया, जे कोई अपणी लाड़ी जो तलाक दैणा चाओ, तां से तिसजो त्यागपत्र देयो।
5	32	पर मै तुसी जो ए बोलदा कि जे कोई अपणी लाड़ी जो व्यभिचार जो छड्डी करी कुसकी होरसी वजह कने तलाक दिंगा, तां से तिसका व्याभिचार करवांदा अते जे कोई तिस छड्डे री जनानी कने ब्याह् करगा, से तिस कने व्याभिचार करदा।”
5	33	“फिरी तुसी सुणी बैठ्ठे रे हिन कि असां रे बुजुर्गां जो बोल्लेया गेया थिया, कि झुठी कसम मत खांदे, बल्कि प्रभु कने कित्ते री कसमां जो पूरा कर।
5	34	पर मै तुसी जो ए बोलदा कि कदी कसम मत खांदे नां तां स्वर्ग री, किजोकी से परमेश्‍वर रा सिंहासन है,
5	35	नां धरती री, किजोकी से तिन्हेरे पैर रखणे पिड़ी है, ना यरूशलेम शहर री, किजोकी से महाराज्जे रा शहर है।
5	36	अपणे सरे री भी कसम मत खांदे किजोकी तू इक्क बाल जो भी नां चिट्टा अते नां ही काला करी सकदा।
5	37	पर जे तू हाँ चाह्‍ंदा तां हाँ बोल अते नां चाह्‍ंदा तां सिर्फ नां बोल, किजोकी जे किच्‍छ भी इसका जादा हुन्दा से शैतान रे पास्से का हुन्दा।”
5	38	“तुसां ए भी जाणदे कि आज्ञा दित्ती गई थी कि, हाख्खी रे बदले हाख्खी, अते दंद रे बदले दंद।
5	39	पर मै तुसी जो बोलदा कि दुष्ट मणु रा सामणा मत करदे पर जे कोई तेरे सज्जी खाड्डी पर चांड़ मारो, तिसेरे पास्से दूई खाड्डी भी करी दे।
5	40	अते जे कोई तेरे पर मुकद्दमा चलाई करी तेरा कुरता भी उतारणा चाओ, तां तिसजो अपणी लोई तक देई दे।
5	41	जे अगर कोई सिपाई तिज्जो जबरदस्ति इक्क किलोमीटर लेई जाये, तां तिसेरे कने दो किलोमीटर दूर चली जा।
5	42	जे कोई तेरे का मंगो, तां तिसजो दे, अते जे कोई तेरे का उधार लैणा चाओ, तिसजो पीठ्ठ मत दिख्खा।”
5	43	“तुसां ए भी जाणदे कि आज्ञा दित्ती गई थी कि, अपणे गुआन्डियां कने प्यार करो, अते अपणे बैरियां कने नफरत,
5	44	पर मै तुसी जो बोलदा, अपणे दुस्मणां कने प्यार करो अते जे तुसी जो तंग करदे, तिन्हा तांइ प्रार्थना करो।
5	45	ताकी तुसी अपणे पिता परमेश्‍वर रे बच्चे बणी सको जे स्वर्ग बिच हिन, किजोकी से ठीक लोक्कां पर ते बुरे लोक्कां पर अपणा सूरज चमकान्दा, अते धार्मिक अते अधर्मी दोन्नां लोक्कां पर बरखा बरसांदे।
5	46	किजोकी जे तू उन्हा कने ही प्यार करगा जे तेरे कने प्यार करदे हिन, तां तुसी जो क्‍या ईनाम मिलणा? क्‍या इय्यां ही चुंगी लैणे वाले नी करदे?
5	47	जे तुसी सिर्फ अपणे भ्यालां जो ही नमस्कार करदे, तां कुण जदेया कोई बड्ड़ा कम्म करदे? क्‍या गैर यहुदी रे मणु भी इय्यां ही नी करदे?
5	48	इधेरे तांइ जरूरी ए है कि तुसी सिद्ध बणो, जिय्यां तुसी रा पिता परमेश्‍वर सिद्व है जे स्वर्ग बिच हिन।”
6	1	यीशु ने अपणे उपदेश जो जारी रखदे होए तिन्हा लोक्कां जो बोल्लेया “सावधान रेयो! तुसी मणुआं जो दसणे तांइ भलाई रे कम्म मत करो, नी तां तिज्जो अपणे स्वर्ग अन्दर रैह्णे वाले पिता का कोई ईनाम नी मिलणा।
6	2	इधेरे तांइ जिस बेल्ले तुसी दान करो तां तिसेरा ढिडोंरा मत पिट्टो, जिय्यां कि सभास्थल ते गलियां बिच कपटी मणु भी होर लोक्कां का तारिफ सुनणे तांइ करदे ताकी लोक तिन्हेरी बड़ाई करण, मै तुसी कने सच बोलदा कि से ही तिन्हेरा ईनाम है।
6	3	पर जां तुसी दान करो तां लोक्कां जो पता मत लगणा देयो कि तुसी क्‍या देया करदे हिन।
6	4	ताकी जे दान तू दित्ता से कुसकी जो पता ना लग्गे अते तेरा से परम-पिता जे तिज्जो लुकी करी दिखदा, तिन्हा ने तिज्जो उधेरा ईनाम दैणा।”
6	5	“जां तू प्रार्थना करेया करे, तां ढोंगी लोक्कां सांइ लोक्कां री तारीफ तांइ सड़कां रे मौड़ां पर ते सभास्थल बिच मत करदा, मै तुसी जो सच बोलदा कि इय्यां करणे वाले लोक्कां रा ईनाम सिर्फ लोक्कां री तारीफ ही है।
6	6	पर जां तू प्रार्थना करे, तां अपणे कमरे बिच जा, ते दुआर बंद करी के गुप्त बिच अपणे पिता परमेश्‍वर का प्रार्थना कर जे स्वर्ग बिच हिन, तां परमेश्‍वर पिता ने तुसी जो ईनाम दैणा जे स्वर्ग का तुसी जो गुप्त रीती कने दिखदे रैहन्दे।
6	7	ते जां तू प्रार्थना करगा तां गैर-यहूदी लोक्कां साई बे-मतलब री गल्लां जो घड़ी-घड़ी मत बोल, किजोकी तिन्हा लोक्कां जो लगदा कि तिन्हेरे बड़ा जादा बोलणे कने तिन्हेरी प्रार्थना सुणी जाणी।
6	8	इधेरे तांइ तुसी तिन्हा लोक्कां सांइ मत बणो, किजोकी तुसी रा पिता परमेश्‍वर तुसी रे मंगणे का पैल्ले ही जाणदा कि तुसां री कै-कै जरूरतां हिन।”
6	9	इधेरे तांइ तुसी इस तरिक्के कने प्रार्थना करेया करो: हे असां रे पिता, तुसी जे स्वर्ग बिच हिन, तुसी रा नां पवित्र मन्नेया जाए।
6	10	तुसी रा राज आओ जिय्यां तुसां री मरजी स्वर्ग अन्दर पूरी हुंदी, तिय्यां ही दुनिया पर भी पूरी हो।
6	11	असां री दिन भर री रोट्टी अज्ज असां जो देयो।
6	12	ते जिय्यां असां ने अपणे गुन्हेगारां जो माफ कित्तेया, तिय्यां ही तुसी भी असां रे पाप्पां जो माफ करी देयो,
6	13	अते असां जो परखदे मत, पर शैतान का बचाई रख्खेयो,(किजोकी राज, पराक्रम ते महिमा हमेशा तुसी रा ही है, आमीन!)।
6	14	“इधेरे तांइ जे तुसी मणुआं रे पाप्पां जो माफ करगे, तां तुसी रे पिता परमेश्‍वर ने जे स्वर्ग बिच रैहन्दे तुसी जो माफ करी दैणा।”
6	15	अते जे तुसी मणुआं रे पाप्पां जो माफ नी करगे, तां तुसी रे पिता परमेश्‍वर ने भी तुसी रे पाप माफ नी करणे।
6	16	“जां तुसी ब्रत्त रख्खो, तां ढोंगी लोक्कां सांइ तुसी रे मुँह नी उत्तरे रे होणे चाएदे, किजोकी से अपणा मुँह उदास बणाई रखदे ताकी सबनी मणुआं जो पता लग्गो कि तिन्हा ने ब्रत्त रख्खे रा है, मै तुसी जो सच-सच बोलदा कि तिन्हा जो ईनाम बिच सिर्फ लोक्कां री तारीफ ही है।”
6	17	जां तू ब्रत्त रख्खो, तां मुँह धोई करी अपणे सर पर तेल मले,
6	18	ताकी मणुआं जो नी पर तुसी रे पिता परमेश्‍वर जो जे स्वर्ग का तुसी जो गुप्त रीती कने दिखदे पता चले कि तुसी ब्रत्त रख्खे रा है, ते तिन्हा ने तुसी जो ईनाम दैणा।
6	19	“अपणे तांइ दुनिया पर धन-दौलत मत कठेरो, जित्ते कीड़ा लग्गी जान्दा ते जंग कने खराब होई जांदी अते जित्ते चोर सेंध लाई करी चोरी लिन्दे।”
6	20	पर भले कम्म करी के अप्पु तांइ स्वर्ग अन्दर धन-दौलत कठेरो, जित्ते ना कीड़ा लगदा ते ना जंग कने से खराब हुंदी ते ना चोर सेंध लाई करी चोरी करदे।
6	21	किजोकी जित्ते तुसी री धन-दौलत होणी तित्ते ही तेरा मन भी लगी रैह्णा।
6	22	“हाक्खियां शरीर रे दिये सांइ हुंदी: ते जे अगर तुसी रे दिखणे रा नजरिया परमेश्‍वर सांइ है तां ए इदेया होणा जिय्यां तुसी रा सारा शरीर रौशनी कने भरे रा हो।”
6	23	पर जे तेरे दिखणे रा नजरिया बुरा हो, तां ए इदेया होणा जिय्यां तुसी रा पूरा शरीर न्याहरे कने भरे रा हो, इधेरे तांइ से रौशनी जे तेरे अन्दर है जे, से अगर हकीकत बिच अगर न्याहरी होई जाओ तां से न्याहरा कदेया ड्रोणा होणा!
6	24	“कोई मणु इक्क समय पर दो मालकां री सेवा नी करी सकदा, किजोकी तिनिए इक्क कने नफरत अते दुज्जे जो प्यार करे, या तिनिए इक्क जणे कने वफादार रैह्णा अते दुज्जे जो नफरत करणी तुसी परमेश्‍वर ते धन-दौलत, दोन्नां री सेवा नी करी सकदे।”
6	25	“इधेरे तांइ मै तुसी कने बोलदा कि अपणी जिन्दगी री हर जरुरत री फिकर करणा छड्डी देयो कि क्‍या खांगे, क्‍या पिंगे या क्‍या पांगे। क्‍या मणु री जिन्दगी रोट्टी का या शरीर कपड़ेयाँ का बद्धी करी नी है?”
6	26	दिख्खो, आसमान रे चिड़ु-पखेरु ना तां भी बीज बान्दे, ना बड्डदे, ते ना ही खलाड़े अन्दर कठेरदे, फिरी भी तुसी रा पिता परमेश्‍वर जे स्वर्ग बिच हिन, तिन्हा जो खुआन्दा। क्‍या तुसी तिन्हा का बधी करी नी हिन?
6	27	तुसी बिच का इदेया कुण है, जे फिकर करी के अपणी उमर अन्दर इक्क घड़ी भी बद्धाई सकदा हो?
6	28	कपड़ेयाँ तांइ तुसी किजो फिकर करदे हिन? जंगली फूलां जो दिख्खो कि से किय्यां बद्धदे, से ना तां कम्म करदे ते ना ही अपणे कपड़े बणांदे,
6	29	तां भी मै तुसी जो बोलदा कि राज्जा सुलैमान री इत्तणी महिमा होणे रे बावजूद भी से उन्हा बिच का कुसकी इक्क सांइ भी नी सजी सकेया।
6	30	इधेरे तांइ जां परमेश्‍वर द्रबड़ री घा जो, जे अज्ज है ते कल भठ्ठी बिच सुटी दित्ती जाणी, तिसेरा इन्ना ख्याल रखदे, तां हे घट्ट विश्वास वाले लोक्कों, तां तिन्हा ने तुसी रा तिसका बधी करी ख्याल नी रखणा?
6	31	“इधेरे तांइ तुसी ए बोल्ली करी फिकर मत करो, असी क्‍या खान्गें या असी क्‍या पिन्गे या क्‍या पान्गें?”
6	32	किजोकी गैर यहुदी इन्हा सबनी चिज्जां रे पिच्छे लगे रैहन्दे, पर फिकर मत करो किजोकी तुसी रे पिता परमेश्‍वर जे स्वर्ग बिच हिन, तिन्हा जो पता है कि तुसी जो इन्हा सबनी चिज्जां री जरूरत है,
6	33	पर पैल्ले तुसी परमेश्‍वर रे राज ते तिन्हेरी धार्मिकता जो महत्व देयो, तां ए सब चीजा तुसी जो मिली जाणियाँ।
6	34	“इधेरे तांइ कल री फिकर मत करो, किजोकी कल रा दिन अपणी फिकर अप्पु करी लिंगा अज्ज तांइ अज्ज रा दुख ही बड़ा है।”
7	1	यीशु ने अपणे उपदेश जो जारी रखदे होए तिन्हा लोक्कां जो बोल्लेया “दूज्जेयां पर इल्जाम मत लगाओ नी तां परमेश्‍वर ने तुसी पर इल्जाम लाणा।”
7	2	किजोकी जिय्यां तुसी लोक्कां पर इल्जाम लांदे, तिय्यां ही परमेश्‍वर ने भी तुसी पर इल्जाम लाणा, अते जिस तरिक्के कने तुसी लोक्कां पर इल्जाम लांदे, तिस्सी तरिक्के कने तुसी पर भी इल्जाम लाया जाणा।
7	3	“तुसी किजो अपणे भाई री छोटी जदेई गलती जो दिख्खेया करदे हिन, जां तुसी री अपणी जिन्दगी बिच बड्डी गलतियां हिन।”
7	4	जां तेरी अपणी जिन्दगी बिच बड्डी गलतियां हिन, तां तुसी किय्यां अपणे भाई जो बोल्ली सकदे कि अपणी गलतियां जो सुधार?
7	5	हे ढोंगी! पैल्ले तू अपणी बड्डी गलतियां जो सुधार, फिरी तू ठीक तरिक्के कने अपणे भाई री गलतियां जो सुधारी सकणा।
7	6	“तिन्हा लोक्कां जो परमेश्‍वर री गल्लां मत सुणाओ जे लोक सुनणा नी चाह्‍ंदे, किजोकी जे अगर तुसी इय्यां करदे तां ए पवित्तर चिज्जां कुत्तेयां मुहाग्गर सुटणे रे बराबर होणा।”
7	7	“अपणी जरुरत री चीज परमेश्‍वर का मन्गो तां तिन्हा ने तुसी जो दैणा, तोपगे तां तुसी जो मिल्ली जाणा, ते खटखटांगे तां तुसी रे तांइ दुआर खोल्लेया जाणा।”
7	8	किजोकी हर इक्क मणु जे मंगदा, तिसजो मिली जान्दा जे तोपदा से तिसजो पाई लिंदा अते जे खटखटांदा ही रैहन्दा तिसेरे तांइ दुआर खोल्ली दित्तेया जाणा।
7	9	“तुसां बिच का इदेया कुण ए जे अपणे मुंडे जो जां से रोट्टी मन्गो तां पत्थर देयो?”
7	10	या मच्छी मन्गो, तां तिसजो सप्प देयो?
7	11	इधेरे तांइ जे चाये तुसी बुरे ही किजो नी हिन, अपणे बच्चेयाँ जो ठीक चीज्जां दैणा जाणदे तां तुसी रा पिता परमेश्‍वर जे स्वर्ग बिच हिन तुसी रे मन्गणे पर ठीक चिज्जां किजो नी दिंगा?
7	12	“इधेरे तांइ जिय्यां तुसी चाह्‍ंदे कि मणु तुसी कने करण, तुसी भी तिन्हा कने तिय्यां ही करो किजोकी मूसा रे कानून अते भविष्यद्वक्ता री गल्लां रा ए ही मतलब है।”
7	13	“परमेश्‍वर रे राज बिच तंग रस्ते का जाओ, किजोकी चौड़ा दरवज्जा अते बड्डा रस्ता तां विनास रे पास्से लेई जांदा मते जणे हिन जे तिस रस्ते पर चलदे हिन।”
7	14	पर कितणा तंग है से दुआर अते कितणा मुस्किल है से रस्ता जे हमेशा री जिन्दगी पास्से जांदा, बड़े घट्ट जणे हिन जे तिस पर चलदे।
7	15	“झूठे भविष्यद्वक्ता का बच्ची रेयो, जे भैड्ड़ां रे भेस अन्दर तुसी का आन्दे, पर अन्दर का से खूंखार भेड़िए सांइ हिन।”
7	16	तिन्हेरे कम्मां का तुसी ने तिन्हा जो पछियाणी लैणा। क्‍या झिल्लां पर अंगूर या कंडेया पर अंजीर उग्गि सकदे?
7	17	इय्यां ही हर इक्क खरा बुट्टा ठीक फल दिंदा अते बुरा बुट्टा बुरे फल दिंदा।
7	18	खरा बुट्टा बुरे फल नी देई सकदा, अते ना ही बुरा बुट्टा खरा फल देई सकदा।
7	19	हर इक्क बुट्टा जे खरा फल नी दिंदा, से बड्डेया अते अग्ग अन्दर पाई दित्तेया जान्दा ए।
7	20	इस तरिक्के कने तुसी तिन्हेरे कम्मां कने तिन्हा जो पछियाणी लैणा।
7	21	“प्रभु-प्रभु बोलणे वाला हर मणु स्वर्ग रे राज अन्दर नी जाई पाणा बल्कि से जे मेरे स्वर्ग अन्दर रैह्णे वाले परम-पिता री मरजी पर चलदा तिन्ने अन्दर जाई पाणा।”
7	22	हिसाब-किताब रे रोज मते जह्णेयाँ ने मेरे जो पूच्छेया प्रभु जी, हे प्रभु जी! क्‍या असां तुसी रे नां कने भविष्यवाणी नी कित्ती? क्‍या तुसी रे नां कने दुष्टात्मा नी कड्डियां अते क्‍या असां तुसी रे नां कने मते सारे चिन्ह-चमत्कार नी दिखाए?
7	23	तां मै तिन्हा कने साफ बोलणा मै तुसी जो नी जाणदा, हे पापियों, मेरे का दूर हटो।
7	24	“इधेरे तांइ जे कोई मेरे इन्हा वचना जो सुणी करी तिन्हा पर चलदा, से उस समझदार मणु सांइ ए जिनिए अपणा घर पक्के सप्पड़ा पर बणाया।
7	25	अते बरखा होई, हड़ आया, ते तुफान चलेया अते ए सब तिस घर कने बज्जियां पर से नी ढैत्तेया किजोकी तिसेरी निय्याँ पक्के सप्पड़ा पर बणे री थिया।
7	26	पर जे कोई मेरे इन्हा वचनां जो सुणदा पर उन्हा पर चलदा नी, से उस बेवकूफ मणु सांइ हिन, जिनिए अपणा घर रेत पर बणाया।
7	27	बरखा होई, हड़ आया, ते तुफान आया ते उस घर कने टकराई जिस कने से पूरा घर ढेई गेया।”
7	28	इसेरे नतिजे ए होया कि जां यीशु ए गल्लां बोल्ली बैठ्ठे तां मणुआं जो तिन्हेरी उपदेश जो सुणी करी हैरान गी होई,
7	29	किजोकी से तिन्हा जो तिन्हेरे शास्त्रियां सांइ नी बल्कि इक्क अफसरां सांइ उपदेश थिये देया करदे।
8	1	जां यीशु पहाड़ का उतरे तां मणुआं री इक्क बड़ी बड्डी भीड़ तिन्हेरे पिच्छे चली पेई।
8	2	तित्ते इक्क कोढ़ी भी थिया से यीशु का आया अते तिन्हा जो प्रणाम करी के बोलणा लग्गेया, “हे प्रभु जी,” जे तुसी चाह्‍ण तां मेरे जो ठीक करी सकदे।
8	3	यीशु ने अपणा हत्थ बधाई करी के तिसजो छुत्तेया, अते बोल्लेया, मै चाह्‍ंदा, तू ठीक होई जाए ते से तिस्सी बेल्ले से कोढ़ी ठीक होई गेया।
8	4	यीशु ने तिसजो बोल्लेया, दिख्ख, “कुसी जो भी मत बोलदा, पर जाई करी अप्पु जो पुरोत्त जो दस्स अते जे चढ़ाणे तांइ मूसा ने दस्से रा ए तिसजो चढ़ा, ताकी उन्हा पर गवाई होई जाओ।”
8	5	जां यीशु कफरनहूम कस्बे अन्दर आए तां इक्क हाकिम तिन्हा का आया ते तिन्हेरे छन्दे करी के बोलणा लग्गेया,
8	6	“हे प्रभु जी, मेरा इक्क नौक्कर जो अधरंग होए रा है, अते तिसजो बड़ी भरी तकलीफ होय करदी है।”
8	7	यीशु ने तिसजो बोल्लेया, “मै आई करी तिसजो ठीक करी दिंगा।”
8	8	हाकिम ने जवाब दित्तेया, हे “प्रभू जी, मै इस जोग्गा नी है कि तुसी मेरे घरे आन, इधेरे तांइ तुसी सिर्फ हुकम देई देयो, ते मेरे नौक्कर ने ठीक होई जाणा।
8	9	मै ए इस तांइ समझी सकदा किजोकी मै भी कुसकी रे थल्ले कम्म करदा, ते मेरे हेठ भी सिपाई कम्म करदे जां मै इक्क जो बोलदा, जा तां से चली जान्दा, अते जां दुज्जे जो सददा तां से आई जान्दा, अते जां अपणे नौक्कर जो बोलदा कि, इय्यां कर तां से करदा।”
8	10	ए सुणी करी यीशु जो बड़ी हैरानी होई अते जे तिन्हेरे पिच्छे आया करदे थिये तिन्हा जो बोल्लेया, “मै तुसी जो सच बोलदा कि मै इस्राएल बिच भी कुसकी इक्क मणु जो नी दिख्खेया जे इस गैर-यहूदी रे बराबर मेरे पर विश्वास करदा हो।”
8	11	मै तुसी जो बोलदा कि पूरब ते पश्चिम का मते सारे गैर यहुदियां ने आई करी अब्राहम, इसहाक अते याकूब कने स्वर्ग रे राज बिच रोट्टी खाणा बैह्णा,
8	12	पर इस्राएल रे मते सारे लोक्कां जो बाहर न्याहरे बिच सुट्टी दित्तेया जाणा: तित्ते रोणा अते दंद पिह्णा होणा।
8	13	तां यीशु ने हाकिम जो बोल्लेया, घरे जा, तेरे विश्वास रे हिसाब कने तेरे तांइ होई जाए, अते तिस्सी बेल्ले सुबेदार रा नौक्कर खरा होई गेया।
8	14	जां यीशु पतरस रे घरे आये, तां तिन्हा ने तिसेरी सस्सू जो बुखार री वजह कने बिस्तर पर पे रा दिख्खेया।
8	15	तिन्हा ने तिसेरा हत्थ छुत्तेया अते तिसेरा बुखार उतरी गेया, अते से उठी करी यीशु री सेवा-पाणी करणा लगी पेई।
8	16	जां संझ होई, तां मणु उन्हा का इदेय बड़े मणुआं जो लेई करी आये जिन्हा बिच दुष्टात्मा थी, अते उसने अपणे इक्क ही शब्द कने दुष्टात्मा जो निकाली दित्तेया इस तरिक्के कने उसने सब बिमारां जो खरा करी दित्तेया।
8	17	ताकी जे वचन यशायाह भविष्यद्वक्ता रे जरिए बोल्लेया गेया थिया से पूरा हो: तिसने अप्पु ही असां री कमजोरियाँ जो लेई लित्तेया अते असां री बमारियाँ जो चुक्की लित्तेया।
8	18	यीशु ने जां अपणे चोन्नी पास्से इक्क बड़ी बड्डी भीड़ दिख्खी तां उन्हा ने अपणे चेल्‍लेयां जो हुकम दित्तेया “चलो असी गलिली समुन्द्र रे दुज्जे कनारे जो जाण।”
8	19	ते जां से जाणे री तयारी करेया करदे थिये तां कुसकी शास्त्रि ने आई करी तिन्हा जो बोल्लेया, “हे गुरु जी, जित्ते कुते तुसी जान्गे, मै तुसी रे पिच्छे चलणा।”
8	20	यीशु ने तिसजो बोल्लेया, “लोमड़ी री खोह अते आसमान रे चिड़ू-पखेरुआं रे घोंसले हुन्दे हिन पर मणु रे पुत्तर का, जे मै ही है का रैह्णे तांइ अपणी कोई जगह नी है।”
8	21	तिन्हेरे चेल्‍लेयां बिच का कुसकी ने तिन्हा जो बोल्लेया, प्रभु जी, “पैल्ले मेरे जो अपणे घरे हटणे देयो, मेरे प्यो रे मरणे रे बाद मै तुसी रे पिच्छे हटी आंगा।”
8	22	पर यीशु ने तिसजो बोल्लेया, “जे लोक आत्मिक तौर पर मरी चुके रे हिन तिन्हा जो अपणे मुरदे दबणा दे, अते तू मेरे पिच्छे चल।”
8	23	तां यीशु इक्क किस्ती पर जाई बैठ्ठे तिन्हेरे चेल्‍ले भी तिन्हा कने थिये।
8	24	उस्सी बेल्ले झील अन्दर इक्क इदेयी बड़ी बड्डी हनेरी आयी कि तिन्हेरी किस्ती पाणी री छलारां कने ढकी गई, पर यीशु सुत्ते रे थिये।
8	25	तां चेल्‍लेयां ने आई करी तिन्हा जो जगाया अते बोल्लेया, “हे प्रभु जी, असां जो बचा, नी तां असां ने मरी जाणा।”
8	26	यीशु ने तिन्हा जो बोल्लेया, तुसी रा विश्वास छोटा है, “तुसां इत्तना किजो ड़रेया करदे हिन? तां यीशु ने उठी करी हनेरी अते झील जो झिड़ख दित्ती, अते सब किच्‍छ सान्त होई गेया।”
8	27	अते से हैरान होई करी बोलणा लगे, “ए कदेया मणु ए कि हनेरी अते झील भी इसेरा हुकम मन्दे हिन?”
8	28	अते जां से दुज्जे पास्से गदरेनियाँ रे देश अन्दर पुज्जे, तां तिन्हा जो कबर का बाहर आन्दे दो मणु मिल्ले जिन्हा बिच दुष्टात्मा थियां से इतणे भयंकर थिये कि कोई तिस रस्ते का जाई तक नी सकदा थिया।
8	29	अते दिख्खो, तिन्हा ने लैर देई करी बोल्लेया, हे परमेश्‍वर रे पुत्तर, असां रा तुसी कने क्‍या कम्म ए? “कै तुसी असां जो बेल्ला पूरा होणे का पैल्ले ही दुख दैणे आये हिन?”
8	30	थोड़ी ही दूर बड़े सारे सूअरां रा इक्क झुण्ड चरेया करदा थिया।
8	31	तां उन्हा दुष्टात्मा ने तिन्हा कने ए बोल्ली करी छन्दे करणा लग्गी, “जे तुसी असां जो कड़णा लग्गे रे हिन तां असां जो इन्हा सूअरां रे झुण्ड अन्दर भेजी दे।”
8	32	“तां यीशु ने उन्हा जो बोल्लेया, चली जाओ!” ते से उन्हा मणुआं का निकली करी सूअरां अन्दर चली गेइ फिरी से सारा झुण्ड खड़ी ढलान का रूलकदे-रूलकदे दौड़दे पाणी अन्दर जाई पेया, ते डुब्बी करी मरी गेया।
8	33	सूअरां रे रखवाले तित्ते का न्ह्सी करी शहर जो आये अते सूअरां कने ते उन्हा कने जिन्हा बिच दुष्टात्मा थी जे होया थिया से सब किच्‍छ दस्सी दित्तेया।
8	34	फिरी तां शहर रे सब मणु यीशु का मिलणे तांइ आये जां तिन्हा ने यीशु जो दिख्खेया तां उन्हेरे छन्दे कित्ते कि से उन्हेरे उत्ते का कुदखी होरथी चली जाओ।
9	1	फिरी यीशु किस्ती पर चढ़ी करी पार अपणे शहरा जो आई गे।
9	2	अते दिख्खो, किच्‍छ मणु अधरंग रे इक्क मरीज जो बाणी वाले मन्जे पर रख्खी करी यीशु रे नेड़े लेइ आये तिन्हा ने तिन्हेरा विश्वास दिख्खी करी, तिस अधरंग रे मरीज जो बोल्लेया, “हे पुत्तर, हिम्मत रख तेरे पाप माफ होई गे।”
9	3	अते शास्त्रियाँ बिच किच्‍छ अप्पु-मित्ते बोलणा लग्गे, “ए तां परमेश्‍वर री बेजती करेया करदा है।”
9	4	यीशु ने तिन्हेरे मन री गल्लां जो जाणी करी बोल्लेया, “तुसां अपणे-अपणे मन अन्दर बुरा किजो सोच्चेया करदे हिन।”
9	5	असान क्‍या है? ए बोलणा, तेरे पाप माफ होई गे, या ए बोलणा, उठ अते हन्ड़ फिर?
9	6	ताकी तुसी ए जाणी जाओ कि मणु रे पुत्तर, जे मै ही है जो दुनिया पर पाप माफ करणे रा हक्क है तां तिन्हा ने अधरंग रे मरीज जो बोल्लेया, “उठ, अपणा पन्द चुक्क, अते अपणे घरे चली जा।”
9	7	से उठी करी अपणे घरां जो चली गेया।
9	8	मणु ए दिख्खी करी डरी गे अते परमेश्‍वर री महिमा करणा लग्गे जिनिये मणु जो इदेयी ताकत दित्ती।
9	9	जिय्यां ही यीशु तित्ते का अग्गे बद्धे उन्हा ने मत्ती नां रे इक्क मणु जो चुंगी लैणे वाली चोक पर बैठ्ठे रा दिख्खेया, अते तिसजो बोल्लेया, “मेरे पिच्छे चली आ। ते से उठी करी तिन्हेरे पिच्छे चली पेया।”
9	10	फिरी इय्यां होया कि जां से मत्ती रे घरे रोट्टी खाणा बैठ्ठे रे थिये तां मते सारे चुंगी लैणे वाले अते पापी मणु आई करी यीशु अते तिन्हेरे चेल्‍लेयां कने रोट्टी खाणा बेई गे।
9	11	ते जां फरीसियाँ ने ए दिख्खेया तां तिन्हा ने यीशु रे चेल्‍लेयां जो बोल्लेया, “तुसां रा गुरु चुंगी लैणे वालेयां कने अते पापियां कने रोट्टी किजो खाया करदा ए?”
9	12	ए सुणी करी यीशु ने तिन्हा जो बोल्लेया, “वैद री जरूरत भले-चंगेयाँ जो नी पर मरीजां जो हुंदी।”
9	13	“पर तुसी जाओ अते इस गल्ल रा मतलब समझो, मै कुर्बानी नी पर रहम चाह्‍ंदा किजोकी मै भले अते नेक मणुआं जो नी, पर पापियां जो सदणे आये रा ए।”
9	14	तां बपतिस्मा दैणे वाले युहन्ना रे चेल्‍ले यीशु का आई करी बोलणा लग्गे, “असी अते फरीसी इतणे ब्रत्त रखदे, पर तुसी रे चेल्‍ले ब्रत्त नी रखदे?”
9	15	यीशु ने तिन्हा जो बोल्लेया, “जां तांइ नौलाड़ा बरात्ती कने ए क्‍या से दुखी होई सकदे?” पर से रोज भी आणा जां नौया लाड़ा तिन्हा का बखरा कित्तेया जाणा, अते तिस बेल्ले तिन्हा ब्रत्त रखणे।
9	16	“पुराणे कपड़े पर नौये कपड़े री टल्ली कोई नी लगान्दा, किजोकी से टल्ली तिस कपड़े जो छिक्की लिन्दी, अते से पैल्ले का भी जादा फटी जान्दा।”
9	17	“ते ना ही पुराणे खलड़ू बिच नौआ अंगूर रा रस्स भरदे, किजोकी इय्यां करणे कने खलड़ू फटी जान्दे अते अंगूर रा रस्स रुड़ी जांदा ते खलड़ू बेकार होई जांन्दे पर नौये अंगूर रे रस्स जो नौये खलड़ू बिच भरदे अते दोनो ही बची रेह्न्दे।”
9	18	जां से तिन्हा कने ए गल्लां करेया ही करदे थिये तां दिख्खो, यहुदी सभास्थल रा इक्क अधिकारी आया अते तिन्ह जो प्रणाम करी के बोलणा लग्गेया “मेरी कुड़ी अब्बे-अब्बे ही मरी, पर तुसी चली करी तिस पर अपणा हत्थ रखी दिंगे, तां तिसने जिन्दे होई जाणा।”
9	19	यीशु ते तिन्हेरे चेल्‍ले उठ्ठे अते तिसेरे पिच्छे चली पेह्।
9	20	अते दिख्खो, इक्क जनानी ने जिस जो बारह साल्लां का खून चलणे री बिमारी थी, से पिच्छे का आई अते तिन्ने यीशु रे कपड़े रे कुणे जो छुह्ई लित्तेया।
9	21	किजोकी से अपणे मन अन्दर सोचदी थी, जे इन्हेरे कपड़े जो ही मै छुह्ई लेयां तां ठीक होई जाणा।
9	22	यीशु ने मुड़ी करी तिसजो दिख्खेया अते बोल्लेया, “कुड़िये हिम्मत रख्ख तेरे विश्वास ने तिज्जो ठीक कित्तेया ते से जनानी तिस्सी बेल्ले ठीक होई गई।”
9	23	जां यीशु तिस सभास्थल रे प्रधान रे घरे पुज्जे तां तिन्हा ने दिख्खेया कि मात्तम वाली धुन बजान्दे बौंसरी बजाणे वाले अते तित्ते इकठ्ठा होये रे मणु कुड़ी री मौत पर रोला पाया करदे हिन,
9	24	यीशु ने उन्हा जो बोल्लेया, “हटी जाओ!” “कुड़ी मरे री नी ए, पर सुत्ते री है। इस गल्ल पर से मणु तिन्हेरा मजाक उड़ाणा लगे।”
9	25	पर जां मणुआं जो बाहर भेजी दित्तेया, तां यीशु ने अन्दर जाई करी कुड़ी रा हत्थ पकड़ी करी उठाया, ते कुड़ी जिन्दी होई गी।
9	26	अते इस गल री चर्चा तिस इलाके बिच फैली गई।
9	27	जां यीशु तित्ते का अग्गे जाणा लग्गे तां दो अन्ने तिन्हेरे पिच्छे लैरां अते ए बोलदे-बोलदे चली पे, “हे दाऊद री औलाद, असां पर तरस खा!”
9	28	जां से घरां अन्दर पुज्जे तां से अन्ने तिन्हेरे का आये यीशु ने तिन्हा जो पुच्छेया, “क्‍या तुसी जो विश्वास ए कि मै तुसी जो ठीक करी सकदा?” तिन्हा ने यीशु जो बोल्लेया, “हां, प्रभु जी, असां जो विश्वास!”
9	29	तां यीशु ने तिन्हेरी अख्खां जो छूई करी बोल्लेया, “मेरे पर विश्वास करणे री वजह कने मै तुसी जो ठीक करणा।”
9	30	अते अन्नेया जो दिसणा लगी पेया, यीशु ने तिन्हा जो सावधान कित्तेया अते बोल्लेया, दिख्खो, ए कुस जो भी मत बोलदे।
9	31	पर तिन्हा ने तित्ते का जाई करी इस गल्ल जो उस इलाके बिच चारो पास्से फैलाई दित्तेया।
9	32	जां से अन्ने लोक ठीक होणे रे बाद हटेया करदे थिये, तां किच्‍छ लोक यीशु का इक्क दुष्टात्मा रे सताए रे मणु जो लेई करी आये जिस जो दुष्टात्मा ने जल्ला करी दित्ता थिया।
9	33	अते जां यीशु ने तिस मणु बिच का दुष्टात्मा जो कड्डी दित्ता, तां से जल्ला बोलणा लगी पेया, इस गल्ल पर मणु हैरान होई करी बोलणा लग्गे, इस्राएल बिच इदेया कदी भी नी दिख्खेया।
9	34	पर फरीसी लोक बोलणा लग्गे, ए तां दुष्टात्मा रे सरदार री मदत कने दुष्टात्मा जो कड्डदा।
9	35	तां यीशु ते तिन्हेरे चेल्‍ले गलिली जिले रे मते सारे शहर ते कस्बेयां बिच जाई करी मते सारे सभास्थल बिच उपदेश दिन्दे, परमेश्‍वर रे राज रे शुभ संदेश रा प्रचार करदे, मणुआं री बिमारी अते हर तरह री कमजोरियां जो दूर करदे रे।
9	36	अते मणुआं री भीड़ जो दिख्खी करी यीशु जो मणुआं पर तरस आया, किजोकी से उन्हा भैड्ड़ां सांइ थक्के रे अते बिखरे रे थिये जिन्हेरा कोई पुहाल नी थिया।
9	37	तां यीशु ने अपणे चेल्‍लेयां जो बोल्लेया, पक्के री फसल तां बड़ी है पर मजदूर घट्ट हिन।
9	38	इधेरे तांइ फसल रे मालक, परमेश्‍वर का प्रार्थना करो कि से अपणी फसल जो बढ़णे तांइ मजदूर भेजन।
10	1	तां यीशु ने अपणे बाहरां चेल्‍लेयां जो सद्दी करी तिन्हा जो दुष्टात्मा जो बाहर निकालणे, अते हर तरह री बिमारी ते कमजोरी जो दूर करणे रा हक दित्तेया।
10	2	इन्हा बारहा खास प्रेरितां रे नां ए हिन, पैल्ला शमौन, जिस जो कि पतरस भी बोलदे अते तिसेरा भाई अन्द्रियास, जब्दी रा निक्का याकूब अते तिसेरा भाई यूहन्ना।
10	3	फिलिप्पुस बरतुल्मै, थोमा, चुंगी लैणे वाला मत्ती हलफई रा पुत्तर याकूब, तद्दै
10	4	शमौन जे जेलोतेस नां रे समुह रा मणु थिया अते यहूदा इस्करियोती, जिनिये यीशु जो पकड़वाई भी दित्तेया।
10	5	तिन्हा बारा जो यीशु ने ए हुकम देई करी भेजेया, गैर यहुदियां रे लोक्कां का मत जांदे, अते ना सामरिया प्रदेश बिच बड़दे।
10	6	पर इस्राएल रे ‍खानदान री गुआची री भेड़ां का जायो।
10	7	अते जांदे-जांदे तुसी ए प्रचार करी के बोलेयो, स्वर्ग रा राज नेड़े आई गे रा है।
10	8	बिमारां जो खरा करो, मरे रेयां जो जिंदा करो, कोढ़ियां जो सुच्चा करो, दुष्टात्मा जो कड्डो तुसी जो मुफ्त बिच मिलेया है मुफ्त बिच ही देयो।
10	9	अपणी कमर रे थैल्ले बिच ना तां सुन्ना, चाँदी अते ना तां तांबा रखयो,
10	10	रस्ते तांइ ना झोली रख्खो, ना दो कुरते, ना जुत्ते ना सोठी, किजोकी मजदूर जो तिसेरी रोट्टी मिलणी चाएदी।
10	11	जिस भी शहर या ग्राँ बिच तुसी बड़गे तां पता करो कि इत्ते कुण लायक है, अते तिस जगह जो छडणे तक तित्ते ही रेयो।
10	12	जां तुसी तिस घरे बड़गे तां तित्ते शांती री आशीष देयो।
10	13	जे से घर लायक होया तां तुसां री आशीष तिन्हा पर बणी रेह्णी, पर जे नी हुन्गा तां शांती री तुसां री आशीष तुसी रे का हटी आणी।
10	14	जे कोई तुसी जो नी अपनांदा अते तुसां री गल्लां नी सूणदा, तां तिस घर या तिस शहर का जांदे बेल्ले अपणे पैरां का धूल झम्मी आयो।
10	15	मै तुसी जो सच बोलदा हिसाब-किताब होणे रे रोज्जे उस शहर री हालत का सदोम अते अमोरा रे देश री हालत केई जादा ठीक होणी।
10	16	दिख्खो, जिय्यां कोई भेड़ भेड़ियां रे बिच मझाटे हो तिय्यां ही मै तुसी जो तिन्हा लोक्कां बिच भेज्जेया करदा है। इधेरे तांइ सांप सांइ चलाक अते कबूतरां सांइ भोले बणो
10	17	पर मणुआं का बची करी रेयो, किजोकी तिन्हा तुसी जो पंचायता बिच देई दैणा, अते तिन्हा तुसी जो अपणी सभास्थल बिच कोड़े मारणे।
10	18	तुसी जो मेरी वजह कने राज्पालां अते राज्जेयां रे सामणे लित्तेया जाणा, ताकी उन्हा पर अते गैर यहुदियां रे लोक्कां तांइ गवाह बणो।
10	19	जां से तुसी जो पकड़न तां फिकर मत करदे, कि तुसी जो क्‍या बोलणा ए अते किय्यां बोलणा ए किजोकी उस बेल्ले तुसी जो दस्सी दित्तेया जाणा कि तुसी जो क्‍या बोलणा है।
10	20	किजोकी बोलणे वाले तुसी नी हिन, पर तुसी रे परम-पिता री आत्‍मा ने तुसी रे अन्दर का बोलणा।
10	21	भाई ने अपणे भाई जो पकड़वाई करी मरवाई दैणा, माँ-प्यो ने अपणे बच्चे जो पकड़वाई दैणा अते बच्चेयां ने अपणे माँ-प्यो रे खिलाफ होई जाणा ते तिन्हा जो मरवाई दैणा।
10	22	मेरी नां री वजह कने सबने तुसी रे कने नफरत करणी, पर जे आखर तांइ सबर रखगा तिसेरा ही छुटकारा होणा।
10	23	जां भी से तुसी जो इस शहर बिच तंग करो, तां दूज्जे शहर नह्स्सी जायो किजोकी मै तुसी जो सच बोलदा इसका पैल्ले तुसी इस्राएल रे सब शहरां बिच जाणा खत्म करो मणु रे पुत्तर, जे मै ही है ने आई जाणा।
10	24	ना चेल्ला अपणे गुरु का अते ना नौक्कर अपणे मालक का बड्डा हून्दा,
10	25	चेल्‍ले तांइ ए काफी है कि से अपणे गुरु रे बराबर है, अते नौक्कर तांइ ए कि से अपणे मालक रे बराबर है, जे तिन्हा घरे रे मालक जो दुष्टात्मां रा सरदार बोल्ली दित्तेया तां घरे रे दूज्जेयां लोक्कां जो क्‍या किच्‍छ नी बोलणा।
10	26	इधेरे तांइ उन्हा का डरदे मत, किजोकी जे किच्‍छ लूक्के रा है, सब सामणे आई जाणा
10	27	जे मै तुसी रे कने न्यहारे बिच बोलदा तिस जो तुसी लौ बिच बोलो अते जे मै तुसी रे कन्ना बिच बोल्लेया है, तिसजो घरे री छत्त पर चढ़ी करी प्रचार करो।
10	28	उन्हा का मत डरो जे शरीर जो मारदे हिन पर आत्‍मा जो नी मारी सकदे, बल्कि परमेश्‍वर का डरो जे आत्‍मा अते शरीर दोनां जो नरक बिच नाश करी सकदा।
10	29	क्‍या बड़ी घट किमत बिच दो गौरेयां चीड़ी नी बिकदी? फिरी भी तुसी रे पिता री मर्जी रे बगैर इन्हा बिच का इक्क भी जमीन पर नी पेई सकदी।
10	30	तुसी रे सिर रे बाल तक भी गिणे रे हिन,
10	31	इधेरे तांइ डरो मत किजोकी तुसी तदेयी मती सारी चिड़ियाँ का भी केई जादा बधी करी हिन।
10	32	जे कोई मेरे जो मणुआं रे सामणे अपनांगा, मै भी तिसजो अपणे स्वर्ग बिच रैह्णे वाले परम-पिता रे सामणे अपनाई लैणा।
10	33	पर जे मणुआं रे सामणे मेरे जो नी अपनांगा, मै भी तिसजो अपणे पिता रे सामणे जे स्वर्ग बिच हिन, नी अपनाणा।
10	34	ए मत सोच्चो कि मै दुनिया रे लोक्कां बिच मेल-मिलाप करवाणा आए रा है, पर लोक्कां जो इक्क-दुए रे खिलाफ करणा आए रा है,
10	35	मै मुंडे जो तिसेरे प्यो रे खिलाफ, कुड़ी जो उसेरी माँ रे खिलाफ, नूह जो तिसेरी सस्सु रे खिलाफ करणे तांइ आये रा है।
10	36	अते तुसी रे दुश्मण तुसी रे अपणे घरे रे ही लोक होणे।
10	37	जे अपणे माँ-प्यो जो मेरे का जादा प्यार करदा, से मेरा चेल्ला होणे रे लायक नी है, जे अपणे बच्चेयां जो मेरे का जादा प्यार करदा, से मेरा चेल्ला होणे रे लायक नी है,
10	38	अते जे अपणे आप्पे रा इन्कार करी के अपणे दुख री सुली चुक्की करी मेरे पिच्छे नी चलदा, से मेरा चेल्ला बनणे रे लायक नी है।
10	39	जे अपणी जिन्दगी जो बचाणे री इच्छा रखदा तिसने तिस जो गुआइ देणा, अते जे मेरी वजह कने अपणी जिन्दगी जो गुआणा, तिन्ने तिसजो पाणा।
10	40	जे तुसी जो अपणाई लिंदा, से मेरे जो अपणाई लिंदा, अते जे मेरे जो अपनांदा से मेरे भेजणे वाले जो अपणाई लिंदा।
10	41	जे कुसकी भविष्यद्वक्ता जो भविष्यद्वक्ता समझी करी अपनांदा, तिसजो से ही ईनाम मिलणा जे भविष्यद्वक्ता जो मिलणा, अते जे तुसी कुसकी धार्मिक मणु जो धार्मिक मणु मन्नी करी अपनांदे तां तुसी जो से ही ईनाम मिलणा जे धार्मिक मणु जो मिलणा चाएदा।
10	42	जे कोई मेरे इन्हा भोले-भाले चेल्‍लेयां जो इक्क गलास ठण्डा पाणी पीणे जो दे कि से मेरा चेल्ला है, तां मै तुसी रे कने सच्ची बोलदा कि तिसजो इधेरा ईनाम मिलणा ही मिलणा।
11	1	जां यीशु अपणे बारा चेल्‍लेयां जो हुकम देई दैणे का बाद से गलील प्रदेश रे शहरां बिच उपदेश अते प्रचार करणे जो तित्ते का चली गे।
11	2	युहन्ना ने जेल बिच मसीह यीशु रे कम्मां री खबर सुणी करी अपणे चेल्‍लेयां जो तिन्हा का ए पूछणे भेजेया,
11	3	कि क्‍या तुसी ही से मसीह हिन जिस जो परमेश्‍वर ने भेजणे रा वादा कित्तेया थिया या असी कुसकी दुज्जे री भाल करण?
11	4	यीशु ने जवाब दित्तेया, कि जे किच्‍छ तुसी दिखदे सुणदे हिन, से सब किच्‍छ जाई करी युहन्ना जो बोल्ली देयो।
11	5	कि अन्ने दिखदे हिन, अते अपाहिज हंडदे फिरदे हिन, कोढ़ी सुच्चे कित्ते जाया करदे हिन, अते टोणे सुणदे हिन, मुर्दे जिंदा होया करदे हिन, अते गरिबां जो शुभ संदेश सुणाया जाया करदा है।
11	6	अते धन्न हिन से, जे मेरे पर शक ना करे।
11	7	जां युहन्ना रे चेल्‍ले तित्ते का चली गे, तां यीशु युहन्ना रे बारे बिच मणुआं जो बोलणा लगे, तुसी बणा बिच क्‍या दिखणा गे थिये? क्‍या ब्यार कने हिलदे नलू?
11	8	फिरी तुसी क्‍या दिखणे गे थिये? दिखो, जे किमती कपड़े पान्दे, से राजमहलां बिच रैहन्दे,
11	9	तां फिरी किजो गे थिये? क्‍या कुसकी भविष्यद्वक्ता जो दिखणे गे थिये? हाँ, मै तुसी जो बोलदा, बल्कि भविष्यद्वक्ता का भी बड्डे जो।
11	10	“ए से ही है, जिसेरे बारे बिच पवित्रशास्त्र बिच परमेश्‍वर ने बोल्ले रा है, ‘दिख्ख, मै अपणे दूत जो तेरे अग्गे भेजदा, जे तेरे अग्गे तेरा रस्ता तयार करणा।’”
11	11	मै तुसी जो सच बोलदा, लोक्कां बिच युहन्ना बपतिस्मा दैणे वाले का बड्डा कोई पैदा नी होया, पर स्वर्ग रे राज बिच छोटा का छोटा मणु भी युहन्ना का बड्डा है।
11	12	जिस बेल्ले का युहन्ना बपतिस्मा दैणे वाले ने प्रचार करणा शुरू कित्ते रा है तिस बेल्ले का अब्बे तांइ स्वर्ग रे राज बड़ा जादा बदेया करदा है, अते ताकतवर मणु तिस पर हमला करेया करदे हिन।
11	13	युहन्ना रे आणे तक सारे भविष्यद्वक्तां री कताबां ते अते मूसा रे कानून बिच स्वर्ग रे राज बिच भविष्यवाणी हुंदी रेई,
11	14	ते जे अगर तुसी इस गल्ल जो मनणा चाओ तां मन्नो कि युहन्ना ही एलिय्याह है जिसेरे आणे रे बारे बिच भविष्यवाणी कित्ती गयी थी।
11	15	जे सुनणा चाए, से ध्यान कने सुणे!
11	16	मै इस जुग रे मणुआं री बराबरी कुस कने करां? से तिन्हा बच्चेयां सांइ हिन, जे बजारा बिच बेई करी इक्क दुज्जे कने शिकायत करदे रैहन्दे
11	17	कि असां ने तुसी तांइ खुशी अंदर संगीत बजाया, पर तुसी नी नच्चे, असां ने मातम मनाया पर तुसी नी रोये।
11	18	तिय्यां ही युहन्ना ना दुए लोक्कां सांइ खान्दा अते ना पीन्दा थिया पर तुसी लोक्कां ने शिकायत कित्ती उस बिच दुष्टात्मा है,
11	19	मणु रा पुत्तर, जे मै ही है, खान्दा-पीन्दा, पर मणु बोलदे, इस मणु जो दिख्खो, ए भूखान्ग ते पियक्कड़ है, ए चुंगी लेणे वाले अते पापियाँ रा मित्र है! पर तिसेरे कम्मां कने तिसेरी समझदारी सही साबित होए।
11	20	फिरी यीशु तिन्हा शहरां बिच रैह्णे वाले लोक्कां जो बकणा लगे जित्ते तिन्हा ने बड़े चमत्कार कित्ते थिये, पर तिसेरे बावजूद भी तिन्हा लोक्कां ने अपणे पाप्पां का तौबा नी कित्ती थी ते ना ही परमेश्‍वर रे रस्ते पर चलणा शुरू कित्तेया थिया।
11	21	लाणत है तुसी पर खुराजीन शहर बिच रैह्णे लोक्कों! लाणत है तुसी पर बैतसैदा शहर बिच रैह्णे लोक्कों! जे चमत्कारी कम्म तुसी बिच कित्ते गे, जे से सूर अते सैदा रे शहर बिच कित्ते जान्दे, तां टाट रे कपड़े लेई करी अते अपणे जिस्म बिच राख मली करी अवसोस करदे अपणे पाप्पां का तौबा करी लित्ते रा होणा थिया।
11	22	पर मै तुसी जो बोलदा कि हिसाब-किताब होणे वाले रोज्जे तुसी री हालत सूर अते सैदा रे शहर री तिस हालत का भी बुरी होणी जां परमेश्‍वर ने तिन्हा जो दंड दित्तेया थिया।
11	23	हे कफरनहूम कस्बे रे लोक्को, तुसी क्‍या सोचदे कि तुसी जो स्वर्ग री महिमा तक ऊच्चा उठाया जाणा? तुसी जो तां पताल तांइ नीच्चे सुट्टेया जाणा, किजोकी जे चमत्कारी कम्म तुसी लोक्कां बिच कित्ते गे, जे अगर से सदोम शहर बिच कित्ते जांदे, तां से कदी भी नाश नी कित्तेया जांदा।
11	24	पर मै तुसी जो बोलदा कि हिसाब-किताब वाले रोज्जे तुसी री हालत सदोम शहर री तिस हालत का भी बड़ी जादा बुरी होणी जां परमेश्‍वर ने तिन्हा जो दंड दित्तेया थिया।
11	25	तिस्सी बेल्ले यीशु ने बोल्लेया, हे पिता, आसमान ते जमीन रे प्रभु, मै तेरा शुकर करदा कि तुसी ने इन्हा गल्लां जो अते समझदार लोक्कां का लुकाई रखेया, पर आम लोक्कां पर जाहिर कित्तेया।
11	26	हां, परम पिता ए इधेरे तांइ होया किजोकी तुसी जो ए ही खरा लग्गेया।
11	27	मेरे परम पिता ने सब किच्‍छ मेरे हवाले करी दित्तेया, अते कोई पुत्तर जो नी जाणदा, सिर्फ परम पिता जाणदा अते कोई परम पिता जो नी जाणदा, सिर्फ पुत्तर जाणदा, अते हर इक्क से मणु परम पिता जो जाणदा, जिस पर पुत्तर तिसजो जाहिर करणा चाए।
11	28	हे सब मैह्नत करणे वालेयों अते बोज कने दबितेरे मणूओं, मेरे का आओ मै तुसी जो अराम दिन्गा।
11	29	मेरा जुंगल अपणे ऊप्पर लेई लेयो, अते मेरे का सिख्खो किजोकी मै सांत अते मन का दीन है: अते तुसी जो अपणी आत्‍मा बिच अराम मिलणा।
11	30	किजोकी मेरा जुंगल असान अते मेरा बोझ हल्का है ।
12	1	उस बेल्ले यीशु विश्राम दिन खेत्रां रस्ते का होई करी जाया करदे थिये, ते तिन्हेरे चेल्‍लेयां जो भूख्ख लग्गी ते से जगंली बीज री फलियां जो तोड़ी-तोड़ी करी खाणे लग्गे।
12	2	तां फरीसियां ने ए दिख्खी करी बोल्लेया, कि दिख्ख, तेरे चेल्‍ले से करेया करदे हिन जिसेरा विश्राम दिन करणा मूसा रे नियमां रे हिसाब कने ठीक नी है?
12	3	पर यीशु ने तिन्हा का पूच्छेया, कि क्‍या तुसी ने पवित्रशास्त्र बिच ए नी पढ़ेया कि दाऊद अते तिन्हेरे मित्तरां ने, जां तिन्हा जो भुख्ख लग्गी थी, तां क्‍या कित्ता थिया?
12	4	तिसने परमेश्‍वर रे तम्बु अन्दर जाई करी परमेश्‍वर जो चढ़ाये री रोटियां किय्यां खाई थी? जिन्हा जो खाणा ना तां तिसेरे तांइ अते ना तिसेरे साथियां तांइ, पर सिर्फ पुरोत्तां तांइ ठीक थिया।
12	5	या मूसा रे कानून बिच तुसी ए नी पढ़ेया कि विश्राम दिन मन्दिर रे पुरोत्त ही तिसेरी विधि जो तोड़दे हिन अते फिरी भी तिन्हा जो कोई किच्‍छ नी बोलदा।
12	6	पर मै तुसी जो बोलदा, इत्ते कोई है जे मन्दिर का भी बधी करी है।
12	7	जे अगर तुसी पवित्रशास्त्र बिच लिख्खे री इन्हा गल्लां जो समझदे, “मै लोक्कां बिच कुर्बानी नी पर दया भावना चांह्दा।” तां तुसी मेरे बेकसुर चेल्‍लेयां जो कुसूरवार नी बणांदे।
12	8	किजोकी मणु रा पुत्तर, जे मै ही है, विश्राम दिन रा भी मालक है।
12	9	फिरी यीशु तित्ते का सभास्थल जो चली गे।
12	10	तित्ते इक्क मणु थिया, जिसेरा इक्क हत्थ सुक्कड़ीह् गे रा थिया तां मणुआं ने पुछ्‌छेया, मूसा री रीति रे हिसाब कने विश्राम दिन कुसकी जो खरा करणा, सही है? तिन्हा ने उन्हा का ए इधेरे तांइ पुछ्‌छेया ताकी से तिन्हा पर इल्जाम लगाई सकण।
12	11	पर यीशु ने उन्हा जो जवाब दित्तेया, मन्नो, तुसी रे बिच का कुसकी का इक्क भेड्ड हो, ते से भेड्ड विश्राम दिन कुसकी गत्ता बिच जाई पेयो, तां क्‍या तुसी तिसजो पकड़ी करी बाहर नी कड्डणा?
12	12	तां फिरी इक्क मणु कुसकी भेड़ का तां बड़ा जादा किमती है, इधेरे तांइ विश्राम दिन पर कुसकी जो ठीक करणा मूसा रे कानून रे हिसाब कने सही है।
12	13	तां यीशु ने तिस सुकड़ित्ते रे हत्थ वाले जो बोल्लेया, अपणा हत्थ अग्गे कर अते तिन्ने अपणा हत्थ अग्गे कित्तेया अते से खरा होई गेया ठीक तिय्यां ही जिय्यां तिसेरा दूज्जा हत्थ थिया।
12	14	फिरी फरीसी तित्ते का बाहर निकली आये अते यीशु जो मारणे तांइ कोई तरकिब सोच्चणा लग्गे।
12	15	पर यीशु ए जाणी गे अते तित्ते का चली गे बड़े भरी लोक्की तिन्हेरे पिच्छे चली पेह् अते यीशु ने तिन्हा सबनियां जो खरा कित्तेया,
12	16	अते तिन्हा जो समझाया कि मेरे जो प्रकट मत करदे।
12	17	ए इधेरे तांइ होया कि भविष्यद्वक्ता यशायाह रे जरिए प्रभु ने जे बोल्लेया थिया, से पूरा हो,
12	18	“दिख्खो, ए मेरा सेवक है; जिस जो मै चुणे रा है ए मेरा प्यारा है, मै इसका खुश है मै तिसेरे ऊपर अपणी आत्‍मा रखणी अते तिसने गैर यहुदियां रे लोक्कां जो हिसाब-किताब रा शुभ संदेश दैणा।
12	19	तिनिये ना तां लड़ाई-झगड़ा करणा अते ना ही लैरां मारणी, अते ना कुन्ने इसेरी अवाज गलियां बिच सुनणी।
12	20	तिनिये झुके रे नलू सांइ कमजोर मणु जो नी लताड़णा, तिसने बुझदे दीये सांइ कमजोर मणु जो नी मारणा। ते तिसने लोक्कां रा इंसाफ करणा।
12	21	अते गैर यहुदी लोक्कां तिसेरी आस रखणी।”
12	22	फिरी मणु यीशु का इक्क अन्ने जो लियाये जे कि जह्ल्ला भी थिया किजोकी तिस बिच दुष्टात्मा थी यीशु ने तिसजो खरा करी दित्तेया, अते से अन्ना जह्ल्ला बोलणे अते दिखणे लग्गेया।
12	23	अते सबनी मणुआं जो बड़ी हैरानी होई अते से बोल्णा लग्गे, क्‍या ए मणु दाऊद रा पुत्तर होई सकदा?
12	24	जां फरीसियां ने ए सुणेया तां से बोलणा लग्गे, ए तां दुष्टात्मा जो, दुष्टात्मां रे सरदार री मदत कने कड़दा।
12	25	यीशु जो तिन्हेरे विचारां रा पता लग्गी गेया अते से तिन्हा जो बोलणा लग्गे, जिस राज बिच फूट पेई जांदी, से खत्म होई जांदा, अते जिस शहर या टब्बर बिच फूट पेई जाओ से नी टिकदा।
12	26	अते जे अगर शैतान ही शैतान जो बाहर कड्डे तां से अपणे ही खिलाफ होई गेया तां फिरी तिसेरा राज किय्यां टिकी सकदा?
12	27	भला जे अगर मै दुष्टात्मां रे सरदार री मदत कने दुष्टात्मा जो कडदा तां तुसी रे चेल्‍ले कुसेरी मदत कने तिन्हा जो बाहर कडदे हिन? इधेरे तांइ तुसी रे चेल्‍लेयां ही ने तुसी रा फैसला करणा।
12	28	पर जे मै दुष्टात्मा जो पवित्रात्मा रे जरिए कडदा तां परमेश्‍वर रा राज तुसी का आई गे रा है।
12	29	या किय्यां कोई ताकतवर मणु रे घरे घुसड़ी करी तिसेरे चोरी करी सकदा, जां तांइ से पैल्ले ताकतवर मणु जो बन्नी ना ले? तां ही से तिसेरा घर जो लूटी सकदा।
12	30	जे मेरे कने नी हिन, से मेरे खिलाफ हिन अते जे बिखरियाँ भेड़ां जो इकठ्ठा करणे बिच मेरी मदत नी करदा, से बिखेरेया करदा है।
12	31	इधेरे तांइ मै तुसी जो बोल्दा, मणु रा हर इक्क पाप अते हर इक्क बेजती माफ कित्ती जाणी पर पवित्रात्मा री बेजती करणे वाले जो माफ नी कित्तेया जाणा।
12	32	अते जे कोई मणु रे पुत्तर, जे मै ही है रे खिलाफ बिच बोलगा तिसजो माफ कित्तेया जाणा, पर जे कोई पवित्रात्मा रे खिलाफ बिच किच्‍छ बोलगा, तिसेरा ए गुनाह ना तां इस जुग बिच अते ना आणे वाले जुग बिच माफ कित्तेया जाणा।
12	33	जे अगर इक्क बुट्टा खरा है तां तिसेरा फल भी खरा ही होणा, पर जे अगर इक्क बुट्टा खराब है तां तिसेरा फल भी खराब ही होणा, किजोकी बुट्टा अपणे फलां कने पछाणेया जांदा।
12	34	तुसी जहरिल्ले किड़े रे बच्चेयां सांइ हिन! जे तुसी बुरे ही हिन तां ठीक गल्लां किय्यां करी सकदे हिन? किजोकी जे तिसेरे मन बिच है सेह्ई मूँह पर आंदा।
12	35	इक्क खरा मणु जे अच्छाई तिसेरे दिल बिच है, तिस बिच का से ठीक ही गल्लां कडदा, अते बुरा मणु जे बुराई तिसेरे दिल बिच है, तिस बिच का बुरा गल्लां कडदा।
12	36	पर मै तुसी जो बोलदा मणु री हर इक्क फजूल गल्ल रा हिसाब तिसजो हिसाब-किताब वाले रोज्जे दैणा पैणा।
12	37	तुसी री गल्लां रे हिसाब कने ही परमेश्‍वर ने तुसी जो सही या गलत साबित करणा।
12	38	तां किच्‍छ शास्त्रियाँ अते फरीसियां ने यीशु जो बोल्लेया, गुरु जी, असी तुसी का इक्क निशानी दिख्खणा चाह्‍ंदे।
12	39	पर यीशु ने जवाब दित्तेया, ए बुरी अते व्यभिचारी पीढ़ी निशानी दिखणे री इच्छा रखदी, फिरी भी इन्हा लोक्कां जो योना भविष्यद्वक्ता जे दित्ती गे री निशानी रे अलावा होर कोई निशानी नी दित्ती जाणी।
12	40	किजोकी जिय्यां योना त्रै रोज्ज अते त्रै रात बड्डी मच्छी रे पेट्टा बिच रेया थिया, तिय्यां ही मणु रे पुत्तर, जे मै ही है, भी त्रै रोज अते त्रै रात कबर बिच रैह्णा।
12	41	हिसाब-किताब रे बेल्ले नीनवे रे मणुआं ने अज्ज री इस पीढ़ी रे मणुआं कने उठी करी उन्हा जो कसुरवार दस्सणा किजोकी नीनवे रे लोक्कां ने योना री उपदेश सुणी करी अपणे पाप्पां का तौबा कित्ती थी, अते इत्ते तां कोई योना का भी बड्डा है पर तुसी फिरी भी तौबा नी करदे।
12	42	हिसाब-किताब रे रोज्जे दक्षिण री राणी ने इस पीढ़ी रे लोक्कां कने उठी करी तिन्हा जो कसुरवार ठेहराणा, किजोकी से सुलैमान का ज्ञान री गल्लां सुनणे तांइ दुनिया रे दुए कुणे का आए री थी, अते दिख्खो, इत्ते तां कोई सुलैमान का भी बड्डा है, पर तुसी फिरी भी तौबा नी करदे।
12	43	जां कोई दुष्टात्मा कुसकी मणु बिच का निकलदी, तां से अराम री तोप बिच सुक्की जगह बिच भटकदी फिरदी रेह्न्दी, पर से तिसजो नी मिलदी।
12	44	तां से अप्पु जो बोलदी, जिस मणु बिच का मै निकली करी आई थी, तिस बिच ही हटी जांदी, अते जां से हटी करी तिस मणु री जिन्दगी जो अप्पु तांइ इक्क कमरे सांइ खाली, साफ-सुथरी अते सजी सजाई पांदी।
12	45	तां से दुष्टात्मा जाई करी अपणे कने होर जादा बुरी, होर सत्त दुष्टामां जो लेई आंदी, अते तिस मणु बिच रैह्णा लगी पैंदी, ते तिस मणु री हालत पैल्ले का भी जादा बुरी होई जांदी, अज्ज री इस बुरी पीढ़ी रे मणुआं री हालत भी इय्यां ही होणी।
12	46	जां से मणुआं री भीड़ कने गल्लां करेया करदे थिये कि यीशु री माँ अते भाई तित्ते आई करी बाहर खड़े होई गे अते से यीशु कने गल्ल करणे तांइ भालेया करदे थिये।
12	47	अते कुसकी ने यीशु जो बोल्लेया, सुणो तुसां री माँ अते भाई बाहर खड़ितेरे हिन ते तुसी कने गल्ल करणा चाह्‍ंदे हिन।
12	48	ए सुणी करी यीशु ने उस बोलणे वाले जो जवाब दित्तेया, कुण है मेरी माँ? कुण है मेरा भाई?
12	49	अते अपणे चेल्‍लेयां पास्से हत्थ बद्धाई करी के बोल्लेया, दिख्खो, मेरी माँ अते मेरे भाई हिन!
12	50	किजोकी जे कोई मेरे परम-पिता री जे स्वर्ग बिच हिन मर्जी पूरी करदा, सेह्ई मेरा भाई, भैण अते मेरी माँ है।
13	1	तिस्सी रोज यीशु घरे का निकली करी झीले रे कनारे जाई करी बेई गे।
13	2	बड़े भरी मणु यीशु रे चारो पास्से कठ्ठी गे इधेरे तांइ से किस्ती पर चढ़ी गे अते लोक्कां री भीड़ कनारे खड़िह् रेह्ई।
13	3	यीशु ने उन्हा कने उदारण देई करी मती सारी गल्लां कित्ती, उन्हा ने बोल्लेया कि, इक्क किसान भी बाणे निकलेया।
13	4	अते भी बाँदे-बाँदे किच्‍छ भी सड़का रे कनारे पर पेई गे अते से पैरां हेठ आई गे, ते चिड़ू-पखेरूआँ ने से भी चुग्गी ले।
13	5	किच्‍छ पत्थरा वाली मिट्टी पर पे, जित्ते तिन्हा जो जादा मिट्टी नी मिल्ली अते डुग्गी मिट्टी नी मिलणे री वजह कने से झट उगी आये।
13	6	पर जां सूरज निकलेया तां से फुक्कीह् गे, ते जड़ नी पकड़ने री वजह कने से सुक्की गे।
13	7	अते किच्‍छ झिल्लां बिच पे, अते से बद्धे तां बद्धे पर झिल्ला ने तिन्हा जो दब्बी दित्तेया।
13	8	पर किच्‍छ ठीक मिट्टी पर पे, अते फल भी लियाये, किच्‍छ सौ गुणा, किच्‍छ साठ्ठ, अते किच्‍छ तीह् गुणा।
13	9	जे सुनणा चाए, से ध्यान कने सुणे!
13	10	अते चेल्‍लेयां ने यीशु का आई करी बोल्लेया, तुसी उन्हा कने उदारणां बिच गल्लां किजो करेया करदे हिन?
13	11	यीशु ने जवाब दित्तेया, तुसी जो स्वर्ग रे राज रे भेदां री समझ दित्ती गे री है, पर इन्हा जो नी।
13	12	किजोकी जिस का घट्ट है, तिसजो दित्तेया जाणा अते उस का बड़ा जादा होई जाणा पर जिस का किच्‍छ भी नी है, तिसका जे किच्‍छ है, से भी लेई लित्तेया जाणा।
13	13	मै तिन्हा कने उदारणां बिच इधेरे तांइ गल्लां करदा किजोकी से दिखदे होए भी नी दिखदे ते सुणदे होए भी नी सुणदे, ते ना समजदे।
13	14	अते तिन्हेरे बारे बिच यशायाह री ए भविष्यवाणी पूरी हुंदी, तुसी सुणदे तां रैह्णा, पर तुसां री समझ बिच नी आणा, अते दिख्खदे तां रैह्णा, पर तुसी जो किच्‍छ भी सूझणा नी।
13	15	किजोकी इन्हेरे मन मोट्टे होई गे रे हिन, अते ए कन्ना का ऊच्चा सुणदे हिन, ते इन्हा ने अपणी आख्खियां बंद करी रख्खे री हिन ताकी से दिख्खी ना पांन, ते कन्ना का किच्‍छ भी सुणी ना पांन, ते दिल्ल का समझन, अते मेरे पास्से आई जांन, ते मै तिन्हा जो खरा करां।
13	16	पर धन्न हिन तुसी जे दिखदे सुणदे हिन सुणदे हिन
13	17	किजोकी मै तुसी रे कने सच बोलदा कि बड़े जणे भविष्यद्वक्ता ने अते भले ते नेक मणुआं ने ए चाया कि जे तुसी दिख्खेया करदे हिन तिसजो दिखन, पर नी दिख्खी पाये, अते जे तुसी सुणेया करदे हिन, सुनण, पर नी सुणी पाये।
13	18	अवे तुसी भी बाणे वाले रे उदारण रा मतलब समझो;
13	19	से भी जे रस्ते पर पेया थिया, उसेरा मतलब है कि जां कोई राज रा वचन सुणान्दा अते तिसजो नी समझदा, तां से शैतान आई करी, जे किच्‍छ तिन्हेरे दिलां बिच बाया गे रा थिया, तिसजो से चुराई लिन्दा।
13	20	अते जे भी पत्थरा वाली मिट्टी पर पेया थिया, ए से हिन, जे वचन सुणी करी झट ही खुशी कने उस्सी बेल्ले ही मन्नी लिन्दे।
13	21	पर से अपणे बिच जड़ नी पकड़ी पाणे री वजह कने थोड़ी ही हाण तांइ हुन्दे, अते जां वचन री वजह कने दुख या कोई मुसिबत आंदी तां से झट ही डगमगाई जांदे।
13	22	जे भी झिल्लां बिच पेया थिया, ए से हिन, जे वचना जो सुणदे, पर इस दुनिया री फिकरां अते पैसेयां रा लालच वचनां जो दबी रखदा, अते से कामयाब नी हून्दे।
13	23	जे ठीक मिट्टी पर भी पे थिये, ए से हिन, जे वचनां जो सुणदे अते समझी करी फल लियान्दे, किच्‍छ सौ गुणा, ते किच्‍छ साठ्ठ, ते किच्‍छ तीह् गुणा।
13	24	यीशु ने तिन्हा लोक्कां जो इक्क होर उदारण दित्तेया, कि स्वर्ग रा राज तिस किसान सांइ है जिनिये अपणे खेत्रा बिच खरा भी बाये।
13	25	पर जां से सुत्ते रा रा थियां तां तिसेरा दुश्मण आई करी जंगली भी पाई करी चली गेया।
13	26	जां जंगली भी बड्डी होई करी बडणे तांइ तयार होई गई, तां तिस बिच जंगली घा भी दिस्सी।
13	27	ए दिख्खी करी घरे रे नौक्कर ने आई करी अपणे मालक जो बोल्लेया, हे मालका, क्‍या तुसी अपणे खेत्रा खरा भी नी बाया थिया? फिरी तिस बिच जंगली घा कुते का आई?
13	28	तिसने अपणे नौक्करां जो बोल्लेया, ए कुसकी दुश्मण रा कम्म है, नौक्करां ने तिसजो बोल्लेया क्‍या तुसी चाह्‍ंदे कि असी जाई करी तिस जंगली घा जो इकठ्ठा करी लेंन?
13	29	पर तिसने बोल्लेया, ना, इय्यां मत करदे, कुदखी इय्यां ना होई जाये कि जंगली घा कठ्ठेरदे-कठ्ठेरदे तुसी तिसेरे कने जगंली भी जो भी कठ्ठेरी लेंन।
13	30	दोनां जो बडणे रे बेल्ले तांइ बधणा देयो, अते बडणे बेल्ले इन्हा जो बडणे वाले जो बोल्गा, पैल्ले जंगली घा जो फुक्कणे तांइ कठ्ठेरी करी बन्नी लै, अते क्रुड़े का जो मेरे खत्ते बिच इकठ्ठा करी दे।
13	31	यीशु ने तिन्हा जो इक्क होर उदारण दित्तेया, कि स्वर्ग रा राज सरेयां रे इक्क दाणे रे बराबर है, जिस जो कुसकी मणु ने अपणे खेत्रा बाई दित्तेया।
13	32	से सबनी बीआं का हल्का हुन्दा पर जा बद्धदा तां सब साग पात का बड्डा हुन्दा, अते इदेया बूट्टा बणी जांदा, कि आसमान रे चिड़ू-पखेरु आई करी तिसेरी डालियां पर रैह्‍न्दे हिन।
13	33	यीशु ने तिन्हा लोक्कां जो समझाणे तांइ इक्क होर उदारण दित्तेया, “स्वर्ग रा राज आट्टे री तराक्क सांइ है, ते जिय्यां थोड़ी जदेई तराक्क पुरी प्रात रे आट्टे जो भी त्राक्की दिंदी तिय्यां ही स्वर्ग रा राज भी थोड़े लोक्कां रे जरिए सारी लोक्कां बिच फैलदा जाणा।”
13	34	ए सब गल्लां यीशु ने उदारण बिच लोक्कां कने बोल्ली, अते बिना उदारण रे यीशु तिन्हा कने किच्‍छ भी नी बोल्दे थिये।
13	35	जे वचन भविष्यद्वक्ता रे जरिए बोल्लेया गेया थिया, से पूरा हो, मै उदारण बोलणे तांइ अपणा मुँह खोलणा, मै उन्हा गल्लां जो बोलणा जे दुनिया री शुरुआत का लुके रे रेई।
13	36	फिरी यीशु लोक्कां री भीड़ जो छड्डी करी घरे चली गे तां चेल्‍ले आई करी यीशु जो बोल्णा लग्गे, खेत्तर री जंगली घा रा उदारण असां जो समझाई देयो।
13	37	यीशु ने जवाब दित्तेया, “खरे बीज बाणे वाला किसान मणु रा पुत्तर है, जे मै ही है,
13	38	खेत्तर दुनिया रे लोक हिन, ठीक बीज स्वर्ग राज रे लोक हिन, अते जंगली घा शैतान रे लोक हिन।
13	39	अते जिस दुश्मण ने तिन्हा जो बाया थिया से शैतान है, कणक री बाड्डी दुनिया रे अंत जो दर्शांदी, कणक बडणे वाले स्वर्गदूत हिन।
13	40	जिय्यां जंगली घा कठ्ठेरी करी अग्ग बिच फुक्की दित्ती, तिय्यां ही दुनिया रे अंत भी होणा।
13	41	मणु रे पुत्तर, जे मै ही है, ने अपणे स्वर्गदूतां जो भेजणा, अते तिन्हा मेरे राज बिच का सब पापियां जो अते उन्हा जो, जे पाप करणे री वजह बणदे थिये, तिन्हा जो इकठ्ठा करणा।
13	42	अते स्वर्गदूतां ने तिन्हा जो अग्ग रे भठ्ठे बिच पाई दैणा, तित्ते सबने रोणा अते अपणे दान्द पिहिणे।
13	43	तिस बेल्ले धार्मिक लोक्कां ने अपणे परम-पिता रे राज बिच सुरज सांइ चमकणे। जे सुनणा चाए, से ध्यान कने सुणे!”
13	44	“स्वर्ग रा राज खेत्रा बिच छिपे रे धन्न रे बराबर है जे कुसकी मणु जो मिल्लेया अते तिन्ने खेत्तर बिच लुकाई दित्तेया, अते खुशी रे मारे तिन्ने अपणा सब किच्‍छ बेची करी से खेत्तर खरीदी लेया।”
13	45	“फिरी स्वर्ग रा राज इक्क काम्म-धंदा करणे वाले सांइ है, जे ठीक मोतियां री तोप बिच थिया।
13	46	जां तिसजो इक्क किमती मोती मिल्लेया तां तिसने जाई करी अपणा सब किच्‍छ बेची करी तिसजो खरीदी लेया।”
13	47	फिरी स्वर्ग रा राज तिस मच्छि पकड़णे वाले बड्डे जाल सांइ है, जिस जो समुंद्र बिच पाया अते हरेक किस्म री मच्छियां जो बटोरी लेई आया।
13	48	अते जां से जाल मच्छियां कने भरी गेया तां मछुआरे तिसजो खिच्ची करी कनारे लेई आये, अते बेई करी खरी-खरी मच्छियां जो भान्डेयां बिच इकठ्ठा करी लित्तेया अते बेकार मच्छियां सुट्टी दित्ती।
13	49	दुनिया रे अंत बिच भी किच्‍छ इय्यां ही होणा, स्वर्गदूत ने आई करी बुरे लोक्कां जो भले अते नेक मणुआं का बखरा करी के नरक रे अग्ग बिच पाई दैणा।
13	50	बुरे लोक्कां ने तित्ते रोणा अते ने अपणे ददं पिह्णे।
13	51	यीशु ने अपणे चेल्‍लेयां का पूच्छेया, क्‍या तुसी ए गल्लां समझे? तिन्हा ने यीशु जो बोल्लेया, हां!
13	52	यीशु ने उन्हा जो बोल्लेया, दिख्खो, इधेरे तांइ हर इक्क शास्त्रि जे मेरे पर विश्वास करदा, से इक्क घर रे मालक सांइ है, जे अपणे ज्ञान रे भण्डार बिच का पुराणी ते नौई शिक्षा लोक्कां जो सिखांदा।
13	53	जां यीशु ए उदारण बोल्ली बैठे, तां से तित्ते का चली गे।
13	54	अते अपणे शहर आई करी सभास्थल बिच तिन्हा जो उपदेश दैणा लगे इस कने हर कोई हैरान होई गेया ते बोल्णा लगे, इसजो इदेयी समझ अते चमत्कारी ताकत कुते का मिल्ली?
13	55	क्‍या ए यूसुफ रा निक्का है? अते क्‍या इसेरी माँ रा ना मरियम नी है अते इसेरे भ्यालां रे ना याकूब, यूसुफ, शमौन, यहूदा नी हिन?
13	56	अते क्‍या इसेरी सारी भैणा असां रे बिच नी रैह्न्दी? तां फिरी इसजो ए सब किच्‍छ कुते का मिल्लेया?
13	57	अते उन्हा ने तिस जो अपनाया नी, पर यीशु ने बोल्लेया “इक्क भविष्यद्वक्ता जो अपणे घरे ते अपणे शहर बिच ही इज्जत नी मिलदी।”
13	58	अते यीशु ने तिन्हेरे घट विश्वास री वजह कने तित्ते जादा चमत्कारी कम्म नी कित्ते।
14	1	उस बेल्ले गलील रे राज्जे हेरोदेस ने जां यीशु रे कम्मां रे बारे बिच सुणेया।
14	2	तां तिसने अपणे नौक्करां जो बोल्लेया, ए युहन्ना बपतिस्मा दैणे वाला है, जे मरी करी फिरी जिन्दा होई गे रा है, इधेरे तांइ ए चमत्कारी तिस बिच कम्म करेया करदी हिन।
14	3	किजोकी ए ओई हेरोदेस थिया जिनिये युहन्ना जो बन्धी बणाई करी, संगलां कन्ने बन्नी करी जेल्लां बिच पाई दित्तेया थिया ए उसने हेरोदियास रे बोलणे पर कित्तेया थिया, जे पैल्ले उसेरे भाई फिलिप्पुस री लाड़ी थी।
14	4	किजोकी युहन्ना तिस जो बोलदा रैहन्दा थिया, कि तिज्जो इस कने नी रैह्णा चाएदा।
14	5	इधेरे तांइ हेरोदेस तिसजो मारी दैणा चांह्दा थिया, पर से लोक्कां का डरदा थिया किजोकी मणु युहन्ना जो भविष्यद्वक्ता मनदे थिये।
14	6	पर जां हेरोदेस रा जन्मदिन आया तां हेरोदियास री कुड़ी ने हेरोदेस अते तिसेरे परोणे रे अग्गे नच्ची करी तिन्हा जो इतणा खुश करी दित्तेया।
14	7	कि हेरोदेस ने कसम खाई करी वचन दित्तेया, तू जे किच्‍छ भी मंन्गगी, मै तिज्जो दिंगा।
14	8	अते अपणी माँ रे उकसाणे पर तिन्ने बोल्लेया, मेरे जो थाली बिच युहन्ना बपतिस्मा दैणे वाले रा सिर देयो।
14	9	इस गल्ल कने राज्जा बड़ा दुखी होया, पर अपणी कसम री अते अपणे परोणेयां री वजह कने तिसने तिसेरी जरुरत जो पूरा करणे रा हुकूम देई दित्तेया।
14	10	ते तिसने जेल बिच लोक भेज्जी करी युहन्ना रा सिर कटवाई दित्ता।
14	11	अते युहन्ना रा सिर इक्क थाली बिच रख्खी करी लियाये अते कुड़ी जो देई दित्तेया ते से तिसजो अपणी माँ का लेई गई।
14	12	फिरी युहन्ना रे चेल्‍ले आई करी लाश जो लेई गे अते तिन्हा ने उस दब्बी दित्तेया अते फिरी तिन्हा ने जाई करी यीशु जो दस्सेया।
14	13	जां यीशु ने ए सुणेया, तां से तित्ते का किस्ती बिच कुसकी सांत जगह पर किल्ले चली गे पर जां लोक्कां जो पता चलेया तां से अपणे शहरा का पैदल ही तिन्हेरे पिच्छे चली गे।
14	14	यीशु जां किस्ती का निकली करी बन्ने आये तां तिन्हा लोक्कां री बड़ी बड्डी भीड़ दिख्खी तिन्हा जो तिन्हा पर बड़ा तरस आया ते तिन्हा ने बमारा जो खरा कित्तेया।
14	15	जां संझ होई तां तिन्हेरे चेल्‍लेयां ने यीशु का आई करी बोल्लेया, ए सुनसान जगह है ते बड़ी हाण भी होई गे री है, इधेरे तांइ मणुआं जो भेजी देयो, ताकी से ग्रां बिच जाई करी अपणे तांइ रोट्टी खरीदी लेंन।
14	16	पर यीशु ने तिन्हा जो बोल्लेया, “इन्हा जो कुते जाणे री जरूत नी है: तुसी ही इन्हा जो खाणे जो देयो।”
14	17	तिन्हा ने यीशु जो बोल्लेया, असां का सिर्फ पंज रोटियां ते दो मच्छियां हिन।
14	18	यीशु ने बोल्लेया, तिन्हा जो इत्ते मेरे का लेई आओ।
14	19	यीशु ने लोक्कां री भीड़ जो बोल्लेया कि तुसी घा बिच बैई जाओ फिरी यीशु ने पंज रोटियां ते दो मच्छियां जो लेया ते स्वर्ग पास्से दिख्खी करी परमेश्‍वर रा शुकर कित्तेया अते रोटियां रे टुकड़े तोड़ी-तोड़ी करी चेल्‍लेयां जो दित्ती अते चेल्‍लेयां ने मणुआं बिच बंडी दित्ती।
14	20	सब खाई करी करी रज्जी गे तां चेल्‍लेयां ने बचे रे टुकड़ेयां कने भरी करी बाहरा टोकरे चुक्के।
14	21	जनानियां अते बच्चेयां जो छड्डी करी तित्ते खाणे वाले कोई पाज्जं हजार आदमी थिये।
14	22	तां यीशु ने झट ही अपणे चेल्‍लेयां जो किस्ती पर चढ़ाया ते जां तांइ से भीड़ जो भेजदे, उन्हा जो गलील री झील रे पार अपणे का पैल्ले ही जाणे जो बोल्लेया।
14	23	मणुआं जो भेजणे का बाद यीशु कल्ले ही प्रार्थना करणे तांइ पहाड़ पर चली गे शाम होणे तीकर से कल्ले ही थिये।
14	24	तिस बेल्ले किस्ती समुंदर बिच पाणी री छलारां कने डगमगाया करदी थी किजोकी सामणे का बजेया करदी थी।
14	25	ते यीशु रात रे चौथे पहर समुंदर पर चलदे-चलदे तिन्हा का आए।
14	26	जां चेल्‍लेयां ने तिन्हा जो झील रे ऊपर चलदे दिख्खेया तां से डरी गे ते अप्पु-मिते बोलणा लग्गे, ए तां कोई भूत है! अते डरे रे मारे चिन्डा मारणा लग्गे।
14	27	पर यीशु ने उस्सी बेल्ले तिन्हा कने गल्ल कित्ती ते बोल्लेया, हिम्मत रख्खो! मै है! डरो मत।
14	28	तां पतरस ने यीशु जो बोल्लेया, प्रभु जी, जे तुसी हिन, तां मेरे जो पाणी पर चली करी अप्पु का आणे तांइ हुकुम देयो।
14	29	यीशु ने बोल्लेया, चली आ अते पतरस किस्ती का निकली करी पाणी पर चलदे यीशु का चली पेया।
14	30	पर तेज ब्यार जो दिख्खी करी से डरी गेया अते डूबणे लग्गेया ते लेरां मारदे बोलणे लग्गेया, प्रभु जी, मेरे जो बचाओ।
14	31	यीशु ने झट ही तिसजो हत्थ दित्तेया ते संभाली लेया अते तिसजो बोल्लेया, तेरा विश्वास छोटा है, तू सक्क किजो कित्तेया थिया?
14	32	अते जां से किस्ती पर चढ़ी आये तां ब्यार रुकी गई
14	33	किस्ती पर जे मणु थिये तिन्हा यीशु री प्रणाम कित्ती अते बोल्लेया, तुसी वाक्केई परमेश्‍वर रे पुत्तर हिन।
14	34	तां से झील रे पार गन्नेसरत जिले जो पूज्जे।
14	35	अते तित्ते रे मणुआं ने जां यीशु जो पछाणेया तां तिन्हा ने अख्खी-बख्खी री सब जगह पर तिन्हेरे आणे रा शुभ संदेश भेजी दित्तेया, अते मणु बिमारां जो तिन्हेरे का लेई आये।
14	36	ते से तिन्हा कने बिन्ती करणा लगे कि से तिन्हा जो अपणे कपड़े जो ही छुणा देयो, अते जितणेया ने छुत्तेया, से पूरी तरह कने ठीक होई गे।
15	1	तां यरूशलेम शहर का किच्‍छ फरीसी अते शास्त्रि लोक यीशु का आई करी बोलणा लग्गे,
15	2	तेरे चेल्‍ले बुजुर्ग लोक रे रिवाजां जो किजो नी मन्दे? से रोट्टी खाणे का पैह्ल्ले हात्थ-पैर किजो नी धोन्दे?
15	3	यीशु ने उन्हा जो जवाब दित्तेया, तुसी भी अपणे रिवाजाँ री वजह कने किजो परमेश्‍वर रे हुकमा जो नी मन्दे?
15	4	किजोकी परमेश्‍वर ने बोल्लेया है, अपणे माँ-प्यो री बड़ाई करो, अते, जे कोई माँ-प्यो जो बुरा बोले, तिसजो मारी दैणा चाएदा।
15	5	पर तुसी बोलदे कि जे कोई अपणे माँ-प्यो जो बोले, किजोकी मै अपणा सब किच्‍छ परमेश्‍वर जो अर्पित करी बैठ्ठे रा है, इधेरे तांइ तुसां री मदत नी करी सकदा।
15	6	तां तिसजो अपणे माँ-प्यो री बड़ाई करणे री जरुरत नी है, इस्सी तरिक्के कने तुसी परमेश्‍वर रे हुकमां जो टालदे हिन।
15	7	हे ढोंगियों! यशायाह ने तुसी रे बारे बिच ए भविष्यवाणी ठीक ही कित्ती थी।
15	8	ए मणु सिर्फ होंठाँ कने मेरी बड़ाई करदे हिन, पर इन्हेरे मन मेरे का दूर हिन।
15	9	ए बेकार अंदर ही मेरी भक्ति करदे, अते मणुआं रे उपदेश जो धर्म रे सिद्धान्त करी के सिखान्दे।
15	10	तां यीशु ने मणुआं जो अपणे का सद्दी करी तिन्हा जो बोल्लेया, सुणो अते समझो।
15	11	मणु रे मुँह अन्दर जे जान्दा, से मणु जो भिट्टा नी करदा, पर उसेरे मुँह का निकलेरी गल्ल तिसजो भिट्ठा करदी।
15	12	तां चेल्‍लेयां ने आई करी तिन्हा जो बोल्लेया, क्‍या तुसी जाणदे हिन कि फरीसि तुसां री गल्ल रा बड़ा बुरा मन्नी गे रे हिन?
15	13	पर यीशु ने जवाब दित्तेया, हर इक्क पौधा जे मेरे स्वर्गीय पिता ने नी लाए रा है, से पुट्टी दित्ता जाणा।
15	14	तिन्हा जो छड्डो से तां अप्पु अन्ने होई करी दूज्जे अन्ने जो रस्ता दसणे वाले हिन, इन्हा दोनां ने ही गत्ता बिच पेई जाणा।
15	15	पतरस ने बोल्लेया, ए उदारण असां जो समझाई देयो।
15	16	यीशु ने बोल्लेया, क्‍या तुसी हल्ले तांइ भी नी समझे?
15	17	क्‍या तुसी नी जाणदे कि जे किच्‍छ भी मुँह बिच जान्दा से पेट्टा बिच जान्दा, अते संडास का निकली जान्दा?
15	18	पर जे किच्‍छ मुँह का निकलदा, से दिल का निकलदा, ते सेह्ई मणु जो भिट्टा करदा।
15	19	किजोकी बुरी गल्लां, खून करणा, बगेर ब्याहतिरी जनानी कने व्यभिचार, पराई जनानी नाजायज़ रिश्ता, व्यभिचार, चोरी, झूठी गुवाई, बेजती करणा जदेई बुराईयाँ दिल का ही निकलदी।
15	20	ए ही गल्लां हिन जे मणु जो भिट्ठा करदी, बगैर हात्थ-पैर धोये रे रोट्टी खाणे कने कोई भिट्ठा नी हून्दा।
15	21	फिरी यीशु तित्ते का निकली करी, सूर अते सैदा रे शहर रे पास्से चली गे।
15	22	अते दिख्खो, तिस प्रदेश का इक्क कनानी जनानी आई अते चिंडा मारी के बोलणा लग्गी, हे प्रभु, दाऊद री संतान, मेरे पर दया करो! मेरी कुड़ी जो दुष्टात्मा बड़ी तंग है करेया करदी।
15	23	पर तिन्हा ने तिसजो कोई जवाब नी दित्तेया तां यीशु रे चेल्‍लेयां ने आई करी तिन्हेरे छन्दे कित्ते कि, इसजो भेजी देंन, किजोकी ए लैरां मारदे मारदेअसां रे पिच्छे है आया करदी।
15	24	पर यीशु ने उन्हा जो बोल्लेया, इस्राएल रे ‍खानदान री गोच्चे री भेड़ां जो छड्डी मै होर कुसकी का नी भेजेया गे रा है।
15	25	पर से आई अते यीशु री प्रणाम करी के बोलणा लग्गी, हे प्रभु, मेरी मदत करो।
15	26	यीशु ने तिस जो बोल्लेया, मुन्डेयाँ री रोट्टी लेइ करी कुतेंयाँ रे मुहाग्गर पाणा ठीक नी है।
15	27	तिनिये बोल्लेया, सच है प्रभु, पर कुते भी से चुरा चारा खान्दे जे तिन्हेरे मालका रे मेज का पैन्दा।
15	28	तां यीशु ने बोल्लेया, हे जनानी, तेरा विश्वास बड्डा है, जिय्यां तू चाह्दीं, तिय्यां ही तेरे तांइ हो। तिसेरी कुड़ी तिस्सी बेल्ले ठीक होई गई।
15	29	यीशु तित्ते का गलील री झील रे कनारे पूज्जे से इक्क पहाड़ पर चढ़ी करी तित्ते बेई गे।
15	30	अते मणुआं री बड़ी बड्डी भीड़ तिन्हा का आई अते से अपणे कने लंगड़े, लूले, अन्ने, जल्ले अते होर भी बड़े जणेया जो तिन्हेरे का लियाये अते तिन्हा जो यीशु रे पैरा का रखी दित्तेया अते यीशु ने उन्हा जो खरा करी दित्तेया।
15	31	जां मणुआं ने दिख्खेया कि जल्ले बोलदे हिन ते टुण्डे ठीक होई गे, लट्टे चलदे अते अन्ने दिखदे तां से हैरान होई गे अते से इस्राएल रे परमेश्‍वर री बड़ाई करणा लग्गे।
15	32	यीशु ने अपणे चेल्‍लेयां जो अपणे का सद्देया अते बोल्लेया, मेरे जो इस भीड़ पर तरस आन्दा किजोकी ए मणु तिन्न रोज्ज का मेरे कने हिन अते इन्हा का किच्‍छ भी खाणे जो नी है, मै इन्हा जो भूखा भेजणा नी चाह्‍ंदा, कुदखी इय्यां नी हो कि रस्ते बिच ही अद्ध-मरे होई जाओ।
15	33	चेल्‍लेयां ने उन्हा जो बोल्लेया, असां जो इस बंजर जगह बिच कुते का इन्नी रोट्टी मिलणी कि असी इन्नी बड्डी भीड़ जो रजाई सकण?
15	34	यीशु ने तिन्हा जो पूछेया, तुसी रे का किन्नी रोट्टी हिन? तिन्हा ने बोल्लेया, सत्त रोटियां, अते थोड़ी करी हल्कियां मछियां भी हिन।
15	35	तां तिन्हा ने मणुआं जो जमीन पर बैणे रा हुकम दित्तेया।
15	36	ते तिन्हा सत्त रोटियां अते मछियां जो लेया अते शुकर करी के तोड़ेया, ते अपणे चेल्‍लेयां जो दिदें गे ते चेल्‍ले मणुआं जो।
15	37	से सब खाई करी रजी गे अते चेल्‍लेयां ने बचे रे टुकड़ेयां कने भरितेरे सत्त टोकरे चुक्के।
15	38	खाणे वाले जनानियां अते निक्केयां रे अलावा चार हजार मड़द थिये।
15	39	तां से भीड़ जो भेजी करी किश्ती पर चढ़ी गे, अते मगदन देश री सीमा बिच आये।
16	1	फरीसियां अते सदूकी यीशु का आये से यीशु जो परखणे चाह्‍ंदे थिये, इधेरे तांइ तिन्हा ने यीशु जो बोल्लेया, असां जो स्वर्ग री कोई चिन्ह-चमत्कार दिखाओ।
16	2	पर यीशु ने जवाब दित्तेया, जां संझ हून्दी तां तुसी बोलदे, आसमान लाल है, मौसम ठीक रैह्णा।
16	3	अते भ्यागा बोलदे, अज्ज हनेरी चलणी, किजोकी आसमान लाल अते ड्रोणा है तुसी आसमान रे लक्षण दिख्खी करी तिसेरे भेद दस्सी सकदे, पर इस जुग री निशानिया रा भेद किजो नी दस्सी सकदे?
16	4	इस जुग रे बुरे अते व्यभिचारी पीढ़ी चिन्ह-चमत्कार तोपदी, पर योना री चिन्ह-चमत्कार जो छड्डी तिन्हा होर कोई चिन्ह-चमत्कार नी दित्ती जाणी। यीशु तिन्हा जो छड्डी करी चली गे।
16	5	यीशु रे चेल्‍ले झील रे पार पुज्जे, तित्ते पुजी करि तिन्हा जो पता लग्गेया कि से रोट्टी लेणा भूली गे रे हिन।
16	6	यीशु ने तिन्हा जो बोल्लेया, दिख्खो, फरीसी अते सदूकियां री तराक्क का सावधान रेयो।
16	7	से अप्पु-मिते गल्ल-बात करी के बोलणा लग्गे, से इधेरे तांइ बोल्लेया करदे हिन किजोकी असी रोट्टी नी लियाये।
16	8	पर यीशु ए जाणी लेया अते बोल्लेया, तुसी रा विश्वास छोटा है, तुसी अप्पु-मिते किजो बैह्स-बाजी करेया करदे हिन कि असां का रोट्टी नी है?
16	9	क्‍या तुसी हल्ले तांइ नी समझे? जां पंज हजार मणुआं तांइ पंज रोटियां थियां तां तुसी किन्ने टोकरे भरी के चुक्की थिये?
16	10	अते ना तिन्हा चार हजार तांइ सत्त रोटियां थियां ते तुसी किन्ने टोकरे भरी के चुक्की थिये?
16	11	तुसी किजो नी समझदे कि मै तुसी जो रोटियां रे बारे नी बोल्लेया थिया पर ए कि तुसी फरीसी अते सदूकियां री तराक्क का सावधान रेयो।
16	12	तां तिन्हेरी समझ बिच आया कि तिन्हा रोट्टी री तराक्क का नी, पर फरीसियां अते सदूकियां री उपदेश का सावधान रैह्णे तांइ बोल्लेया थिया।
16	13	जां यीशु कैसरिया फिलिप्पी रे प्रदेश जो आये, तां अपणे चेल्‍लेयां जो पूच्छणा लग्गे, लोक मणु रे पुत्तर, जे मै ही है जो क्‍या बोलदे?
16	14	तिन्हा ने बोल्लेया, किच्‍छ तां युहन्ना बपतिस्मा देणे वाला बोलदे हिन, किच्‍छ एलिय्याह, अते होर यिर्मयाह या भविष्यद्वक्ता बिच का कोई इक्क बोलदे हिन।
16	15	यीशु ने उन्हा जो बोल्लेया, पर तुसी मेरे जो क्‍या बोलदे?
16	16	शमौन पतरस ने जवाब दित्तेया, तुसी जिंदा परमेश्‍वर रे पुत्तर मसीह यीशु हिन।
16	17	यीशु उन्हा जो बोल्लेया, हे शमौन, योना रे पुत्तर, तू धन्न है किजोकी मांस अते खून ने नी, पर मेरे पिता ने जे स्वर्ग बिच हिन, ए गल्ल तिन्हा पर जाहिर कित्ती।
16	18	ते मै भी तिज्जो बोलदा कि तू पतरस है, ते मै इस्सी पत्थर पर अपणी कलीसिया बनाणी ते पताल रे दुआर तिस पर हावी नी होणे।
16	19	मै तिज्जो स्वर्ग रे राज री चाब्बियां दैणी, अते जे किच्‍छ तू दुनिया पर बनणा, से स्वर्ग बिच बन्नी जाणा अते जे किच्‍छ तू दुनिया पर खोलगा, से स्वर्ग बिच खुलणा।
16	20	फिरी यीशु ने चेल्‍लेयां जो सख्ती कने समझाई करी बोल्लेया कि मेरे बारे बिच ए कुसकी कने मत बोलदे कि मै मसीह यीशु है।
16	21	उस बेल्ले यीशु अपणे चेल्‍लेयां जो दस्सणा लगे, जरुरी है कि मै यरूशलेम जो जाँ, ते बुजुर्ग लोक, बड्डे पुरोत्त, अते शास्त्रियां रे हात्थे बड़े दुख ख उठां, अते मारी दित्तेया जां, ते तिज्जे दिन जिंदा होई जां।
16	22	तां पतरस तिन्हा जो अलग ले जाई करी बकणे लगेया, हे प्रभु, परमेश्‍वर न करण कि तुसी रे कने इदेया कदी भी हो।
16	23	तां यीशु ने मुड़ी करी पतरस जो बोल्लेया, हे शैतान, मेरे सामणे का दूर होई जा तू मेरे तांइ इक्क अड़चन है किजोकी तू परमेश्‍वर री गल्लां पर नी, पर मणुआं री गल्लां पर मन लगादां।
16	24	तां यीशु ने अपणे चेल्‍लेयां जो बोल्लेया, जे कोई मेरे पिच्छे आणा चाह्‍ंदा तां अपणे आपे का इन्कार करण, ते अपणी सुली चुकी करी, मेरे पिच्छे चलन।
16	25	किजोकी जे कोई अपणी जिन्दगी जो बचाणे री इच्छा रखदा, तिन्ने तिसजो गवाई दैणा, पर जे कोई मेरे तांइ अपणी जिन्दगी जो गवाई दैणा, तिन्ने तिसजो पाई लैणा।
16	26	जे मणु सारी दुनिया जो पाई लेंन, ते अपणी जिन्दगी गवाई दे, तां तिसजो क्‍या फायदा होणा? या मणु अपणे प्राण रे बाट्टे क्‍या दिंगा?
16	27	किजोकी मणु रा पुत्तर, जे मै ही है अपणे स्वर्गदूतां कने अपणे पिता री महिमा बिच आणे वाला है तां तिन्ने हर इक्क मणु जो तिसेरे कम्मां रे हिसाब कने ईनाम देणा।
16	28	“मै तुसी कने सच बोलदा कि इत्ते खड़ितेरे लोक्कां बिच का किच्‍छ, इदेय भी हिन कि जां तांइ मणु रे पुत्तर, जे मै ही है जो तिसेरे राज बिच का आन्दे नी दिख्खी लिन्दे, तां तांइ तिन्हा ने मौत नी दिखणी।”
17	1	यीशु छै रोजाँ बाद पतरस, याकूब, अते तिसेरे भ्याल युहन्ना जो अपणे कने कल्ले बिच इक्क ऊँचे पहाड़ पर लेई गे।
17	2	तित्ते तिन्हेरे सामणे यीशु रा रुप बदली गेया उन्हेरा मुँह सूरज साई चमकी पेया, अते तिन्हेरे कपड़े इय्यां चमके जिय्यां लौ हो।
17	3	फिरी अचानक मूसा ते एलिय्याह उन्हेरे सामणे आये अते यीशु कने गल्ल-बात करणा लग्गे।
17	4	पतरस ने यीशु जो बोल्लेया, हे प्रभु, असां तांइ ईत्ते रैह्णा ठीक है जे तुसां री मर्जी हो तां मै इत्ते त्रै तम्बु बणां इक्क तुसी रे तांइ, इक्क मूसा तांइ, अते इक्क एलिय्याह तांइ।
17	5	से बोल्लेया ही करदा थिया कि दिख्खो, इक्क चमकदे बदल ने तिन्हा जो ढक्की लेया, अते तिस बदल बिच का इक्क अवाज निकली, ए मेरा प्यारा पुत्तर है, जिस का मै बड़ा खुश है: इसेरी सुणो।
17	6	जां चेल्‍लेयां ने ए सुणेया तां से इतणे डरी गे कि से उन्दे मूंहा पेई गे।
17	7	यीशु ने आई करी तिन्हा जो छुत्तेया, अते बोल्लेया, उठ, डर मत।
17	8	तां तिन्हा ने अपणी हाख्खियाँ चुक्कियां अते तिन्हा यीशु जो छड्डी होर कुसकी जो नी दिख्खेया।
17	9	जां से पहाड़ का थल्ले उतरदे थिये तां यीशु ने तिन्हा जो हुकम देई करी बोल्लेया, जां तांइ मणु रा पुत्तर, जे मै ही है मरे रेयाँ बिच का जिन्दा नी होई जान्दा, तां तांइ जे किच्‍छ तुसी ने दिख्खेया से कुसकी कने मत बोलदे।
17	10	फिरी तिन्हेरे चेल्‍लेयां ने तिन्हा का पूछेया, फिरी शास्त्रि किजो बोलदे कि एलिय्याह रा पैल्ले आणा जरुरी है?
17	11	तिन्हा ने जवाब दित्तेया, एलिय्याह ने जरुर आणा, अते तिसने सब किच्‍छ सुधारणा।
17	12	पर मै तुसी जो बोलदा कि एलिय्याह आई गेया है, पर मणुआं ने तिसजो पछियाणेया नी, तिन्हा ने जिय्यां चाया तिय्यां ही तिसेरे कने कित्तेया इय्यां ही मणु रे पुत्तर, जे मै ही है ने भी दुख चुक्कणे हिन।
17	13	तां चेल्‍लेयां ने समझेया कि तिन्हा ने असां जो युहन्ना बपतिस्मा दैणे वाला रे बारे बिच दस्सेया।
17	14	जां यीशु भीड़ का वापस आये तां इक्क मणु यीशु का आया अते जानू भारे बेई करी बोलणे लग्गेया,
17	15	हे प्रभु, मेरे पुत्तर पर दया करो! किजोकी इसजो मिर्गी आन्दी अते इसजो बड़ी तकलीफ हून्दी अते घड़ी-घड़ी अग्ग अते पाणी बिच पेई जान्दा।
17	16	मै तिसजो तुसी रे चेल्‍लेयां का लियाया थिया पर से तिसजो खरा नी करी सके।
17	17	यीशु ने जवाब दित्तेया, अविश्वासी अते भटके रे मह्णणुओं! मै कधाड़ी तांइ तुसी रे कने रैह्णा? कधाड़ी तांइ तुसां री सैणी? तिसजो मेरे का लियाओ।
17	18	फिरी यीशु ने दुष्टात्मा जो झिड़केया अते से तिस बिच का निकली गई अते मुन्डा उसी ही बेल्ले खरा होई गेया।
17	19	फिरी चेल्‍लेयां ने कल्ले बिच यीशु का आई करी पूच्छेया असां तिस जो किजो नी निकाली सके?
17	20	यीशु ने उन्हा जो बोल्लेया, अपणे विश्वास री कमी री वजह कने, किजोकी मै तुसी जो सच बोलदा, जे तुसी रा विश्वास इक्क सरेयाँ रे दाणे रे बराबर भी हो, तां इस पहाड़ जो बोलगे, इत्ते का घिरी करी उत्ते जा, अते तिन्ने घिरी जाणा तुसी रे तांइ किच्‍छ भी मुस्किल नी होणा।
17	21	पर ए जाति बगेर प्रार्थना अते ब्रत्त रे नी निकलदी।
17	22	जां से गलील बिच थिये, यीशु ने तिन्हा जो बोल्लेया, मणु रा पुत्तर, जे मै ही है मणुआं रे हत्थां पकड़वाया जाणे वाला है।
17	23	अते तिन्हा तिसजो मारी रखणा, पर तिसने तिज्जे रोज्जे जिंदे होई जाणा ते इस गल्ल पर यीशु रे चेल्‍ले बड़े उदास होई गे।
17	24	जां से कफरनहूम कस्बे पुज्जे, तां मन्दिर री चुंगी लेणे वालेयां ने पतरस का आई करी पूच्छेया, क्‍या तुसी रा गुरु मन्दिर री चुंगी नी दिन्दा?
17	25	तिसने बोल्लेया, हाँ दिन्दे हिन जां से घरे आया, तां यीशु ने पैल्ले उस का पूच्छेया, हे शमौन, तू क्‍या है सोचदा? दुनिया रे राज्जे कर या चुंगी कुसका लिन्दे हिन? अपणे बच्चेयां का या दूज्जेयां का।
17	26	पतरस ने उन्हा जो बोल्लेया, दूज्जेयाँ का यीशु ने तिसजो बोल्लेया, तां बच्चे चुंगी दैणे का बची गे।
17	27	पर असी उन्हा लोक्कां जो नराज ना करी देण, इधेरे तांइ तू झील रे बन्ने पर जाई करी कंडा पा, अते जे मच्छी पैल्ले निकलगी, तिसजो ले अते तिसेरा मुँह खोलण तिज्जो इक्क चाँन्दी सिक्का मिलणा, तिसजो लेई करी मेरे अते अपणे बदले तिन्हा जो देई देयां।
18	1	तां यीशु रे चेल्‍ले यीशु का आई करी पुच्छणा लगे, कि स्वर्ग रे राज बिच बड्डा कुण है?
18	2	अते यीशु ने इक्क निक्के जो सद्देया अते तिन्हेरे मझाटे खड़ा करी दित्तेया।
18	3	ते बोल्लेया, मै तुसी कने सच बोल्दा, जां तांइ तुसी अपणे पाप्पां का तौबा करी के बच्चेयाँ सांइ नी बणी जान्दे, स्वर्ग रे राज बिच जाई नी सकणा।
18	4	जे कोई अपणे आप जो इस निक्के रे बराबर निम्मता करगा, तिनिये स्वर्ग राज बिच बड्डा होणा।
18	5	अते जे कोई मेरे नां कने इस निक्के जो अपनान्दा, से मेरे जो अपनान्दा।
18	6	पर जे कोई मेरे पर विश्वास करणे वाले मेरे कुसकी निम्मते चेल्‍ले रे रस्ते री रूकावट बणदा, खरा हून्गा कि तिसेरे गले बिच इक्क चक्की रा पाट लटकाई करी तिसजो समुंद्र बिच डुबाई दित्तेया जाये।
18	7	अड़चना री वजहा कने दुनिया पर लाणत है! रूकावट तां आणी ही हिन, पर लाणत तिस मणु पर जिसेरी वजह कने आंदी।
18	8	जे तेरे हत्थ या तेरे पैर तेरे पाप करणे री वजह बणदे, तां तिन्हा जो कट्टी करी सुट्टी दे, किजोकी लगंड़ा-लुला होई करी हमेशा री जिन्दगी बिच आणा इसका केई जादा खरा है, कि दो हत्थ अते पैर हुन्दे-सुन्दे तिज्जो कदी नी बुझणे वाली अग्ग बिच पाई दित्तेया जाये।
18	9	अते जे तेरी हाख्खी तेरे का पाप करान्दी, तां तिसजो कड्डी सुट्ट किजोकी टीणा होई करी जिन्दगी बिच आणा इसका केई जादा खरा है, कि दो आख्खियां हुन्दे सुन्दे तू नरक री अग्ग बिच पाई दित्तेया जाये।
18	10	इधेरे तांइ दिख्खो, तुसी इन्हा मेरे भोले चेल्‍लेयां बिच का कुसकी जो भी छोटा मत समझदे, किजोकी मै तुसी जो बोल्दा, कि स्वर्ग बिच स्वर्गदूत मेरे स्वर्गीय पिता रे सामणे हाजिर रैहन्दे।
18	11	किजोकी मणु रा पुत्तर, जे मै ही है, खोए रे लोक्कां जो तोपणे तांइ आए रा है।
18	12	तुसी क्‍या समझदे? जे कुसकी मणु री सौ भैडां होन, ते तिन्हा बिच का इक्क गुआची जान, तां क्‍या से नड़िनुये जो छड्डी करी तिस गुआची री भैड जो तोपणा नी जांगा?
18	13	अते जे जां से तिसजो मिल्ली जाणी, मै तुसी जो सच बोल्दा, तिसजो तिन्हा नड़िनुये भेड्डां तांइ इन्नी खुशी नी होणी जितनी कि इस इक्क भैड़ तांइ होणी।
18	14	इय्यां ही तुसी रे स्वर्गीय पिता भी नी चाह्‍ंदे कि इन्हा छोटेयां बिच का कोई नास हो।
18	15	जे तेरा संगी विश्वासी तेरे कने बुरा करण तां, जा ते कल्ले बिच तिस कने गल्ल-बात करी के समझा, जे से तेरी सुणदा तां समझी ले कि तू तिसजो पाई लेया।
18	16	अगर जे से तेरी नी सुणदा तां अपणे कने इक्क-दो जणे होर लेई जा, ताकी मूसा रे कानून रे हिसाब कने हर गल्ल री दो-तिन लोक्कां सामणे गवाई होणी चाएदी।
18	17	जे से तिन्हा लोक्कां री भी ना सुणे, तां कलीसिया जो तिस कने गल्ल करणे तांइ बोल, जे से कलीसिया री भी नी सुणे, तां तुसी तिसजो कलीसिया का कड्डी देयो ते तिस कने इदेया बर्ताव रख्खो जदेया तुसी कुसकी गैर-यहूदी ते चुंगी लैणे वाले कने करदे।
18	18	मै तुसी कने सच बोलदा, जे किच्‍छ तुसी दुनिया बिच बनणा, स्वर्ग बिच बन्नेया जाणा अते जे किच्‍छ तुसी दुनिया पर खोलणा से स्वर्ग अन्दर खोल्लेया जाणा।
18	19	मै तुसी कने फिरी सच बोलदा, जे तुसी रे बिच का दो जणे कुसकी गल्ल तांइ इकमत होई करी प्रार्थना करो, तां तिसजो मेरे स्वर्ग बिच रैह्णे वाले पिता ने पूरा करी दैणा।
18	20	किजोकी जित्ते मेरे पर विश्वास करणे दो या त्रै लोक मेरे नां कने इकठ्ठा हून्गे, तिन्हेरे मै बिच मझाटे होणा।
18	21	तां पतरस ने आई करी यीशु जो पुच्छेया, प्रभु, मेरा संगी विश्वासी कितणी बारी मेरे कने गलत करदा रे कि मै तिसजो माफ करां? क्‍या सत्त बरी तांइ?
18	22	यीशु ने तिसजो बोल्लेया, मै तेरे कने ए नी बोलदा कि सत्त बारी तांइ, पर सत्त बारी रे सत्तर गुणा तांइ माफ कर।
18	23	इधेरे तांइ स्वर्ग रे राज इक्क इदेय राज्जे सांइ जिनिये अपणे नौक्करां का हिसाब-किताब मंगेया।
18	24	जां से हिसाब-किताब लैणा लग्गेया तां इक्क मणु जो लियाया गेया जिस पर दस हजार तोड़े रा उधार थिया।
18	25	पर जां तिसका उधार चुकाणे तांइ किच्‍छ नी थिया तां उसेरे राज्जे ने हुकम दित्तेया कि, तिस जो अते उसेरे लाड़ी-बच्चे, ते जे किच्‍छ तिसका है, सब बेची करी उधार पूरा कित्तेया जाये।
18	26	तां से नौक्कर पैरा पेई गेया अते बोलणे लग्गेया, मालक सबर रखो मै सब किच्‍छ चुकाई दिंगा।
18	27	तां उस नौक्कर रे मालक ने तरस खाई करी तिसजो छड्डी दित्तेया अते तिसेरा उधार भी माफ करी दित्तेया।
18	28	पर से नौक्कर बाहर निकलेया अते तिसजो तिसेरा इक्क साथी नौक्कर मिलेया जिस का तिसने सौ दीनार लैणे थिये उसने तिसजो पकड़ेया अते तिसेरा गला पकड़ी करी बोल्लेया, मेरा पैसे दे!
18	29	तां से तिसेरा साथी नौक्कर पैरा पेई करी छन्दे करणा लगेया, सबर रखो, मै सब देई दिंगा
18	30	से फिरी भी नी मन्नेया अते तिसजो तां तांइ जेल पाई रख्खेया जां तांइ उधार देई ना देण।
18	31	ए दिख्खी करी तिसेरे साथी नौक्करां जो बड़ा जादा बुरा लग्गेया अते तिन्हा ने जाई करी ए सारी गल्ल अपणे मालक जो सुणाई दित्ती।
18	32	तां तिस राज्जे ने अपणे तिस नौक्कर जो सद्देया जिस जो दस हजार तौड़े उधार दित्ते थिये ते तिसजो सद्दी करी बोल्लेया, हे बुरे नौक्कर, तेरे छन्दे करने पर मै तेरा उधार माफ करी दित्तेया थिया,
18	33	मै जिय्यां तेरे पर तरस खाया थिया, तिज्जो भी तिय्यां ही अपणे साथी नौक्कर पर भी तरस खाणा चाएदा थिया।
18	34	अते मालक ने गुस्सा होई करी तिसजो सजा दैणे वाले रे हात्थे देई दित्तेया ताकी से उधार चुकाणे तक तिन्हेरे ही हत्थां रेह्।
18	35	इय्यां ही जे तुसी बिच सब अपणे संगी विश्वासी जो माफ नी करगे तां मेरे स्वर्ग बिच रैह्णे वाले पिता ने भी तुसी कने तिय्यां ही करणा।
19	1	जां यीशु ए गल्लां बोल्ली बैठ्ठे तां से गलील का चली गे ते यरदन रे पार यहुदियां रे परदेस अन्दर आई गे।
19	2	इक्क बड़ी बड्डी भीड़ तित्ते का तिन्हेरे पिछ्छे चली पेई, ते यीशु ने तिन्हा जो खरा कित्तेया।
19	3	तां फरीसी परखणे तांइ यीशु का आई करी बोलणा लगे, क्‍या अपणी लाड़ी जो कुसकी भी वजह कने तलाक देई सकदे?
19	4	उन्हा जो यीशु ने जवाब दित्तेया, क्‍या तुसी ने शास्त्र बिच नी पढ़े रा है कि दुनिया जो रचणे वाले ने शूरु बिच, उन्हा जो इक्क जनानी ते इक्क मड़द रे रूप बिच रचेया थिया?
19	5	ते बोल्लेया थिया, इधेरे तांइ प्यो ते माँ जो छड्डी करी मड़द अपणी लाड़ी कने दो हून्दे भी इक्क तन रैह्णा।
19	6	इधेरे तांइ अवे से दोह्ई जणे बखरे-बखरे नी पर से इक्क-तन हिन इधेरे तांइ जे परमेश्‍वर ने जोड़े रा है, तिसजो कोई बखरा ना करो।
19	7	तां फरीसियाँ ने तिन्हा का पुच्छेया, फिरी मूसा नबी ने ए कानून किजो दस्सेया कि लाड़ी जो तलाक-पत्तर देई करी तिसका तलाक लेई सकदे?
19	8	यीशु ने तिन्हा जो बोल्लेया, मूसा ने तुसी रे सख्त मना जो दिख्खी करी इय्यां कित्ता पर पैल्ले इय्यां नी हुन्दा थिया।
19	9	अते मै तुसी जो बोलदा, कि जे भी मणु अपणी लाड़ी जो व्यभिचार जो छड्डी करी कुसकी होरसी वजह कने तलाक दिंगा ते दुज्जी लाड़ी ब्याह्ई लिन्गा, से व्याभिचार करदा ते जे तिस छड्ड़ेरी जनानी कने ब्याह् करगा, तिस तांइ से भी व्याभिचार ही होणा है।
19	10	चेल्‍लेयां ने यीशु जो बोल्लेया, अगर लाड़ा-लाड़ी रे बिच इदेया रिस्ता हो तां ब्याह् करणा ही नी चाएदा।
19	11	यीशु ने तिन्हा जो बोल्लेया, इस उपदेश पर हर कोई नी चली सकदा सिर्फ सेह्ई चली सकदे, जिन्हा जो परमेश्‍वर का ए दान मिल्ले रा है।
19	12	किजोकी किच्‍छ किन्नर इदेह् हिन, जे इदेय ही पैदा होए, ते किच्‍छ किन्नर इदेय हिन, जिन्हा जो मणुआं ने किन्नर बणाए रा है अते किच्‍छ किन्नर इदेय हिन, जिन्हा ने स्वर्ग रे राज तांइ अप्पु जो किन्नर बणाए रा है, जे इस गल्ल जो मन्नी सकदा से मन्नो।
19	13	फिरी मणु अपणे निके-निकेयाँ जो यीशु का लेई आये कि से तिन्हेरे सरां पर अपणा हत्थ रखी करी आशीष देंन ते प्रार्थना करण, पर चेल्‍लेयां ने तिन्हा मणुआं जो ठाक्की दित्तेया।
19	14	यीशु ने बोल्लेया, निके-निकेयाँ जो मेरे का आणा देयो, इन्हा जो मत रोको, किजोकी स्वर्ग रा राज इदेया रा ही है।
19	15	अते से तिन्हा पर अपणा हत्थ रख्खी करी तित्ते का चली गे।
19	16	इक्क मणु यीशु का आया ते तिन्हा जो बोलणा लगेया, हे गुरु जी, मै कुण इदेया भला कम्म करां कि मेरे जो हमेशा तांइ जिन्दगी मिली जाओ?
19	17	तिन्हा ने तिसजो बोल्लेया, तू मेरे का भलाई रे बारे अन्दर किजो पुच्छेया करदा है? भला तां इक्क ही है, पर जे तू जिन्दगी हासल करणा चाह्‍ंदा, तां हुक्मां जो मन्नेया कर।
19	18	तिनिए यीशु का पुच्छेया, कुण वाले हुक्म? यीशु ने बोल्लेया कि, ए कि कुसकी री जान नी लैणी, व्यभिचार नी करणा, चोरी नी करणी, झूठी गवाई नी दैणी,
19	19	अपणे प्यो अते अपणी माँ री बड़ाई करणी, ते अपणे गुआडीं कने अप्पु सांइ प्यार रखणा।
19	20	तिस जुआन मणु ने यीशु जो बोल्लेया, इन्हा सब गल्लां जो तां मै सच्चे मनां कने पूरा करदा ही है अवे मेरे अन्दर कुस गल्ले रा घाट्टा है?
19	21	यीशु ने तिसजो बोल्लेया, जे तू पूरा सही होणा चाह्‍ंदा, तां जे किच्‍छ भी तेरे का है से बेच्ची करी पैसे गरीबां जो बंड़ी दे, ताकी तिज्जो स्वर्ग अन्दर धन-दौलत मिल्ले ते आई करी मेरे पिछ्छे चली पे।
19	22	पर जां उस जुआन ने ए सुणेया तां दुखी होई करी चली गेया किजोकी से बड़ा अमीर थिया।
19	23	तां यीशु ने अपणे चेल्‍लेयां जो बोल्लेया, मै तुसी जो सच बोलदा कि अमीर मणु रा स्वर्ग रे राज अन्दर जाणा बड़ा मुस्कल ए।
19	24	मै तुसी जो फिरी बोली दिन्दा कि अमीर मणु रा परमेश्‍वर रे राज अन्दर जाणे का इक्क ऊँट रा से ही रे भोक्का का घुसड़ी जाणा जादा असान है।
19	25	ए सुणी करी चेल्‍लेयां ने बड़ी हैरानी कने पुच्छेया, फिरी कुसेरा छुटकारा होई सकदा?
19	26	यीशु ने तिन्हा पास्से दिख्खी करी बोल्लेया, मणुआं तांइ ए नामुमकिन है, पर परमेश्‍वर तांइ सब किच्‍छ मुमकिन है।
19	27	इस गल्ल पर पतरस ने तिन्हा जो बोल्लेया, दिख्खो, असी तां अपणा सब किच्‍छ छड्डी करी तुसी रे पिछ्छे चली पे रे हिन तां असां जो क्‍या मिलणा?
19	28	यीशु ने तिन्हा जो बोल्लेया, मै तुसी जो सच बोलदा कि नौये जुग अन्दर जां मणु रे पुत्तर, जे मै ही है ने अपणे प्रतापी सिंहासन पर बैह्णा तां तुसी बी, जे मेरे पिछ्छे चले रे हिन, बारा सिंहासनां पर बेई करी इस्राएल रे बारा गोत्रां रा हिसाब-किताब करणा।
19	29	ते मेरे तांइ जिनिए भी अपणा घर-बार, भैण-भ्याल, माँ-प्यो, निके-निके या अपणे खेतरां जो छड्डी दित्तेया, तिसजो सौ गुणा जादा मिलणा अते तिनिए हमेशा री जिन्दगी रा भी हकदार बनणा।
19	30	पर मते जणे जे अब्बे पैल्ले हिन, आखरी होई जाणे अते जे आखरी हिन, पैल्ले होई जाणे।
20	1	स्वर्ग रा राज इक्क इदेइ कहाणी जदेया है, जिस बिच इक्क घर रा मालक अपणे अंगूर रे बगिच्चे बिच मजदूरां जो कम्मां पर लाणा जांदा।
20	2	तिनिये मजदूरां पर इक्क दीनार रोज रा ठहराया ते उन्हेरे जो अपणे अंगूर रे बगीच्चे बिच भेज्जेया।
20	3	फिरी नौ बजे तिनिये निकली करी होर लोक्कां जो बजार बिच बेकार खड़ित्ते रे दिख्खेया।
20	4	ते उन्हा जो बोल्लेया, तुसी भी अंगूर रे बगीच्चे बिच जाओ, ते जिन्नी धियाड़ी बणगी, तुसी जो दिंगा अते से भी गे।
20	5	फिर तिनिये धियाड़ी रे बारा बजे ते फिरी त्रै बजे दुबारा निकली करी तिय्यां ही कित्तेया।
20	6	संझ रे पाज्जं बजे रे नेड़े-तेड़े तिनिये फिरी निकली करी लोक्कां जो खड़ित्ते रे दिख्खेया, ते उन्हेरे जो बोल्लेया, तुसी किजो सारी धिहाड़ी इत्ते बेकार खड़ी रेय? उन्हा ने तिस जो बोल्लेया, इस तांइ किजोकी कुसकि ने असां जो मजदूरी पर नी लाया।
20	7	तिनिये उन्हा जो बोल्लेया, तुसी भी अंगूर रे बगीच्चे बिच जाओ ते तित्ते कम्म करो।
20	8	सज्जां बेल्ले अंगूर रे बगीच्चे रे मालक ने अपणे मुशीं जो बोल्लेया, सारे दिन अंदर जिनिये मजदूर आए रे हिन, तिन्हा सारेयां जो तिन्हेरी धियाड़ी देई देयो।
20	9	जां से आए जे घटां भर धिहाड़ी लाए गे थिए, उन्हा जो इक्क-इक्क दीनार मिल्लेया।
20	10	जे मजदूर भ्यागा ही आए थिये, उन्हा ने ए समजेया कि असां जो जादा मिलणा, पर उन्हा जो भी इक्क-इक्क दीनार ही मिल्लेया।
20	11	जां मिल्लेया तां से घरे रे मालक पर बूड़बूड़ाइ करी बोलणा लग्गे,
20	12	इन्हा पिछलेयां ने इक्क ही घटां कम्म कित्तेया, पर असी तां सारे दिन कड़ी धुप्प बिच मेहनत कित्ती ते भार चुक्केया पर तुसी उन्हेरे जो हमारे बराबर ही धियाड़ी दित्ती।
20	13	तिस बगिच्चे रे मालक तिन्हेरे बिच का इक्क जो जवाब दित्तेया, हे मित्तर, मै तेरे कने किच्‍छ अन्याय नी है करेया करदा? क्‍या मै तेरे जो पैल्ले ही नी दस्सेया थिया कि पुरे दिन रे कम्म तांइ इन्नि ही धियाड़ी मिलणी?
20	14	अपणी धियाड़ी लेई करी चली जा, किजोकी मेरी मर्जी ए है कि जिन्ना तेरे जो देयां उन्ना ही इन्हा बाद बिच आए रे मजदुरां जो भी देयां।
20	15	“क्‍या ए ठीक नी है कि मेरी दौलत जो जिय्यां मर्जी इस्तेमाल करां? मेरा कुसकी कने भलाई करणे पर तिज्जो जलन नी होणा चाएदी।
20	16	इसी तरिके कने जे पिछले हिन, पैल्ले कित्ते जाणे ते जे पैल्ले हिन, से पिछले होणे।” इसी तरिक्के कने परमेश्‍वर ने भी तिन्हा लोक्कां जो हिसाब-किताब रे दिन पर ईनाम दैणा जे अब्बे घट समझे जांदे
20	17	यीशु ने यरूशलेम शहर जादें बेल्ले बारां चेल्‍लेयां जो किल्ले बिच लेइ गेया ते रस्ते बिच उन्हा जो बोलणा लग्गेया।
20	18	दिख्खो, असी यरूशलेम जो जाया करदे हिन ते मणु रा पुत्तर, जे मै ही है बड्डे पुरोत्त ते शास्त्रियां रे हत्थां पकड़वाया जाणा, ते उन्हा ने उन्हेरे जो मारणे जोग्गे ठैहराणा।
20	19	ते तिन्हा जो गैर-यहूदियां रे हत्थां बिच सौपेंया जाणा कि से तिन्हेरा मजाक उडा़ण, ते कौड़े मारण, ते सुली पर चढ़ा़ण, ते से तिज्जे रोज्जे फिरी जिन्दा कित्ते जाणे।
20	20	तां जब्दी रे पुत्तरां री माँ ने, अपणे पुत्तरां कने यीशु रे नेड़े आई करी उन्हा जो प्रणाम कित्तेया, ते उन्हा का किच्‍छ मगंणा लग्गि।
20	21	उन्हा ने उन्हेरे जो बोल्लेया, तू क्‍या चाह्दि? से उन्हा जो बोलणा लग्गी, ए वचन दयो कि मेरे ए दो पुत्तर तेरे राज बिच इक्क तुसी रे सज्जे ते इक्क तुसी रे खब्बे पास्से बैठ्ठे।
20	22	यीशु ने तिन्हा दोन्नां जो जवाब दित्तेया, तुसी नी जाणदे कि तुसी क्‍या मंगदे हिन। जे दुख मै सहणे वाला है क्‍या तुसी से सही सकदे? तिन्हा दोन्नां ने यीशु जो बोल्लेया, हां, असी सही सकदे।
20	23	उन्हा ने उन्हेरे जो बोल्लेया, तुसी मेरा कटोरा तां पिग्गें पर अपणे सज्जे ते बाइ बेठ्ठाणा मेरा कम्म नी है, पर जिन्हेरे तांइ मेरे पिता रे पास्से का तयार कित्ते रे गेया है उन्हेरे तांइ है।
20	24	ए सूणी करी सारे दसों ही चेल्‍ले उन्हा दोन्नां भाईयां पर गुस्सा होए।
20	25	यीशु ने उन्हा जो नेड़े सद्दी करी बोल्लेया, तुसी जाणदे कि गैर-यहूदियां रे हाकिम उन्हा पर राज करदे ते जे बड्डे हिन, से उन्हा पर हक्क जतादें।
20	26	पर तुसी बिच इय्यां नी होणा पर जे कोई तुसी बिच बड्डा होणा चाह्‍ंदा, से तुसी रा नौक्कर बणे।
20	27	ते जे तुसी बिच कोई प्रधान बनणा चाह्‍ंदा से तुसी रा नौक्कर बणे।
20	28	जिय्यां मणु रा पुत्तर, जे मै ही है से इस तांइ नी आया कि उसेरी सेवा-टहल कित्ती जाए, पर इस तांइ आया कि अप्पु सेवा टहल करे ते मते जणेया रे छुटकारे तांइ अपणी जान देई दे।
20	29	जां से यरीहो का निकलेया करदे थिये, तां इक्क बड्डी भीड़ उन्हेरे पिछ्छे चली पेइ।
20	30	ते दो अन्ने, जे सड़क रे कनारे बैठ्ठे रे थिये, ए सूणी करी कि यीशु जाया करदे हिन, हक्क मारी करी बोलणा लग्गे, हे प्रभु दाऊद री औलाद, असां पर दया कर।
20	31	लोक्कां ने उन्हेरे जो झीड़केया कि चुप रैह्‍ण पर से होर भी चिल्लाइ करी बोलणा लग्गे, हे प्रभु दाऊद री औलाद असां पर दया करो।
20	32	तां यीशु ने खड़ी करी, उन्हेरे जो सद्देया ते बोल्लेया, तुसी क्‍या चाह्‍ंदे कि मै तुसी तांइ करां?
20	33	तिन्हा ने उन्हेरे जो बोल्लेया, “हे प्रभु, ए ही कि असां री अख्खां खुली जान।”
20	34	यीशु ने तरस खाइ करी उन्हेरी हाख्खि छुई, ते से तिस्सी बेल्ले दिखणा लगी पेय ते उन्हेरे पिच्छे चली पेय।
21	1	जां से यरूशलेम शहर रे नेड़े पुज्जे तां जैतून पहाड़ पर बैतफगे रे नेड़े आए, तां यीशु ने दो चेल्‍लेयां जो ए बोल्ली करी भेज्जेया,
21	2	सामणे वाले ग्राँ बिच जाओ उत्ते जादें कने ही गधी ते तिसेरा बच्चा बन्ने रा मिलणा तिन्हेरे जो खोल्ली करी लेइ आओ।
21	3	जे कोई तुसी जो किच्‍छ बोले, तां बोलि देयो कि प्रभु जो इसेरी जरुरत है, तां तिनिये तिस्सी बेल्ले तिसजो भेजि दैणा।
21	4	ए इस तां ही होया की जे गल्ल भविष्यद्वक्ता रे जरिए बोल्ली गेइ थी से पुरी हो;
21	5	“सिय्योन री कुड़ी जो बोल्लो, ‘दिख्ख, तेरा राज्जा तेरे का आदां है; से नमर, ते गद्हे पर बैठ्ठे रा है; बल्कि लादू रे बच्चे पर’”
21	6	चेल्‍लेयां ने जाई करी जिय्यां यीशु ने बोल्लेया थिया, तिय्यां ही कित्तेया।
21	7	ते गद्ही ते तिसेरे बच्चे जो लाई करी तिन्हेरे पर अपणे कपड़े पाई दित्ते, ते से तिन्हेरे पर बेइ गे।
21	8	तां मते सारे लोक्कां ने अपणे कपड़े रस्ते बिच बिछाए, ते होर लोक्कां ने बुट्टेयां का डाल कटी करी रस्ते बिच बिछाए।
21	9	जे भीड़ अग्गे-अग्गे जाया करदी थी ते जे पिच्छे का आया करदी थी, हक्कां लाई-लाई करी बोलदी थी, “दाऊद री औलाद री जय हो है, धन्न है से जे प्रभु रे नां कने आदां, स्वर्ग बिच जय हो।”
21	10	जां यीशु यरूशलेम शहर बिच आए, तां सारे नगर बिच हलचल मची गी, ते लोक बोलणा लगे, ए कुण हिन?
21	11	लोक्कां ने बोल्लेया, गलील रे नासरत रे भविष्यद्वक्ता यीशु हिन।
21	12	यीशु ने परमेश्‍वर रे मन्दिर बिच जाई करी तिन्हा सारेयां जो, जे सभास्थल बिच लेन देन करदे थिये, कड्डी दित्ता, ते सर्राफेयां रे पीढ़े ते कबूतर बेचणे वालेयां री चौकियां पलटी दित्ती।
21	13	ते तिन्हेरे जो बोल्लेया, लिख्खे आ है की मेरा घर प्रार्थना रा मन्दिर होणा पर तुसी तिसजो डाकुआं रा अड्डा बणादें।
21	14	तां अन्ने ते लगंड़े तिन्हेरे का मन्दिर बिच आए, ते तिन्हा ने तिन्हेरे जो ठीक कित्ता।
21	15	पर जां बड्डे पुरोत्त ते शास्त्रियां ने इन्हा अनौखि गल्लां जो दिख्खेया जे तिन्हा ने कित्ते थिये, ते मुडेंया जो मन्दिर बिच दाऊद री सतांन री जय हो बोलदे सुणेया, तां से गुस्से होए।
21	16	ते तिन्हा जो बोलणा लग्गे, क्‍या तू सुणदा कि ए लोक क्‍या हिन बोल्लेया करदे? यीशु ने तिन्हा जो बोल्लेया, हाँ क्‍या तुसी ए कदी नी पढ़ेया: मुडेंया ते दुध पिदें बच्चेयां का तू अपणी महिमा कराई?
21	17	तां से तिन्हा जो छडि करी नगर का बाहर बैतनिय्याह जो गे ते तित्ते रात बिताई।
21	18	भ्यागा जां से नगर जो हटेया करदे थिये तां तिन्हा जो भुख लगी।
21	19	सड़क रे कनारे इक्क अजींर रा इक्क बुट्टा दिख्खी करी तिसेरे नेड़े गे ते पत्तेयां जो छडि करी तिस बिच होर किच्‍छ ना पाई करी तिसजो बोल्लेया, अब्बे का तेरे बिच फिरी कदी फल ना लगे ते अजींर रा बुट्टा तिसी बेल्ले सुकी गेया।
21	20	ए दिख्खी करी चेल्‍लेयां जो हैरानी होई ते तिन्हा ने बोल्लेया, ए अजींर रा बुट्टा इन्नि तौले किय्यां सुकी गेया?
21	21	यीशु ने तिन्हा जो जवाब दित्तेया, मै तुसी कने सच बोलदा, जे तुसी विश्वास रखो ते शक ना करो, ते ना सिर्फ ए करगे जे इस अजींर रे बुट्टे कने कित्ते रा है, पर जे इस पहाड़ कने भी बोलगे, उखड़ी जा, ते समुदंर बिच जाई पे, तां ए होई जाणा।
21	22	ते जे किच्‍छ तुसी प्रार्थना भी मेरे का मगंगे से सारा किच्‍छ तुसी जो मिलणा।
21	23	से मन्दिर बिच जाई करी भाषण देया करदे थिये, तां बड्डे पुरोत्त ते यहुदी लोक्कां रे बुजुर्ग लोक्कां ने तिसेरे का जाई करी तिन्हेरे का पुच्छेया, तु ए कम्म कुस हक्क कने करदा? ते तेरे जो ए हक्क कुनिये दित्ते रा है?
21	24	यीशु ने तिन्हेरे जो जवाब दित्तेया, मै भी तुसी का इक्क गल्ल पुछदा जे तुसी मेरे जो से दस्सि दिंगे तां मै भी तुसी जो दसणा कि ए कम्म कुस हक्क कने करदा।
21	25	युहन्ना रा बपतिस्मा कुते का थिया? स्वर्ग रे पास्से का या मणुआं रे पास्से का? तां से अप्पु बिच बैह्स करणा लगी पेय, जे असी बोलण स्वर्ग रे पास्से का, तां तिनिये असां कने बोलणा फिरी तुसी तिसेरा विश्वास किजो नी कित्ता?
21	26	ते जे बोलिये मणुआं रे पास्से का, तां असां जो भीड़ रा डर है, किजोकी से सारे युहन्ना जो भविष्यद्वक्ता मनदे।
21	27	अते तिन्हा ने यीशु जो जवाब दित्ता, असी नी जाणदे तिन्हा ने भी तिन्हेरे जो बोल्लेया, तां मै भी तुसी जो नी दसदा की ए कम्म कुस हक्क कने करदा।
21	28	तुसी इस उदारण रे बारे बिच क्‍या सोचदे? कुसकी मणु रे दो पुत्तर थिये तिसने पैल्ले का जाइ करी बोल्लेया, हे पुत्तर अज्ज अंगूर रे बगिच्चे बिच कम्म कर।
21	29	तिसने जवाब दित्ता, मै नी जाणा, पर बाद बिच पछताई करी से बगिच्चे बिच कम्म करणा चली गेया।
21	30	फिरी प्यो ने जाई करी दुए मुंडे जो इय्यां ही बोल्लेया, तिसने जवाब दित्तेया, जी हाँ, जादां, पर से नी बगिच्चे बिच कम्म करणा नी गेया।
21	31	इन्हा दोन्नां बिच का कुसने पिता री मर्जी पुरी कित्ती? तिन्हा ने बोल्लेया, पैल्ले मुंडे ने, यीशु ने बोल्लेया, मै तुसी कने सच बोलदा की महसुल लैणे वाले ते वैश्या तुसी का पैल्ले स्वर्ग रे राज बिच पुजदे।
21	32	किजोकी युहन्ना बपतिस्मा दैणे वाला धार्मिकता रा रस्ता दसदे होए तुसी का आया, ते तुसी ने तिसेरा विश्वास नी कित्ता पर महसुल लैणे वालेया ने ते वैश्या ने तिसेरा विश्वास करी के अपणे पाप्पां का तौबा कित्ती ते तिसेरे गलाए चलणा लगी पये, ते तुसी ए दिख्खी करी बाद बिच भी नी पछताए की तिसेरा विश्वास करी लिदें।
21	33	इक्क होर उदारण सुणो: इक्क घर रा मालक थिया जिनिये अंगूर रा बगिचा लाया, तिसेरे चारो पास्से बाड़ा लाया, तिस बिच रस रा कुआं खोदेया ते गुम्मट बणाया, ते कसानों जो तिसेरा ठेका देइ करी परदेस चली गेया।
21	34	जां फल रा बेल्ला नेड़े आया तां तिसने अपणे नौक्करां जो तिसेरा फल लैणे तांइ कसानां का भेज्जेया।
21	35	पर किसानां ने तिसेरे नौक्करां जो पकड़ी करी, कुसकी जो कुट्टेया, ते कुसकी जो मारी रख्खेया ते कुसकी पर बट्टे मारे।
21	36	फिरी तिसने पैल्ले का जादा नौक्करां जो भेज्जेया, ते तिन्हा ने तिन्हेरे का भी तिय्यां ही कित्तेया।
21	37	आखर बिच तिसने अपणे मुडें जो तिन्हेरे का ए सोच्चि करी भेज्जेया की से मेरे मुडें री बड़ाई करगे।
21	38	पर किसानां ने तिस मुडें जो दिख्खी करी अप्पु बिच बोल्लेया, ए तां वारिस है, आओ, इसजो मारी रखदे ते इसेरी मिरास लेइ लिदें।
21	39	अते तिन्हा ने तिसजो पकड़ेया ते अंगूर रे बगिच्चे का बाहर कड्डी करी मारी रख्खेया।
21	40	इस तांइ जां अंगूर रे बगिच्चे रा मालक आगां तां तिन्हा किसानां कने क्‍या करगा?
21	41	तिन्हा ने तिस कने बोल्लेया, तिनिये तिन्हा बुरे लोक्कां जो बुरे तरिक्के कने खत्म करी रखणा ते अंगूर रे बगिच्चे रा ठेका दुए किसानां जो दैणा, जिन्हा ने ठीक बेल्ले तिसजो फल दैणा।
21	42	यीशु ने तिन्हा जो बोल्लेया, क्‍या तुसी कदी पवित्रशास्त्र बिच ए नी पढ़ेया: जिस बट्टे जो राजमिस्त्रियां ने ठुकराई दित्तेया थिया, से ही कुणे रे सिरे रा बट्टा होई गेया? ए परमेश्‍वर रे पास्से का होया ते असां री नजर बिच अनौखा है।
21	43	इसी तांइ मै तुसी जो बोलदा की परमेश्‍वर रा राज तुसी का लेइ लित्तेया जाणा ते इदेइ गैर यहुदी जाति जो दित्तेया जाणा जे तिसेरा फल लाए।
21	44	जे इस बट्टे पर पैगां, से चकनाचूर होई जाणा ते जिस पर से पैणा, तिसजो पि रखणा।
21	45	बड्डे पुरोत्त ते फरीसी तिसेरे उदारणा जो सुणी करी समजी गे की से तिन्हेरे बारे बिच बोल्लेया करदे थिये।
21	46	ते तिन्हा ने तिन्हेरे जो पकड़णा चाएया पर लोक्कां का डरी गे किजोकी से तिन्हेरे जो भविष्यद्वक्ता मनदे थिये।
22	1	फिरी यीशु तिन्हा कने उदारण बिच गल्लां करणा लगे।
22	2	स्वर्ग रा राज तिस कहाणी सांइ है जिस बिच इक्क राज्जे ने अपणे मुंडे रा ब्याह तांइ बड्डी धाम दित्ती।
22	3	ते तिसने अपणे नौक्कर जो भेज्जेया कि सद्दे रे लोक्कां जो ब्याह री धाम बिच सद्दी लेई आए।
22	4	फिर तिनिए होर नौक्करां जो ए बोल्ली करी भेज्जेया, सद्दे रे लोक्कां जो बोल्लो: दिख्खो, मै धाम दैणे तांइ बदिया-बदिया चिज्जां भी पकाई करी तयार करी रख्खे री हिन,
22	5	पर से लोक तिसेरी धाम बिच नी जाणा चाह्‍ंदे थिये इधेरे तांइ बहान्ना बणाई करी अपणे खेत्तरां जो ते किच्‍छ अपणे कम्मां जो चली गे।
22	6	होर लोक्कां ने जे बचेया करदे थिये तिसेरे नौक्करां जो पकड़ी करी तिन्हेरी बेजती कित्ती ते मारी रख्खेया।
22	7	जां राज्जे ने सब सुणेया तां तिसजो जो गुस्सा आया ते तिसने अपणी सेना भेज्जी करी तिन्हा खूनियां जो मारी दित्ता, ते तिन्हेरे शहर जो फुकि दित्तेया।
22	8	तां तिसने अपणे नौक्करां जो बोल्लेया, ब्याह री धाम तां तयार है पर सद्दे रे लोक इस बिच शामिल होणे रे जोग्गे नी हिन।
22	9	इस तांइ हर चौराहे पर जाओ ते जिन्ने लोक तुसी जो मिलण सारेयां जो ब्याह री धाम बिच सद्दि लेयो।
22	10	अते तिन्हा नौक्करां ने हर चौराहे पर जाई करी, क्‍या ठीक क्‍या बुरे जिनिये लोक मिल्ले, सारेयां जो कठ्ठेरेया, ते ब्याह रा घर मेहमानां कने भरी गेया।
22	11	जां राज्जा मेहमानां जो दिखणे तांइ अन्दर आया, तां तिसने तित्ते इक्क मणु जो दिख्खेया, जे से कपड़े पाई करी नी आया थिया जे तिसजो ब्याह बिच पाणे तांइ दित्ते गे थिये।
22	12	तिसने तिसजो पुच्छेया, हे दोस्त, तिज्जो जे कपड़े ब्याह बिच पाणे तांइ दित्ते गे थिये तैं से किजो नी पाए? तां तिसेरा मुँह बंद होई गेया।
22	13	तां राज्जे ने नौक्करां जो बोल्लेया, इसेरे हात्थ-पैर बन्नि करी इसजो बाहर न्याहरे बिच पाई देयो, तित्ते रोणा ते दादं पिह्णा होणा।
22	14	इस कहाणी सांइ ही परमेश्‍वर ने मते लोक्कां जो सद्दे रा है पर किच्‍छ चुणे रे लोक्कां ने ही तिन्हा कने रैह्णा।
22	15	तां फरीसियां ने जाई करी अप्पु बिच गल्ल कित्ती की तिसजो किय्यां गल्लां बिच फसाण।
22	16	अते तिन्हा ने अपणे चेल्‍लेयां जो हेरोदेस रे समुह रे लोक्कां कने तिन्हेरे का ए बोलणे जो भेज्जेया, हे गुरु, असी जाणदे की तुसी सच्चे हिन, ते परमेश्‍वर रा रस्ता सच्चाई कने दसदे, ते कुसकी री परवाह नी करदे, किजोकी तुसी मणुआं रा मुँह दिखिकरी गल्लां नी करदे।
22	17	इसी तांइ असां जो दस तुसी क्‍या सोचदे? सम्राट जो कर दैणा ठीक है या नी।
22	18	यीशु ने तिन्हेरी बुराई जो जाणी करी बोल्लेया, हे कपटियों, मेरे जो किजो हिन परखदे?
22	19	मेरे जो से सिक्का दिखाओ जिस कने तुसी अपणी चुँगी भरदे, तां से तिन्हा का इक्क दीनार रा सिक्का लेइ आए।
22	20	तिन्हा ने तिन्हेरे का पुच्छेया, ए छाप ते निसान कुसेरा है?
22	21	यीशु ने तिन्हेरे जो बोल्लेया, जे सम्राट रा है से सम्राट जो देयो, ते जे परमेश्‍वर रा है से परमेश्‍वर जो देयो।
22	22	ए सुणी करी तिन्हेरे जो हैरानी हुई ते तिन्हेरे जो छडि करि चली गे।
22	23	तिसी दिन सदूकी जे बोलदे की मरेयां रा फिरी जिन्दा होणा है ही नी, तिन्हेरे का आए ते तिन्हेरे जो पुच्छेया,
22	24	हे गुरु, मूसा ने बोल्लेया थिया तां की जे कोई म्हणू बगैर बच्चे रे मरी जाए तां तिसेरा भाई तिसेरी लाड़ी कने ब्याह करी के अपणे भाई रा वशं बधाए।
22	25	अवे असां रे इत्ते सत्त भाई थिये पैहल्ला ब्याह करी के मरी गेया ते बच्चा ना होणे री वजह कने अपणी लाड़ी जो अपणे भाई तांइ छडी गेया,
22	26	इसी तरिक्के कने दुए ते त्रिए ने भी कित्तेया ते सत्तों तिकर ए ही होया।
22	27	सारेया रे बाद से जनानी भी मरी गी।
22	28	अते फिरी जिन्दे होणे पर तिनिये तिन्हा सत्तां बिच का कुसेरी लाड़ी होणी? किजोकी से सारेयां री लाड़ी होई चुके री थी।
22	29	यीशु ने तिन्हा जो जवाब दित्तेया, तुसी पवित्रशास्त्र ते परमेश्‍वर री ताकत नी जाणदे इसी वजह कने भूल बिच पे रे हो।
22	30	किजोकी फिरी जिन्दे होणे रे बाद तिन्हा ने स्वर्गदूतां सांइ होणे।
22	31	पर मरे होए रे फिरी जिन्दे होणे रे बारे बिच क्‍या तुसी ए वचन नी पढ़ेया जे परमेश्‍वर ने तुसी कने बोल्लेया;
22	32	मै अब्राहम रा परमेश्‍वर, ते इसहाक रा परमेश्‍वर, ते याकूब रा परमेश्‍वर है? से मरेयां रा नी, पर जिन्देया रा परमेश्‍वर है।
22	33	ए सुणी करी लोक तिन्हेरे उपदश कने हैरान होई गे।
22	34	जां फरीसियां ने सुणेया की यीशु ने सदूकियां रा मुँह बंद करी दित्ते रा है तां से कठ्ठे होए।
22	35	तिन्हा बिच का इक्क शास्त्रि लोक्कां ने तिन्हा जो परखणे तांइ तिन्हेरे जो पुच्छेया,
22	36	हे गुरु, मूसा रा कानून बिच कुण वाला हुकम सबका बड्डा है?
22	37	तिन्हा ने तन्हेरे जो बोल्लेया, तु परमेश्‍वर अपणे प्रभु कने अपणे सारे मन ते अपणे सारे प्राण ते अपणे सारी समझ कने प्यार कर।
22	38	बड्डी ते खास हुकम तां ए ही।
22	39	ते तिसी सांइ ए दुआ हुकम भी है कि अपणे पड़ोसी कने अप्पु सांइ प्यार रख।
22	40	ए ही दो हुकम सारी मूसा रा कानून ते भविष्यद्वक्ता रा आधार है।
22	41	जां फरीसी कठ्ठे थे, तां यीशु ने तिन्हा का पुच्छेया।
22	42	मसीह यीशु रे बारे बिच तुसी क्‍या सोचदे कि से कुसेरा मुंडा है? तिन्हा ने तिन्हेरे जो बोल्लेया, दाऊद रा।
22	43	तिन्हा ने तिन्हेरे का पुच्छेया, तां दाऊद आत्‍मा बिच होई करी तिसजो प्रभु किजो बोलदा?
22	44	प्रभु ने मेरे प्रभु जो बोल्लेया, मेरे सज्जे पास्से बै, जा तिकर मै तेरे बैरियां जो तेरे पैरां रे थल्ले ना करी देयां।
22	45	भला, जां दाऊद तिसजो प्रभु बोलदा, तां से तिसेरा पुत्तर किय्यां ठेहरेया।
22	46	इसेरे जवाब बिच कोई भी इक्क जवाब भी देइ सकेया तिस दिन का कुसकी जो भी तिन्हेरे का कुछ भी पुछणे री हिम्मत नी होई।
23	1	तां यीशु ने भीड़ जो ते अपणे चेल्‍लेयां जो बोल्लेया,
23	2	शास्त्रि ते फरीसी लोक्कां जो मूसा रा कानून सिखाणे रा हक्क है,
23	3	इधेरे तांइ जे किच्‍छ से बोल्ले उस पर चलणा अते उन्हा जो मनणा, पर तिन्हेरे सांइ कम्म मत करदे, किजोकी से लोक बाकियां जो तां सिखांदे पर अप्पु तिस पर नी चलदे।
23	4	से इदेय-इदेय मुश्किल नियम बणांदे जे लोक्कां तांइ निभाणा बड़ा मुश्किल हुंदा, पर से तिन्हा नियमां पर रत्ती भर भी नी चलदे।
23	5	से ठीक कम्म इधेरे तांइ करदे कि मणु उन्हा जो दिखन, से पवित्रशास्त्र रे लिख्खे री वचनां री लम्बी-लम्बी पट्टियां अपणे जिस्म पर बन्नी करी फिरदे, अते अपणे कपड़ेयां री झालरां जो बड़ा बड्डा करदे।
23	6	धाम बिच खास जगह, ते सभास्थल बिच खास आसन चाह्‍ंदे,
23	7	बजारां बिच प्रणाम ते मणुआं बिच तिन्हा जो गुरु बोलन किजोकी तिन्हा जो ए सब खरा लगदा।
23	8	पर तुसी मणुआं बिच अप्पु जो गुरु मत बुलवान्दे, किजोकी तुसी रा इक्क ही गुरु है, ते तुसी सारे सिर्फ भैण भाई हिन।
23	9	दुनिया पर मणुआं जो तुसी अपणे बिच का कुसकी जो भी अपणा प्यो मत बोलदे, किजोकी तुसी रा इक्क ही प्यो है, जे स्वर्ग बिच हिन।
23	10	ते ना ही मणुआं जो तुसी अप्पु जो मालक बोलणा दिंदे, किजोकी तुसी रा मालक तां बस इक्क ही है, अते से मसीह यीशु ए।
23	11	तुसी रे बिच का सबका खास मणु सेह्ई होणा जे तुसी रा नौक्कर बणगा।
23	12	जे कोई अप्पु जो बड्डा बणागां, हे छोटा कित्ता जाणा: ते जे कोई अप्पु जो छोटा बणागां, से बड्डा कित्ता जाणा।
23	13	हे ढोंगी शास्त्रियों, ते फरीसी लोक्कों, तुसी पर लाणत है! तुसी लोक्कां जो स्वर्ग रे राज बिच नी जाणा दिंदे, ना तां अप्पु खुद उस बिच जांदे अते ना ही उन्हा जो जाणे दिंदे जे जाणे तांइ कोशीश करेया करदे हिन।
23	14	हे ढोंगी शास्त्रियों, ते फरीसी लोक्कों, तुसी पर लाणत है! तुसी धोखे कने विधवा जनानियां री जमीन-जायदाद हड़पी लिन्दे, अते दिखावे तांइ लम्बी-लम्बी प्रार्थना करदे, इधेरे तांइ तुसी जो कड़ी सजा मिलणी।
23	15	हे ढोंगी शास्त्रियों, ते फरीसी लोक्कों, तुसी पर लाणत है! तुसी कुसकी मणु जो अपणे मत बिच मिलाणे तांइ दुर-दुर पूजी जांदे अते जां से तुसी रे मत पर मिली जांदा तां तुसी तिसजो अप्पु का भी जादा नरक बिच पाए जाणे जोग्गा बणाई दिंदे।
23	16	हे अन्ने अगुवों, तुसी पर लाणत है! जे बोलदे कि मन्दिर री कसम खाणा कोई बड्डी गल्ल नी पर जे कोई मन्दिर रे सुन्ने री कसम खांदा तां तिस जो कसम जो मनणा जरूरी है।
23	17	हे अन्ने बेवकूफों! बड्डा कुण है? मन्दिर रा सुन्ना या से मन्दिर जिनिये उस सुन्ने जो पवित्र बणेया।
23	18	तुसी ए भी बोलदे जे कोई वेदी री कसम खांदा तां किच्‍छ नी, पर जे कोई वेदी पर रखे रे चढ़ावे री कसम खांदा तां से अपणी कसम बिच बह्नितेरा है?
23	19	हे अन्नेयो! कुण बड्डा है? वेदी पर रखे रा चढ़ावा या से वेदी जिस कने से चढ़ावा पवित्र हून्दा?
23	20	इधेरे तांइ जे कोई मन्दिर री कसम खादां, तां से वेदी कने वेदी पर जे रखे रा है, उसेरी भी कसम खांदा।
23	21	जे मन्दिर री कसम खांदा, से तिसेरे बिच बसणे वाले परमेश्‍वर री भी कसम खांदा।
23	22	जे स्वर्ग री कसम खांदा, से परमेश्‍वर रे सिंहासन कने जे जे उस सिंहासन पर बैठ्ठे रा है उसेरी भी कसम खांदा।
23	23	“हे ढोंगी शास्त्रियों, ते फरीसी लोक्कों, तुसी पर लाणत है! तुसी पुदिन्ने ते सौंफ ते जीरे रा तां दसमाअशं दिदें, पर न्याय, दया, ते विश्वास जदेई मूसा रे कानून री जरुरी गल्लां जो छड्डी दित्ते रा है; जरुरी थिया कि तुसी दसमाअशं भी दिंदे रैहन्दे ते ए कम्म भी कमादें रैहन्दे।
23	24	हे अन्धे अगुवों! तुसी परमेश्‍वर री छोटी-मोटी गल्लां मनणे बिच इन्ने सतर्क रैहन्दे कि जिय्यां पाणी भी मच्छर भी ना पैणे देयो पर परमेश्‍वर री बड्डी ते जरुरी बिच इय्यां लापरवाही दिखांदे कि जिय्यां ऊँट भी निगली जाओ।
23	25	हे ढोंगी शास्त्रि ते फरीसी लोक्कों! तुसी पर लाणत है, जिय्यां भांडे बाहर का तां साफ पर अंदर का गंदे हुंदे, तिय्यां ही तुसी भी अप्पु जो लोक्कां सामणे तां पवित्तर बणी करी दसदे पर अंदर का लालच ते मतलबीपन कने भरे रे हिन।
23	26	हे अन्ने फरीसियों! जिय्यां भांडेया जो भी का अंदर का भी साफ-सुथरा होणा चाएदा तिय्यां ही तुसी भी पैल्ले अपणे लालचीपन ते मतलबीपन जो छड्डो, तां ही पवित्तर बणी सकदे।
23	27	हे कपटी यहुदी धर्मशास्त्रियों! अते फरीसियों! तुसी पर लाणत है तुसी चैन कने लिपि री कब्रां सांइ हिन जे बाहर का तां छैल लिबदी पर अन्दर का मरे रेयां रे हड्डियां अते हर तरह री गन्दगी कने भरितेरे हिन।
23	28	इय्यां ही तुसी बाहर का तां धार्मिक लिबदे हिन पर अन्दर का छल-कपट अते अधार्मिकता कने भरितेरे हिन।”
23	29	हे ढोंगी शास्त्रियों, ते फरीसी लोक्कों, तुसी पर लाणत है, तुसी तिन्हा भविष्यद्वक्ता री कबरां जो सजान्दे जिन्हा जो तुसी रे पुरखां ने मारेया, तिन्हा अते धार्मिक लोक्कां रे री कबरां जो बणान्दे जिन्हा जो तुसी रे पुरखां ने खतम कित्ता,
23	30	अते बोलदे हिन कि, जे तुसी अपणे पूरखां रे बेल्ले बिच हून्दे तां भविष्यद्वक्ता रा खून करणे बिच उन्हेरा हत्थ बटान्दे।
23	31	इस कने ए साबित हुंदा कि तुसी भविष्यद्वक्तां रे खून करणे वालेयां रे औलादां हिन।
23	32	इधेरे तांइ मै जाणदा कि जे बुराई तुसी रे पूरखां ने शुरू कित्तेया, तुसी तिसजो पूरा करणा।
23	33	तुसी जहरिल्ले किड़े ते जहरिल्ले किड़ेयां रे बच्चेयां सांइ खतरनाक हिन, तुसी किय्यां सोचदे कि तुसी नरक री अग्ग बिच सजा भोगणे का बची जाणा।
23	34	इधेरे तांइ दिख्खो, मै तुसी का भविष्यद्वक्ता, समझदार ते शास्त्रि लोक्कां जो भेजेया करदा है, तुसी उन्हा बिच का किन्नेयां जो मारी दैणा अते किन्नेयां जो सुली पर चढ़ाई दैणा, किन्नेयां जो तुसी अपणी सभास्थल बिच कोड़े लगाणे अते इक्क शहर का दूज्जे शहर उन्हेरा पिच्छा करदे फिरणा।
23	35	जिस कने धार्मिक हाबिल का लेई करी बिरिक्याह रे पुत्तर जकरयाह तांइ, जिस जो तुसी मन्दिर अते वेदी रे मझाटे मारी रख्खेया थिया, जितणे धार्मिक लोक्कां रा खून धरती पर होए रा है उन्हा सब री सजा तुसी जो मिलणी।
23	36	मै तुसी रे कने सच बोलदा इस सब तांइ किच्‍छ तांइ इस पीढ़ी रे मणुआं जो सजा भोगणा पैणी।
23	37	हे यरूशलेम शहर रे लोक्कों! तुसी इदेय लोक हिन जे भविष्यद्वक्तां जो मारी रखदे अते परमेश्‍वर रे भेजे दूतां जो पत्थर मारदा, मै कितणी बरी चाया कि जिय्यां कोई मुर्गी अपणे चुज्जेयां जो अप्पु का कठेरी करी बचाई लिंदी तिय्यां ही मै तेरे बच्चेयां जो बचाणा चाएया, पर तुसी मणुआं ने नी चाया।
23	38	ते अवे दिख्खो, तेरा मन्दिर पूरी तरह कने उजड़ी जाणा,
23	39	किजोकी मै तुसी जो दसदा। कि तुसी मेरे जो तां तांइ नी फिरी दिख्खी सकणा जां तांइ तुसी ए नी बोलणा: धन्न ए से जे प्रभु रे अधिकार कने आया करदा है!
24	1	जां यीशु मन्दिर का बाहर जाया करदे थिये, तां तिन्हेरे चेल्‍ले तिन्हेरे जो मन्दिर रा निर्माण दसणे तांइ तिन्हा का आए।
24	2	तिन्हा ने तिन्हेरे जो बोल्लेया, तुसी ए सारा किच्‍छ दिख्खेया करदे हिन? मै तुसी जो सच बोलदा, इत्ते इक्क बट्टे पर बट्टा भी नी बचणा जे ढाया नी जाणा।
24	3	जां से जैतून पहाड़ पर बैठ्ठे रे थिये, तां चेल्‍लेयां ने किल्ले बिच तिन्हेरे का आई करी बोल्लेया, असां जो दस्सो ए गल्लां कधाड़ी होणी? तुसी रे आणे रा ते दुनिया रे खतम होणे री क्‍या निशानी होणी?
24	4	यीशु ने तिन्हेरे जो जवाब दित्तेया, चौकन्ने रेयो! कोई तुसी जो भड़काई ना सके,
24	5	किजोकी मते सारे इदेय होणे जिन्हा ने मेरे नां कने आई करी बोलणा, मै मसीह यीशु है, ते मते जणेया जो भड़काणा।
24	6	तुसी लड़ाईयां ते लड़ाईया री गल्लां सुनणी, तां डरी मत जादें किजोकी इन्हेरा होणा पक्का है, पर तिस बेल्ले खातमा नी होणा।
24	7	किजोकी जाति पर जाती, ते राज पर राज ने हमला करणा, ते जगह-जगह अकाल पैणे, ते भुकम्प होणे।
24	8	ए सारी गल्लां दुख-मुसीबतां री शुरुआत होणी।
24	9	तां तिन्हा लोक्कां ने जे तुसी रे खिलाफ हिन तुसी जो सताणे तांइ पकड़वाणा, ते तिन्हा ने तुसी जो मारी रखणा, ते मेरे पिच्छे चलणे री वजह कने सारी जातीयां रे लोक्कां ने तुसी कने नफरत रखणी।
24	10	तां मते जणेया ने विश्वास का पिच्छे हटी जाणा ते इक्क-दुए जो पकड़वाणा, ते इक्क-दुए कने नफरत रखणी।
24	11	मते सारे झुठे भविष्यद्वक्ता आणे, ते मते जणेया जो भटकाणा।
24	12	अधार्मिक रे बदणे री वजह कने मते जणेया ने इक्क-दुए प्यार नी रखणा,
24	13	पर जे कोई अपणी जिन्दगी रे आखर तक मेरे पर विश्वास रखगा, तिसेरा ही छुटकारा होणा।
24	14	ते स्वर्ग राज रा ए शुभ संदेश सारी दुनिया रे सारे लोक्कां बिच सुणाई जाणी, ताकी सारी दुनिया रे लोक्कां जो मनणे रा मौक्का मिल्ले, तां दुनिया रे मुकणे रा समय आई जाणा।
24	15	इधेरे तांइ जां तुसी तिस उजाड़ने वाली तिस घटिया चीज जो दिख्खो जिसेरी गल्ल दानिय्येल भविष्यद्वक्ता रे जरिए सुणे री थी, पवित्र जगह पर खड़ित्ते रे दिख्खो (जे पढे, से समजे)।
24	16	तां जे यहुदियां बिच होणे से पहाड़ां पर न्हसि जाण।
24	17	जे छत पर होणे, से अपणे घरे का समान लैणे तांइ ना उतरे।
24	18	ते जे खेतरां बिच होणे से अपणे कपड़े लैणे तांइ वापस ना मुड़े।
24	19	तिन्हा दिनां बिच जे दुपराणी ते दुद पुआणी वाली होणी, तिन्हेरे तांइ हाय, हाय।
24	20	प्रार्थना करेया करो की तुसी जो सरदी रे मौसम बिच या विश्राम दिन पर दौड़णा ना पेयो।
24	21	किजोकी तिस बेल्ले इदेया भारी दुख होणा, जदेया दुनिया री शुरुआत का अब्बे तिकर होया ते ना कदी होणा।
24	22	अगर से दिन घटाए ना गे रे हुदें तां मणु ही नी बचदा, पर चुणे रे लोक्कां री वजह कने से दिन घटाए जाणे।
24	23	तिस बेल्ले जे कोई तुसी जो बोल्ले कि मसीह यीशु इत्ते है! या उत्ते है! तां विश्वास मत करदे।
24	24	किजोकी झुठे मसीह ते झुठे भविष्यद्वक्ता खड़ी उठणे, ते बड्डी-बड्डी चिज्जां ते हैरान करणे वाले चमत्कार दिखाणे कि जे होई सके ते चुणे रे लोक्कां जो भी भड़काई देण।
24	25	दिख्खो मै पैल्ले का ही तुसी जो सब किच्‍छ दस्सि रख्खे रा है।
24	26	इस तांइ, जे से तुसी जो बोल्ले, दिख्खो से जगंल बिच है, तां बाहर मत निकली जादें या दिख्खो से कोठरियां बिच है, तां विश्वास मत करदे।
24	27	किजोकी जिय्यां बिजली पुरब का लेई करी पश्चिम तकर चमकदी, तिय्यां मणु रे पुत्तर, जे मै ही है रा आणा भी होणा।
24	28	जित्ते लाश हो, सारे लोक्कां जो ए इय्यां पता लगी जाणा कि ए कुते होणा जिय्यां कि इल्लणां रे कठीणे पर लाश रा पता चलदा।
24	29	तिन्हा दिनां रे दुखां रे बिल्कुल बाद बिच ही स्वर्ग न्याहरा होई जाणा, ते चाँद री रौशनी चली जाणी, ते तारें आसमान का डिगि पैणे ते स्वर्ग री ताकतां हिलाई जाणी।
24	30	तां मणु रे पुत्तर, जे मै ही है री निशानी आसमान बिच दिसणी, ते तां दुनिया रे सारे कुल रे लोक्कां ने अपणी छाति कुटणी ते मणु रे पुत्तर, जे मै ही है जो बड़ी ताकत ते महिमा कने बदलां पर आदें दिखणा।
24	31	तिन्हा ने तुरही री बड़ी अवाज कने अपणे स्वर्गदूतां जो अग्गे भेजणा, ते तिन्हा आसमान रे इस कुणे का लेई करी तिस कुणे तिकर, चारों पास्से का तिन्हेरे चुणे रे लोक्कां जो कठेरणा।
24	32	अजींर रे बुट्टे रे उदारण कने ए गल्ल सिख्खो: जां तिसेरी डालां नरम होई जादीं ते पत्ते निकलणा लगदे, तां तुसी समजी जादें की गरमी रा मौसम नेड़े है।
24	33	इसी तरिक्के कने जां तुसी इन्हा गल्लां जो हुदें दिख्खो, तां समजी जायो की से नेड़े है, बल्कि दरवाज्जे पर ही है।
24	34	मै तुसी जो सच बोलदा की जां तिकर ए सारी गल्लां पुरी ना होई जाण, तां तिकर इस पिढ़ी रा अन्त नी होणा।
24	35	आसमान ते जमीन टली जाणे पर मेरी गल्लां बगैर पुरे होए नी टलणी।
24	36	तिस दिन ते तिस घड़ी रे बारे बिच कोई नी जाणदा, ना स्वर्गदूत ते ना पुत्तर, पर सिर्फ प्यो।
24	37	जदेय नूह रे दिन थिये, तिय्यां ही मणु रे पुत्तर, जे मै ही है रा भी आणा होणा।
24	38	किजोकी जिय्यां जल-प्रलय रे पैल्ले रे दिनां रे दिनां बिच, जिस दिन तिकर नूह जहाज पर नी चढेया थिया, तिस दिन तिकर लोक खादें-पिदें, ते तिन्हा बिच ब्याह हुदें थिये।
24	39	ते जां तिकर तिन्हा जो रुड़ाई करी लेइ ना गेया, तां तिकर तिन्हेरे जो किच्‍छ भी पता नी चलेया तिय्यां ही मणु रे पुत्तर, जे मै ही है रा आणा भी होणा।
24	40	तिस दिन दो जणे खेतरां बिच होणे, इक्क लेइ लित्ता जाणा ते दुआ छड्डी दित्ता जाणा।
24	41	दो जनानियां चक्कि पिस्सेया करदी होणी, इक्क लेइ लित्त जाणी ते दुई छड्डी दित्ती जाणी।
24	42	इधेरे तांइ जागदे रेयो ते किजोकी तुसी नी जाणदे तुसी रा प्रभु कधाड़ी आणे वाला है।
24	43	पर ए जाणी लेयो की जे मालक जाणदा की चोर ने कुस बेल्ले आणा तां से जागदा रैहन्दा, ते अपणे घर बिच तिसजो बड़णा नी दिंदा।
24	44	इधेरे तांइ तुसी भी तयार रेयो, किजोकी जिस घड़ी रे बारे बिच तुसी सोचदे भी नी होणे, तिसी घड़ी मणु रे पुत्तर, जे मै ही है ने आई जाणा।
24	45	अते से भरोसेमदं ते समजदार दास कुण है, जिस जो मालक ने नौक्करां-चाकरां पर सरदार ठेहराया की ठीक-ठीक समय पर तिन्हेरे जो रोटि देय?
24	46	धन्न है से दास, जिस जो तिसेरा मालक आई करी इय्यां ही करदे पाए।
24	47	मै तुसी जो सच बोलदा, तिनिये तिसजो अपणी सारी दौलत पर अधिकारी ठेहराणा।
24	48	पर जे से बुरा दास सोचणा लगे कि मेरे मालक रे आणे बिच देर है,
24	49	ते अपणे कन्ने वाले नौक्करां जो कुटणा लगी पेय, ते पियक्कड़ा कने खाए-पिए।
24	50	तां तिस दास रे मालक ने ऐसे दिन हटणा, जा से तिसेरी भाल बिच ना हो, ते इक्क ऐसी घड़ी जिस जो से जाणदा ना हो,
24	51	तां तिनिये तिसजो भारी सजा दैणी ते तिसेरा हिस्सा ढोंगियां कने ठेहराणा: उत्ते रोणा ते दादं पिह्णा होणा।
25	1	तां यीशु ने अपणे चेल्‍लेयां कने बोल्लेया, “स्वर्ग रा राज उन्हा दस कुवांरियाँ रे सांइ है, जे मसाल लेई करी नौेए लाड़े जो मिलणे तांइ निकली।
25	2	उन्हा बिच का पंज कुवांरियाँ लापरवाह थी ते पंज कुवांरियाँ समजदार थियां।
25	3	जे लापरवाह थी उन्हा अपणी मसांला लित्ती, पर तिन्हा ने अपणे कने होर तेल नी लित्तेया।
25	4	पर समजदार कुवांरियाँ ने अपणी मसांला कने अपणी कुप्पियाँ बिच तेल भी भरी लेया।
25	5	जां नौये लाड़े जो आणे बिच देर होई गई, तां सारी कुआँरिया बासियां मारणा लगी अते सोई गई।
25	6	अद्दी रात्ती रोला पेया, दिख्खो, नौआ लाड़ा आया करदा है! तिसेरे कने मिलणे बाहर चलो।
25	7	ते उस्सी बेल्ले से सारी कुवांरियाँ उठी अते अपणी मसांला तयार कित्ती।
25	8	ते लापरवाह कुआंरिया ने समजदार कुआंरिया जो बोल्लेया, अपणे तेल बिच का किच्‍छ असां जो भी देयो, किजोकी असां री मसांला बुझी चेल्‍ले री हिन।
25	9	पर समजदारां ने उन्हा जो जवाब दित्तेया, नी! असी नी देई सकदी किजोकी फिरी ना ए असां रे तांइ पूरा होणा अते ना ही तुसी रे तांइ इधेरे तांइ तुसी तेल बेचणे वाले का जाई करी अपणे तांइ तेल खरीदी लेयो।
25	10	जां से तेल खरीदणे जाया करदी थी तां नौआ लाड़ा आई रेया ते जे कुँआरिया, जे पैल्ले का तयार थी, से तिस कने ब्याह वाले घरे जो चली गेईयां अते दुआर बंद करी दित्तेया।
25	11	इसेरे बाद से पंज्ज कुवांरियाँ भी तेल लेई करी पुजी पेई, अते से हक्कां लाई करी बोलणा लग्गि, मालक, हे मालक, दुआर खोलो, असां जो भी अन्दर आणे देयो।
25	12	पर उसने जवाब दित्तेया, मै तुसी जो सच बोलदा, मै तुसी जो नी जाणदा
25	13	इधेरे तांइ चौकन्ने रेयो, किजोकी तुसी ना उस दिन जो जाणदे, ना उस बेल्ले जो जां मै वापिस हटी करी आणा।”
25	14	फिरी स्वर्ग रा राज उस मणु उदारण सांइ है, जिनिये सफर पर जान्दे अपणे नौक्करां जो सदवाई करी तिन्हा जो व्यापार बिच लाणे तांइ किच्‍छ तोड़े दित्ते।
25	15	तिन्ने इक्क जो पंज तोड़े, अते दुए जो दो, ते त्रिये जो इक्क से हर इक्क जो उसेरी काबलियत रे हिसाब कने देई करी परदेस जो चली गेया।
25	16	तां, जिस जो पँज तोड़े मिल्ले थिये, उसने झट ही उन्हा जो कम्म पर लाई दित्तेया अते पंज तोड़े होर कमाई ले।
25	17	तिय्यां ही जिस जो दो तोड़े मिल्ले थिये, तिन्निए भी दो होर कमाए।
25	18	पर जिस जो इक्क तोड़ा मिल्लेया थिया तिसने जाई करी जमीन खोदी, ते अपणे मालक रे पैसेयां जो लुकाई दित्ते।
25	19	बड़े दिनां बाद तिन्हा नौक्करां रा मालक आई गेया अते तिन्हा का लेखा-जोखा मंगेया।
25	20	जिस जो पंज तौड़े मिल्ले थिये, तिसने पंज तौड़े होर लेई जाई करी बोल्लेया, मालक, तुसी मेरे जो जे पंज तोड़े दित्ते थिये पंज तोड़े होर मै कमाये हिन।
25	21	तिसेरे मालक ने तिसजो बोल्लेया, शाबास, तू विश्वास रे लायक खरा नौक्कर है, तू थोड़े तोड़ेयां बिच भी विश्वास रे लायक रेया, मै तिज्जो बड़ी चिज्जां पर हक दैणा।
25	22	अते जिस जो दो तौड़े मिल्ले थिये तिसने भी आई करी बोल्लेया, मालक, तुसी मेरे जो जे दो तोड़े दित्ते थिये, मै दो तौड़े होर कमाए हिन।
25	23	तिसेरे मालक ने तिसजो बोल्लेया, शाबास, तू विश्वास रे लायक खरा नौक्कर है, तू थोड़े तोड़ेयां बिच भी विश्वास रे लायक रेया, मै तिज्जो बड़ी चिज्जां पर हक दैणा। अपणे मालक री खुशी बिच शामिल होई जा।
25	24	तां जिस जो इक्क तौड़ा मिल्लेया थिया, तिसने आई करी बोल्लेया, मालक, मै तेरे जो जाणदा था की तु सख्त मणु है, तू से कटदा जे तू बाया नी, ते तुसी इदेय मणु हिन, जे भी नी बांदे पर फिरी भी बटोरणा पसंद करदे,
25	25	इधेरे तांइ मै डरी गेया थिया किजोकी जे अगर मै तुसी रे तोड़े जो गवाई दिंदा तां तुसी मेरे जो सजा दैणी थी, इधेरे तांइ मै जाई करी तेरे तोड़े जो जमीन अदंर दब्बी दित्तेया ए लेयो जे तुसी रा है ए रेया, लेई लो।
25	26	तिसेरे मालक ने तिसजो जवाब दित्ता, तू इक्क बुरा अते आलसी नौक्कर है, तू जाणदा थिया कि मै बगैर बाये रे कटदा अते जे मै भी नी बाया, तित्ते का फसल बटोरदा।
25	27	तां तिज्जो मेरे पैसेयां जो साहूकारां का जमा करी दैणा चाईदा थिया, तां मै वापस हटी करी अपणे पैसे ब्याज समेत लेई लिंदा।
25	28	इधेरे तांइ तिस मालक ने अपणे दुए नौक्करां जो बोल्लेया, इसका से तोड़ा लेई लो, ते जिस दास का दस तौड़े हिन तिसजो देई देयो।
25	29	किजोकी हर उस मणु का, जिस ने जे किच्‍छ उस का थिया उसेरा सही इस्तेमाल कित्तेया, तिसजो होर जादा दित्तेया जाणा पर उस का, जिस का जे किच्‍छ थिया उसेरा सही इस्तेमाल नी कित्तेया, सब किच्‍छ लेई लित्तेया जाणा।
25	30	इधेरे तांइ उस बेकार नौक्कर जो बाहर न्यहारे बिच सूट्टी देयो जित्ते मणुआं ने रोणा अते अपणे दांद पिह्णे।
25	31	जां मणु रे पुत्तर, जे मै ही है, वापिस हटणा, तां अपणी महिमा बिच अपणे सब स्वर्गदूतां कने आणा, ते मै अपणे महिमामय सिहांसन पर बेई करी सारी दुनिया रा ईसांफ करणा।
25	32	ते सारी जातीयां मेरे सामणे इकठ्ठी कित्ती जाणी अते तिन्हा इक्क दूज्जे जो इय्यां बखरा करणा, जिय्यां इक्क पुहाल बकरियां का भैड़ां बखरी करदा।
25	33	तिनिये पवित्तर लोक्कां जो जे भेड्डां सांइ हिन, अपणे सीद्धे पास्से ते बुरे लोक्कां जो जे बकरियां सांइ हिन, अपणे पूठ्ठे पास्से खड़ेरणा।
25	34	फिरी मै अपणे सज्जे हत्थ पास्से वालेयां जो बोलणा, हे मेरे प्यो का आशीष पाये रे लोक्कों, आओ, ते जे राज तुसी रे तांइ दुनिया रचणे का पैह्ल्ले तयार कित्तेया गेया है उसेरे अधिकारी होई जाओ।
25	35	किजोकी मै भूख्खा थिया ते तुसी मेरे जो खाणे तांइ दित्तेया, मै प्यासा थिया ते तुसी मेरे जो पाणी पीणे जो दित्तेया, मै परदेसी थिया, तुसी मेरे जो अपणे घरे रुकाया।
25	36	मै नगां थिया, ते तुसी मेरे जो कपड़े पुआये, मै बुमार थिया ते तुसी मेरी सेवा कित्ती मै जेल बिच थिया ते तुसी मेरे जो मिलणे तांइ आए।
25	37	तां धार्मिक लोक्कां ने तिन्हेरे जो जवाब दैणा हे प्रभु, असी कधाड़ी तुसी जो भूख्खा दिख्खेया ते खुआया ते पाणी पियाया?
25	38	असी कधाड़ी तुसी जो परदेसी दिख्खेया ते अपणे घरे रुकाया ते बगैर कपड़े रे दिख्खी करी कपड़े पुआये?
25	39	असां ने कधाड़ी तुसी जो बुमार या जेल बिच दिख्खेया ते तुसी जो मिलणे जो आए?
25	40	फिरी मै उन्हा जो जवाब दैणा, मै तुसी रे कने सच बोलदा जां भी तुसी ने मेरे भोले-भाले चेल्‍लेयां बिच का कुसकी इक्क तांइ भी किच्‍छ कित्तेया, तां से तुसी मेरे तांइ कित्तेया।
25	41	तां मै पूठ्ठे पास्से वालेयां लोक्कां कने बोलणा हे अभागे लोक्कों! मेरे का दूर चली जाओ, अते जे अग्ग परमेश्‍वर ने शैतान ते तिसेरे दूतां तांइ तयार कित्ती, उस हमेशा तीकर बलणे वाली अग्ग बिच पेई जाओ।
25	42	किजोकी मै भूख्खा थिया, ते तुसी मेरे जो खाणे तांइ नी दित्तेया, मै प्यासा थिया ते तुसी मेरे जो पाणी नी पियाया,
25	43	मै अजनबी थिया, पर तुसी मेरे जो अपणे घरे नी रुकाया, मै नगां थिया, ते तुसी मेरे जो कपड़े नी पुआए, मै बुमार ते जेल बिच थिया पर तुसी ना मेरा ध्यान रख्खेया ते ना ही मेरे कने मिलणा आए।
25	44	तां तिन्हा ने जवाब दैणा, हे प्रभु, असी तुसी जो भूख्खा, प्यासा, परदेसी, बिना कपड़े रे, बुमार, ते जेल बिच कधाड़ी दिख्खेया ते तेरी सेवा नी कित्ती?
25	45	तां मै उन्हा जो जवाब दैणा, मै तुसी जो सच बोलदा कि तुसी जे किच्‍छ मेरे इन्हा भोले-भाले बिच का कुसकी इक्क कने भी नी करदा, से मेरे कने भी नी करदा।
25	46	ते तिन्हा पुठ्ठे पास्से वाले बुरे लोक्कां ने हमेशा बलणे वाली अग्ग बिच सजा भुगतणी पर, धार्मिक सिद्दे पास्से वाले लोक्कां ने हमेशा री जिन्दगी बिच चली जाणा।
26	1	जां यीशु ए सारी गल्लां बोल्ली बैठे तां अपणे चेल्‍लेयां जो बोलणा लग्गे,
26	2	तुसी जाणदे की दो दिनां बाद फसह रे त्यौहार है ते मणु रा पुत्तर, जे मै ही है सुली पर चढ़ाए जाणे तांइ पकड़वाया जाणा।
26	3	तां बड्डे पुरोत्त ते प्रजा रे बुजुर्ग लोक काईफा नां रे प्रधान पुरोत्त रे अगँणे कठि गे,
26	4	ते अप्पु बिच सलाह करण लगे की यीशु जो चलाकी कने पकड़ी करी मारी रखण।
26	5	पर से बोलदे थे, पर्व रे बेल्ले नी कुथकी इय्यां ना हो की लोक्कां रे मन बिच बलवा मची जाए।
26	6	जां यीशु बैतनिय्याह बिच शमौन कोढ़ी रे घरे थिया।
26	7	तां इक्क जनानी सगंमरमर रे बर्तन बिच किमती इत्तर लेइ करी तिसका आई, ते जां से रोटि खाणे तां बैठे रे थिये तां तिन्हेरे सिर पराल्ले उन्धेरी दित्तेया।
26	8	ए दिख्खी करी तिन्हेरे चेल्‍ले गुस्से होए ते बोलणा लगे, इसेरी बर्बादी किजो कित्ती गी?
26	9	इसजो तां अच्छे दाम पर बेची करी गरिब्बां बिच बडेंया जाई सकदा था।
26	10	ए जाणी करी यीशु ने तिन्हा जो बोल्लेया, जनानी जो किजो तगं करेया करदे हिन? तिसने मेरे कने अच्छाई कित्ती।
26	11	गरीब तां तुसी कने हमेशा रैहन्दे, पर मै तुसी कने हमेशा नी रैह्णा।
26	12	इनिये मेरे शरीर पर जे ए इत्तर उन्धेरे रा है, ए मेरे गाड़े जाणे तांइ कित्ते रा है।
26	13	मै तुसी कने सच बोलदा, की सारी दुनिया बिच जित्ते कुथकी ए शुभ संदेश दस्सेया जाणा, तित्ते इसेरे इस कम्म रा जिकर भी इसेरी याद बिच कित्तेया जाणा।
26	14	तां यहूदा इस्करियोती ने, जे बारा चेल्‍लेयां बिच का इक्क थिया बड्डे पुरोत्त का जाई करी ए बोल्लेया।
26	15	जे अगर मै तिसजो तुसी रे हत्थ पकड़वाई देयां तां मेरे जो क्‍या दिगें? तिन्हा ने तिसजो ति चाँदी रे सिक्के तौली करी देई दित्ते।
26	16	ते से तिसी बेल्ले का तिन्हेरे जो पकड़वाणे रा मौक्का तोपणा लग्गेया।
26	17	अखमीरी रोट्टी रा तयार रे पैल्ले दिन, चेल्‍ले यीशु का आई करी पुछणा लग्गे, तुसी कुते चाह्‍ंदे की असी तुसी तांइ फसह री रोट्टी खाणे री तयारी करण?
26	18	तिन्हा ने बोल्लेया, नगर बिच अमुक मणु का जाई करी तिसजो बोल्लो की गुरु बोलदे की मेरे बेल्ला नेड़े है, मै अपणे चेल्‍लेयां कने तेरे इत्ते फसह रा त्यौहार मनाणा।
26	19	अते चेल्‍लेयां ने से ही कित्तेया जिय्यां यीशु ने तिन्हा जो करणे तांइ बोल्लेया थिया, ते फसह री रोट्टी तयार कित्ती।
26	20	जां साजं होई तां से बारा चेल्‍लेयां कने रोट्टी खाणे तांइ बैठ्ठे।
26	21	जां से खाया करदे थिये तां तिन्हा ने बोल्लेया, मै तुसी कने सच बोलदा की तुसी बिच का इक्क ने मेरे जो पकड़वाणा।
26	22	इस पर से बड़े उदास होए, ते हर इक्क तिन्हा का पुछणा लग्गेया, हे गुरु, क्‍या से मै है।
26	23	तिन्हा ने जवाब दित्तेया, जिस ने मेरे कने थाली बिच हत्थ पाए रा है तिनिये ही मेरे जो पकड़वाणा।
26	24	मणु रा पुत्तर, जे मै ही है तां जदेया तिसेरे बारे बिच लिख्खे रा है, मरणा जरुरी है पर तिस मणु तांइ अफसोस है जिसेरे वजह कने मणु रा पुत्तर, जे मै ही है पकड़वाया जादां: जे तिस मणु रा जन्म ही नी हुदां तां तिसेरे तांइ भला हुदां।
26	25	तां तिसेरे पकड़वाणे वाले यहूदा ने बोल्लेया, हे गुरु क्‍या से मै है? तिन्हा ने तिसजो बोल्लेया, तु बोल्ली बैठा।
26	26	जां से खाया करदे थे तां यीशु ने रोट्टी लित्ती ते आशीष मगीं करी तौड़ी, ते चेल्‍लेयां जो देइ करी बोल्लेया, लेयो, खाओ ए मेरा शरीर है।
26	27	फिरी तिन्हा ने कटोरा लेई करी शुक्रिया कित्ता, ते तिन्हा जो देइ करी बोल्लेया, तुसी सारे इस बिच का पियो,
26	28	किजोकी ए मेरा वाचा रा से खून है, जो मतेयां रे पाप्पां री माफी तांइ बहाया जादां।
26	29	मै तुसी कने सच बोलदा की अंगूर रा ए रस तिस दिन तिकर कदी नी पिगां जां तिकर तुसी कने अपणे पिता रे राज बिच नौया ना पियां।
26	30	फिरी से भजन गाई करी जैतून पहाड़ पर गे।
26	31	तां यीशु ने तिन्हा ने जो बोल्लेया, “तुसी सारेयां ने आज ही रात्ती मेरे बारे बिच धोखा खाणा; किजोकी लिख्खेया गे रा है कि ‘मै पुहाल जो मारी दैणा ते तां धण री भेड्डां ने तित्तर-बित्तर होई जाणा।’”
26	32	पर मै जिन्दे होणे रे बाद तुसी का पैल्ले गलील जो जाणा।
26	33	इस पर पतरस ने तिन्हा जो बोल्लेया, जे सारे तुसी रे बारे बिच धोखा खाण ते खाण, पर मै कदी भी धोखा नी खाणा।
26	34	यीशु ने तिसजो बोल्लेया, मै तेरे कने सच बोलदा की अज्ज ही रात्ति मुर्गे रे बागं मारणे का पैल्ले, तैं त्रै बारी मेरे का मुकरी जाणा।
26	35	पतरस ने तिन्हा जो बोल्लेया, जे मेरे जो तुसी कने मरणा भी पे, तां भी मै तुसी का कदी नी मुकरणा ते इदेया ही सारे चेल्‍लेयां ने भी बोल्लेया।
26	36	तां यीशु अपणे चेल्‍लेयां कने गतसमनी नां रे इक्क जगह पर आये ते अपणे चेल्लेया जो बोलणा लग्गे इत्ते ही बेइ रेयो जां तिकर मै तित्ते जाई करी प्रार्थना करां।
26	37	से पतरस ते जब्दी रे दोई मुडेंया जो कन्ने लेई गे, ते उदास ते व्याकुल होणा लग्गे।
26	38	तां तिन्हा ने तिन्हेरे जो बोल्लेया, मेरा दिल बड़ा उदास है इत्ते तिकर की मेरी जान निकलेया करदी है तुसी इत्ते ही रुको ते मेरे कने जागदे रेयो।
26	39	फिरी से थोड़ा होर अग्गे बधी करी मुँह रे भारे पेय, ते प्रार्थना कित्ती, हे मेरे पिता जे होई सके तां ए कटोरा मेरे का टली जाए तां भी जिय्यां मै चाह्‍ंदा तिय्यां नी पर जिय्यां तुसी चाह्‍ंदे तिय्यां ही हो।
26	40	फिरी तिन्हा ने चेल्‍लेयां का आई करी तिन्हा जो सुत्ते रे पाया ते पतरस जो बोल्लेया क्‍या तुसी मेरे कने इक्क घड़ी भी नी जाग्गि सके?
26	41	जागदे रेयो, ते प्रार्थना करदे रेयो की तुसी परिक्षा बिच ना पेयो: आत्‍मा तां तयार है, पर शरीर कमजोर है।
26	42	फिरी तिन्हा ने दुई बारी जाई करी प्रार्थना कित्ती हे मेरे पिता, जे ए मेरे पिए बगैर नी हटी सकदा तां तुसी री मर्जी पुरी हो।
26	43	तां तिन्हा ने आई करी तिन्हा जो सुत्ते रे पाया किजोकी तिन्हेरी अख्खां निन्र्दां कने भरे री थी।
26	44	तिन्हेरे जो छडि करी से फिरी चली गे, ते तिन्हा ही शब्दां बिच फिरी तिज्जि बारी प्रार्थना कित्ती।
26	45	तां तिन्हा ने चेल्‍लेयां का आई करी तिन्हेरे जो बोल्लेया, अवे सोदें रेयो, ते अराम करो: दिख्खो, से बेल्ला आई पुज्जे रा है, ते मणु रा पुत्तर, जे मै ही है पापियां रे हत्थां पकड़वाया जादां।
26	46	उठो, चलिये दिख्खो, मेरा पकड़वाणे वाला नेड़े आई पुज्जे रा है।
26	47	से ए बोल्लेया ही करदे थिये की यहूदा जे बारां बिच का इक्क थिया, आया ते तिसेरे कने बड्डे पुरोत्त ते लोक्कां रे बुजुर्ग लोक रे पास्से का बड्डी भीड़, तलवारां ते लठ लेई करी आई।
26	48	तिन्हेरे पकड़वाणे वाले ने तिन्हेरे जो ए निशानी दित्ती री थी: जिस जो मै चुमि लेयां से ही है तिसजो पकड़ी लेयो।
26	49	ते तिसी बेल्ले यीशु का आई करी बोल्लेया, हे गुरु, नमस्कार! ते तिन्हेरे जो बड़ा चुम्मेया।
26	50	यीशु ने तिसजो बोल्लेया, हे दोस्त जिस कम्म तांइ तु आए रा है तिसजो करी लेय तां तिन्हा ने नेड़े आई करी यीशु पर हत्थ पाए ते तिन्हा जो पकड़ी लेया।
26	51	यीशु रे साथियां बिच का इक्क ने हत्थ बधाई करी अपणी तलवार खिची ली ते प्रधान पुरोत्त रे नौक्कर पर चलाई करी तिसेरा कान्न उड़ाई दित्ता।
26	52	तां यीशु ने तिसजो बोल्लेया, “अपणी तलवार म्यान बिच रखी ले, किजोकी जे तलवार चलादें से सारे तलवार कने खत्म कित्ते जाणे।
26	53	क्‍या तु नी जाणदा की मै अपणे पिता का बिनती करी सकदा, ते से स्वर्गदूतां री बारां पलटन का जादा अब्बे ही हाजिर करी सकदा।
26	54	पर पवित्रशास्त्र री लिख्खे री गल्लां इय्यां ही पुरी होणा जरुरी हिन, वरना से गल्लां पुरी किय्यां होणी?”
26	55	तिस बेल्ले यीशु ने भीड़ जो बोल्लेया, क्‍या तुसी तलवारां ते लाठियां लेई करी मेरे जो डाकु सांइ पकड़णे तांइ निकले रे हिन? मै हर रोज मन्दिर बिच बेई करी उपदेश देया करदा था ते तुसी मेरे जो नी पकड़ेया।
26	56	पर ए सारा किच्‍छ इस तांइ होए रा है की भविष्यद्वक्ता रे वचन पुरे होण तां सारे चेल्‍ले तिन्हेरे जो छडी करी न्हसी गे।
26	57	तां यीशु रे पकड़णे वाले तिन्हेरे जो काईफा नां रे प्रधान पुरोत्त का लेइ गे, जित्ते शास्त्रि ते बुजुर्ग लोक कठे होए थे।
26	58	पतरस दूर ही दूर तिन्हेरे पिच्छे-पिच्छे प्रधान पुरोत्त रे अगँण तिकर गेया, ते अन्दर जाई करी प्यादेयां कने बेइ गेया ताकी से दिख्खी सके कि अवे आखर तीकर क्‍या-क्‍या होणा।
26	59	बड्डे पुरोत्त ते सारी महासभा यीशु जो मारी रखणे तांइ तिन्हेरे खिलाफ झुठी गवाई री तलाश बिच थिये।
26	60	पर मते सारे झुटे गवाह रे आणे पर भी ना मिल्ली आखर बिच दो जणे आए।
26	61	ते बोल्लेया, इन्ने बोल्ले रा है की मै परमेश्‍वर रे मन्दिर जो ढाह्ई सकदा ते तिसजो त्रै दिनां बिच वापस बणाई सकदा।
26	62	तां प्रधान पुरोत्त ने खड़ी करी यीशु जो बोल्लेया, क्‍या तू कोई जवाब नी दिंदा? ए लोक तेरे बारे बिच क्‍या गवाई देया करदे हिन?
26	63	पर यीशु चुप रेय, तां प्रधान पुरोत्त ने तिन्हेरे जो बोल्लेया, मै तेरे जो जिन्दे परमेश्‍वर री कसम दिंदा की जे तू परमेश्‍वर रा पुत्तर मसीह यीशु है तां असां कने बोल्ली दे।
26	64	यीशु ने तिसजो बोल्लेया, तू अप्पु ही बोल्ली दित्ता ते तुसी कने ए भी बोलदा कि अब्बे का मणु रे पुत्तर जो सर्वशक्तिमान रे सज्जे पास्से बैठे रे ते आसमान रे बदलां पर आदें दिखगे।
26	65	इस पर प्रधान पुरोत्त ने अपणे कपड़े फाड़े ते बोल्लेया, इसने परमेश्‍वर री बेजती कित्ती री है, अवे असां जो गवाई री क्‍या जरुरत? दिख्खो, तुसी अब्बे ए बेजती सुणे री है।
26	66	तुसी क्‍या सोचदे? तिन्हा ने जवाब दित्ता ए मारे जाणे रे जोग्गे है।
26	67	तां तिन्हा ने तिन्हेरे मुँह पर थुक्केया ते तिन्हेरे जो मुक्के मारे, दुएयां ने तिन्हेरे जो थप्पड़ मारी करी बोल्लेया।
26	68	हे मसीह यीशु असां कने भविष्यवाणी करि के बोल की कुसने तेरे जो मारेयां?
26	69	पतरस बाहर अगँणे बिच बैठे रा थिया की इक्क नौक्कराणी तिसेरा का आई ते बोल्लेया: तु भी यीशु गलीली रे कन्ने थिया।
26	70	तिसने सारेयां रे सामणे ए बोलदे होए इन्कार कित्तेया, मै नी जाणदा की तू क्‍या बोल्लेया करदी है।
26	71	जां से बाहर डेवड़ी बिच गेया, तां दुई नौक्कराणी ने तिसजो दिख्खी करी जे तित्ते थिये, तिन्हेरे जो बोल्लेया, ए भी तां नासरत कस्बे रे यीशु, जी कने थिया।
26	72	तिसने कसम खाई करी फिरी इन्कार कित्तेया मै तिस मणु जो नी जाणदा।
26	73	थोड़ी देर बाद लोक्कां ने तित्ते खड़ित्ते रे थिये, पतरस का आई करी तिसजो बोल्लेया, सचमुच तु भी तिन्हा बिच का इक्क है किजोकी तेरी बोलि तेरा राज खोल्ली दिदीं।
26	74	तां से धिक्कारणे ते कसमां खाणां लग्गेया: मै तिस मणु जो नी जाणदा। ते तिसी बेल्ले मुर्गे नै बागं मारी।
26	75	तां पतरस जो यीशु जि री बोल्ले री गल्ल याद आई मुर्गे रे बागं दैणे का पैल्ले तू तिन बारी मेरा इन्कार करणा ते से बाहर जाई करी फुटी-फुटी करी रोणा लग्गेया।
27	1	भ्याग हुन्दे ही सारे बड्डे पुरोत्तां, मन्दिर रे बुजुर्गां अते शास्त्रियां ने यीशु जो मारी रखणे री सलाह कित्ती।
27	2	तिन्हा ने यीशु जो बन्नि दित्तेया, ते लेई जाई करी पिलातुस हाकिम रे हत्थां सौपीं दित्ता।
27	3	जां तिन्हेरे पकड़वाणे वाले यहूदा जो पता लग्गेया कि यीशु जो गुन्हेगार साबत करी के मौत री सजा सुणाई दित्ती गे री है, तां से अपणी करनी पर पछताया ते से ती चाँदी रे सिक्केयां जो बड्डे पुरोत्तां ते बुजुर्ग लोक का हटाई लाया,
27	4	ते बोल्लेया, मै बेगुनाह मणु जो मरवाणे तांइ पकड़वाई करी पाप कित्तेया, तिन्हा ने बोल्लेया, असां जो तिसेरी कोई परवाह नी? से तेरी दिक्कत है।
27	5	तां से तिन्हा सिक्केया जो मन्दिर रे अंगण बिच सुटि करी चली गेया, ते जाई करी अप्पु जो फाह लाई लित्ता।
27	6	बड्डे पुरोत्त ने तिन्हा सिक्केयां जो लेइ करी बोल्लेया, इन्हा जो मन्दिर रे भडांर बिच रखणा मूसा रे कानून रे हिसाब कने ठीक नी किजोकी ए खून करणे री किमत है।
27	7	अते तिन्हा ने सलाह करी के तिन्हा सिक्केयां कने परदेसियां रे गाढ़े जाणे तांइ कुम्हार रे खेत्तर जो खरिदी लित्तेया।
27	8	इस तांइ से खेत्तर आज तिकर खून रा खेत्तर केहलादां।
27	9	तां जे वचन यिर्मयाह भविष्यद्वक्ता रे जरिए दस्सेया गेया थिया, से पुरा होई गेया, “इस्राएल रे लोक्कां ने जे कीमत तिसेरी ठेहराई थी, तिन्हा ने से ती चाँदी रे सिक्के लेई लित्ते।
27	10	ते जिय्यां परमेश्‍वर ने मेरे जो हुकम दित्तेया थिया, तिय्यां ही तिन्हा ने तिन्हा सिक्केयां कने कुम्हार रे खेत्तर रे खरिदी लित्तेया।”
27	11	जां यीशु हाकिम रे सामणे खड़ित्ते रे थिये तां हाकिम ने तिन्हा जो पुच्छेया, क्‍या तु यहुदियां रा राज्जा है? यीशु ने तिस जो बोल्लेया, तु अप्पु ही ए बोल्लेया करदा है।
27	12	जां बड्डे पुरोत्त ते बुजुर्ग लोक तिस पर इल्जाम लाया करदे थिये, तां तिन्हा ने कोई जवाब नी दित्ता।
27	13	इस पर पिलातुस ने तिन्हा जो बोल्लेया, क्‍या तू नी सुणदा कि ए तेरे खिलाफ किन्नी गल्लां बोल्लेया करदे हिन।
27	14	पर तिन्हा ने तिसजो इक्क भी गल्ल रा जवाब नी दित्तेया, इत्ते तिकर राज्यपाल जो बड़ी हैरानी होई।
27	15	हाकिम रा ए रिवाज थिया कि तिस तयार बिच लोक्कां तांइ कुसकी इक्क कैदी जो जिस जो से चाह्‍ंदे थे, छड्डी दिंदा था।
27	16	तिस बेल्ले तिन्हेरे इत्ते बरअब्बा ना रा इक्क मन्ने रा कैदी था।
27	17	अते जां से कठिये, तां पिलातुस ने तिन्हेरे जो बोल्लेया तुसी कुस जो चाह्‍ंदे की मै तुसी तांइ छड्डी देयां? बरअब्बा जो या यीशु जो जे मसीह यीशु केहलादें?
27	18	किजोकी से जाणदा था की तिन्हा ने तिन्हेरे जो चलाकी कने पकड़वाया रा है
27	19	जां से हिसाब-किताब री गद्दी पर बैठ्ठे रा थिया तां तिसेरी लाड़ी ने तिसजो बोलि भेज्जेया, तु तिस धार्मिक रे मामले बिच हत्थ मत पादां, किजोकी मै अज्ज सुपणे बिच तिसेरी वजह कने बड़ी तकलीफ झेलि री है।
27	20	बड्डे पुरोत्त ते बुजुर्ग लोक ने लोक्कां जो उकसाया कि से बरअब्बा जो मगीं लेण ते यीशु रा खातमा करवाण।
27	21	हाकिम ने तिन्हेरे जो पुच्छेया, इन्हा दोन्नां बिच का कुस जो चाह्‍ंदे की मै तुसी तांइ छड्डी देयां? तिन्हा ने बोल्लेया, बरअब्बा जो।
27	22	पिलातुस ने तिन्हेरे जो पुच्छेयाफिर यीशु जो, जे मसीह यीशु केहलादां क्‍या करां? सारेयां ने तिन्हा जो बोल्लेया से सुली पर चढ़ाया जाए।
27	23	हाकिम ने बोल्लेया, किजो, तिसने क्‍या बुराई कित्ते री है? पर से होर भी चिल्लाई करी बोलणा लग्गे, से सुली पर चढ़ाया जाए।
27	24	जां पिलातुस ने दिख्खेया कि किच्‍छ भी नी बणेया करदा है पर तिसेरे उलट हगांमा बदेया जाया करदा है तां तिनिये पाणी लेई करी भीड़ रे सामणे अपणे हत्थ धोए ते बोल्लेया मै इस धार्मिक रे खून का बेगुनाह है तुसी ही जाणो।
27	25	सब लोक्कां ने जवाब दित्ता, इसेरे खून रा जिम्मा असां पर ते असां रे औलादां पर हो!
27	26	इस पर तिसने बरअब्बा जो तिन्हेरे तांइ छड्डी दित्तेया, ते यीशु जो कौड़े लगवाई करी तिन्हेरे जो देइ दित्ता की सुली पर चढ़ाया जाए।
27	27	तां हाकिम रे सिपाईयां ने यीशु जो किले बिच लेइ जाई करि सारी पलटन तिन्हेरे चारो पास्से कठेरी,
27	28	ते तिन्हेरे कपड़े उतरवाई करी तिन्हेरे जो लाल रगं रा बागा पुआया,
27	29	ते कडेंया रा मुकूट दबाई करी तिन्हेरे सिर पर रख्खेया ते तिन्हेरे सज्जे हत्थ बिच सरकडां दित्तेया ते तिन्हेरे अग्गे घुटने टेकी करी तिन्हेरा मजाक उड़ाणा लगे ते बोल्लेया, हे यहुदियां रे राज्जे, नमस्कार!
27	30	ते तिन्हेरे पर थुक्केया ते से ही सरकडां लेइ करी तिन्हेरे सिर पर मारणा लग्गे।
27	31	जां से तिन्हेरा मजाक उड़ाई बैठे तां से बागा उतरवाई करी फिर तिन्हेरे ही कपड़े तिन्हेरे जो पहनाए ते सुली पर चढ़ाणे तांइ लेई चले।
27	32	बाहर जादें बेल्ले तिन्हेरे जो शमौन नां रा इक्क कुरेनी मणु तिन्हेरे जो मिल्लेया तिन्हा ने तिसजो बेगार बिच पकड़ेया की से तिन्हेरा सुली चुकि करी लेइ चले।
27	33	तिस जगह पर जे गुलगुता मतलब की खौपड़ी री जगह केहलादां पुज्जि करी।
27	34	तिन्हा ने पित्ता मिल्ले रा अंगूर रा रस तिन्हेरे जो पिणे तांइ दित्तेया पर तिन्हा ने चखी करी पिणा नी चाएया।
27	35	तां तिन्हा ने तिन्हा जो सुली पर चढ़ाया, ते चिठ्ठियां पाई करी तिन्हेरे कपड़े बडीं लित्ते।
27	36	ते तित्ते बेई करी तिन्हेरा पेहरा दैणा लग्गे,
27	37	ते तिन्हेरा दोषपत्र तिन्हेरे सिर का उप्पर लाया कि ए यहुदियां रा राज्जा यीशु है।
27	38	तां तिन्हेरे कने दो डाकू इक्क सज्जे पास्से ते दुआ खब्बे पास्से, सुली पर चढ़ाए गे,
27	39	आणे-जाणे वाले सिर हिलाई-हिलाई करी तिन्हेरा बेजती करेया करदे थिये।
27	40	ते बोलदे थे, हे मन्दिर रे तोड़णे वाले ते त्रै दिनां बिच बनाणे वाले अप्पु जो तां बचा! जे तू परमेश्‍वर रा पुत्तर है तां सुली पर का उतरी आ।
27	41	इसी तरिक्के कने बड्डे पुरोत्त भी शास्त्रियां ते बुजुर्ग लोक समेत मजाक उड़ाई-उड़ाई करी बोलदे थे,
27	42	इनिये होरां जो बचाया, ते अप्पु जो नी बचाई सकदा ए तां इस्राएल रा राज्जा है अवे सुली का थल्ले उतरी आए तां असी तिस पर विश्वास करण।
27	43	तिसने परमेश्‍वर पर विश्वास रखे रा है जे से इसजो चाह्‍ंदे तां अवे इसजो छुड़ाई लेय, किजोकी इसने बोल्लेया थिया मै परमेश्‍वर रा पुत्तर है।
27	44	इसी तरिक्के कने डाकु भी जे तिन्हेरे कने सुली पर चढ़ाए गे रे थिये इसी तरिक्के कने तिन्हेरा मजाक उड़ाया करदे थिये।
27	45	दोपहर का लेइ करी त्रिये पहर तिकर तिस सारे देश बिच न्याहरा छाया रेया।
27	46	त्रिये पहर रे नेड़े यीशु ने बड़ी जोर कने हक्क लाई करी बोल्लेया, एली एली लमा शबक्तनी। मतलब हे मेरे परमेश्‍वर, हे मेरे परमेश्‍वर, तुसी मेरे जो किजो छड्डी दित्तेया?
27	47	जे तित्ते खड़ित्ते रे थिए तिन्हा बिच का किन्नेयां ने ए सुणी करी बोल्लेया, से तां एलिय्याह जो सद्देया करदा है,
27	48	तिन्हा बिच का इक्क तिसी बेल्ले दोड़ेया, ते स्पंज लेई करी सिरके बिच डुबाया, ते सरकडें रक्खि करी तिन्हा जो चुसाया।
27	49	ते तिन्हा जो बोल्लेया, रुकी जाओ, दिखदे एलिय्याह तिसेरी जान बचाणे आदां या नी।
27	50	तां यीशु ने फिरी बड़ी हक्क लाई करी साह छड्डी दित्ते।
27	51	ते दिख्खो, मन्दिर रा परदा उप्पर का लेई करी थल्ले तिकर फटी करी दो टोट्टे होई गेया ते दुनिया हिली गी ते चट्टानां त्रिड़की गेइ।
27	52	ते कबरां खूली गेइ, ते मरे रे परमेश्‍वर रे मते सारे लोक फिरी जिन्दा होई गे।
27	53	ते तिन्हेरे फिरी जिन्दा होणे रे बाद से कबरां बिच का निकली करी पवित्र नगर बिच गे ते मते लोक्कां जो दिस्से।
27	54	तां सुबेदार ते जे तिन्हेरे कने यीशु रा पेहरा देया करदे थिये, हिल्लण ते जे किच्‍छ होया थिया तिसजो दिखिकरी बड़े भारी डरी गे ते बोल्लेया, सचमुच ए परमेश्‍वर रा पुत्तर थिया!
27	55	तित्ते मती सारी जनानियां जे गलील का यीशु री सेवा करदे होए तिन्हेरे कने आई री थी, दूर का ए सब किच्‍छ दिख्खेया करदी थी।
27	56	तिन्हा बिच मगदला शहर री मरियम, ते याकूब ते योसेस री माता मरियम, ते जब्दी रे पुत्तरां री माँ थी।
27	57	जां शाम होई तां यूसुफ नां रे अरिमतिया रा इक्क अमीर आदमी, जे अप्पु भी यीशु रा चेल्ला थिया आया।
27	58	तिसने पिलातुस का जाई करी यीशु री लास मगीं इस पर पिलातुस ने देइ दैणे रा हुकम दित्ता।
27	59	यूसुफ ने लास लित्ती, तिसजो चमकदार चद्दर बिच लपेटेया,
27	60	ते तिसजो अपणी नोयी कबर बिच रख्खेया, जे तिसने चट्टान बिच खुदवाई थी ते कबर रे दरवाज्जे पर बड्डा बट्टा लुड़काई करी चली गेया।
27	61	मगदला शहर री मरियम ते दुई मरियम तित्ते कबर रे सामणे बैठे री थी।
27	62	अगले दिन, विश्राम दिन पर बड्डे पुरोत्तां ते फरीसी लोक्कां ने पिलातुस जो कठी करी बोल्लेया,
27	63	हे महाराज, असां जो याद है की तिस भरमाणे वाले ने जां से जिन्दा थिया, बोल्लेया था, मै मेरे मरणे रे बाद तिज्जे दिन पर जिन्दा होई जाणा।
27	64	अते हुकम देयो की त्रिये दिन तिकर कबर पर पैहरा रख्खेया जाए, इय्यां ना हो की तिसेरे चेल्‍ले आई करी तिसेरी शरीर जो चोरी करी के लेइ जाण ते लोक्कां जो बोलणा लग्गे, से मरेयां बिच का जिन्दा होई गे रा है, तां ए धोख्खा पैल्ले वाले तिस धोख्खे का भी बुरा होणा जां तिसने बोल्लेया थिया कि मै मसीह है।
27	65	पिलातुस ने तिन्हा जो बोल्लेया, तुसी का पैहरेदार तां हिन जाओ, जिय्यां तुसी जो सही लग्गे, तिय्यां रखवाली करो।
27	66	अते से पैहरेदारां जो कन्ने लेई करी गे, ते कबर जो बट्टे कने ढकी करी तिस बट्टे पर मोहर लाई करी कबर री रखवालि कित्ती ताकी कोई तिसजो हटाई ना सके।
28	1	विश्राम दिन रे बाद रविवार जो भ्याग हून्दे ही मगदला शहर री मरियम अते दूसरी मरियम कबर जो दिखणे तांइ आई।
28	2	अते दिख्खो, इक्क बड़ा बड्डा हिलण गेया, किजोकी स्वर्ग का इक्क स्वर्गदूत तित्ते उतरेया अते तित्ते आई करी उसने कबर का पत्थर जो लुढ़ाकाई दित्तेया अते उस पर बैई गेया।
28	3	उसेरा रुप आसमान री बिजली सांइ थिया अते जे तिनिये कपड़े पाये रे थिये से बर्फ सांइ साफ थिये।
28	4	से सिपाई जे कब्रां पर पहरा देया करदे थिये, डरे रे मारे कमणे लगे अते इदेय होई गे जिय्यां मरी गे हो।
28	5	तां स्वर्गदूत ने उन्हा जनानियां जो बोल्लेया, डरो मत, मै जाणदा कि तुसी यीशु जो तोपेया करदे हिन जिस जो सुली पर चढ़ाई दित्तेया थिया।
28	6	से इत्ते नी हिन जिय्यां कि उन्हा ने बोल्लेया थिया, तिन्हा मरणे बाद फिरी जिंदा होई जाणा आओ, उस जगह जो दिख्खो, जित्ते से लेटे रे थिये।
28	7	अते फिरी झट जाओ अते उसेरे चेल्‍लेयां जो बोलो, से मरे रेयां बिच का फिरी जिंदा होई गेया, अते से तुसी रे का पैल्ले गलील जो जाया करदे हिन, तुसी तिस जो उत्ते ही दिखणा दिख्खो, मै तुसी जो बोली दित्तेया।
28	8	से डर अते बड़ी खुशी कने कबर का हटी करी उसेरे चेल्‍लेयां जो शुभ संदेश दैणे तांइ दौड़ी गेईयां।
28	9	तां यीशु उन्हा जो मिल्ले अते बोल्लेया, सलाम उन्हा ने तिन्हा का जाई करी उन्हेरे पैर पकड़ी करी उन्हेरी प्रणाम कित्ती।
28	10	तां यीशु ने उन्हा जो बोल्लेया, डरो मत, मेरे चेल्‍लेयां का जाओ जे भाईयां सांइ हिन, अते उन्हा जो बोलो कि से गलील जो चली जाण, तित्ते ही तिन्हा मेरे जो दिखणा।
28	11	हल्ले से जनानियां अपणे रस्ते बिच ही थी कि जाई करी चेल्‍लेयां जो ए सब किच्‍छ दस्सि सकण, कि किच्‍छ सिपाई जे पैहरेदार थिये, शहर जो गे अते जे किच्‍छ होया थिया, तिसेरी सारी जानकारी बड्डे पुरोत्त जो दस्सी दित्ती।
28	12	तां तिन्हा बुजुर्ग लोक यहुदी नेतेयां कने मिल्ली करी इक्क योजना बणाई उन्हा ने सिपाईयां जो मता चाँदी देई करी बोल्लेया,
28	13	मणुआं जो ए बोलेयो कि से यीशु रे चेल्‍ले राती आये अते जां असी सुत्ते रे थिये उसेरी लास जो चोरी करी लेई गे।
28	14	अते जे अगर तुसी रे कम्मां पर सोणे वाली गल्ल राजपाल तक पूजदी तां असी तिस जो समझाई लिंगे अते तुसी जो कोई आँच नी आणे दिंगे।
28	15	पैहरेदारां ने चाँदी लेई करी तिय्यां ही कित्तेया, जिय्यां उन्हा जो दस्सेया गेया थिया अते ए झुठ्ठी जानकारी कि चेल्‍ले यीशु री लाश चुराई करी लेई गे थिये यहुदियां बिच अज्ज तांइ इस्सी तरिक्के कने फैली री है।
28	16	फिरी ग्यारा चेल्‍ले गलील बिच उस पहाड़ी बिच पूज्जे जित्ते जाणे जो यीशु ने बोल्लेया थिया।
28	17	जां उन्हा ने यीशु जो दिख्खेया तां तिन्हा जो प्रणाम कित्तेया, पर किच्‍छ रे दिला बिच शक थिया कि से फिरी जिन्दा होई गे रे हिन।
28	18	फिरी यीशु ने उन्हेरे का जाई करी बोल्लेया, स्वर्ग ते जमीन बिच सब हक मेरे जो दित्ते गे हिन।
28	19	इधेरे तांइ तुसी जाओ अते जाति जाती रे लोक्कां जो मेरा चेल्ला बणाओ तुसी जो ए कम्म परम पिता रे नां बिच, पुत्तर रे नां बिच अते पवित्रात्मा रे नां बिच उन्हा जो बपतिस्मा देई करी पूरा करणा है।
28	20	से सब हुकम जे मै तुसी जो दित्ते हिन, उन्हा जो उन पर चलना सिखाओ: अते याद रख्खो, कि मै दुनिया रे अंत तक हमेशा तुसी रे कने है।
