1	1	अब्राहम राज़ा दाऊदा रा बुज़ुर्ग ती, राज़ा दाऊदा, यीशु मसीह रा बुज़ुर्ग ती, होर ऐ सा यीशु मसीह रा खानदान। 1
1	2	अब्राहम इसहाका रा बापू ती, इसहाक याकूबा रा बापू ती, होर याकूब यहूदा होर तेइरै भाई रा बापू ती। 2
1	3	यहूदा पेरेस होर जेरह रा बापू ती; होर हेस्रोन पेरेसा रा बापू ती, होर तामार तिन्हरी आमा ती। 2
1	4	एराम अम्मीनादाबा रा बापू ती, अम्मीनादाब नहशोना रा बापू ती, नहशोन सलमोना रा बापू ती। (रूत 4:19-20) 2
1	5	सलमोन बोअज़ा रा बापू ती राहाब तेइरी आमा ती, बोअज़ ओबैदा रा बापू ती होर रूत तेइरी आमा ती, ओबैद यिशै रा बापू ती, 2
1	6	होर यिशै दाऊद राज़ा रा बापू ती, होर दाऊद राज़ा सुलैमाना रा बापू ती, ज़ो पैहलै ऊरिय्याह री लाड़ी ती। 2
1	7	होर सुलैमान रहबामा रा बापू ती, रहबाम अबिय्याह रा बापू ती; अबिय्याह आसरा बापू ती, 2
1	8	आसा यहोशफाता रा बापू ती, यहोशफात योरामा रा बापू ती, होर योराम उज्जियाह रा बापू ती, 2
1	9	उज्जियाह योतामा रा बापू ती, होर योताम आहाजा रा बापू ती, होर आहाज हिजकिय्याहा रा बापू ती, 2
1	10	होर हिजकिय्याह मनश्शिह रा बापू ती, मनश्शिह आमोना रा बापू ती, होर आमोन योशिय्याह रा बापू ती। 2
1	11	फिरी इस्राइली बै गुलाम बणाईया बैबीलोन ज़ाणै न पैहलै योशिय्याह यकुन्याह, होर तेइरै भाई रा दादा ती। 1
1	12	बन्दी होईया बैबीलोन पुजणै न बाद यकुन्याह शालतियेला रा बापू ती, होर शालतियेल जरूब्बाबिला रा बापू ती, 2
1	13	जरूब्बाबिल अबीहूदा रा बापू ती, हो अबीहूद इलयाकीमा रा बापू ती, होर इलयाकीम अज़ोरा रा बापू ती, 2
1	14	अज़ोर सदोका रा बापू ती, सदोक अखीमा रा बापू ती, होर अखीम इलीहूदा रा बापू ती, 2
1	15	होर इलीहूद एलीआज़ारा रा बापू ती, होर एलीआज़ार मत्ताना रा बापू ती; मत्तान याकूबा रा बापू ती। 2
1	16	याकूब यूसुफा रा बापू ती, ज़ो मरियमा रा लाड़ा ती, मरियमै यीशु पैदा केरु ज़ो मसीह कहलाइया सा।
1	17	अब्राहमा न लेइया दाऊदा तैंईंयैं सैभ चौदह पीढ़ी हुई होर दाऊद न बैबीलोना बै बन्दी होईया पजाइणै तैंईंयैं चौदह पीढ़ी हुई, होर बंदी होईया बाबैला बै पजेरने रै बौगता न लेईया मसीह तैंईंयैं चौदह पीढ़ी हुई।
1	18	यीशु मसीह रै पैदा होंणै न पैहलै ऐ हुआ ती, कि ज़ैबै तेइरी आमा मरियमै री बौरनी यूसुफा सैंघै हुई, एथा न पैहलै कि ते लाड़ा लाड़ी बणिया सैंघै रौंहदै, सौ हाज़ी कुँआरी ती, पवित्र आत्मा सैंघै सुज़दी रौही।
1	19	तैबै तेसरै मंगेतरै यूसुफै ज़ो धर्मी ती होर तेसा बै लोका रै सामनै बदनाम नी ती केरना च़ाँहदा, तेसा बै च़ुप-चाप छ़ौड़नै रा विच़ार केरू।
1	20	ज़ैबै सौ इन्हां गैलै रै बारै न सोच़दा लागा ती ता प्रभु रा स्वर्गदूत तेइबै सुपने न हेरुइया बोलदा लागा, “ओ यूसुफ! दाऊद राज़ै रै खानदान, तू आपणी लाड़ी मरियमा बै आपणै औखै आंणनै बै मत डौरदा, किबैकि ज़ो तेसरै पेटा न सा, सौ पवित्र आत्मै री धिरै न सा।
1	21	तेसा बेटा ज़ोंणना होर तू तेइरा नाँ यीशु रखेई, किबैकि तेई आपणै लोका रा तिन्हरै पापा न उद्धार केरना।”
1	22	ऐ सैभ किछ़ एथै री तैंईंयैं हुआ कि ज़ो वचन प्रभुऐ यशायाह भविष्यवक्तै रै द्वारा बोलू सा, सौ पूरा लोड़ी हुआ।
1	23	“हेरा, कुँआरी सुज़दी रौहणा होर एक बेटा ज़ोंणना, होर तेइरा नाँ इम्मानुएल रखिणा” (ज़ौसरा मतलब सा “परमेश्वर आसा सैंघै सा”)।
1	24	यूसुफै नींज़ा न उठिया, प्रभु रै स्वर्गदूतै रै हुक्मा रै मुताबक मरियमा बै आपणी लाड़ी होंणै री तैंईंयैं आपणै घौरा बै आंणी।
1	25	होर ज़ाँ ढौई तेसै बेटै बै जन्म नी धिना सौ तेसा सैंघै नी सुता होर ज़ैबै तेसै बेटै बै जन्म धिना ता यूसुफै तेई शोहरू रा न यीशु रखू।
2	1	ज़ैबै हेरोदेस राज़ा यहूदिया प्रदेशा न राज़ केरदा लागा ती, तैबै बैतलैहम नगरा न यीशु रा जन्म हुआ। यीशु रै पैदा होंणै न किछ़ बौगता बाद पूर्व दिशा न कई ज्योतिषी लोका यरूश्लेम शैहरा न एज़िया पुछ़दै लागै।
2	2	“यहूदी रा राज़ा ज़ौसरा जन्म हुआ, सा कौखै सा? किबैकि आसै पूर्व दिशा न तेइरै जन्मा रा तारा हेरू सा होर आसै तेइरी आराधना केरदै आऐ सी।”
2	3	ऐ शुणिया हेरोदेस राज़ा होर यरूश्लेम शैहरा रै बोहू सारै लोका डौरै।
2	4	तैबै तेइयै यरूश्लेम शैहरा रै सारै मुख्यपुरोहिता होर शास्त्रियै न कठै केरिया पुछ़ू, “मसीह रा जन्म कौखै होंणा चेहिऐ ती?”
2	5	तिन्हैं तेइबै बोलू, “तेई बैतलैहमा शैहरा न पैदा होंणा,” ज़ो यहूदिया प्रदेशा न सा, “किबैकि भविष्यवाणी केरनु आल़ै मिकै बोहू पैहलै पवित्र शास्त्रा न लिखू सा:
2	6	“ ‘ओ बैतलैहमा रै लोको, ज़ो यहूदा देशा न सी, तू कौसी भी रीतियै यहूदै रै अधिकारी न होछ़ा नी ऑथि; किबैकि तो न एक राज़ा निकल़णा होर तेई मेरी प्रजा इस्राइलै री हेर शुण केरिया तिन्हरी अगुवाई केरनी।’ ”
2	7	तैबै हेरोदेस राज़ै च़ुप केरदै ज्योतिषी लोका शाधिया तिन्हां न पुछ़ू, कि तारा ठीक कैबै कुणी बौगतै पैहली बार हेरूआदा ती।
2	8	तैबै तेइयै ते ऐण्ढै बोलिया बैतलैहम नगरा बै भेज़ै कि, “ज़ाईया तेई शोहरू रै बारै न ठीक-ठीक पता केरा होर ज़ैबै सौ मिलला ता मुँभै खबर देइत् ताकि हांऊँ भी ज़ाइआ तेइबै प्रणाम केरनु।”
2	9	तैबै ज्योतिषी राज़ै री गैल शुणिया बैतलैहम शैहरा बै नौठै होर हेरा, ज़ो तारा तिन्हैं पूर्व दिशा न हेरू ती सौ फिरी तिन्हां आगै-आगै च़लू; होर ज़ौखै सौ शोहरू ती तेई घौरा हागै पुजिआ रुकु।
2	10	तेई तारै बै फिरी हेरिया ते बोहू खुश हुऐ, होर तारै रा पिछ़ा केरू। (लूका 2:20)
2	11	होर तेई घौरा न पुजिआ सौ शोहरू तेइरी आमा मरियमा सैंघै हेरू, होर टुँबड़ै पौड़िया तेइबै प्रणाम केरु होर आपणै-आपणै झोल़ै खोलिया तेइबै सूना, लोबान होर गन्धरसै री भेंट च़ढ़ाई।
2	12	होर सुपनै न ऐ च़िताऊणी पाईआ कि हेरोदेसा हागै बापस हेरीत् ज़ाँदै, ते होरी बौतै आपणै देशा बै नौठै।
2	13	ज्योतिषी ज़ाणै न बाद हेरा परमेश्वरा रै एकी स्वर्गदूतै सुपनै न यूसुफा बै हेरूइया बोलू, “उठ, तेई शोहरू होर तेइरी आमा बै लेइया मिस्र देशा बै भग; होर ज़ैबै तैंईंयैं हांऊँ तौभै नी बोलनू, तू तौखै रौही; किबैकि हेरोदेस ऐई शोहरू बै तोपणू आल़ा सा कि ऐईबै मारिया खत्म केरला।”
2	14	तैबै यूसुफ रातियै उठिया शोहरू होर तेइरी आमा लेइया मिस्र देशा बै नौठा।
2	15	होर हेरोदेस मौरनै ढौई तौखै रौहू कि सौ वचन ज़ो प्रभुऐ भविष्यवाणी केरनु आल़ै होशे द्वारा बोलू ती कि “मैं आपणा बेटा मिस्रा न शाधु सौ पूरा होला।”
2	16	ज़ैबै हेरोदेसै ऐ हेरू, कि ज्योतषियै मूँ सैंघै धोखा केरू, तैबै सौ झ़िका सैंघै भौरूआ होर सपाई बै भेज़िआ ज्योतिषी न पुछ़ूऐदै ठीक-ठीक बौगता रै मुताबक बैतलैहम होर औरलै पौरलै सारै शोहरू ज़ो दूई बौर्षै रै ती, होर एथा न होछ़ै ती मारनै द्याऐ।
2	17	तैबै ज़ो वचन यिर्मयाह भविष्यवाणी केरनु आल़ै बोलू ती सौ पूरा हुआ।
2	18	“रामाह नगरा न एक बड़ी आवाज़ शुणुई, बड़ा विलाप होर रोणां शुणुआ, राहेल आपणै शोहरू री तैंईंयैं रोंदी लागी ती होर शान्त नी ती होंणा च़ाँहदी, किबैकि ते मूँऐ ती।”
2	19	हेरोदेसै रै मौरनै न बाद प्रभु रै स्वर्गदूतै मिस्रा न यूसुफा बै सुपने न हेरूइया बोलू,
2	20	कि “उठ, शोहरू होर तेइरी आमा बै लेइया इस्राइलै रै देशा बै ज़ा; किबैकि ज़ो शोहरू रै प्राण लेणा चाहा ती, ते मूँऐ।”
2	21	यूसुफ उठु, शोहरू होर तेइरी आमा लेइया इस्राइलै रै देशा बै आऊ।
2	22	पर ऐ शुणिया कि अरखिलाउस आपणै बापू हेरोदेसै री ज़ैगा यहूदिया पैंधै राज़ केरदा लागा सा सौ तौखै ज़ाणै न डौरू होर सुपनै न च़िताऊणी पाईआ गलील ज़िलै बै नौठा।
2	23	होर नासरत नगरा न रौंहदा लागा, ताकि सौ वचन पूरा होला, ज़ो भविष्यवाणी केरनु आल़ै रै ज़रियै बोलूआ ती, “तेई यीशु नासरी कहलाइणा।”
3	1	तिन्हां ध्याड़ै न यूहन्ना बपतिस्मा देणु आल़ा एज़िया यहूदिया प्रदेशा रै सुनसान ज़ैगा न ऐ प्रचार केरदा लागा कि,
3	2	“पापा न मन बदला; किबैकि स्वर्गा रा राज्य नेड़ आऊ सा।”
3	3	ऐ सौऐ सा ज़ौसरी चर्चा यशायाह भविष्यवाणी केरनु आल़ै केरी ती कि “जंगला न एक हाक्क पाणु आल़ै री आवाज़ ऐन्दी लागी सा, ‘कि आपणै आपा बै प्रभु री तैंईंयैं त्यार केरा, होर तेइरी सड़का सिधी केरा।’ ”
3	4	ऐ यूहन्ना ऊँटा रै ऊना रै बणाऐदै झिकड़ै लाइया, होर आपणै चेकै न च़ंबड़ै री गाच़ी बोना ती, सौ टिटड़ै होर बौणै रा मखीर खा ती।
3	5	तैबै यरूश्लेम शैहरा, सारै यहूदिया ज़िलै, होर यरदन नौई रै औरलै-पौरलै सारै देशै रै लोका तेई हागै बपतिस्मा लेंदै आऐ।
3	6	होर आपणै-आपणै पापा बै मनिया यरदन नौई न यूहन्ना न बपतिस्मा लेऊ।
3	7	ज़ैबै तेइयै बोहू फरीसी होर सदूकी बै बपतिस्मा लेणै आपु हागै ऐन्दै हेरे ता, तिन्हां सैंघै बोलू, “तुसै ज़हरीलै कीड़ै रै शोहरु सांही सी! तुसाबै कौसियै नी दसु कि एक रोज़ परमेश्वरा तुसा रै पापा री तैंईंयैं तुसाबै सज़ा देणी। ऐण्ढा मता सोच़दै कि तुसा बची जाँणा?
3	8	सबूत देआ कि तुसै सच़ीऐ पापा न पश्चाताप केरू सा।
3	9	होर आपणै-आपणै मना न ऐ मता सोच़ा, ‘कि आसरा बापू अब्राहम सा।’ किबैकि हांऊँ तुसा न सच़ बोला सा परमेश्वर इन्हां पात्थरा न अब्राहमा री तैंईंयैं औलाद पैदा केरी सका सा।
3	10	परमेश्वर तुसाबै सज़ा देणै री तैंईंयैं त्यार बेशु सा, ज़ैण्ढै एक मांहणु फ़ौल़ नी देणै आल़ै बूटै रै ज़लाड़ै बै काटा सा, तैण्ढाऐ परमेश्वरै ते लोका भी आँगी केरिया औगी न पाणै ज़ो शोभलै कोम नी केरदै।
3	11	“हांऊँ ता तुसाबै पाणी लाइया बपतिस्मा देआ सा, पर ज़ो मूँ न बाद ऐणु आल़ा सा, सौ मूँ न शक्तिशाली सा; हांऊँ तेइरै बूट च़कणै रै लायक भी नी ऑथि, तेई तुसाबै पवित्र आत्मा होर औगियै लाइया बपतिस्मा देणा।
3	12	तेइरा शूप तेइरै हौथा न सा होर तेई आपणा खौल़ शोभली तैरहा साफ केरना होर गेहूँ ता तेई आपणै कोठड़ी न डाहणै, पर भूज़ ऐण्ढी औगी न पाणा ज़ो कैधी भी नी हिशणी।”
3	13	तेई बौगतै यीशु गलील ज़िलै न यरदन नौई रै कनारै यूहन्ना हागै तेईन बपतिस्मा लैंदा आऊ।
3	14	पर यूहन्ना ऐण्ढै बोलिया तेइबै रोकदा लागा कि, “मुँभै तेरै हौथै बपतिस्मा लेणै री ज़रूरत सा, होर तू मूँ हागै आऊ सा?”
3	15	यीशुऐ तेइबै ऐ ज़वाब धिना कि, “ऐबै तू ऐण्ढाऐ होंणै दै, किबैकि आसरा एसा रीतियै धार्मिकता बै पूरा केरना ठीक सा।” तैबै तेइयै तेइरी गैल मनी।
3	16	होर यीशु बपतिस्मा लेइया तुरन्त पाणी न बाहरै आऊ होर हेरा, तेइरी तैंईंयैं स्वर्ग खुलू होर तेइयै परमेश्वर कबूतरा रै रूपा न पवित्र आत्मा आपु पैंधै उतरदा हेरू।
3	17	स्वर्गा न एक आवाज़ हुई, “तू मेरा प्यारा बेटा सा हांऊँ तौ न खुश सा।”
4	1	तैबै तेई बौगतै पवित्र-आत्मै यीशु सुनसान ज़ैगा बै नेऊ ताकि शैतानै रै द्वारा यीशु री परीक्षा होली।
4	2	सौ चाल़ी ध्याड़ी, होर चाल़ी राती न भूखा होर शोखा रौहू, तैबै तेइबै भूख लागी।
4	3	तैबै शैतानै तेइबै नेड़ एज़िया बोलू, “अगर तू परमेश्वरा रा बेटा सा, ता बोल, कि इन्हां पात्थरै री रोटी बणली।”
4	4	यीशुऐ ज़वाब धिना, “पवित्र शास्त्रा न ऐ लिखू सा, ‘मांहणु सिर्फ़ रोटियै लाइया केल्ही नी, बल्कि परमेश्वरै रै मुँहा न निकलणू आल़ै हर एकी वचनै लाइया ज़िन्दै रौहणा।’ ”
4	5	तैबै शैतानै सौ पवित्र यरूश्लेम शैहरा बै नेऊ होर मन्दिरै री सैभी न उथड़ी ज़ैगा पैंधै खड़ा केरू।
4	6	होर तेइबै बोलू, “अगर तू परमेश्वरा रा बेटा सा, ता आपणै आपु बै औखै न भ्याँऊ शेट; किबैकि पवित्र शास्त्रा न लिखू सा कि, “ ‘तेई तेरै बारै न आपणै स्वर्गदूता बै आदेश देणा, होर तिन्हां तू हौथा हौथ च़कणा, ताकि तेरी ज़ोंघा न पात्थरै लाइया ठोकर नी लोड़ी लागी।’ ”
4	7	यीशुऐ तेइबै बोलू, “पवित्र शास्त्रा न ऐ बी लिखू सा, कि ‘तू आपणै प्रभु परमेश्वरै री परख मत केरदा।’ ”
4	8	तैबै शैतानै यीशु बोहू उथड़ै ढौगा पैंधै नेऊ होर सारी दुनियै रा राज़पाठ रिहाईया,
4	9	होर तेइबै बोलू, “अगर तू टुँबड़ै पौड़िया मुँभै प्रणाम केरला, ता मूँ इन्हां सैभी राज़पाठा रा हक तौभै देणा।”
4	10	तैबै यीशुऐ तेइबै बोलू, “ओ शैतान दूर हो, किबैकि पवित्र शास्त्रा न लिखू सा: ‘तू सिर्फ़ आपणै प्रभु परमेश्वरा बै प्रणाम केर, होर तेइरी भक्ति केर।’ ”
4	11	तैबै शैतान तेई हागै न भैगू होर स्वर्गदूत एज़िया यीशु री जरूरता बै पूरा केरदै लागै।
4	12	ज़ैबै तेइयै ऐ शुणू कि यूहन्ना ढौकणै द्याऊ सा, ता सौ यहूदा ज़िलै बै छ़ौड़िआ गलील ज़िलै बै नौठा।
4	13	होर नासरत नगरा बै छ़ौड़िआ कफरनहूम शैहरा न ज़ो समुन्द्रा रै कनारै ज़बूलून होर नपताली रै इलाकै न ज़ाइआ रौंहदा लागा।
4	14	ताकि ज़ो यशायाह भविष्यवाणी केरनै रै द्वारा बोलू ती, सौ पूरा होला।
4	15	“ज़बूलून होर नपताली रै इलाकै, समुन्द्रा री बौता न यरदना नौई हागै होरी ज़ाति रा गलील,
4	16	ज़ो लोका निहारै न बेठै ती, तिन्हैं बड़ा प्याशा हेरू; होर ज़ो मौऊती रै नेड़ बेठै ती, तिन्हां पैंधै प्याशा च़मकू।”
4	17	तेई बौगता यीशुऐ प्रचार केरना होर ऐण्ढा बोलणा शुरू केरू कि, “पापा न मन बदला किबैकि स्वर्गा रा राज्य नेड़ आऊ सा।”
4	18	तेइयै गलीलै रै समुन्द्रा रै कनारै दूई भाई शमौन ज़ुणिबै पतरस बोला सी, होर तेइरा भाई अन्द्रियास समुन्द्रा न ज़ाल पाँदै हेरै; किबैकि ते मैच्छ़ी ढौकणु आल़ै ती।
4	19	तैबै यीशुऐ तिन्हां बै बोलू, “मूँ पिछ़ै एज़ा, ज़ैण्ढै तुसै मैच्छ़ी ढौका सी, तैण्ढै मूँ तुसै मांहणु बै ढौकणु आल़ै परमेश्वरा रा च़ेला बनाणा सिखाणै।”
4	20	ते तुरन्त जाला बै छ़ौड़िआ यीशु पिछ़ै औंढदै लागै।
4	21	होर तौखै न आगै ज़ेही ज़ाइआ तेइयै दूई भाई जब्दी रै बेटै याकूब होर तेइरा भाई यूहन्ना हेरू। ते आपणै बापू जब्दी सैंघै किश्ती न आपणै ज़ाल ठीक केरदै हेरै। तेइयै ते भी शाधै।
4	22	ते तुरन्त आपणी किश्ती होर आपणै बापू बै छ़ौड़िआ यीशु रै पिछ़ै औंढदै लागै।
4	23	यीशु सारै गलील ज़िलै न घूँमदा तिन्हरै आराधनालय न उपदेश देंदा, होर परमेश्वरै रै राज्य रा खुशी रा समाद प्रचार केरदा रौहू, होर लोकै री हर किस्मा री बीमारी होर कमज़ोरी बै दूर केरदा रौहू।
4	24	सारै सीरिया देशा न तेइरा यश फैलदा रौहू; लोका सैभ बीमारा बै, ज़ो कई किस्मै री बीमारी होर दु:खा न डूबै ती होर ज़ुणिबै बुरी आत्मा फ़सी ती, ज़ुणिबै मिर्गी एज़ा ती होर ज़ुणिबै ध्रँग हुआ ती तेई हागै आंणै होर तेइयै ते सैभ ठीक केरै।
4	25	गलील ज़िलै होर दिकापुलिस (दस शैहरा) होर यरूश्लेम शैहरा होर यहूदिया ज़िलै होर यरदन नौई रै ओरै पौरै री ज़ैगा न भीड़ै री भीड़ तेई पिछ़ै च़ली।
5	1	सौ एसा भीड़ा बै हेरिया, उथड़ी ज़ैगा पैंधा बै नौठा; होर ज़ैबै बेठा ता तेइरै च़ेले तेई हागै आऐ।
5	2	तैबै यीशु तिन्हां बै उपदेश देंदा लागा,
5	3	“धन्य सी ते, ज़ुणा मनै रै दीन सी, किबैकि स्वर्गा रा राज्य तिन्हरा सा।
5	4	धन्य सी ते, ज़ुणा शोक केरा सी; किबैकि तिन्हां बै शान्ति मिलणी।
5	5	धन्य सी ते, ज़ो नम्र सी, किबैकि तिन्हां धौरती रै अधिकारी होंणै।
5	6	धन्य सी ते लोका, ज़ुण धर्मै रै भूखै हो शोखे सी, किबैकि परमेश्वर तै रज़ाणै।
5	7	धन्य सी ते, ज़ो दया केरा सी, किबैकि तिन्हां पैंधै बी दया केरिनी।
5	8	धन्य सी ते, ज़ौसरै मन साफ़ सी, किबैकि तिन्हां परमेश्वर हेरना।
5	9	धन्य सी तै, ज़ो मेल कराणू आल़ै सी; किबैकि तिन्हां परमेश्वरै रै औलाद कहलाइणा।
5	10	धन्य सी तै, ज़ुणा धर्मै री बजहा न दु:ख सौहा सी, किबैकि स्वर्ग रा राज्य तिन्हरा सा।”
5	11	धन्य सी तुसै ज़ैबै मेरी बजहा सैंघै लोका तुसरी निन्दा केरलै होर झ़ुठ बोली-बोलिया तुसरै खिलाफ़ सैभ किस्मा री बुरी गैला बोलै।
5	12	खुश होर मगन होईत् किबैकि तुसरी तैंईंयैं स्वर्गा न बड़ा ईनाम रखू सा। किबैकि तिन्हैं ते भविष्यवाणी केरनु आल़ा ज़ो तुसा न पैहलै ती एसा रीतियै सताऐ ती।
5	13	तुसै धौरती रै लूण सांही सी, पर अगर लूणा रा स्वाद बिगड़ला, ता सौ किज़ी च़ीज़ै लूणा केरिना? तैबै सौ कौसी कोमा रा नी सिवाय एथै रै कि सौ बाहरै शेटिला होर मांहणु री ज़ोंघा हेठै जखड़िला।
5	14	तुसै दुनियै रै प्याशै सांही सी, ज़ुण ग्राँ ढौगा पैंधै सा सौ छुपी नी सकदा।
5	15	लोक दीया बकेइया माँज़ै हेठै नी बल्कि दीपदानी पैंधै रखा सी, तैबै तुंई लाइया घौरा रै सैभी लोका बै प्याशा होआ सा।
5	16	तैण्ढाऐ तुसरा प्याशा मांहणु सामनै लोड़ी च़मकू कि ते तुसरै भलै कोमा बै हेरिया तुसरै बापू री, ज़ो स्वर्गा न सी सराहणा केरलै।
5	17	ऐ मता सोच़दै कि मांहणु मूसै रा बिधान या भविष्यवक्तै लिखूएंदै बै नष्ट केरदा आऊ सा; हांऊँ तेथा बै नष्ट केरदा नी, बल्कि पूरा केरदा आऊ।
5	18	हांऊँ तुसाबै सच़ बोला सा, कि ज़ैबै तैंईंयैं आसमान होर धौरती खत्म नी होलै, मूसै रै बिधाना रा एक-एक शब्द बणिया रौहणा। तेई तैबै तैंईंयैं बणिया रौहणा ज़ैबै तैंईंयैं सौ पूरा नी होला।
5	19	तैबै ज़ो इन्हां होछ़ै-होछ़ै हुक्मा न एकी बै भी नी मनला होर तैण्ढाऐ होरी बै भी सिखा सा, सौ स्वर्ग रै राज्य न सैभी न होछ़ा सा। पर ज़ुण तिन्हां हुक्म बै मना सा होर सिखा सा सौऐ स्वर्ग राज्य न सैभी न बड़ा सा।
5	20	किबैकि हांऊँ तुसाबै बोला सा, कि अगर तुसै शास्त्री होर फरीसी न ज़ादा इन्हां मूसै रै बिधाना बै नी मनलै ता तुसै स्वर्ग राज्य न कैधी भी नी जाई सकदै।
5	21	“तुसै शुणू सा, कि पैहलै ज़ुगा न बुज़ुर्ग लोका बै बोलू ती, ‘हत्या हेरीत् केरदै, होर ज़ुण हत्या केरला सौ कचहरी न सज़ा रा हकदार सा।’
5	22	पर हांऊँ तुसाबै बोला सा, कि ज़ुण आपणै भाई होर बैहणा पैंधै गुस्सा केरा सा, सौ कचहरी न सज़ा रा हकदार सा, होर ज़ुण आपणै भाई बै नकम्मा बोला सा सौ महासभा न सज़ा रा हकदार सा; होर ज़ुण बोलला ‘मूर्ख’ सौ नरकै री औगी री सज़ै रै हकदार सा।
5	23	“अगर तू आपणी भेंट परमेश्वरा री तैंईं मन्दिरा री वेदी हागै आंणला होर तौखै तू याद केरला कि मेरै भाई रै मना न मेरी तैंईंयैं किछ़ बरोध सा ता आपणी भेंट वेदी हागै छ़ौड़,
5	24	होर ज़ाइआ पैहलै आपणै भाई सैंघै मेल मिलाप केर तैबै एज़िया भेंट च़ढ़ा।
5	25	“ज़ैबै तैंईंयैं तू आपणै अधिकारी सैंघै बौता न सा तेई सैंघै फटाफट मेल मिलाप केर कोइँछ़ै ऐण्ढा नी लोड़ी हुआ कि अधिकारी तौभै हाकिमै रै हवालै केरला होर हाकिम तौभै सपाई रै हवालै केरला होर तौभै कैदखानै न पालै।
5	26	हांऊँ तौभै सच़ बोला सा, ज़ाँ ढौई तू पाई-पाई नी चुकाला ताँ ढौई तौ तौखै न नी छ़ुटणा।”
5	27	“तुसै शुणू सा, कि पैहलै ज़ुगा न बुज़ुर्ग लोका बै बोलू ती कि, ‘व्यभिचार हेरीत् केरदै।’
5	28	पर हांऊँ तुसाबै ऐ बोला सा, ज़ुण कौसी बेटड़ी पैंधै बुरी नज़र डाह सा तेइयै आपणै मना न तेसा सैंघै व्यभिचार केरू।
5	29	अगर तेरी दैहिणी औछ़ी तौभै ठोकर खियाए, ता तू तेसा बै खोलिया शेट किबैकि तेरी तैंईंयैं ऐ भला सा कि तेरै औंगा न एक नाश होला होर तेरा सारा शरीर नरका बै नी जाला।
5	30	अगर तेरा दैहिणा हौथ तौभै ठोकर खियाए, तौ न पाप करा सा ता तू तेइबै काटिया शेट किबैकि तेरी तैंईंयैं ऐ भला सा कि तेरै एकी औंगा न एक नाश होला होर तेरा सारा शरीर नरका नी पौड़ला।”
5	31	ऐ भी बोलूआ सा, “ ‘ज़ैबै कोई आपणी लाड़ी बै तलाक देणा चाहा सा, ता सौ तेसा बै तलाक देला।’ ”
5	32	पर हांऊँ तुसाबै बोला सा कि ज़ुण आपणी लाड़ी बै व्यभिचार छ़ौड़िआ कौसी होरी बजहा न छ़ौड़ा सा, ता सौ तेसा न व्यभिचार केरा सा होर ज़ो कोई तलाक शुधा सैंघै ब्याह केरा सा, सौ व्यभिचार केरा सा।
5	33	तुसै ऐ भी शुणू सा, कि आसरै पैहलै ज़ुगा रै बुज़ुर्ग बै बोलू ती, कि झ़ूठी कसमा हेरीत् खाँदै पर आपणै प्रभु री तैंईंयैं आपणी कसमा पूरी केरीत्।
5	34	पर हांऊँ तुसाबै ऐ बोला सा कि कैधी भी कसमा हेरीत् खाँदै; न ता स्वर्गै री किबैकि सौ परमेश्वरा रा सिंहासन सा।
5	35	न धौरती री किबैकि सौ परमेश्वरा री बणाईदी सा, न यरूश्लेम शैहरा री किबैकि सौ महाराज़ै रा नगर सा।
5	36	आपणी मुँडी री भी कसमा हेरीत् खाँदै किबैकि तू च़ोड़ै रा एक बाल़ भी शेता या काल़ा नी केरी सकदा।
5	37	पर तुसरी गैला न हाँ ता हाँ, होर नैंई ता नैंई हो, किबैकि ज़ो एथा न ज़ादा होआ सा सौ शैताना धिरै न होआ सा।
5	38	तुसै शुणू सा, कि ऐ बोलूआ सा, कि औछ़ी रै बदलै औछ़ी, होर दोंदै रै बदलै दोंद।
5	39	पर हांऊँ तुसाबै बोला सा, कि कौसी भी बुराई रा सामना हेरीत् केरदै, पर ज़ुण तेरै दैहिणै गलोटै न थप्पड़ बाहला ता तू तेई धिराबै दुजा गलोटा भी फेरेई।
5	40	ज़ुण तेरा कुरता नेणा च़ाहला तेइबै आपणा च़ोगा भी दै।
5	41	अगर कोई आपणै कोमा री तैंईंयैं एक मील नेला ता तू तेई सैंघै दूई मीला ढौई ज़ा।
5	42	मुँगणू आल़ै बै नाँह मता केरदै। ज़ुण तुसा न उधार मुँगा सी तिन्हां बै दैआत्।
5	43	तुसै शुणू सा कि ऐ बोलू सी, कि तू आपणै पड़ेशी सैंघै झ़ुरी रखा होर बैरी सैंघै बैर।
5	44	पर हांऊँ तुसाबै बोला सा कि आपणै बैरी सैंघै भी झ़ुरी रखा होर ज़ुणा तुसाबै तंग केरा सी तिन्हरी तैंईंयैं प्रार्थना केरा।
5	45	ऐण्ढा केरनै सैंघै तुसै स्वर्गीय बापू री औलाद बणना किबैकि सौ भलै होर बुरै दुही लोका पैंधै धुपा भेज़ा सा होर तिन्हां दुही बै बराबर गाश देआ सा।
5	46	अगर तुसै आपु सैंघै झ़ुरी रखणू आल़ै सैंघै झ़ुरी रखा सी ता तुसरा कि फायदा होंणा? कि पापी भी ऐण्ढा केरा सी?
5	47	होर अगर तुसै आपणै भाई बै केल्ही नमस्कार केरा, ता तुसै कुण बड़ा कोम केरा सी कि पापी भी ऐण्ढा नी केरदै?
5	48	तुसै काबिल बणा, ज़ैण्ढा तुसरा स्वर्गा न रौहणु आल़ा परमेश्वर पिता काबिल सा।
6	1	“होशियार रौहा! तुसै होरी बै रिहाणै री तैंईंयैं धर्मै रै कोम मता केरदै, नी ता तुसै आपणै स्वर्गीय परमेश्वरा न किछ़ भी ईनाम नैंई पाणा।
6	2	“ज़ैबै तू दान केरला, ता आपणै नाँ रा ढिंढोरा हेरी पिटदा, ज़ैण्ढा कपटी लोका आराधनालय होर गली न केरा सी ताकि लोका तिन्हरी सराउथी केरलै। हांऊँ तुसाबै सच़ बोला सा तिन्हैं आपणा ईनाम पाऊ सा।
6	3	पर ज़ैबै तू दान केरला, ता तेरै बाँउऐ हौथा बै पता नी लोड़ी च़लू कि तेरा दैहिणा हौथ कि केरा सा।
6	4	ताकि तेरा दान गुप्त लोड़ी रौहू, होर तैबै तेरा परमेश्वर हेरला ता, तेई तौभै ईनाम देणा।”
6	5	“होर ज़ैबै तू प्रार्थना केरला, ता कपटी सांही हेरी केरदा किबैकि लोका बै रिहाणै री तैंईंयैं आराधनालय न होर सड़का न खड़ै होईया प्रार्थना केरना तिन्हां बै शोभला लागा सा। हांऊँ तुसाबै सच़ बोला सा, तिन्हां बै आपणा ईनाम मिलू।
6	6	पर ज़ैबै तू प्रार्थना केरला ता, दुआर बन्द केरिया आपणै परमेश्वरा बै ज़ुणिबै कोई हेरी नी सकदा हागै जाईया प्रार्थना केर तैबै परमेश्वरा तौभै ईनाम देणा।
6	7	प्रार्थना केरदी घेरै होरी लोका सांही बक-बक नी केरनी; किबैकि ते बुझ़ा सी कि बोहू बोलणै सैंघै परमेश्वरा तिन्हरी प्रार्थना शुणनी।
6	8	तुसै तिन्हां सांही मता बणदै किबैकि तुसरा परमेश्वर मुँगणै न पैहलै जाँणा सा कि तुसरी ज़रूरत कि सा।”
6	9	“तुसै एसा रीतिऐ प्रार्थना केरीत् “ओ आसरै पिता ज़ी, ज़ो तू स्वर्गा न सा, तेरा नाँ पवित्र मनुआ लोड़ी,
6	10	एसा धौरती न तेरा राज्य लोड़ी आऊ, तेरी इच्छा ज़ैण्ढी स्वर्गा न पूरी होआ सा, तैण्ढी एसा धौरती न भी पूरी लोड़ी हुई।
6	11	आसरी ज़रूरती री रोज़की रोटी आसाबै देंदै रौहात्।
6	12	ज़ैण्ढा आसै आपणै अपराधी बै माफ केरा सी, तैण्ढै तू भी आसरै अपराधा बै माफ केर।
6	13	आसाबै परीक्षा न मता पाँदै पर शैताना न बच़ात् किबैकि राज्य, पराक्रम होर महिमा सदा तेरै सी। आमीन।
6	14	तैबै अगर तुसै लोकै रै अपराध माफ केरलै, ता तुसरै स्वर्गीय पिता भी तुसरै अपराध माफ केरनै।
6	15	होर अगर तुसै लोकै रै अपराधा बै माफ नी केरलै, ता परमेश्वरा बी तुसरै अपराध माफ नी केरनै।”
6	16	“ज़ैबै तुसै ब्रत केरलै, ता कपटी सांही मुँह बणाईया मता बैशदै, किबैकि ते लोका बै रिहाणै री तैंईंयैं आपणा मुँह बणाईया बैशा सी, कि तिन्हैं ब्रत केरू सा। हांऊँ तुसाबै सच़ बोला सा, कि तिन्हां बै तिन्हरा ईनाम मिलू।
6	17	पर ज़ैबै तू ब्रत केरला ता आपणी मुँडी न तेल मौल़ी होर मुँह धोई,
6	18	ताकि लोका बै पता नी च़लू लोड़ी कि तू ब्रत केरदा लागा सा। बल्कि तेरा परमेश्वर ज़ुणिबै तू हेरी नी सकदा, सौ तौभै हेरला कि तू ब्रत केरदा लागा सा। तैबै तेरै परमेश्वरा ज़ो किछ़ कोम तू च़ुपच़ाप केरा सा तेथा रा तौभै ईनाम देणा।”
6	19	“आपणी तैंईंयैं एसा धौरती न धन कठा मता केरदै; किबैकि तेइबै कीड़ै नाश केरा सी, होर च़ोर च़ोरिया नैंई सका सी।
6	20	बल्कि आपणी तैंईंयैं स्वर्गा न धन कठा केरा, तौखै न ता कीड़ा बगाड़ी सकदा, न च़ोर च़ोरी सकदा।
6	21	किबैकि ज़ौखै तुसरा धन होला तौखै तुसरा मन भी लागी रौहणा।”
6	22	“औछ़ी देहा न दीऊआ सांही सी; अगर तेरी औछ़ी साफ होली, ता तेरी सारी देह प्याशी होंणी।
6	23	पर तेरी औछ़ी अगर बुरी सी ता, तेरी पूरी देह निहारी सा; ज़ो प्याशा तुसरै आँध्रै सा सौ अगर निहारा होला ता सौ निहारा केतरै खतरनाक (किढ़) होंणा।”
6	24	“कोई भी नोकर एकी बौगत दूई मालकै री सेवा नी केरी सकदा, किबैकि तेई एकी सैंघै बैर होर दुज़ै सैंघै झ़ुरी रखणी। होर एकी सैंघै मिलिया रौहला पर दुज़ै बै घटिया समझ़ला तुसै धन होर परमेश्वर दुही री सेवा नैंई केरी सकदै।”
6	25	“हांऊँ तुसाबै बोला सा, आपणै प्राणै री तैंईंयैं फिक्र मता केरदै कि आसा कि खाँणा होर कि पीणा? न आपणी देही री तैंईंयैं कि आसा कि लाणा? कि ज़ान रोटी न होर देह झिकड़ै न ज़ादा कीमती नी ऑथि?
6	26	आसमाना रै च़ीड़ू-च़कारू बै हेरा न ते बाँहदै, न ते काटदै होर न ते कोठड़ी न नाज़ भौरदै। पर तुसरा परमेश्वर पिता तिन्हां बै धाचा सा। तैबै कि तुसै तिन्हां च़ीड़ू-च़कारू न ज़ादा कीमती नी ऑथि?
6	27	तुसा मौंझ़ै ऐण्ढा कुण सा ज़ो कि चिन्ता फ़िक्र केरिया आपणी उम्रा रा एक पल भी बढ़ाई सका सी?”
6	28	“होर झिकड़ै री तैंईंयैं किबै फ़िक्र केरा सी? बौणा रै फूला पैंधै ध्यान केरा, कि ते कैण्ढै बड़ा सी, ते न मेहनत केरदै न कोतदै।
6	29	तैबै भी हांऊँ तुसाबै बोला सा, कि सुलैमान राज़ै भी आपणै सारै राज़पाठा न तिन्हां न बढ़िया झिकड़ै नी लायै।
6	30	ज़ैबै परमेश्वर मैदाना रै गाह बै सज़ाई सका सा ज़ो औज़ ता सा पर काल तेसा औगी न फुकिणा, ओ थोड़ै बशाह केरनु आल़ै लोको कि तेई तुसै नी सज़ाणै?”
6	31	“तुसै चिन्ता केरिया ऐ मता बोलदै, ‘कि आसा कि खाँणा, कि पीणा होर कि लाणा?’
6	32	किबैकि होरा लोका इन्हां च़िज़ा बै तोपदै रौहा सी होर तुसरा स्वर्गीय बापू जाँणा सा, कि तुसाबै इन्हां च़ीज़ै री ज़रूरत सा।
6	33	तुसै पैहलै तेइरै राज्य होर धर्मै री खोज केरा ऐ सारी च़ीज़ा तुसाबै मिलणी।
6	34	तैबै कालकी तैंईंयैं चिन्ता मता केरदै किबैकि कालकै ध्याड़ै आपणी तैंईंयैं आपै फ़िक्र केरनी, औज़की तैंईंयैं औज़का दु:ख रज़ सा।”
7	1	“दोष मता लादैं, ताकि तुसा पैंधै भी दोष नी लागा लोड़ी।
7	2	किबैकि ज़ैण्ढा तुसै होरी पैंधै दोष ला सी, तैण्ढाऐ तुसा पैंधै भी दोष लागणा। होर ज़ुणी नापै तुसै नापा सी तेही नापा सैंघै तुसरी तैंईंयैं भी नापिणा।
7	3	“तू आपणै भाई री औछ़ी रै आल्है सांही होछ़ी गलती बै हेरा सा ज़ैबैकि तौ न आपणी औछ़ी रै लक्ड़ा सांही बड़ी गलती नी हेरिदी।
7	4	ज़ैबै तेरी आपणी औछ़ी न लक्ड़ा सांही बड़ी गलती नी हेरिदी ता तू आपणै भाई बै कैण्ढै बोली सका सा कि एज़ ‘हांऊँ तेरी औछ़ी रै आल्है बै खोलनू?’
7	5	हे कपटी, पैहलै आपणी औछ़ी रै लक्ड़ा बै खोल। तैबै तू आपणै भाई री औछ़ी रै आल्है बै शोभली तैरहा हेरिया खोली सका सा।”
7	6	“तिन्हां लोका बै परमेश्वरा रा वचन मता दसदै ज़ो शुणना नी च़ाँहदै, अगर तुसै ऐण्ढै केरा सी, ता सौ पवित्र च़ीज़ा बै कुतै सामनै शेटणा ज़ेही सा, होर कीमती मोती बै सूँगरा हागै पाणा सा; कोइँछ़ै ऐण्ढा नी लोड़ी हुआ कि ते तिन्हां बै खूरै लाइया जखड़लै होर पिछ़ै फिरिया तुसै चिरनै।”
7	7	“मुँगलै ता तुसाबै देणा; तोपलै ता तुसाबै मिलणा होर खटखटालै, ता तुसरी तैंईंयैं दुआर खोलिणा।
7	8	किबैकि ज़ुण मुँगा सा तेइबै देआ सी, ज़ुण तोपा सा तेइबै मिला सा होर ज़ुण खटखटा सा तेइरी तैंईंयैं दुआर खोलिया सा।”
7	9	“तुसा मौंझ़ै ऐण्ढा बापू कुण सा, ज़ो आपणै शोहरू बै रोटी री ज़ैगा न पात्थर देला?
7	10	होर मैच्छ़ी मुँगला ता कीड़ा देला?
7	11	ज़ैबै तुसै बुरै होईया आपणै शोहरू बै शोभली च़ीज़ा देणा जाँणा सी ता तुसरै स्वर्गीय बापू तुसाबै शोभली च़ीज़ा किबै नी देणी?
7	12	ज़ैण्ढा बर्ताव तुसै होरी न च़ाहा सी तुसै भी तिन्हां सैंघै तैण्ढाऐ बर्ताव केरा। मूसै रा बिधान होर भविष्यवाणी केरनु आल़ा भी ऐण्ढी शिक्षा देआ सा।”
7	13	“सौंगड़ै दुआरै हागै ज़ाणै री कोशिश केरा किबैकि चौऊड़ा सा सौ दुआर होर सान सा सौ बौत ज़ो विनाशा धिरै बै नेआ सा; बोहू सी ज़ो तेई दुआरै हागै ज़ा सी।
7	14	सौंगड़ा सा सौ दुआर होर मश्किल सा सौ बौत ज़ो हमेशा री ज़िन्दगी देआ सा होर थोड़ै सी ज़ो तेसा बै पा सी।”
7	15	“झ़ूठी भविष्यवाणी केरनु आल़ै न होशियार रौहात्, ज़ो भेड़ै रै रूपा न तुसा हागै एज़ा सी, पर आँध्रै न ते खाँणु आल़ै भेड़ियै सी।
7	16	तिन्हरै कोमा न तुसा ते पछ़ियाणनै। कि लोका झ़ौकड़ा न अँगूर होर ज़िढ़ी झ़ौकड़ा न फेगड़े चोड़ा सी?
7	17	ठीक तैण्ढी तैरहा हर एक शोभलै बूटै न शोभलै फ़ौल़ लागा सी होर माड़ै बूटै न बुरै फ़ौल़ लागा सी।
7	18	शोभलै बूटै न बुरै फ़ौल़ नी लागी सकदै होर माड़ै बूटै न शोभलै फ़ौल़ नी लागी सकदै।
7	19	ज़ुणी बूटै न शोभलै फ़ौल़ नी लागदै तेइबै काटा सी होर औगी न फुका सी, तैण्ढाऐ झ़ूठी भविष्यवाणी केरनु आल़ै बै सज़ा मिलणी।
7	20	तिन्हरै कोमा न तुसै तिन्हां बै पछ़ियाणि सका सी।”
7	21	“ज़ुणा मुँभै, ‘ओ प्रभु, ओ प्रभु’ बोला सी, तिन्हां न हर एकी स्वर्गा रै राज्य नी जाँणा पर ज़ुण परमेश्वरै रै हुक्मा पैंधै च़ला सा सौहै स्वर्गा बै ज़ाई सका सा।
7	22	न्याय रै ध्याड़ै न बोहू लोका मुँभै बोलणा; ‘हे प्रभु’ कि आसै तेरै नाँ न भविष्यवाणी नी केरी, कि आसै तेरै नाँ न बुरी आत्मा नी खोली होर कि आसै तेरै नाँ न चमत्कार नी केरै?
7	23	तैबै मूँ तिन्हां बै खुलिया बोलणा कि मैं कैधियै स्वीकार नी केरू कि तुसै मेरै आपणै सी, ओ बुरै कोम केरनु आल़ै लोको, मूँ हागै न दूर ज़ाआत्।
7	24	“ज़ुण कोई मेरी गैला बै शुणा सा होर मैना सा सौ तेई समझ़दार मांहणु सांही सा ज़ुणियै आपणा घौर पक्की ज़ैगा पैंधै बणाऊ।
7	25	गाश आऊ, औढ़ा आई होर ब्याना च़लू पर सौ घौर नी ढौऊ किबैकि तेइरी मनियाद पक्की ज़ैगा पैंधै पौई ती।
7	26	पर ज़ुण मेरी गैला बै शुणा सा पर तिन्हां पैंधै नी च़लदा सौ तेई मूर्ख मांहणु सांही सा ज़ुणियै आपणा घौर बालू पैंधै बणाऊ।
7	27	गाश आऊ, औढ़ा आऊ होर व्याना च़लू, होर सौ घौर ढौऊ होर बुरी तैरहा चुटू।”
7	28	ज़ैबै यीशुऐ ऐ गैला केरी ता लोकै री भीड़ यीशु रै उपदेश शुणिया हैरान हुई।
7	29	किबैकि सौ शास्त्रियै सांही नी बल्कि आपणै पूरै अधिकारा सैंघै उपदेश देआ ती।
8	1	ज़ैबै सौ ढौगा पैंधै न भ्याँऊ आऊ ता लोकै री बोहू बड़ी भीड़ तेई पिछ़ै च़लदी लागी।
8	2	होर हेरा, एकी कोढ़ियै एज़िया तेइबै प्रणाम केरू होर बोलू, “ओ प्रभु, अगर तुसै च़ाहलै ता, मुँभै ठीक केरी सका सी।”
8	3	यीशुऐ आपणै हौथै लाइया सौ छ़ुँगू, होर बोलू, “हांऊँ च़ाहा सा, तू ऐबरै ठीक लोड़ी हुआ।” होर सौ तुरन्त आपणै कोढ़ा न ठीक हुआ।
8	4	यीशुऐ तेइबै बोलू, “हेरा, कौसी बै हेरीत् बोलदा, पर ज़ाइआ पुरोहिता बै रिहा होर मूसै री बिधाना रै मुताबक बलि च़ढ़ा, ताकि तिन्हरी तैंईंयैं गुआही होली।”
8	5	ज़ैबै यीशु कफरनहूम शैहरा बै आऊ ता एकी सुबैदारै एज़िया तेई हागै अर्ज़ा केरी,
8	6	“हे प्रभु, मेरै घौरा न मेरा नोकर ध्रँगै री बीमारी लाइया दु:खी सा।”
8	7	यीशुऐ तेइबै बोलू, “मूँ एज़िया सौ ठीक केरना।”
8	8	सूबैदारै ज़वाब धिना, “ओ प्रभु हांऊँ एस काबिल नी ऑथि कि तुसै मेरै घौरा एलै। तुसै सिर्फ़ वचन बोललै ता मेरै नोकरा ठीक होंणा।
8	9	किबैकि हांऊँ भी कौसी रै अधीन सा होर सपाई मेरै अधीन सी। ज़ैबै हांऊँ एकी बै ज़ाणै बै बोला सा ता सौ ज़ा सा होर दुज़ै बै ऐणै बै बोला सा ता सौ एज़ा सा होर आपणै नोकरा बै बोला सा कि ऐण्ढा केर ता सौ केरा सा।”
8	10	ऐ शुणिया यीशु बै हैरानी हुई, होर ज़ो तेई पिछ़ै ऐन्दै लागै ती तिन्हां बै बोलू, “हांऊँ तुसाबै सच बोला सा, ऐण्ढा बशाह केरनु आल़ै मुँभै इस्राइला न भी नी मिलै।
8	11	हांऊँ तुसाबै बोला सा, कि पूर्व होर पश्चिमा न बोहू सारै होरी जाति रै लोका एज़िया अब्राहम, इसहाक होर याकूबा सैंघै स्वर्ग रै राज्य न बेशणा।
8	12	पर राज्य री औलाद (यहूदी होर इस्राइली) बाहरै निहारै न पाइणै : होर तौखै रोणां होर दौंद पिशणा होंणा।”
8	13	यीशुऐ सुबैदारा बै बोलू, “घौरा ज़ा, ज़ैण्ढा तेरा बशाह सा तैण्ढा तेरी तैंईंयैं लोड़ी हुआ।” होर तेइरा नोकर तेसा घड़ियै ठीक हुआ।
8	14	ज़ैबै यीशु पतरसै रै घौरा बै आऊ ता तेइयै तौखै पतरसै री शौशु हेरी ज़ुण कि बीमार ती।
8	15	यीशुऐ तेसरा हौथ छ़ुँगू होर सौ तेसरा जौर ठीक हुआ होर तिन्हरा आदर-खातर केरदी लागी।
8	16	ज़ैबै सौंझ़की घेरै तिन्हैं बोहू सैभ बीमार लोका यीशु हागै आंणै ज़ुणीन बुरी आत्मा फसी ती होर यीशुऐ ते आत्मा आपणै वचना सैंघै खोली होर सारै बीमार मांहणु ठीक केरै
8	17	ताकि यशायाह भविष्यवक्तै बोलूदा वचन पूरा लोड़ी हुआ कि “तेइयै आपु आसरी कमज़ोरी होर बीमारी च़की।”
8	18	यीशुऐ आपणै च़ोहू पासै लोकै री भीड़ हेरिया समुन्द्रा रै पौरै च़ेले बै ज़ाणै रा हुक्म धिना।
8	19	तैबै एकी शास्त्रियै यीशु हागै एज़िया तेइबै बोलू, “ओ गुरू ज़ी, ज़ौखै भी तू ज़ाला मूँ तेरै पिछ़ै ऐणा।”
8	20	यीशुऐ तेइबै बोलू, “गीदड़ै रै रौहणै री ज़ैगा होर आसमाना रै च़ीड़ू री बी ज़ैगा होआ सा; पर मांहणु रै बेटै होईया भी मूँ हागै सोणै री तैंईंयैं आपणा घौर नी ऑथि।”
8	21	एकी होरी च़ेले तेइबै बोलू, “ओ प्रभु, पैहलै मुँभै घौरा ज़ाणै देआत्, मेरा बापू मौरनै न बाद हांऊँ तेइबै पौथिया एनु होर फिरी तुसा पिछ़ै च़लनु।”
8	22	यीशुऐ तेइबै बोलू, “तू मूँ पिछ़ै एज़ होर ज़ो परमेश्वरै री नज़री न आत्मिक रूपा न मूँऐंदै सी तिन्हां आपणै मुर्दै पौथणै दै।”
8	23	ज़ैबै सौ किश्ती पैंधै च़ढ़ू, ता तेइरै च़ेले भी तेई पिछ़ै च़लै।
8	24	शुणा, समुन्द्रा न एक बड़ा बागर ब्याना आऊ होर किश्ती पाणी न डुबदी लागी होर यीशु सुतादा ती।
8	25	तैबै तिन्हैं भेटी एज़िया सौ बझ़ेऊ होर बोलू, “ओ प्रभु, आसाबै बच़ा, आसै नाश होंदै लागै सी।”
8	26	तेइयै तिन्हां बै बोलू, “तुसै आपणा बशाह कम केरिया किबै लागै सी डौरदै? तैबै तेइयै उठिया औढ़ा होर पाणी बै शान्त होंणै रा हुक्म केरू होर सौ शान्त हुआ।”
8	27	तैबै लोका हैरान होईया बोलदै लागै, “ऐ कैण्ढा मांहणु सा, औढ़ा होर पाणी भी ऐईरी हुक्मा बै मना सी।”
8	28	ज़ैबै सौ समुन्द्रा पौरै गदरेनियै रै देशा न पुजू, ता तौखै तेइबै बुरी आत्मा फसैदै दूई मांहणु मिलै। तिन्हरी डौरै तेसा बौतै आगै कोई भी नी ती ज़ान्दा।
8	29	तिन्हैं ज़ोरा सैंघै तेइबै बोलू, “ओ परमेश्वरै रै बेटैआ, आसाबै तौ सैंघै कि कोम? कि तू बौगता न पैहलै आसाबै दु:ख देणै री तैंईंयैं औखै आऊ सा?”
8	30	तिन्हां न थोड़ी दूर सूँगरा रा एक बड़ा छ़ुण्ड च़ौरदा लागा ती।
8	31	बुरी आत्मै तेई हागै अर्ज़ा केरी कि, “अगर तू आसाबै खोला सा, ता सूँगरै रै छ़ुण्डा बै भेज़।”
8	32	यीशुऐ तिन्हां बुरी आत्मा बै बोलू, “ज़ाआत्!” ते निकल़िया सूँगरा बै फ़सै होर सारा छ़ुण्ड पाणी न डुबिया मूँआ।
8	33	सूँगर च़ारनू आल़ै भैगै होर ग्राँ न ज़ाइआ सैभी बै ऐ गैला दसी।
8	34	होर हेरा, सारै नगरा न लोका यीशु सैंघै मिलदै आऐ होर तेई हेरिया अर्ज़ा केरदै लागै कि आसरै इलाकै न फ़ेटै ज़ा।
9	1	तैबै सौ किश्ती न च़ढ़िया आपणै ग्राँ बै आऊ।
9	2	होर कई लोकै एक ध्रँगा रा मरीज़ माँज़ै पैंधै यीशु हागै आंणु। यीशुऐ तिन्हरा बशाह हेरिया तेई ध्रँगै रै मरीज़ा बै बोलू, “ओ बेटैआ, हौंसला रख; तेरै पाप माफ हुऐ।”
9	3	कई शास्त्रियै सोच़ू, कि “ऐ ता परमेश्वरै री निन्दा केरदा लागा सा।”
9	4	यीशुऐ तिन्हरी मनै री गैल ज़ाणिया बोलू, “तुसै आपणै-आपणै मना न बुरा विचार किबै सोच़दै लागै सी?
9	5	सान कि सा, ऐण्ढा बोलणा कि तेरै पाप माफ हुऐ या ऐण्ढा बोलणा कि, ‘उठ होर च़लदा फिरदा लाग।’
9	6	पर तुसै ज़ाणि लेआ कि हांऊँ मांहणु रै बेटै बै एसा धौरती न पापा बै माफ केरनै रा बी हक सा।” तैबै तेइयै ध्रँगै रै मरीज़ा बै बोलू, “उठ, आपणै माँज़ै बै च़क, होर आपणै घौरा बै ज़ा।”
9	7	सौ उठिया आपणै घौरा बै नौठा।
9	8	लोका ऐ हेरिया डौरै होर परमेश्वरै री महिमा केरदै लागै ज़ुणियै मांहणु बै ऐण्ढा केरनै रा हक धिना।
9	9	तौखै न आगै ज़ाइआ यीशुऐ मत्ती नाँ रा एक मांहणु च़ुँगी लेणै री च़ोऊकी हागै बेठादा हेरू, होर तेइबै बोलू, “मूँ पिछ़ै एज़ा।” सौ उठिया तेई पिछ़ै च़लू।
9	10	ज़ैबै सौ घौरा एज़िया रोटी खाँदा बेठा ता बोहू सारै च़ुँगी लेणू आल़ै होर पापी एज़िया यीशु होर तेइरै च़ेले सैंघै रोटी खाँदै बेठै।
9	11	ऐ हेरिया फरीसी लोकै तेइरै च़ेले बै बोलू, “तुसरा गुरू च़ुँगी लेणू आल़ै होर पापी सैंघै किबै खा-पीआ सा?”
9	12	ऐ शुणिया यीशुऐ तिन्हां बै बोलू, “भलै चँगै मांहणु बै बैदै री ज़रूरत नी ऑथि बल्कि बीमार मांहणु बै बैदै री ज़रूरत सा।
9	13	एथा रा मतलब तुसै ज़ाणि लेआ, कि हांऊँ बलिदान नी बल्कि दया चाहा सा; किबैकि हांऊँ धर्मी री तैंईंयैं नी पर पापी मांहणु री तैंईंयैं आऊ सा।”
9	14	तैबै यूहन्नै रै च़ेले तेई हागै एज़िया बोलू, “कि बजहा सा कि आसै होर फरीसी लोका किबै ब्रत रखा सी, पर तेरै च़ेले ब्रत नैंई रखदै?”
9	15	यीशुऐ तिन्हां बै बोलू, “ज़ाँ ढौई लाड़ा बराती सैंघै सा कि ते शोग केरी सका सी? पर तिन्हां ध्याड़ै ऐणा ज़ैबै लाड़ा तिन्हां न लग केरिना तेई बौगतै तिन्हां ब्रत केरना।
9	16	“नोंऊँऐं कपड़ै रा टौला पराणै झिकड़ै न कोई नी लाँदा किबैकि सौ टौला तेई झिकड़ै बै खींच़ा सा होर सौ नोंऊँआं कपड़ा च़िरिया सा।
9	17	होर लोका नोंऊँआं अँगूरा रा रस पराणी खौलड़ी न नी रैखदै; किबैकि ऐण्ढा केरनै सैंघै ते खौलड़ी फुटा सी होर अँगूरा रा रस ता खौलड़ी दुहै नाश होआ सी, होर अँगूरा रा रस निकल़ा सा पर नोंऊँआं अँगूरा रा रस नोऊँई खौलड़ी न भौरा सी होर ते दुहै बच़ा सी।”
9	18	यीशु तिन्हां सैंघै इन्हां गैला केरदा लागा ती, कि एकी मुखियै एज़िया तेइबै प्रणाम केरू होर बोलू, “मेरी बेटी ऐबै मूँई सा; पर तू एज़िया तेसा पैंधै आपणा हौथ रख, ता तेसा ज़िन्दै होंणा।”
9	19	यीशु उठिया आपणै च़ेले सैंघै तेई पिछ़ै नौठा।
9	20	होर शुणा, एकी बेटड़ियै ज़ुणिबै बारा बौर्षा न लोहू बैंहणै री बीमारी ती तेसै पिछ़ै न एज़िया यीशु रै कुरतू रा पल्ला छ़ुँगू।
9	21	किबैकि सौ आपणै मना न ऐ सोच़ा ती, “अगर हांऊँ यीशु रै झिकड़ै बै भी छ़ुँगनू ता मूँ ठीक होंणा।”
9	22	यीशुऐ मुड़िया सौ हेरी होर बोलू, “बेटी हौंसला रख तेरै बशाहै तू ठीक केरी होर सौ बेटड़ी तेसा घड़ियै ठीक हुई।”
9	23	ज़ैबै यीशु तेई अधिकारी रै घौरा न पुजू होर हुल्लड़ मचाणू आल़ै लोका बै बोलू,
9	24	“औखै न हटा, ऐ शोहरी मूँईदी नी ऑथि, पर सोंदी लागी सा।” तैबै ते लोका तेइरा मज़ाक उड़ांदै लागै।
9	25	पर ज़ैबै भीड़ तौखै न बाहरै खोली ता यीशुऐ भीतरै ज़ाइआ शोहरी रा हौथ ढौकू होर सौ ज़िन्दी हुई।
9	26	एसा घटनै री चर्चा सारै देशा न फैली।
9	27	ज़ैबै यीशु तौखै न आगै नौठै ता दूई कांणै तेई पिछ़ै पुकारदै-पुकारदै च़लै, कि “ओ राज़ा दाऊदै री औलाद, आसा पैंधै दया केर।”
9	28	ज़ैबै सौ घौरा पुजू, ता ते कांणै तेई हागै आऐ, होर यीशुऐ तिन्हां बै बोलू, “तुसाबै बशाह सा कि हांऊँ तुसाबै ठीक केरी सका सा?” तिन्हैं तेइबै बोलू, “हाँ प्रभु।”
9	29	तैबै तेइयै तिन्हरी औछ़ी बै छ़ुँगिआ बोलू, “ज़ैण्ढा तुसरा बशाह सा तैण्ढा तुसरी तैंईंयैं लोड़ी हुआ।”
9	30	होर ते एकदम हेरदै लागै होर यीशुऐ तिन्हां बै बोलू, साबधान रौहा, “तुसै एसा गैला कौसी बै हेरीत् दैसदै कि मैं तुसरी तैंईंयैं कि केरू।”
9	31	पर तिन्हैं ऐ गैल ज़ाइआ सारै देशा न फैलाई।
9	32	ज़ैबै यीशु होर तेइरै च़ेले बाहरै ज़ाँदै लागै ती ता लोकै एक गूंगा मांहणु तौखै आंणु। तेइबै बुरी आत्मा फ़सी ती।
9	33	ज़ैबै यीशुऐ तेईन सौ बुरी आत्मा खोली ता सौ गूंगा मांहणु ढुणिदा लागा होर लोका हैरान होईया बोलदै लागै, “इस्राइला न ऐण्ढा पैहलै नी हुआ।”
9	34	पर फरीसी लोकै बोलू, “ऐ ता बुरी आत्मा रै प्रधानै री मज़ती सैंघै बुरी आत्मा खोला सा।”
9	35	यीशु होर तेइरै च़ेले गलील ज़िलै रै कई शहर होर ग्राँ न ज़ाइआ तिन्हरी आराधनालय न उपदेश देआ ती, होर परमेश्वरै रै राज्य री खुशी रै समादा रा प्रचार केरदा होर लोकै री हर किस्मै री बीमारी ता कमज़ोरी बै दूर केरदा रौहू।
9	36	ज़ैबै तेइयै भीड़ा धिरै हेरू ता तेइबै लोका पैंधै दया आई किबैकि ते फ़ुआला बगैर भटकीदी भेड़ा सांही ज़ुणिरा कोई फुआल नैंई ती।
9	37	तैबै यीशुऐ आपणै च़ेले बै बोलू, “फ़सल ता पौकी सा पर मज़दूर थोड़ै सी।
9	38	ऐबै तुसै छेतै रै मालका हागै अर्ज़ा केरा कि सौ आपणी फ़सल काटणै री तैंईंयैं मज़दूर भेज़ला।”
10	1	एक रोज़ यीशुऐ आपणै बारा च़ेले आपु हागै शाधै होर तिन्हां बै बुरी आत्मा पैंधै हक धिना, कि तिन्हां बै खोलै होर लोकै री हर किस्मै री बीमारी होर कमज़ोरी बै दूर केरलै।
10	2	होर तिन्हां बारा प्रेरिता रै नाँ ऐ सी; शमौन ज़ौसा बै पतरस बोला सी तेइरा भाई अन्द्रियास, जब्दी रा बेटा याकूब होर तेइरा भाई यूहन्ना।
10	3	फिलिप्पुस, बरतुलमै, थौमा, च़ुँगी लेणू आल़ा मत्ती, हलफई रै दूई बेटै याकूब होर तद्दै।
10	4	शमौन कनानी, यहूदा इस्करियोती ज़ुण यीशु बै ढौकणै द्या सा।
10	5	इन्हां बारा च़ेले बै यीशुऐ ऐ हुक्म धिना, कि तुसै होरी ज़ाति रै बिच़ा न हेरीत् ज़ाँदै, होर सामरी रै ग्राँ बै हेरीत् ज़ाँदै।
10	6	पर राठैंदै इस्राइली लोकै रै बीच़ा न ज़ाईत्।
10	7	ज़ाँदै-ज़ाँदै ऐ प्रचार केरीत् कि स्वर्गा रा राज्य नेड़ आऊ सा।
10	8	बीमार लोका बै ठीक केरा, मूँऐंदै बै ज़िन्दै केरा, कोढ़ी बै ठीक केरा, लोकै री बुरी आत्मा खोली। तुसाबै परमेश्वरा न मुफ्ती न मिलू सा ता मुफ्ती न दैआत्।
10	9	“आपु हागै सुना, रूपा होर ताँबा हेरीत् रखदै।
10	10	बौतै री तैंईंयैं न झ़ोल़ा, न दूई कुरतै, न दूई ज़ोड़ी बूट होर न शोठा हेरीत् पान्दै, किबैकि मज़दूरा बै तेइरी मज़दूरी मिलणी ज़रूरी सी।”
10	11	“ज़ुणी भी नगरा होर ग्राँ न ज़ालै ता पता लात् कि तौखै कुण काबिल सा? होर ज़ैबै तैंईंयैं तौखै न नेइ निकलै, तेई घौरा न रौहित् होर तौखै न विदा होईत्।
10	12	घौरा आँध्रै ज़ाँन्दी घेरै तेई घौरा बै होर तौखै रौहणु आल़ै लोका बै आशीष देईत्।
10	13	तेई घौरा न अगर आशीष पाणै लायक कोई होला ता तुसरी आशीष तिन्हां पैंधै ठहरनी नी ता तेसा आशीष तुसा हागै वापस ऐणा।
10	14	ज़ुण तुसाबै ग्रहण नी केरला होर तुसरी गैला बै नी शुणला ता तेई ग्राँ न निकलदी घेरै आपणै ज़ोंघै रै धुड़ै बै ठुड़केइत्।
10	15	हांऊँ तुसाबै सच़ बोला सा, कि न्याय रै रोज़ा न तेई ग्राँ री हालत सदोम होर अमोरा देशा न भी बुरी होंणी।”
10	16	“शुणा, हांऊँ तुसाबै भेड़ा सांही भेड़ियै रै बिच़ा न भेज़ा सा। तुसै साँपा (कीड़ै) सांही होशियार होर कबूतरा सांही भोलै बैणा।
10	17	पर लोका न साबधान रौहा, किबैकि तिन्हां तुसै महासभा न खड़ै केरनै होर आपणी आराधनालय न कोड़ै मारनै।
10	18	तुसा मेरै गुआह होंणै री तैंईंयैं राज्यपाला होर राज़ै सामनै तिन्हां पैंधै होर होरी ज़ाति रै लोका सामनै पजाइणै।
10	19	ज़ैबै ते तुसाबै ढोकणै द्यालै ता चिन्ता हेरित्त् केरदै कि आसा कि केरना होर कि ढुणना किबैकि ज़ो किछ़ तुसा ढुणना होला सौ तेसा घड़ियै तुसाबै दसिणा।
10	20	किबैकि बोलणु आल़ै तुसै नी होंणै पर परमेश्वरै री आत्मा तुसा आँध्रै न बोलणा।”
10	21	“भाई-बैहणा दुज़ै भाई-बैहणा बै धोखा देणा। बेटै आपणै बापू बै धोखा देणा होर तिन्हरी औलादा बी आपणै आमा-बापू सैंघै विश्वासघात केरना।
10	22	मेरी बजहा न सैभी लोका तुसा सैंघै नफरत केरनी पर ज़ुण आखरी तैंईंयैं धीरज रखला तेइयै मुक्ति पाणी।
10	23	ज़ैबै ते तुसाबै एकी ग्राँ न सतालै ता तुसै दुज़ै ग्राँ बै भैगेईत्। हांऊँ तुसाबै सच़ बोला सा, तुसै इस्राइलै रै सैभी शैहरा न आपणा कोम मांहणु रै बेटै रै ऐणै न पैहलै पूरा नैंई केरी सकदै।”
10	24	“च़ेले आपणै गुरू न बड़ा नी होन्दा होर न नोकर आपणै मालका न।
10	25	च़ेले रा गुरू रै बराबर, होंणा होर नोकरा रा आपणै मालका रै बराबर होणाऐ बड़ी गैल सा: ज़ैबै तै घौरा रै मालका बै ही शैताना बोला ती, ता तेइरै घौरा रै लोका सैंघै होर भी बुरा वर्ताव केरना।”
10	26	पर तिन्हां न मतेईत् डौरदै किबैकि किछ़ भी गैला छुपीदी ती, एक रोज सैभी लोका ते गैला ज़ाणनी, होर ज़ो किछ़ छुपीदी सा एक रोज़ सैभ लोका ते पूरै प्याशै न हेरणा।
10	27	ज़ो हांऊँ तुसाबै निहारै न बोला सा तेइबै तुसै प्याशै न बोला होर ज़ो तुसै कोनै न सुल्हे शुणी सा तेइबै तुसै उथड़ी ज़ैगा न प्रचार केरा।
10	28	ज़ो देही रा नाश केरा सी, पर आत्मा रा नी, तिन्हां न मता डौरदै पर तेईन डौरा ज़ुण आत्मा होर देह दुही बै नरका न नाश केरी सका सा।
10	29	च़िड़ू रै बारै न सोच़ा तिन्हरी कीमत कम सा कि तुसै एक ढैबुऐ न दूई च़िड़ू बै खरीदी सका सी। लेकिन ज़ैबै कोई च़िड़ू ज़मीना बै औल़ा सा होर मौरा सा, तुसरा परमेश्वर जाँणा सा, कि सौ हर चीज़ै री परवाह केरा सा।
10	30	औखै तैंईंयैं कि तुसरै च़ोह्ढ़ै रै बाल़ बी गिणुऐ दै सी।
10	31	तुसै डौरदै मता तुसै बोहू च़िड़ू न बी ज़ादा कीमती सी।
10	32	ज़ुण बोहू मांहणु सामनै मुँभै मैना सा, तेइबै मूँ बी सौ आपणै स्वर्गीय बापू रै सामनै मनणा।
10	33	पर ज़ुण मांहणु सामनै मेरा नाँह केरा सा तेइबै मूँ भी आपणै स्वर्गीय बापू रै सामनै तेइरा नाँह केरना।
10	34	“ऐ मता बूझ़दै कि हांऊँ धौरती पैंधै मेल करांदा आऊ सा; हांऊँ मेल करांदा नी पर तलवार च़लांदा आऊ सा।”
10	35	“हांऊँ ता आऊ सा, बेटै बै बापू न, बेटी बै तेसरी आमा न, होर नूशा बै तेसरी शौशू न अलग केरदा आऊ सा।
10	36	मांहणु रै बैइरी तिन्हरै घौरकै मांहणु होंणै।”
10	37	“ज़ुण आमा-बापू बै मूँ न ज़ादा झ़ुरी डाह सा होर ज़ुण आपणै बेटै बेटी बै मूँ न ज़ादा झ़ुरी डाह सा सौ मेरै काबिल नी ऑथि।
10	38	आपणै दु:ख सौहणै री तैंईंयैं त्यार रौहला, सौ मेरा च़ेला बणी सका सा।
10	39	ज़ुण आपणै प्राण बच़ाणा चाहला तेई सौ खोणा होर ज़ुण मेरी तैंईंयैं आपणै प्राणा बै खोआ सा तेई ते बच़ाणै।
10	40	“ज़ुण तुसाबै ग्रहण केरा सा सौ मुँभै ग्रहण केरा सा होर ज़ो मुँभै ग्रहण केरा सा सौ मेरै भेज़णु आल़ै बै ग्रहण केरा सा।
10	41	ज़ुण भविष्यवाणी केरनु आल़ा बै भविष्यवाणी केरनु आल़ा ज़ाणिया ग्रहण केरा सा तेइबै भविष्यवाणी केरनु आल़ा सांही ईनाम मिलणा होर ज़ुण धर्मी बै धर्मी ज़ाणिया ग्रहण केरा सा तेइबै धर्मी सांही ईनाम मिलणा।
10	42	ज़ुण इन्हां हौछ़ै मौंझ़ै एकी बै भी मेरा च़ेला ज़ाणिया सिर्फ़ एक गलास ठँडा पाणी पियाला हांऊँ तुसाबै बोला सा तेई आपणा ईनाम कौसी रीतियै भी नी खोणा।”
11	1	यीशु आपणै बारा च़ेले बै हुक्मा देणै न बाद तौखै न नौठा होर गलील ज़िलै रै ग्राँ घूमी-घूमिया परमेश्वरै रै राज्य रै बारै न प्रचार केरदा लागा।
11	2	यूहन्नै ज़ैबै कैदा न यीशु मसीह रै कोमा रै बारै न शुणू ता तेइयै आपणै च़ेले हागै सन्देशा भेज़ू,
11	3	तिन्हैं च़ेले ज़ाइआ यीशु न पुछ़ू, “कि तुसै मसीह सी ज़ो ऐणु आल़ै ती, कि आसै कौसी होरी रा इंतज़ार केरना?”
11	4	यीशुऐ तिन्हां बै बोलू, “ज़ो किछ़ तुसै शुणदै लागै सी होर हेरदै लागै सी, ज़ाइआ यूहन्ना बै दसा।
11	5	कि कांणै हेरदै लागै सी, लूलै-लँगड़ै औंढदै लागै होर कोढ़ी ठीक होंदै लागै सी, टाऊँणै शुणदै लागै सी होर मूँऐंदै ज़िन्दै लाऐ सी केरनै। दीन दु:खी बै खुशी रा समाद दसणा लाऊ सा।
11	6	धन्य सी तै, ज़ुणा मूँ पैंधै हमेशा बशाह केरा सी।”
11	7	ज़ैबै यूहन्ना रै च़ेले तौखै न ज़ाँदै लागै ती, ता यीशुऐ यूहन्नै रै बारै न लोकै री भीड़ा बै बोलू, “तुसै सुनसान ज़ैगा न कि हेरदै आऐ सी? कि एक मांहणु बै ज़ो आसानी सैंघै आपणी गैला बदला सा, होर तुसै बागरियै लाइया हिलदै लागैदै नगाल़ी रै डँडै हेरदै आऐ सी?
11	8	कि तुसै मैंहगै झिकड़ै लाउऐंदै मांहणु हेरदै नौठै दै ती? शुणा, मैंहगै झिकड़ै लाणु आल़ै होर सुख चैना सैंघै रौहणु आल़ै ता मैहला न मिला सी सुनसान ज़ैगा न नैंई।
11	9	कि तुसै कोई भविष्यवाणी केरनु आल़ै बै हेरदै आऐ सी? हांऊँ तुसाबै दसा सा, ज़ुण तुसै हेरू सा सौ भविष्यवाणी केरनु आल़ा न भी बड़ा सा।
11	10	ऐ सौहै यूहन्ना सा, ज़ौसरै बारै न पवित्र शास्त्रा न लिखू सा कि, ‘हेर, मैं तो न पैहलै आपणा दूत भेज़णा लाऊ सा, तेई तेरी तैंईंयैं बौत त्यार केरनी।’
11	11	हांऊँ तुसाबै सच़ बोला सा, ज़ेतरै भी मांहणु दुनिया न रौहै सी, बपतिस्मा देणु आल़ै यूहन्ना न बड़ा कोई मांहणु पैदा नी हुआ; तैबै बी स्वर्ग राज्य न होछ़ै न होछ़ा मांहणु भी यूहन्ना न बड़ा सा।
11	12	बपतिस्मा देणु आल़ै यूहन्नै रै बौगता न औज़ा तैंईंयैं स्वर्गा रा राज्य बोहू दु:खा बै झेलदा रौहू सा होर ऐई राज्य बै ताकतवर मांहणु री लड़ाई रै ज़रियै च़टेरनै री कोशिश केरदै रौहै।
11	13	यूहन्नै रै ऐणै तैंईंयैं सैभी भविष्यवक्तै होर मूसै री बिधानै री भविष्यवाणी केरी ती।
11	14	अगर तुसै बिधान होर भविष्यवक्तै ज़ो किछ़ बोलू सा तेथा मनणै बै त्यार सी ता ज़ौसरै ऐणै री भविष्यवाणी हुई ती यूहन्ना सौहै एलिय्याह भविष्यवाणी केरनु आल़ा सा।
11	15	अगर तुसै समझ़णा चाहा सी ता, ज़ो मैं बोलू सा तेथा बै ध्याना सैंघै शुणित्।
11	16	“हांऊँ औज़कै ज़ुगै रै लोकै री तुलना हांऊँ कुणी सैंघै केरनु? ते बज़ारा न बेठैंदै तिन्हां शोहरू सांही सी ज़ो एकी होरी बै पुकारिया बोलदै लागै सी,
11	17	“ ‘कि आसै तुसरी तैंईंयैं बैंउसरी बज़ाई, पर तुसै नी नौच़ै; आसै दु:खै री गीत लायै, पर तुसै नी रूणै।’
11	18	किबैकि बपतिस्मै देणु आल़ा यूहन्ना आऊ। सौ होरा सांही खाँदा पींदा नी ती ऑथि पर लोकै बोलू कि तेईन बुरी आत्मा सा।
11	19	तैबै मांहणु रा बेटा आऊ, ज़ो होरा सांही खा-पीआ सा पर लोका बोला सी कि हेरा, ऐई मांहणु बै ऐ ता पेटू होर पियक्कड़ होर च़ुँगी लेणू आल़ै होर पापी रा सैंघी सा! पर तेइरै कोमै लाइया तेइरी बुद्धि रा पता च़ला सा कि सौ केतरा काबिल सा।”
11	20	तैबै यीशुऐ ते शैहर होर ग्राँ धिक्कारै, ज़ुणीन यीशुऐ बोहू सारै चमत्कार केरै ती; किबैकि तौखलै लोकै पाप केरना नी ती छ़ौड़ू।
11	21	“हाय, खुराज़ीन नगर! होर हाय, बैतसैदा नगरा! न रौहणु आल़ै लोको, तुसा मौंझ़ै ज़ो चमत्कार केरै ते अगर सूर शैहर होर सैदा शैहरा न रौहणु आल़ै होरी ज़ाति रै लोकै केरै होंदै ता तौखलै लोका पराणै च़िथड़ै ओढ़िया होर आपणै देही न भौस (स्वाह) मौईआ केबकै पाप केरना छ़ौड़दै।
11	22	पर हांऊँ तुसा लोका बै बोला सा न्याय रै रोज़ा न सूर होर सैदा न ज़ादा सज़ा तुसाबै मिलणी।
11	23	हे कफरनहूम शैहरा न रौहणु आल़ै लोको तुसा कि स्वर्गा ढौई उथड़ै केरिना? तू ता नरका ढौई निश्टै केरिना किबैकि ज़ो चमत्कार तौ न केरै अगर ते सदोम शैहरा न केरै होंदै ता तेई नगरा औज़ा तैंईंयैं टिकी रौहणा ती।
11	24	पर हांऊँ तौभै बोला सा, न्याय रै रोज़ा न तेरै लोकै री हालत सदोम शैहरा रै लोका न ज़ादा बुरी होंणी।”
11	25	तेई बौगतै यीशुऐ बोलू, “ओ पिता ज़ी, तू आसमान होर धौरती रा मालक सा हांऊँ तेरी स्तुति केरा सा, किबैकि तैं ऐ गैला ज्योतिषी होर समझदार मांहणु न छुपाईया रैखी होर ज़ो होछे़ शोहरू सी तिन्हरी तैंईंयैं प्रगट केरी।”
11	26	ओ पिता जी, ऐ एथै री तैंईंयैं हुआ किबैकि तौभै ऐ ठीक लागा।
11	27	“मेरै स्वर्गीय पितै, इन्हां सारी गैला रा अधिकार मुँभै धिना सा। कोई नी ज़ाणदा कि बेटा कुण सा सिर्फ़ बापू जाँणा सा होर कोई भी पवित्र बापू बै नी जाँणदा सिर्फ़ बेटा जाँणा सा। ऐ सिर्फ़ बेटा प्रगट केरी सका सा।
11	28	“हे थकै दै होर बोझ़ै लाइया दबुऐ दै लोको मूँ हागै एज़ा मूँ तुसाबै सुख चैन देणा।
11	29	मेरै जुगड़ै बै आपु पैंधै लेआ; तैबै मूँ न सिखात् किबैकि मेरा मन कोमल होर दीन सा: तुसाबै बी आपणी तैंईंयैं सुख चैन मिलणा।
11	30	किबैकि ज़ो जुगड़ा हांऊँ तुसाबै देंदा लागा सा सौ नरम सा होर ज़ो बोझ़ हांऊँ तुसा पैंधै पाँदा लगा सा सौ हल्का सा।”
12	1	एक रोज़ यीशु बशाँ रै ध्याड़ै न नाज़ै रै छेतै हागै ज़ाँदा लगा ती, तेइरै च़ेले बै भूख लागी, होर ते गेहूँ रै सिला बै चोड़िया होर हौथै लाइया मौइया खाँदै लागै।
12	2	किछ़ फरीसी लोकै ऐ हेरू होर बोलू, “हेर तेरै च़ेले सौ केरदै लागै सी ज़ो बशाँ रै ध्याड़ै न मूसै रै बिधाना रै मुताबक केरना ठीक नी ऑथि।”
12	3	यीशुऐ तिन्हां न पुछ़ू, “कि तुसै पवित्र शास्त्र नी पौढ़ू कि ज़ैबै दाऊद राज़ै बै होर तेइरै सैंघी बै भूख लागी ता तिन्हैं कि केरू ती?
12	4	तेइयै परमेश्वरै रै तोम्बू न ज़ाइआ परमेश्वरा बै च़ढ़ाईदी रोटी खाई होर आपणै सैंघी बै भी धिनी। ज़ैबैकि ऐ मूसै रै बिधाना रै खिलाफ़ ती। इन्हां रोटी बै सिर्फ़ पुरोहित खाई सका ती।
12	5	मूसै रा धर्म बिधाना तुसै नी पौढ़ू कि बशाँ रै ध्याड़ै मन्दिरा न पुरोहित आपु बिधाना बै बगाड़ा सी होर तिन्हां बै कोई किछ़ नी बोलदा।
12	6	पर हांऊँ तुसाबै बोला सा औखै सौ सा ज़ो मन्दिरा न बी बड़ा सा।
12	7	पवित्र शास्त्रा न ज़ो लिखू सा अगर तुसै ज़ाणदै कि हांऊँ लोका न दया चाहा सा, पशु री बलि नी, ता तुसा ते दोषी नी ठहराणै ज़ो निर्दोष सा।
12	8	मांहणु रा बेटा बशाँ रै ध्याड़ै रा भी प्रभु सा।”
12	9	तैबै सौ तौखै न च़लू होर यहूदी आराधनालय न पुजू।
12	10	तौखै एक शुकेंदै हौथा आल़ा मांहणु ती। लोकै यीशु पैंधै दोष री तैंईंयैं तेईन पुछ़ू, “मूसै री विधि रै मुताबक बशाँ रै ध्याड़ै न कोई बै ठीक केरना सही सा?”
12	11	पर यीशुऐ तिन्हां बै ज़वाब धिना, “तुसा मौंझ़ै ऐण्ढा कुण सा, मना कि तुसा मौंझ़ै कौसी हागै एक भेड़ सा होर सौ बशाँ रै ध्याड़ै न कुँऐ न पौड़ा सा कि तुसा सौ ढौकिया बाहरै नी खोलणी?
12	12	तैबै मांहणु ता भेड़ा न ज़ादा ज़रूरी सा। मूसै रा बिधान बशाँ रै ध्याड़ै न भला केरनै रा हुक्म देआ सा।”
12	13	तैबै यीशुऐ तेई शुकेंदै हौथा आल़ै मांहणु बै बोलू, “आपणा हौथ आगै केर।” होर तेइयै आपणा हौथ आगै केरू। सौ बिल्कुल ठीक हुआ।
12	14	तैबै फरीसी तौखै न नौठै होर यीशु बै मारनै री तरकीब सोच़दै लागै।
12	15	यीशुऐ ऐ गैल ज़ाणी होर तौखै न नौठा। लोकै री बड़ी भीड़ भी तेई पिछ़ै च़ली। यीशुऐ ते तिन्हरी बीमारी न ठीक केरै।
12	16	होर तिन्हां बै बोलू कि तुसै मेरै बारै न लोका बै किछ़ हेरीत् दैसदै।
12	17	कि भविष्यवाणी केरनु आल़ा यशायाह रै द्वारा प्रभुऐ ज़ो बोलू ती सौ पूरा होला;
12	18	“हेरा, ऐ मेरा सेवक सा ज़ुण मैं छाँटु सा। ऐ मेरी झ़ुरी सा ऐईन हांऊँ बोहू खुश सा। मूँ आपणी आत्मा ऐई पैंधै रैखणी। ऐई सैभी होरी ज़ाति बै फैसलै रा समाद देणा।
12	19	तेई झगड़ा नी केरना होर न धूम मच़ाणी; होर तेई लोका बै जोरा सैंघै चिखिया भाषण नैंई देणा।
12	20	तेई ऐण्ढै मांहणु रा नुकसान नैंई केरना, ज़ो झुकूदै नगाल़ी रै डँडै सांही कमज़ोर सा; होर अगर कोई मांहणु मुश्किल सैंघै ज़िन्दा सा, ता तेई सौ नैंई मकाणा, तेई न्याय सैंघै लोका रा न्याय केरना, एलान केरना कि तै दोषी नी ऑथि।
12	21	तैबै सैभी होरी ज़ाति सिर्फ़ तेई रै नाँ न आशा रैखणी।”
12	22	तैबै लोकै यीशु हागै एक ऐण्ढा मांहणु आंणु ज़ो कांणा ती होर गूंगा ती किबैकि तेईन बुरी आत्मा ती। यीशुऐ सौ ठीक केरू होर सौ हेरदा होर ढूणिदा लागा।
12	23	तैबै सारै लोक हैरान होईया बोलदै लागै, “ऐ कि दाऊद राज़ै री औलाद सा!”
12	24	पर फरीसियै शुणिया बोलदै लागै कि, “ऐ ता बुरी आत्मा रै प्रधान शैताना री मज़ती सैंघै बुरी आत्मा बै खोला सा।”
12	25	यीशुऐ तिन्हरी मनै री गैल ज़ाणिया बोलू, “ज़ुणी राज्य न फूट पौड़ा सा तेई राज्य रा नाश होआ सा होर ज़ुणी ग्राँ या घौरा न फूट पौड़ा सा सौ भी नाश होआ सा।
12	26	होर ऐण्ढा तैरहा शैतान होर तेइरी बुरी आत्मा एकी दुज़ै लड़दै ता तिन्हां तकड़ै होंणै रै बजायै कमज़ोर होंणा।
12	27	अगर ऐ सच़ सा कि हांऊँ शैतानै री मज़ती सैंघै बुरी आत्मा खोला सा ता तुसाबै मैनणु आल़ै कौसरी मज़ती सैंघै बुरी आत्मा खोला सी? ऐबै तिन्हाऐ तुसरा न्याय केरना।
12	28	अगर हांऊँ परमेश्वरै री आत्मै री शक्ति सैंघै बुरी आत्मा बै खोला सा ता परमेश्वरा रा राज्य तुसा हागै पुजू सा।
12	29	“कोई तकड़ै मांहणु रै घौरा न घुसिआ तेई रै घौरा बै कैण्ढै लूटी सका सा ज़ाँ तैंईंयैं कि सौ तेइबै बोनला नी। तेई ताकतवर मांहणु बै बोनणै न बाद सौ तेइरै घौरा बै लूटी सका सा।
12	30	“ज़ुण मूँ सैंघै नी ऑथि सौ मेरै बरोधा न सा होर ज़ुण लोका बै कठा केरनै री तैंईंयैं मेरी मज़त नी केरदा सौ तिन्हां बै बिखेरा सा।
12	31	हांऊँ तुसाबै बोला सा कि हर निन्दा होर पाप माफ केरिनै पर ज़ुणा पवित्र आत्मै री निन्दा केरा सी तिन्हां बै माफी नी मिलणी।
12	32	ज़ुण मांहणु रै बेटै रै खिलाफ़ बोला सा तेइबै माफी मिली सका सा पर ज़ुण पवित्र आत्मै रै खिलाफ़ किछ़ बोलला तेइबै माफी नी मिलणी न ऐई ज़ुगा न, न ऐणु आल़ै ज़ुगा न।
12	33	“अगर तुसै बुटै बै शोभला बोला सी, ता तेइरै फ़ौल़ा बै भी शोभला बोला या बुटै बै नक्कमा बोला सी, ता तेइरै फ़ौल़ा बै भी नक्कमा बोला; किबैकि बूटा तेइरै फ़ौल़ै लाइया पछ़ियाणिया सा।
12	34	तुसै कीड़ै रै शोहरू सांही सी, तुसै बुरै होईया शोभली गैला कैण्ढै केरी सका सी किबैकि ज़ो मना आँध्रै सा सौऐ बाहरै निकल़ा सा।
12	35	भला मांहणु आपणै मनै रै भलै भण्डारा न भली गैला खोला सा होर बुरा मांहणु आपणै मनै रै बुरै भण्डारा न बुरी गैला खोला सा।
12	36	पर हांऊँ तुसाबै बोला सा ज़ो नक्कमी गैला मांहणु केरलै न्याय रै रोज़ा न तिन्हां इन्हां गैला रा लेखा देणा पौऊ।
12	37	किबैकि तुसै आपणी गैला री बजहा न निर्दोष होर आपणी गैला री बजहा न दोषी ठहराईणा।”
12	38	तैबै किछ़ शास्त्री ता फरीसियै तेइबै बोलू, “ओ गुरू जी, आसै तुसा न एक नशाणी हेरणा चाहा सी।”
12	39	यीशुऐ तिन्हां बै बोलू, “ऐई ज़ुगै रै बूरे होर विश्वासघाती लोका नशाणी चमत्कार हेरणा चाहा सी। भविष्यवाणी केरनु आल़ै योनै रै नशाणी छ़ौड़िआ होर कोई नशाणी तिन्हां बै नैंई देणी।
12	40	किबैकि ज़ैण्ढा योना त्राई ध्याड़ै होर त्राई राती बड़ी मैच्छ़ी रै पेटा न रौहू ती तैण्ढाऐ हांऊँ मांहणु रै बेटै भी त्रा ध्याड़ी होर त्रा राती धौरती भीतरै रौहणा।
12	41	फैसलै रै रोज़ा न नीनवै शैहरा रै लोका ऐई जुगै रै लोका सैंघै खड़ै होईया ते दोषी ठहराणै, किबैकि निनवै शैहरै रै लोकै योनै रै उपदेश शुणिया पाप केरनै छ़ौड़ै ती। होर हेरा, औखै ता सौ सा ज़ो योना न भी बड़ा सा।
12	42	फैसलै रै रोज़ा न दक्षिणै री राणी ऐई ज़ुगै रै लोका सैंघै खड़ै होईया ऐई जुगै रै लोका पैंधै दोष लाणा किबैकि सौ बड़ै दूर देशा न सुलैमान राज़ा रा उपदेश शुणदी आई ती पर औखै ता सौ सा ज़ो सुलैमान राज़ा न भी बड़ा सा।
12	43	“ज़ैबै कोई बुरी आत्मा मांहणु बै छ़ौड़ा सा, ता सौ बशाँ केरनै री तैंईंयैं सुनसान ज़ैगा तोपा सा पर नी मिलदी।
12	44	तैबै सौ बोला सा, कि मूँ तेही घौरा बै जाँणा, ज़ो मैं छ़ौड़ू ती। होर तेसा बै सौ घौर खाली, साफ-सुथरा होर सज़ाऊदा मिला सा।
12	45	तैबै सौ एज़ा सा होर आपु सैंघै सौत बुरी आत्मा बै भी आंणा सा होर तै बुरी आत्मा तेई मांहणु आँध्रै बास केरा सा। होर तेई मांहणु री दशा पैहलै न भी ज़ादा बुरी होआ सा।”
12	46	यीशु हाज़ी लोका सैंघै गैला केरदा लगा ती, कि तेइरै आमा होर होछ़ा भाई तेई सैंघै गैला केरनै री तैंईंयैं बाहरै एज़िया खड़ै हुऐ।
12	47	कौसियै यीशु बै बोलू, “शुण तेरी आमा होर भाई, बैहण बाहरै खड़ै सी होर ते तौ सैंघै गैला केरना चाहा सी।”
12	48	यीशुऐ तेइबै बोलू, “कुण सा मेरी आमा होर कुणा सी मेरै भाई-बन्धु?”
12	49	तैबै तेइयै आपणै च़ेले धिराबै इशारा केरिया बोलू, “ऐ सी मेरी आमा होर भाई-बन्धु सी।
12	50	किबैकि ज़ो कोई मेरै बापू री ज़ो स्वर्गा न सा इच्छा पूरी केरा सी होर तेथा पैंधै च़ला सा सौहै मेरै भाई, बैहण होर आमा सी।”
13	1	तेही ध्याड़ै न यीशु तेई घौर छ़ौड़िआ उपदेश देणै री तैंईंयैं समुन्द्रा रै बौढ़ा ज़ाइआ बेठा।
13	2	ज़ैबै तेइरै च़ोहू पासै सारै लोकै री बोहू भीड़ कठा हुई ता सौ एकी किश्ती पैंधै च़ढ़िया तिन्हां बै सिखाणै री तैंईंयैं बेठा होर लोकै री भीड़ कनारै पैंधै खड़ी रौही।
13	3	तेइयै तिन्हां बै उदाहरण देइया बोहू सारी गैला दैसी: “एक बेज़ै बाँहणु आल़ा बेज़ै बाँहदा निकता।
13	4	ज़ैबै सौ बेज़ै बाँहदा लागा ती ता किछ़ बेज़ा बौतै रै कनारै न पौड़ू होर सौ च़िड़ूऐ च़ुगू।
13	5	किछ़ बेज़ा रड़खड़ी ज़मीना न पौड़ू माटा नी मिलणै री बजहा सौ बेज़ा छ़ेकै निकता।
13	6	पर ज़ैबै धुपा आऊ ता ते झ़ोट शुकै किबैकि तिन्हरै ज़लाड़ै पैक्कै नी ती ऑथि।
13	7	किछ़ बेज़ा कौन्डै रै झ़ौकड़ा ज़ोंदरै पौड़ू, झ़ौकड़ बढ़दा रौहू होर ते दबाऐ।
13	8	पर किछ़ बेज़ा शोभली ज़मीना न पौड़ू होर शोभली फ़सल त्यार हुई। ज़ेतरा बाहू ती तेथा न तीह गुणा, शौठ गुणा होर शौऊ गुणा।
13	9	अगर तुसै समझ़णा चाहा सी ता, ज़ो मैं बोलू सा, तेथा बै ध्याना सैंघै शुणित्।”
13	10	तैबै च़ेले यीशु हागै एज़िया पुछ़ू, “तू लोका सैंघै उदाहरणा न किबै गैला केरा सा?”
13	11	यीशुऐ तिन्हां बै बोलू, “स्वर्ग राज्य रै भेद ज़ाणनै रा समझ सिर्फ़ तुसाबै धिनी सा तिन्हां बै नी।”
13	12	किबैकि ज़ुणी हागै थोड़ा सा तिन्हां बै होर देणा होर तिन्हां हागै बोहू होंणा। पर ज़ुणी हागै किछ़ बी नी ऑथि तिन्हां हागै न सौ बी वापस मुँगिणा ज़ो तिन्हां हागै सा।
13	13	एसा बजहा न हांऊँ तिन्हां सैंघै उदाहरणा न गैला केरा सा, “किबैकि ते हेरिया भी नी हेरदै; होर शुणिया भी नी शुणदै; होर न समझ़दै।
13	14	ऐण्ढै तैरहै तिन्हां पैंधै यशायाह भविष्यवक्तै री भविष्यवाणी पूरी होआ सा, “ ‘तुसा कोनै लाइया ता शुणना, पर तुसरी समझ़ा न किछ़ नी ऐणा; होर तुसा औछियै ता हेरना, पर तुसाबै किछ़ पता नी च़लणा।
13	15	किबैकि इन्हां लोका रा मन मोटा हुआ सा, ते कोनै लाइया उथड़ा शुणा सी, होर तिन्हैं आपणी औछ़ी बन्द केरी सा, कोइँछ़ै ऐण्ढा नी लोड़ी हुआ कि ते औछियै लाइया हेरलै, कोनै लाइया शुणलै होर मनै लाइया समझ़लै, होर पाप केरना छ़ौड़िआ मूँ धिराबै फिरलै, होर हांऊँ तिन्हरा उद्धार केरनु।’
13	16	“पर धन्य सी तुसरी औछ़ी, कि ते हेरा सी, होर कोन ते शुणा सी।
13	17	हांऊँ तुसाबै सच़ बोला सा, बोहू सारै भविष्यवक्तै होर धर्मी लोकै ऐ गैला हेरनी चाही, पर नी हेरी सकै होर शुणनी चाही, पर नी शुणी सकै।
13	18	“ऐबै तुसै बेज़ै बाहणु आल़ै उदाहरणा रा मतलब शुणा;
13	19	ज़ो परमेश्वरा रा वचन शुणा ता सा पर समझ़दा नी, ज़ो तेइरै मना न सा तेथा बै शैतान एज़िया नेआ सा। ऐ सौ बेज़ा सा ज़ो बौतै रै बौढ़ा पौड़ू ती।
13	20	रड़खड़ी ज़मीना न पौड़ूदा बेज़ा सौ सा ज़ो वचन शुणिया खुशी सैंघै मना सा।
13	21	पर आपणै मना न वचनै री जड़ पक्की नी होंणै देंदा होर सौ थोड़ै रोज़ा तक रौहा सा। ज़ैबै वचना री बजहा न दु:ख क्लेश एज़ा सा ता सौ फट पिछ़ै हटा सा।
13	22	होर झ़ौकड़ा न औल़ूदा बेज़ा सौ सा, ज़ुणियै वचन शुणू, होर दुनिया री चिंता, ढैबुऐ रा धोखा होर हर किस्मै री च़ीज़ा रा लालच तिन्हरै मना न भौरूइया वचना बै दबा सा होर ते फलदै नी।
13	23	शोभली ज़मीना रा बेज़ा सौ सा, ज़ुणा वचना बै शुणिया ग्रहण केरा सी होर फ़ौल़ा सी, कोई तीह गुणा, कोई शौठ गुणा, कोई शौऊ गुणा।”
13	24	यीशुऐ तिन्हां बै एक होर उदाहरण दसु, “स्वर्ग रा राज्य तेई किसाना सांही सा ज़ुणियै आपणै छेता न शोभला बेज़ा बाहू।
13	25	पर ज़ैबै लोका सोंदै लागै ती ता तेइरै बैरियै एज़िया गेहूँ रै बीच़ा न जंगली बेज़ा बाहू होर नौठा।
13	26	ज़ैबै गेहूँ रा बेज़ा लगा होर तेथा न सिला लागै ता गेहूँ रै बिच़ा न जंगली बेज़ै रै झ़ोटड़ू बी हेरिदै लागै।
13	27	“तैबै छेतै रै मालकै रै नोकरै एज़िया तेइबै बोलू, हे मालिक, तुसै ता छेता न शोभला बै ज़ा बाहू ती? तैबै ऐ जंगली बेज़ै रै झ़ोटड़ू कौखै न लागै?
13	28	तेइयै तेइबै बोलू, ‘ऐ कौसी बैरी रा कोम सा।’ तेइरै नोकरै पुछ़ू, ‘तू कि चाहा सा, कि आसै ज़ाइआ जंगली बेज़ै रै झ़ोटड़ू बै पेच़ाऊँ?’
13	29	छेतै रै मालकै बोलू, ‘नैंई ऐण्ढा मता केरा, किबैकि ज़ैबै तुसै झ़ौकड़ पेचलै तैबै तेथा सैंघै गेहूँ भी पेचणै।
13	30	फसला पौकणै ढौई दुही बै सैंघै-सैंघै बढ़नै दैआ, होर ज़ैबै फसल काटणै रा बौगत एला ता मूँ काटणू आल़ै बै बोलणा; कि तुसै पैहलै जंगली बेज़ै रै झ़ोटै रै पूल़ै बणाईया तिन्हां बै फूका, होर गेहूँ बै कठा केरिया मेरै नाज़ गौदामा न रखा।’”
13	31	यीशुऐ तिन्हां बै एक होर उदाहरण दसु, “स्वर्ग राज्य राई रै दाणै सांही सा; ज़ैबै तेइबै ज़मीना न बाहा सी।
13	32	ऐ ज़मीना रै सैभी बेज़ै मौंझ़ै न होछ़ा होआ सा। पर ज़ैबै बेज़ा बाहिया, उगा सा ता सैभी सागपाता न बड़ा होआ सा; ऐ ऐतरा बड़ा बैणा सा कि आसमाना न उड़नू आल़ै च़ीड़ू एथै री शांणी पैंधै रौहा सी।”
13	33	यीशुऐ तिन्हां बै एक होर उदाहरण दसु, “स्वर्ग रा राज्य तेई मलेड़े सांही सा ज़ो कौसी बेटड़ियै लेईया बीह किलो न ज़ादा पिठै न मलाऊ होर होंदै-होंदै सौ सारा पिठा मलेड़ुआ, ऐण्ढी तैरहा किछ़ लोकै रै ज़रियै परमेश्वरा रा राज पूरी दुनिया न फैला सा।”
13	34	ऐ सैभ गैला यीशुऐ लोका बै उदाहरणा न दसी, होर बिना उदाहरण सौ तिन्हां बै किछ़ नैंई बोल्दा ती।
13	35	ऐ एथै री तैंईंयैं हुआ कि परमेश्वरै भविष्यवक्तै रै द्वारा ज़ो बोलू ती, सौ पूरा होला, “मूँ उदाहरण बोलणै री तैंईंयैं आपणा मुँह खोलणा, दुनिया बैणनै न लेइया औज़ा तैंईंयैं ज़ो गैला गुप्त रौही तै मूँ प्रकट केरनी।”
13	36	तैबै यीशु भीड़ा बै विदा केरिया घौरा बै आऊ। तैबै तेइरै च़ेले एज़िया तेइबै बोलू, “आसाबै जंगली बेज़ै रै उदाहरणा रा मतलब समझ़ा।”
13	37	यीशुऐ बोलू, “शोभलै बेज़ै बाहणु आल़ा मांहणु रा बेटा मतलब हांऊँ सा।
13	38	ऐ छेत दुनिया रै लोका सी, शोभला बेज़ा तै लोका सी ज़ुणी पैंधै परमेश्वर राज्य केरनै न खुश सा होर जंगली बेज़ा सौ सा ज़ो शैताना रा हुक्म मैनिया कोम केरा सी।
13	39	ज़ुणी बैरियै सौ बेज़ा बाहू सौ शैतान सा, फसल काटणा दुनिया रा आखरी सा होर काटणू आल़ै स्वर्गदूत सी।
13	40	“ज़ैण्ढै जंगली बेज़ा झ़ोट कठा केरिया फूकै दुनिया रै आखरी न बी ऐण्ढा होंणा।
13	41	हांऊँ मांहणु रै बेटै आपणै स्वर्गदूत भेज़णै होर तै तिन्हां रै राज्य मौंझ़ै न सारै ठोकर देणु आल़ै होर पाप केरनु आल़ै कठा केरनै।
13	42	होर तै औगी रै कुण्डा न पाणै ज़ौखै कि तिन्हां बै बोहू दु:ख होर कष्ट होंणा।
13	43	तेई बौगतै धर्मी परमेश्वरै रै राज्य न सूरज़ा सांही च़मकणा। अगर तुसै समझ़णा चाहा सी ता, ज़ो मैं बोलू सा तेथा बै ध्याना सैंघै शुणित्।
13	44	“स्वर्ग राज्य छेता न गज़िहाउदै धना सांही सा ज़ो कौसी मांहणु बै मिलू होर तेइयै सौ तौखै पौथू होर सौ ऐतरा खुश हुआ कि तेइयै ज़ाइआ आपणा सैभ किछ़ बैच़ू होर सौ छेत कीमतियै लेऊ।
13	45	“स्वर्ग रा राज्य समान लेणू आल़ै व्यापारी सांही सा ज़ो शोभलै मोती तोपदा लागा ती।
13	46	ज़ैबै तेइबै कीमती मोती मिलै ता तेइयै आपणा सैभ किछ़ बैच़ू होर ते मोती लेऐ।”
13	47	“फिरी स्वर्गा रा राज्य तेई बड़ै ज़ाला सांही सा ज़ो समुन्द्रा न पाऊ, होर हर किस्मै री मैच्छ़ी कठा केरी।
13	48	ज़ैबै पाणी भौरूआ ता मैच्छ़ी ढौकणु आल़ै ज़ाल खींच़ू होर बैशिया शोभली-शोभली मैच्छ़ी आपणै भाण्डै न कठा केरी होर माड़ी-माड़ी मैच्छ़ी फ़ेटै शेटी।
13	49	दुनिया रै आखरी न ऐण्ढा होंणा। स्वर्गदूता एज़िया दुष्ट धर्मी न अलग केरनै,
13	50	होर स्वर्गदूतै दुष्ट लोका औगी रै कुण्डा न पाणै ज़ौखै कि तिन्हां बै बोहू दु:ख होर कष्ट होंणा।”
13	51	यीशुऐ बोलू, “तुसै ऐ सारी गैला समझ़ी?” तिन्हैं बोलू, “हाँ।”
13	52	यीशुऐ तिन्हां बै बोलू, “हर एक शास्त्री ज़ो स्वर्ग राज्य रा च़ेला बैणू सा सौ तेई गृहस्ती मांहणु सांही सा ज़ो आपणै भण्डारा न नोऊँई होर पराणी च़ीज़ा खोला सा।”
13	53	ज़ैबै यीशुऐ सैभ किछ़ उदाहरणा न बोलू ती, सौ तौखै न च़लू,
13	54	होर आपणै नासरत नगरा बै वापस आऊ। तैबै तेइयै यहूदी री आराधनालय न उपदेश देणा शुरू केरू। तैबै हर कोई हैरान होईया बोलदा लागा, “ऐईबै ऐण्ढी बुद्धि री गैला कौखै न मिली होर ऐण्ढी चमत्कारी शक्ति कौखै न मिली?
13	55	कि ऐ सौहै लकड़ी रै कोमा केरनु आल़ा (मिस्त्री) नी ऑथि? कि ऐईरी आमा रा नाँ मरियम नी ऑथि? याकूब, यूसुफ, शमौन होर यहूदा ऐईरी भाई ता सी।
13	56	कि ऐईरी सारी बैहणी आसा बिच़ै नी ऑथि? ता ऐईबै ऐ सैभ किछ़ कौखै न मिलू?”
13	57	तिन्हैं यीशु स्वीकार नी केरू। तैबै यीशुऐ तिन्हां बै बोलू, “एक भविष्यवाणी केरनु आल़ै रा आपणै देश, आपणै परिवार होर आपणै घौरा छ़ौड़िआ हर ज़ैगा आदर होआ सा।”
13	58	तिन्हरै कम बशाह होंणै री बजहा न यीशुऐ तौखै बोहू चमत्कार नी केरै।
14	1	तेई बौगतै गलील देशा रै चौथाई हिस्से रै राज़ा हेरोदेसै ज़ैबै यीशु रै बारै न शुणू,
14	2	ता तेइयै आपणै सेवका बै बोलू, “ऐ यूहन्ना बपतिस्मै देणु आल़ा सा ज़ो मूँऐंदै न ज़िन्दा हुआ सा होर ऐण्ढै चमत्कारै रै कोम केरदा लागा सा।”
14	3	ऐ सौऐ हेरोदेस राज़ा सा ज़ुणियै आपणै भाई फिलिप्पुस री लाड़ी हेरोदियासा री बजहा न यूहन्ना बँदी बणाईया शाँगीयै बोनिआ कैदखानै न पाऊ ती,
14	4	किबैकि यूहन्नै तेइबै आपणै भाई री लाड़ी हेरोदेसै रखणै री तैंईंयैं नाँह केरू ती कि ऐण्ढा केरना तेरी तैंईंयैं ठीक नी ऑथि।
14	5	एसा बजहा न राज़ा हेरोदेस यूहन्ना बै मारना चाहा ती पर सौ लोका न डौरा ती, किबैकि ते यूहन्ना बै भविष्यवाणी केरनु आल़ा मना ती।
14	6	पर ज़ैबै हेरोदेस राज़ा रा जन्म ध्याड़ा आऊ, ता हेरोदेसै री शोहरीये हरोदेस होर तेइरै पाहुँणै सामनै नौच़िया हेरोदेस राज़ा खुश केरू।
14	7	तैबै हेरोदेस राज़ै कसम खाईया तेसा बै बोलू कि, “ज़ो किछ़ तू मुँगली, हांऊँ वचन देआ सा मूँ सौ तौभै देणा।”
14	8	सौ आपणी आमा री गैला न एज़िया तेसै बोलू, “मुँभै थाई न रखिया यूहन्ना बपतिस्मा देणु आल़ै री मुँडी दै।”
14	9	राज़ा बोहू दु:खी हुआ पर आपणी कसमी री बजहा सैंघै होर सैंघै बेठैंदै लोका री बजहा न तेइयै तेसरी माँग पूरी केरनै रा हुक्म धिना।
14	10	हेरोदेस राज़ै कैदखानै बै यूहन्नै री मुँडी काटणै री तैंईंयैं मांहणु भेज़ै।
14	11	यूहन्नै री मुँडी काटी, होर थाल़ू न पाईआ आंणी होर शोहरी हागै धिनी। तेसै सौ मुँडी आपणी आमा हागै नैंई।
14	12	तैबै यूहन्नै रै च़ेले आऐ होर तिन्हैं तेइरी लाश नेइया पौथी होर ज़ाइआ यीशु बै दसू।
14	13	ज़ैबै यीशुऐ यूहन्नै रै बारै न शुणू ता सौ किश्ती पैंधै च़ढ़िया सुनसान ज़ैगा बै नौठा, ऐ शुणिया लोका ग्राँ-ग्राँ न एज़िया पैदल यीशु पिछ़ै च़लै।
14	14	यीशु ज़ैबै किश्ती न बाहरै आऊ, ता लोकै री बोहू बड़ी भीड़ हेरिया तिन्हां पैंधै दया केरी, होर तेइयै तिन्हां सैंघलै बीमार मांहणु ठीक केरै।
14	15	ज़ैबै सौंझ़ हुई ता तेइरै च़ेले एज़िया बोलू, “ऐ सुनसान ज़ैगा सा होर बड़ी देर हुई सा तू इन्हां लोका बै विदा केर ताकि ते ग्राँ न ज़ाइआ आपणै खाँणै रा होर रौहणै रा इंतज़ाम केरलै।”
14	16	पर यीशुऐ तिन्हां बै बोलू, “इन्हरा जाँणा ज़रूरी नी ऑथि। तुसै इन्हां बै किछ़ खाँणै बै दैआत्।”
14	17	च़ेले यीशु बै बोलू, “आसा हागै सिर्फ़ पौंज़ रोटी होर दूई मैच्छ़ी सी।”
14	18	यीशुऐ बोलू, “तिन्हां मूँ हागै आंणा।”
14	19	तेइयै भीड़ै रै लोका बै गाह पैंधै बैशणै बै बोलू। तैबै यीशुऐ पौंज़ रोटी होर दूई मैच्छ़ी लेइया स्वर्गा धिराबै हेरिया रोटी होर मैच्छ़ी री तैंईंयैं परमेश्वरा रा धन्यवाद केरू। तैबै रोटी चोड़िया आपणै च़ेले बै धिनी होर च़ेले ते लोका बै बौंडी।
14	20	होर सैभ खाईया रोज़ै। होर तिन्हैं च़ेले बच़ीदी रोटी न भौरुइन्दी बारा टोकरियाँ च़की।
14	21	बेटड़ी होर शोहरू छ़ौड़िआ तौखै खाँणु आल़ै कोई पौंज़ हज़ार मर्द ती।
14	22	एथा न बाद यीशुऐ तुरन्त आपणै च़ेले किश्ती पैंधै बशाइया आपु न पैहलै गलील ज़िलै री समुन्द्रा पारै बै भेज़ै, ज़ाँ तैंईंयैं कि यीशु लोका बै विदा केरलै।
14	23	भीड़ै रै लोका बै विदा केरै न बाद यीशु केल्हा प्रार्थना केरदा ढौगा पैंधै बै नौठा। सौंझ़की घेरै यीशु तौखै केल्हा ती।
14	24	तेई बौगत किश्ती समुन्द्रा मौंझ़ै पाणी री लैहरा सैंघै डगमगाँदी लागी ती किबैकि बागर सामनै धिरै न च़लदी लागी ती।
14	25	राती कोई च़ोऊथै पौहरै यीशु समुन्द्रा न निकल़िया तिन्हां हागै आऊ।
14	26	तेइरै च़ेले ज़ैबै सौ झ़ीला पैंधै च़लदा हेरू ता ते डौरै होर बोलदै लागै, “ऐ ता कोई भूत सा।” ते डौरै लाइया लेरा मारदै लागै।
14	27	यीशुऐ तिन्हां सैंघै गैला केरी होर बोलू, “हौंसला रखा ऐ हांऊँ सा होर मता डौरदै।”
14	28	पतरसै तेइबै बोलू, “अगर तुसै सी ता मुँभै पाणी पैंधै च़लिया आपु हागै ऐणै बै बोल।”
14	29	यीशुऐ बोलू, “एज़।” पतरस किश्ती न उतरिआ पाणी पैंधै यीशु धिराबै च़लू।
14	30	पर सौ बागरी ब्यानै हेरिया डौरू। सौ डुबदा लागा होर सौ चिलाऊ, “ओ प्रभु जी मुँभै बच़ात्।”
14	31	यीशुऐ तुरन्त आपणै हौथै लाइया ढौकू होर बोलू, “ओ थोड़ै बशाह केरनु आल़ै तैं आपणै मना न शक किबै केरू?”
14	32	ज़ैबै ते किश्ती पैंधै च़ढ़ै ता बागर रूकी।
14	33	किश्ती पैंधै ज़ो लोका ती, तिन्हैं यीशु बै प्रणाम केरु होर बोलू, “तू सच़, परमेश्वरा रा बेटा सा।”
14	34	ते समुन्द्रा पार उतरिआ गन्नेसरत देशा न पूज़ै।
14	35	तौखलै लोकै सौ पछ़ियाणु होर औरै-पौरै सैभ ज़ैगा तेइरै ऐणै री खबर भेज़ी ताकि सारै बीमार मांहणु बै तेई हागै आंणलै।
14	36	होर ते अर्ज़ा केरदै लागै कि तू आसाबै आपणै झिकड़ै रा पल्लू छ़ुँगणै दै; होर ज़ुणियै छ़ुँगू ते ठीक हुऐ।
15	1	तैबै यरूश्लेम शैहरा न किछ़ फरीसी लोका होर शास्त्री यीशु हागै एज़िया बोलदै लागे,
15	2	“तेरै च़ेले स्याणै रै रीति-रिवाज़ा बै किबै चोड़ा सी, ते हौथ धोऐ बगैर रोटी खा सी।”
15	3	यीशुऐ ज़वाब धिना, “तुसै भी आपणै रीति-रुआज़ा री तैंईंयैं परमेश्वरै रै हुक्मा बै किबै च़ोड़ा सी?
15	4	किबैकि परमेश्वरै ता बोलू, ‘तू आपणै आमा-बापू रा आदर केर’, होर ‘ज़ुण आमा-बापू बै बुरा बोलला, सौ मौऊत री सज़ा रा हकदार सा।’
15	5	पर तुसै बोला सी कि अगर कोई मांहणु आपणै आमा-बापू बै बोला सा कि, ‘मेरी ज़ुणी च़ीज़ा न तुसाबै फायदा होई सका ती सौ मैं परमेश्वरा बै भेंट केरी सा।’
15	6	ता आपणै आमा होर बापू री किछ़ भी सेवा नी केरनै देंदै। ऐण्ढी तैरहा तुसै आपणै बणाऐदै बिधाना री बजहा न परमेश्वरा रै हुक्मा बै टाल़ा सी,
15	7	ओ कपटियो, यशायाह तुसा रै बारै न ठीक भविष्यवाणी केरी ती कि,
15	8	‘ऐ आपणै मुँहा न मेरा आदर केरा सी, पर इन्हरा मन मूँ न दूर रौहा सा।
15	9	मेरी तैंईंयैं तिन्हरी पूजा व्यर्थ सा, किबैकि तिन्हरी शिक्षा मांहणुऐ बणाऐदै नियम सी।’ ”
15	10	होर यीशुऐ भीड़ै रै लोक आपु हागै शाधै होर तिन्हां बै बोलू, “तुसै सैभ मेरी शुणा, होर समझा।
15	11	मांहणु रै मुँहै न ज़ो भीतरा बै ज़ा सा, तेइन तेइबै छ़ोत नी लागदी बल्कि तेइरै मुँहा न निकल़ैदै शब्दा न तेइबै छ़ोत लागा सा।”
15	12	तैबै यीशु रै च़ेले तेई हागै आऐ होर बोलू, “कि तू जाँणा सा कि तेरी गैला रा फरीसी लोकै बुरा मनू?”
15	13	यीशुऐ ज़वाब धिना, “हर सौ बूटा ज़ो स्वर्गै रै परमेश्वरै नी लाऊदा तेई पेच़िणा।
15	14	तिन्हां बै ज़ाणै दैआ किबैकि ते कांणै सी। कांणा अगर कांणै बै बौत रिहाला ता तिन्हां दुही खाचै न पौड़ना।”
15	15	तैबै पतरसै यीशु बै बोलू, “एसा पठाउणी रा मतलब आसाबै दस।”
15	16	यीशुऐ बोलू, “कि तुसै हाज़ी भी नी समझ़ू?
15	17	कि तुसै नी ज़ाणदै ज़ो मुँहा न ज़ा सा सौ पेटा न पुजा सा, होर शरीरा न होईया बाहरै निकल़ा सा।
15	18	पर ज़ो मुँहै न बाहरै निकल़ा सा, सौ तेइरै मना न निकल़ा सा होर तेइबै छ़ोत लागा सा।
15	19	किबैकि बुरै विचार, लोहू केरनै रा विचार, व्यभिचार, च़ोरी केरनै रा विचार, झ़ूठ बोलणा होर निन्दा केरना ऐ बुरै विच़ार मना न निकल़ा सी।
15	20	इन्हरी बजहा न मांहणु बै छ़ोत लागा सा। हौथ धोऐ बगैर रोटी खाँणै सैंघै कोई छ़ोत नी होंदी।”
15	21	तैबै यीशु तेसा ज़ैगा छ़ौड़िआ सूर होर सैदा बै नौठा।
15	22	होर हेरा, तौखै एक कनान ग्राँ री बेटड़ी आई होर रोंदी लागी, “ओ प्रभु! दाऊदै री औलाद मूँ पैंधै दया केर, मेरी बेटी बै बुरी तैरहा बुरी आत्मा फ़सी सा।”
15	23	यीशुऐ तेसा बै एक जवाब बी नी बोलू, तेइरै च़ेले तेई हागै आऐ होर अर्ज़ा केरदै लागै, “एसा बै विदा केर किबैकि ऐ आसा पिछ़ै ऐन्दी लागी सा होर रोंदी लागी सा।”
15	24	यीशुऐ ज़वाब धिना, “हांऊँ सिर्फ़ पापा न डूबै दै इस्राइली लोकै री तैंईंयैं भेज़ू सा होरी री तैंईंयैं नी।”
15	25	तैबै सौ बेटड़ी आई होर, टुँबड़ै पौड़िया यीशु हागै अर्ज़ा केरी, “ओ प्रभु, मुँभै बच़ात्।”
15	26	यीशुऐ ज़वाब धिना, “बच्च़ै री रोटी नेइया घौरकै कुतै बै देणा ठीक नी ऑथि।”
15	27	तेसै बेटड़ियै बोलू, “ऐ ठीक सा प्रभु, पर कुतै भी ता मालकै री मेज़ा न शेटु दै चूर-च़ार खा सी।”
15	28	तैबै यीशुऐ तेसा बेटड़ी बै बोलू, “तेरा बशाह बड़ा सा; ज़ो तू चाहा सा, सौ तेरी तैंईंयैं पूरा लोड़ी हुआ।” होर तेसरी बेटी तुरन्त ठीक हुई।
15	29	तैबै यीशु तौखै न च़लू, होर गलील ज़िलै री झ़ीलै रै कनारै न पुजू। सौ उपदेश देणै री तैंईंयैं एकी उथड़ी धारा पैंधै च़ढ़िया बेठा।
15	30	लोकै री बोहू बड़ी भीड़ तौखै आई। तिन्हैं आपु सैंघै लँगड़ै, कांणै, नाँढै, टुण्डै होर बोहू सारै बीमार मांहणु आपु सैंघै आंणै होर यीशु री ज़ोंघा हागै रखै होर यीशुऐ ते ठीक केरै।
15	31	ज़ैबै लोकै हेरू कि लँगड़ै औंढदै लागै, टुण्डै ठीक हुऐ, नाँढै बोलदै लागै होर कांणै हेरदै लागै ता ते बड़ै हैरान हुऐ होर इस्राइली रै परमेश्वरै री जय-जयकार केरदै लागै।
15	32	यीशुऐ आपणै च़ेले शाधै होर तिन्हां बै बोलू, “मुँभै एसा भीड़ा पैंधै तरस एज़ा सा, किबैकि ऐ लोका त्रा रोज़ा न मूँ सैंघै सी होर इन्हां हागै खाँणै बै किछ़ नी ऑथि। हांऊँ इन्हां बै भूखा विदा नी केरी सकदा। कोइँछ़ै ऐण्ढा नी लोड़ी हुआ कि ऐ बेहोश होईया लोमै पौड़लै।”
15	33	तैबै तेइरै च़ेले बोलू, “ऐतरी बड़ी भीड़ै री तैंईंयैं एसा सुनसान ज़ैगा न ऐतरी रोटी कौखै न मिलणी?”
15	34	तैबै यीशुऐ तिन्हां न पुछ़ू, “तुसा हागै केतरी रोटी सी?” तिन्हैं बोलू, “सौत रोटी होर किछ़ होछ़ी मैच्छ़ी सी।”
15	35	यीशुऐ भीड़ै रै लोका बै ज़मीना न बैशणै बै बोलू होर तिन्हां सौत रोटी होर होछ़ी मैच्छ़ी लेइया परमेश्वरा रा धन्यवाद केरू,
15	36	होर रोटी चोड़िया आपणै च़ेले बै देंदा लागा होर तेइरै च़ेले ते लोका न बोंडी।
15	37	सैभी लोकै रौज़दै ढौई खाई। तैबै च़ेले बच़ीदी रोटी री सौत टोकरी भौरी।
15	38	बेटड़ी होर बच्चै छ़ौडिया तौखै च़ार हज़ार मर्दै रोटी खाई।
15	39	भीड़ा बै विदा केरिया यीशु किश्ती न बैशिया मगदन इलाकै बै आऊ।
16	1	तैबै फरीसी होर सदूकी लोका यीशु हागै आऐ। तिन्हैं यीशु बै परखणै री तैंईंयैं तेइबै बोलू, “आसाबै स्वर्गा रा कोई नशाणी रिहा” ताकि ऐ पता लागला कि तेइबै परमेश्वरा न हुक्म मिलु सा।
16	2	यीशुऐ ज़वाब धिना, “सौंझ़की घेरै तुसै बोला सी कि मौसम ठीक रौहणा किबैकि आसमान लाल सा,”
16	3	होर दोथी बोला सी कि “औज़ मौसम धुँधला रौहणा,” किबैकि आसमान धुँधला होर लाल सा। तुसै आसमाना रै लछणा बै जाँणा सी पर बौगता री नशाणी होर लछणा बै किबै नी ज़ाणी सकदै?
16	4	“ऐई ज़ुगै रै बूरे होर विश्वासघाती लोका नशाणी चमत्कार तोपा सी पर तिन्हां बै योनै रै नशाणी छ़ौड़िआ होर कोई नशाणी नी मिलणा।” तैबै यीशुऐ ते छ़ौड़ै होर आपणै च़ेले सैंघै नौठा।
16	5	होर यीशु रै च़ेले झ़ीला पारा बै आऐ, पर तिन्हैं रोटी आंणनी बिसरी।
16	6	यीशुऐ तिन्हां बै बोलू, “फरीसी होर सदूकी लोकै रै मलेड़े न साबधान रौहा।”
16	7	तिन्हैं आपु न विचार केरिया बोलू, “होई सका सा आसै रोटी नी आंणी तैबै ऐईयै ऐण्ढा बोलू।”
16	8	ते कि लागै सी बोलदै, ऐ ज़ाणिया यीशुऐ तिन्हां बै बोलू, “तुसै रोटी नी आंणी ऐण्ढै सोच़िया तुसै आपणा बशाह किबै कम लाऊ केरना?
16	9	कि तुसै हाज़ी भी नी समझ़दै। याद केरा कि ज़ैबै पौंज़ हज़ार लोकै रोटी खाई ता तुसै पौंज़ रोटी री केतरी टोकरी भौरिया च़की?
16	10	कि तुसाबै याद नी ज़ैबै च़ार हज़ार लोकै रोटी खाई ता तुसै सौत रोटी री केतरी टोकरी भौरी?
16	11	तुसै किबै नी समझ़दै कि मैं तुसाबै रोटी रै बारै न नी बोलू? मैं ता तुसाबै फरीसी होर सदूकी लोकै रै खमीरा न बच़णै बै बोलू।”
16	12	तैबै ते च़ेले समझ़ै कि रोटी रै मलेड़े न नी बल्कि एथा रा ऐ मतलब सा कि आसा फरीसी होर सदूकी लोकै री बहकाणू आई शिक्षा न बच़िया रौहणा।
16	13	यीशु कैसरिया फिलिप्पी नगरा बै आऊ होर आपणै च़ेले न पुछ़दा लागा, “लोका मांहणु रै बेटै रै बारै न कि बोला सी कि हांऊँ कुण सा?”
16	14	च़ेले बोलू, “किछ़ यूहन्ना बपतिस्मा देणु आल़ा बोला सी, किछ़ बोला सी कि तू एलिय्याह सा होर किछ़ बोला सी कि तू यिर्मयाह या भविष्यवाणी केरनु आल़ै मौंझ़ै न कोई एक सा।”
16	15	यीशुऐ तिन्हां बै बोलू, “होर तुसै कि बोला सी कि हांऊँ कुण सा?”
16	16	शमौन पतरसै बोलू, “तू ज़िन्दै परमेश्वरा रा बेटा मसीह सा।”
16	17	यीशुऐ तेइबै बोलू, “योनै रै बेटै शमौन! तू धन्य सा; किबैकि कोई भी मांहणुऐ तुसाबै ऐ नी दसु एथा रै बजाय, कि ऐ मेरा बापू ती ज़ो स्वर्गा न रौहा सा ज़ो तुसाबै ऐ दसा सा।
16	18	हांऊँ बोला सा कि तू पतरस सा, ज़ुणी रा मतलब सा ‘पाथर’ तुसा तेसा मण्डली री मनियाद होंणा, ज़ुण मूँ बनाणी। नरका न रौहणु आल़ी आत्मा री शक्ति बी मुँभै तेइबै बनाणै न नैंई रोकी सकदी।
16	19	मूँ तौभै स्वर्ग राज्य री कुँज़ी देणी: ज़ो किछ़ तू एसा धौरती पैंधै बोनला तेई स्वर्गा न बोनिणा होर ज़ो तू एसा धौरती पैंधै खोलला तेई स्वर्गा न खोलिणा।”
16	20	तैबै यीशुऐ आपणै च़ेले बै बोलू कि तुसै एसा गैल, “कौसी बै हेरेइत दसदै कि हांऊँ मसीह सा।”
16	21	तेई बौगत यीशुऐ आपणै च़ेले बै बोलू, “मेरा यरूश्लेम शैहरा बै जाँणा ज़रूरी सा, कि तौखै हांऊँ मांहणु रै बेटै यीशु बै बोहू दु:ख सौहणा पौड़ना होर स्याणै मुख्यपुरोहित होर शास्त्रियै सौ नकारना होर तेइरी बेइज़ती केरनी होर सौ पक्का मारिना होर तेई त्रीज़ै ध्याड़ी मूँऐंदै न ज़िन्दै होंणा।”
16	22	एथा बजहा न पतरसै यीशु एकी धिरै नेऊ होर तेइबै झ़िड़कदा लागा, “ओ प्रभु! परमेश्वर तौ पैंधै दया केरला होर तौ सैंघै ऐण्ढा नी लोड़ी हुआ।”
16	23	तैबै यीशुऐ पतरसा धिराबै मुड़िया बोलू, “हे शैतान मूँ सामनै न दूर हो। तू मेरी तैंईंयैं ठोकरा री बजहा सा। तू परमेश्वरै री गैला न मन नी लाँदा पर मांहणु री गैला न मन ला सा।”
16	24	तैबै यीशुऐ आपणै च़ेले बै बोलू, “अगर कोई मूँ पिछ़ै ऐणा चाहा सा ता सौ आपणा सैभ किछ़ छ़ौड़ला होर आपणै दु:ख सौहणै री तैंईंयैं त्यार रौहला।
16	25	ज़ुण आपणै प्राण बच़ाणा च़ाहला, तेई ते नाश केरनै पर ज़ुण मेरी तैंईंयैं आपणै प्राण देला तेई ते बच़ाणै।
16	26	अगर कोई मांहणु दुनिया न सैभ किछ़ हासिल केरा सा, ज़ो सौ चाहा ती होर फिरी आपणै प्राणा बै नाश केरा सा ता तेथा रा कि फायदा? किबैकि कोई भी मांहणु आपणै प्राणा रै बदलै हमेशा री ज़िन्दगी नी पाई सकदा।
16	27	मांहणु रा बेटा स्वर्गदूता सैंघै परमेश्वरै री महिमा न ऐणा होर तेई बौगत तेई हर एक मांहणु रा तिन्हरै कर्मा रै मुताबक फैसला केरना कि कुणी बै कि ईनाम देणा।
16	28	“हांऊँ तुसाबै सच़ बोला सा, औखै ज़ो खड़ै सी, तिन्हां न किछ़ ऐण्ढै सी तिन्हां मांहणु रै बेटै बै परमेश्वरै रै राज्य न ऐन्दा नी हेरलै तैबै तक तिन्हां नी मौरना।”
17	1	छ़ौह रोज़ा बाद यीशु पतरस, याकूब होर तेइरा होछ़ा भाई यूहन्ना सैंघै उथड़ै ढौगा पैंधै बै सुनसान ज़ैगा बै नौठा।
17	2	तौखै तिन्हां सामनै यीशुऐ आपणा रूप बदलू। तेइरा मुँह सुरज़ा सांही च़मकदा लागा होर तेइरै झिकड़ै भी च़मकदै लागै।
17	3	तैबै च़ानक मूसा होर एलिय्याह तिन्हां सामनै प्रगट हुऐ होर यीशु सैंघै गैला केरदै लागै।
17	4	तैबै पतरसै यीशु बै बोलू, “ओ प्रभु ऐ केतरा शोभला सा कि आसै औखै सी। आसाबै त्रा तोम्बू बनाणै दै, एक तेरी तैंईंयैं, एक मूसै री तैंईंयैं होर एक एलिय्याह री तैंईंयैं।”
17	5	पतरस हाज़ी गैला केरदा लागा ती कि एकी च़मकदै बादलै ते एज़िया खौटै होर बादला न आवाज़ हुई, “ऐ मेरा प्यारा बेटा सा ज़ुणीन हांऊँ बोहू खुश सा। ऐईरी शुणा।”
17	6	ज़ैबै च़ेले ऐ शुणू ता ते टुँबड़ै मुण्डै धौरती पैंधै पौड़ै होर डौरै।
17	7	तैबै यीशु तिन्हां हागै आऊ होर तिन्हां बै बोलू, “डौरदै मता, खड़ै होआ।”
17	8	ज़ैबै तिन्हैं खड़ै होईया हेरू ता तौखै यीशु केल्हा ती।
17	9	ज़ैबै ते ढौगा पैंधै न ऐन्दै लागै ती ता यीशुऐ तिन्हां बै बोलू, “ज़ो किछ़ तुसै हेरू सा होरी बै तैबै तैंईंयैं हेरीत् दसदै ज़ैबै तैंईंयैं कि मांहणु रा बेटा मौरै न बाद ज़िन्दा नी केरिला।”
17	10	तैबै तेइरै च़ेले तेईन पुछ़ू, “शास्त्री किबै बोला सी कि एलिय्याह रा पैहलै ऐणा जरूरी सा?”
17	11	यीशुऐ तिन्हां बै बोलू, “सैभी गैला बै सुधारनै री तैंईंयैं एलिय्याह पैहलै ऐणा।
17	12	पर हांऊँ तुसाबै बोला सा कि एलिय्याह ता आऊदा सा पर लोकै सौ पछ़ियाणु नी तिन्हैं ज़ो चाहू तैण्ढा केरू। तिन्हरी बजहा न मांहणु रा बेटा यीशु भी तैण्ढाऐ सताइणा।”
17	13	तैबै तेइरै च़ेले समझ़ू कि ऐ बपतिस्मै देणु आल़ै यूहन्नै रै बारै न बोलदा लागा सा।
17	14	ज़ैबै यीशु भीड़ा हागै वापस आऊ ता एक मांहणु तेई हागै आऊ होर टुँबड़ै पौड़िया प्रणाम केरिया बोलू,
17	15	“ओ गुरू जी, मेरै बेटै पैंधै दया केर। तेइबै मिर्गी दौरा एज़ा सा होर बोहू तड़फा सा। सौ औगी होर पाणी न पौड़दा रौहा सा।
17	16	मैं सौ तेरै च़ेले हागै आंणु पर ते ऐईबै ठीक नी केरी सकै।”
17	17	यीशुऐ ज़वाब धिना, “हे हठी होर अविश्वासी लोको! कैधी तैंईंयैं मूँ तुसा सैंघै रोहणा? होर तुसरी सौहणी? तेइबै मूँ हागै आंणा।”
17	18	तैबै यीशुऐ बुरी आत्मा डाँटी, होर सौ तेइन निकती होर सौ शोहरू तेसा घड़ियै ठीक हुआ।
17	19	तैबै तेइरै च़ेले केल्है ज़ेही यीशु न पुछ़ू, “आसै ऐईन बुरी आत्मा किबै नी खोली सकै?”
17	20	यीशुऐ तिन्हां बै दसू, “किबैकि तुसा न बशाह री कमी सा। हांऊँ तुसाबै सच़ बोला सा अगर तुसा न राई रै दाणै ज़ेतरा बी बशाह होला, ता तुसै ऐई ढौगा बै बोली सका सी, कि औखै न हट होर तौखै ज़ा, ता तेई जाँणा; तुसरी तैंईंयैं किछ़ भी मुश्किल नी होंणा।
17	21	(पर ऐ जाति बिना प्रार्थना होर ब्रता रै नैंई निकल़दी।)”
17	22	ज़ैबै यीशु रै च़ेले गलीला न यीशु सैंघै मिलै ता यीशुऐ तिन्हां बै बोलू, “मांहणु रा बेटा बैरी रै हौथा ढौकिणा।
17	23	होर तिन्हां सौ मकाणा, होर तेई त्रीज़ै रोज़ा बाद ज़िन्दै होंणा।” एथा पैंधै ते बोहू उदास हुऐ।
17	24	ज़ैबै यीशु होर तेइरै च़ेले कफरनहूम शैहरा बै आऐ ता मन्दिरै री च़ुँगी लेणू आल़ै पतरसा हागै आऐ होर बोलू, “कि तेरा गुरू मन्दिरै री च़ुँगी नी देंदा?”
17	25	पतरसै ज़वाब धिना, “हाँ सौ देआ सा।” होर घौरा बै नौठा। पतरसै रै बोलणै न पैहलै यीशुऐ बोलू, “ शमौन तेरा कि विचार सा? धौरती रै राज़ै कुणी न च़ुँगी लेआ सी? आपणै बच्च़ै न या होरी रै बच्च़ै न?”
17	26	पतरसै ज़वाब धिना, “होरी रै बच्च़ै न।” तैबै यीशुऐ तेइबै बोलू, “मतलब तेइरै बच्च़ै बै छूट सा।
17	27	पर आसा ते लोका नराज़ नी केरनै। तू झ़ीला हागै ज़ा होर मैच्छ़ी ढौकणै बै कौन्डा शेट। ज़ो पैहली मैच्छ़ी ढौकिली तेसरा मुँह खोली होर तौभै तेसरै मुँहा न एक च़ाँदी रा सिक्का मिलणा। तेई आंणिआ मेरी होर आपणी तैंईंयैं तिन्हां बै देई।”
18	1	तैबै यीशु रै च़ेले तेई हागै एज़िया पुछ़ू, “स्वर्ग रै राज्य न सैभी न बड़ा कुण सा?”
18	2	तैबै यीशुऐ एक शोहरू आपु हागै शाधु होर तिन्हां मौंझ़ै खड़ा केरू,
18	3	“हांऊँ तुसाबै सच़ बोला सा, ज़ैबै तैंईंयैं तुसै ऐई होछ़े शोहरू सांही नी बणलै स्वर्ग राज्य न नी ज़ाई सकदै।
18	4	अगर कोई आपणै आपु बै ऐई बच्च़ै सांही नम्र बणा सा सौऐ स्वर्ग राज्य न सैभी न बड़ा सा।
18	5	ज़ुण मेरी तैंईंयैं ऐण्ढै शोहरू बै ग्रहण केरा सा सौ मुँभै ग्रहण केरा सा।”
18	6	“यीशुऐ भी बोलू, अगर कोई न तुसै पाप करवा सी, ज़ुण मूँ पैंधै बशाह केरा सी, ता परमेश्वरा तुसाबै सख्त सज़ा देणी, भलै सौ मांहणु होछ़ै शोहरू सांही होला, तेइरी तैंईंयैं ऐ भला सा कि एक बड़ा पौट तेई रै गौल़ा न बोनिआ, सौ समुन्द्र न शेटू लोड़ी।
18	7	ठोकरा री बजहा न मुँभै दुनिया रै लोकै री तैंईंयैं दु:ख सा। परीक्षा ता ऐणी पर हाय सा! तेई मांहणु पैंधै ज़ौसरी बजहा न ठोकर लागा सा।
18	8	अगर तेरै हौथ या ज़ोंघा तौभै ठोकर खिया सा ता तेइबै काटिया शेट किबैकि टुण्डै होर लँगड़ा होईया ज़ाणै न ता तेरै तैंईंयैं ऐ भला सा कि दुई हौथ ज़ोंघा होंदैआ नरका मौंझ़ै तेसा हमेशा री औगी न पाऊ लोड़ी ज़ुण कैधी भी हिशणै री नी ऑथि।
18	9	होर अगर तुसै ज़ो हेरा सी सौ तुसाबै पापा री बजहा बणा सा तिन्हां च़ीजा बै हेरना बंद केरा! दुई औछ़ी रखणी होर नरकी री औगी न शेटिणै न ता कांणै होईया परमेश्वरा रै राज्य न प्रवेश केरना भला सा।”
18	10	“होर हेरा, मेरै इन्हां होछ़ै च़ेले न कौसी बै भी बेकार हेरीत् समझ़दै। हांऊँ तुसाबै दसा सा कि इन्हरी हेर-शुण केरनु आल़ै स्वर्गदूतै री पहुँच स्वर्गा न मेरै परमेश्वर पिता हागै लगातार रौहा सा।
18	11	हांऊँ मांहणु रा बेटा भटकैंदै लोका रा उद्धार केरनै री तैंईंयैं आऊ सा।”
18	12	“तुसै कि सोच़ा सी? अगर कौसी मांहणु हागै शौऊ भेड़ा सी, होर तिन्हां न एक भेड़ राहइली ता कि तेई नढ़ीनुऐ भेड़ा छ़ौड़िआ सौ एक भेड़ ढौगा न ज़ाइआ नी तोपणी?
18	13	होर अगर सौ तेइबै मिला सा ता हांऊँ तुसाबै सच़ बोला सा, तेइबै ऐतरी खुशी तिन्हां नढ़ीनुऐ भेड़ै री तैंईंयैं नी होंणी ज़ो राहुईदी नी ती ऑथि पर एसा एकी भेड़ै री तैंईंयैं तेइबै बोहू खुशी होंणी।
18	14	ऐण्ढी इच्छा स्वर्गै रै परमेश्वर पिता री भी सा कि कोई बी मांहणु नी भटकला।”
18	15	अगर तेरा विश्वासी भाई तेरै खिलाफ़ अपराध केरा सा ता तेइबै केल्है न ज़ाइआ समझ़ा अगर सौ तेरी शुणला ता तैं आपणा भाई पाऊ।
18	16	अगर सौ नी शुणला ता आपु सैंघै एक-दूई होर मांहणु नेइया ज़ा, किबैकि मूसा रै नियमा रै मुताबक, “हर एक शिकायत दुई या दुई न ज़ादा गुआही सामनै सच़ साबित होणी चेहिऐ।”
18	17	अगर सौ तिन्हरी बी नी शुणला ता मण्डली बै दैस। अगर सौ मण्डली री भी नी शुणला ता तू तेइबै होरी ज़ाति होर च़ुँगी लेणू आल़ा बुझ़िया छ़ौड़ी दै।
18	18	“हांऊँ तुसाबै सच़ बोला सा, ज़ो किछ़ तू एसा धौरती पैंधै बोनला, तेई स्वर्गा न बोनिणा होर ज़ो तू एसा धौरती पैंधै खोलला तेई स्वर्गा न खोलिणा।
18	19	“हांऊँ तुसाबै ऐ भी दसा सा, अगर तुसा मौंझ़ै दूई मांहणु एसा धौरती पैंधै कौसी गैला री तैंईंयैं एक मन होईया प्रार्थना केरलै ता सौ बापू रै धिरै न ज़ो स्वर्गा न सा तिन्हरी तैंईंयैं होंणा।
18	20	किबैकि ज़ौखै मेरै नाँ न दूई या त्रा मांहणु कठा होआ सी तौखै हांऊँ तिन्हां सैंघै होआ सा।”
18	21	तैबै पतरस यीशु हागै नौठा होर बोलू, “ओ प्रभु, अगर मेरा विश्वासी भाई मेरै खिलाफ़ अपराध केरदा रौहा सा ता मूँ सौ केतरी बार माफ केरना? अगर सौ सौत बार अपराध केरा सा ता तैबै भी?”
18	22	यीशुऐ बोलू, “सौत बार केल्ही नी बल्कि हांऊँ तौभै दैसा सा, हमेशा तू तेइबै माफ केर।”
18	23	“स्वर्ग राज्य री तुलना तेई राज़ै सैंघै केरी सका सी, ज़ुणियै आपणै नोकरा न हिसाब लेणा चाहू।
18	24	ज़ैबै तेइयै हिसाब लेणा शुरू केरू, ता तेई हागै एक ऐण्ढा मांहणु आंणु ज़ुणी हागै कई लाखा रा ऋण ती, ज़ुणिबै नोकर कैधी भी नी देई सकदा ती।
18	25	पर सौ तेथा बै चुकाई नी ती सकदा। तेइरै मालकै तेइरी लाड़ी, बाल-बच्च़ै होर ज़ायज़ाद बेच़िया ऋण पूरा केरनै रा हुक्म धिना।
18	26	ऐथा पैंधै तेइरा नोकर तेई राज़ै री ज़ोंघा पैंधै पौड़िया गिड़गिड़ाँदा लागा, होर बोलू, हे मालक, सब्र केरा, मूँ सारा ऋण चुकाणा।
18	27	तेई नोकरै रै मालक बै तेई पैंधै दया आई होर तेइरा ऋण माफ केरिया सौ छ़ौड़ी धिना।
18	28	“ज़ैबै सौ नोकर तौखै न ज़ाँदा लागा ती ता तेइबै तेइरा सैंघी एक होर नोकर मिलू ज़ुणिबै तेइयै लगभग शौऊ ध्याड़ी री मजदूरी बराबर ऋण धिना ती, तेइयै सौ गौल़ा न ढौकू होर तेइबै बोलू, ‘ज़ो मेरा ऋण तौ हागै सा तैई तू दै।’
18	29	तैबै तेइरै सैंघियै तेइरी ज़ोंघा पैंधै पौड़िया, तेईन अर्ज़ा केरदा लागा; कि सब्र केर मूँ तेरा ऋण देणा।
18	30	पर तेइयै नाँह केरू होर ज़ाँ तैंईंयैं तेइयै सौ ऋण नी चुकाऊ तेइयै सौ कैद भी कराऊ।
18	31	होरा नोकर ऐ हेरिया बड़ै दु:खी हुऐ होर तिन्हैं ज़ाइआ एथै री खबर आपणै मालका बै धिनी।
18	32	“तैबै तेइरै मालकै सौ शाधु होर बोलू, ‘ओ दुष्ट नोकरा, तैं ज़ो मूँ सैंघै अर्ज़ केरी, मैं तौ पैंधै दया केरिया तेरा सारा ऋण माफ केरू।
18	33	ज़ैण्ढी दया मैं तौ पैंधै केरी तू भी तेई पैंधै केरी सका ती?’
18	34	तेइरै मालका बै बड़ी झ़िक आई होर तैबै तैंईंयैं सज़ा काटणै बै बोलू ज़ैबै तैंईंयैं कि सौ ऋण चुकाला नी।
18	35	“ज़ैबै तैंईंयैं तुसै पूरै मनै आपणै विश्वासी भाई रै अपराध माफ नी केरलै, ता मेरा बापू ज़ो स्वर्गा न सा, तुसा सैंघै भी तैण्ढाऐ केरना।”
19	1	इन्हां गैला केरै न बाद, यीशु गलीला न वापस एज़िया यहूदियै रै देशा बै यरदन नौई पौरै बै नौठा।
19	2	लोकै री बोहू बड़ी भीड़ तेई पिछ़ै ती ज़ो तेइयै ठीक केरी।
19	3	तैबै किछ़ फरीसी यीशु हागै एज़िया तेइरी परीक्षा केरनै री तैंईंयैं तेईन पुछ़दै लागै, “कौसी भी बजहा न लाड़ै रा लाड़ी बै छ़ौड़णा ठीक सा कि नैंई?”
19	4	यीशुऐ ज़वाब धिना, “कि तुसै शास्त्रा न नी पौढ़ू, कि दुनिया बनाणु आल़ै शुरू न ऐ मर्द बेटड़ी केरिया बणाऐ,
19	5	‘एसा बजहा न आपणै आमा-बापू बै छ़ौड़िआ मर्दा आपणी लाड़ी सैंघै एक देह होईया रौहणा’
19	6	होर तिन्हां दुई एक शरीर होंणा; तैबै ते दूई नैंई, पर ऐकै जान सी। ज़ुण परमेश्वरै ज़ोड़ै सी, तिन्हां बै मांहणु अलग मता केरा।”
19	7	तिन्हैं बोलू, “तैबै मूसै किबै लिखू सा कोई मर्द आपणी लाड़ी बै तलाक देई सका सा?”
19	8	यीशुऐ तिन्हां बै बोलू, “मूसै ऐ बिधान तुसा लोकै रै कठोर मना री बजहा न धिना ती पर शुरू न ऐण्ढी कोई रीति नी ती ऑथि।
19	9	हांऊँ तुसाबै बोला सा कि ज़ुण व्यभिचार छ़ौड़िआ कौसी होरी बजहा न आपणी लाड़ी बै तलाक देआ सा होर होरी री बेटड़ी सैंघै ब्याह केरा सा, ता सौ व्यभिचार केरा सा।”
19	10	तेइरै च़ेले तेइबै बोलू, “अगर एक बेटड़ी होर मर्दै रै बीच़ा न ऐण्ढी हालत सा ता कौसी रा ब्याह नी केरना सही सा।”
19	11	यीशुऐ तिन्हां बै बोलू, “हर कोई ऐई उपदेशा बै ग्रहण नी केरी सकदा। ऐई उपदेशा बै सिर्फ़ ते ग्रहण केरी सका सी ज़ुणिबै परमेश्वरै एथै री सहनशक्ति धिनी सा।
19	12	किछ़ ऐण्ढै सी ज़ो आपणी आमै रै पेटा न ऐ खुसरै पैदा हुऐ सी। किछ़ ऐण्ढै सी ज़ो लोकै खुसरै बणाऐ होर किछ़ ऐण्ढै सी ज़ुणियै स्वर्ग राज्य री बजहा न ब्याह नी केरनै रा फैसला लेऊ सा। ज़ुण ऐई उपदेशा बै ग्रहण केरी सका सा केरला।”
19	13	तैबै लोकै किछ़ होछ़ै शोहरू यीशु हागै आंणै कि सौ तिन्हरी मुँडी पैंधै हौथ रखिया तिन्हां बै आशीर्वाद देला होर तिन्हरी तैंईंयैं प्रार्थना केरला। पर तेइरै च़ेले ते डाँटै।
19	14	यीशुऐ तिन्हां बै बोलू, “शोहरू बै मूँ हागै ऐणै रा हुक्म देआ, तिन्हां बै मता रोकदै, इन्हां मूँ हागै ऐणै दैआ किबैकि स्वर्ग रा राज्य ऐण्ढै लोका रा सा ज़ो शोहरू सांही सी।”
19	15	तैबै तेइयै तिन्हां शोहरू री मूँडी पैंधै आपणा हौथ रखू, होर तौखै न नौठा।
19	16	तौखै एक मांहणु ती सौ यीशु हागै आऊ होर बोलू, “ओ गुरू जी, हमेशा री ज़िन्दगी पाणै री तैंईंयैं हांऊँ कि केरनु?”
19	17	यीशुऐ तेइबै बोलू, “शोभला कि सा, एथै रै बारै न तू मुँभै किबै लागा सा पुछ़दा? किबैकि शोभला ता सिर्फ़ एकै सा! तैबै भी अगर तू हमेशा री ज़िन्दगी बै पाणा चाहा सा ता तू हुक्मा रा पालन केर।”
19	18	तेइयै यीशु न पुछ़ू, “कुणा ज़ेही हुक्मा रा?” तैबै यीशुऐ बोलू, “हत्या नी केरनी, व्यभिचार मत केरदा, च़ोरी मत केरदा होर झ़ूठी गुआही मत देंदा।
19	19	आपणै बापू होर आपणी आमा रा आदर केर, ज़ैण्ढा तू आपु बै झ़ुरा सा तैण्ढा तू आपणै पड़ेशी सैंघै भी झ़ुरी केर।”
19	20	तेई ज़ुआन मांहणुऐ यीशु बै बोलू, “इन्हां गैला बै ता ज़ैबै हांऊँ शोहरू ती तैबै न ओरु मनदा लागा सा। ऐबै मूँ न कौस गैला री कमी सा?”
19	21	यीशुऐ तेइबै बोलू, “अगर तू सिद्ध होंणा चाहा सा ता ज़ो किछ़ तेरा सा तेइबै बैचिया गरीबा न बौंड, होर तौभै स्वर्गा न धन मिलणा, होर एज़िया मूँ पिछ़ै औंढ।”
19	22	पर ज़ैबै तेई नोऊज़वानै ऐ शुणू ता सौ दु:खी होईया तौखै न भैगू किबैकि सौ बड़ा सेठ ती।
19	23	यीशुऐ आपणै च़ेले बै बोलू, “हांऊँ तुसाबै सच़ बोला सा, कि सेठा रा स्वर्ग राज्य बै जाँणा मुश्किल सा।
19	24	हांऊँ तुसाबै बोला सा, कि एक ऊँटा रा सिऊँणियै फ़ेटै निकलणा ऐतरा मुश्किल सा, तेथा न भी ज़ादा एक सेठ मांहणु रै स्वर्ग राज्य बै जाँणा मुश्किल सा।”
19	25	ऐ शुणिया यीशु रै च़ेले बड़ै हैरान होईया तेईन पुछ़ू, “तैबै कुण मुक्ति पाई सका सा?”
19	26	यीशुऐ तिन्हां हेरिया बोलू, “मांहणु री तैंईंयैं ऐ मुश्किल सा पर परमेश्वर सैभ किछ़ केरी सका सा।”
19	27	पतरसै यीशु बै बोलू, “हेरा, आसै सैभ किछ़ छ़ौड़िआ तुसा पिछ़ै च़लै सी आसाबै कि मिलणा?”
19	28	यीशुऐ तिन्हां बै बोलू, “हांऊँ तुसा लोका बै सच़ बोला सा कि नोंऊँऐं ज़ुगा न ज़ैबै मांहणु रा बेटा आपणी सिंहासना पैंधै बेशला ता तुसा भी ज़ो मेरै पिछ़ै हुऐ सी बारा सिंहासन पैंधै बैशिया इस्राइल रै बारा गोत्रा रा न्याय केरना।”
19	29	होर ज़ुणियै मेरी तैंईंयैं आपणै घौर या भाई होर बैहण होर आमा-बापू होर बाल-बच्चे या छेत छ़ौड़ै होलै। तेइबै शौऊ गुणा मिलणा होर हमेशा री ज़िन्दगी रा हकदार बणना।
19	30	पर ज़ो ऐबरै आपणै आपा बै बड़ै बणा सी, काल रोज़ ते होछ़ै केरिनै, होर ज़ो होछ़ै सी ते काल रोज़ बड़ै केरिनै।
20	1	स्वर्गा रा राज्य एकी ज़मींदारा सांही सा, ज़ो दोथी-दोतियै आपणै अँगूरै रै बगीच़ै नौठा कि सौ तौखै मज़दूरा बै लाला।
20	2	तेइयै मज़दूरा बै एक रोज़ा री धिहाड़ी पैंधै रखिया ते अँगूरा रै बगीच़ै बै कोम केरदै भेज़ै।
20	3	सौ लगभग नोऊ बाज़ै भी घौरा न निकलू होर तेइयै हेरू कि किछ़ लोका चौराहे न बेकार खड़ै सी।
20	4	तैबै तेइयै तिन्हां बै बोलू, “तुसै भी मेरै अँगूरै रै बगीच़ै बै ज़ाआत्, मूँ तुसाबै ज़ो सही होला, सौ देणा।”
20	5	तैबै ते बी बगीच़ै बै कोमा केरदै नौठै। लगभग बारा बाज़ै होर त्रा बाज़ै भी तेइयै तैण्ढाऐ केरू।
20	6	लगभग पौंज़ बज़णू आल़ै ती सौ भी घौरा न नौठा होर तेइयै भी किछ़ लोका बज़ारा न औरै-पौरै खड़ै हेरै, होर तिन्हां न पुछ़ू, तुसै औखै पूरी ध्याड़ किबै बेकार खड़ै रौहा सी? तिन्हैं तेइबै बोलू, किबैकि, आसै कौसियै ध्याड़ी पैंधै नी लाऐ।
20	7	तेइयै तिन्हां बै बोलू, “तुसै भी मेरै अँगूरै रै बगीच़ै ज़ाआत् होर कोम केरा।”
20	8	“ज़ैबै सौंझ़ हुई ता अँगूरा रै बगीच़ै रै मालकै आपणै मुन्शी बै बोलू, मज़दूरा बै शाधिया ज़ो बादा न लाऐ ती तिन्हां न शुरू केरिया ज़ो पैहलै लाऐ ती तिन्हां सैभी री मज़दूरी चुकती केर।”
20	9	ज़ुणा मज़दूर लगभग पौंज़ आऐ ती, होर तिन्हां सैभी बै भी एकी रोजै री ध्याड़ी धिनी।
20	10	तैबै ज़ुणा पैहलै आऐ ती, होर तिन्हैं सोच़ू कि आसाबै बोहू मिलणा पर तिन्हां हर एकी बै भी एकी रोज़ा री ध्याड़ी मिली।
20	11	तिन्हैं सिक्कै ता लेऐ पर ते ज़मींदारा पैंधै कुड़कुड़ाइया बोलदै लागै,
20	12	ज़ो बादा न लागै ती तिन्हैं सिर्फ़ एक घँटा कोम केरु, होर तैं तिन्हां बै बी एक रोज़ै री ध्याड़ी धिनी, ज़ैबैकि आसै पूरी ध्याड़ धूपै न मेहनत केरी।
20	13	तैबै ज़मींदारै तिन्हां न एकी बै ज़वाब धिना, “सैंघी मैं तौ सैंघै कोई हेर-फेर नी केरी। कि आसै ऐ गैल नी ती केरी ती कि मूँ तौभै एक रोज़ै री ध्याड़ी देणी?
20	14	ज़ो तेरा बणा सा तेइबै नेह होर ज़ा। हांऊँ बादा न लागैदै मज़दूरा बै भी ऐतरी मज़दूरी देणा चाहा सा ज़ेतरी तौभै देणी लाई सा।
20	15	कि मुँभै आपणै धना पैंधै हक नी ऑथि। हांऊँ शोभला सा तौभै ऐथा न जलन नैंई होंणी चेहिऐ।”
20	16	“पर ज़ो ऐबरै आपणै आपा बै बड़ै बणा सी, काल रोज़ ते होछ़ै केरिनै, होर ज़ो होछ़ै सी ते काल रोज़ बड़ै केरिनै। सैभ लोका परमेश्वरै हमेशा री ज़िन्दगी री तैंईंयैं शाधै सी, पर किछ़ तेइयै चुनै सी।”
20	17	ज़ैबै यीशु आपणै बारा च़ेले सैंघै यरूश्लेम शैहरा बै ज़ाँदा लागा ती ता तेइयै ते सुनसान ज़ैगा बै नेऐ होर गैला ढूणदा लागा
20	18	“शुणा, आसै यरूश्लेम शैहरा बै च़ौलै सी। तौखै मांहणु रा बेटा (यीशु) मुख्यपुरोहित होर शास्त्री रै हौथा न देइणा। तिन्हां तेइबै मौऊत री सज़ा देणी।
20	19	तैबै सौ होरी ज़ाति रै हौथा न देइणा कि ते तेइरा मज़ाक उड़ालै होर तेइबै कोड़ै मारलै होर क्रूसा पैंधै च़ढ़ालै पर तेई त्रीज़ै ध्याड़ी भी ज़िन्दै होंणा।”
20	20	तैबै जब्दी रै बेटै याकूब होर यूहन्ना री आमा आपणै बेटै सैंघै यीशु हागै आई होर तेइबै प्रणाम केरिया, तेईन किछ़ मुँगदी लागी।
20	21	यीशुऐ तेसा न पुछ़ू, “तू कि चाहा सा?” तेसै बोलू, “मुँभै ऐ दै, कि मेरै ऐ दूई बेटै तेरै राज्य न एक दैहिणी धिरै होर एक बांऊँई धिरै बैशलै।”
20	22	यीशुऐ ज़वाब धिना, “तुसै नी ज़ाणदै कि तुसै कि लागै सी मुँगदै? कि तुसै तेई दु:खा बै सौही सका सी ज़ुणी दुःखा बै हांऊँ सौहणु आल़ा सा?” तिन्हैं तेइबै बोलू, “हाँ आसै सौही सका सी।”
20	23	यीशुऐ तिन्हां बै बोलू, “तुसै कि मूँ सांही दु:ख सौही सका सी पर दैहिणै बाँऊऐ बेशणै रा हक देणु आल़ा हांऊँ नी ऑथि पर परमेश्वर पिता सा। तेइयै ज़ौसरी तैंईंयैं त्यार केरू सा ते बैशी सका सी।”
20	24	ऐ शुणिया दस च़ेले याकूब होर यूहन्ना री झ़िक केरदै लागै
20	25	तैबै यीशुऐ तिन्हां बै आपु हागै शाधिया बोलू, “तुसै जाँणा सी कि, ज़ुण दुज़ी ज़ाति रै अधिकारी बुझ़िया सी, ते तिन्हां पैंधै आपणा अधिकार चला सी होर तिन्हां मौंझ़ै ज़ुण बड़ै सी, तिन्हां पैंधै अधिकार रखा सी।
20	26	पर तुसा बिच़ै न ऐण्ढा नी लोड़ी हुआ बल्कि तुसा मौंझ़ै ज़ो बड़ा बणना चाहला सौ तुसरा सेवक बणला।
20	27	होर ज़ो कोई प्रधान बणना चाहला सौ तुसरा दास बणला।
20	28	मांहणु रा बेटा तैबै नी आऊ, कि तेइरी सेवा केरी लोड़ी, पर तैबै आऊ कि सैभी री सेवा केरनी होर बोहू लौका बै छ़ुड़ाणै री तैंईंयैं।”
20	29	ज़ैबै तै यरीहो नगरा हागै ज़ाँदै लागै ती, ता लोकै री बोहू बड़ी भीड़ तेई पिछ़ै च़ली।
20	30	तौखै बौतै रै कनारै दूई कांणै भिखारी सड़का रै कनारै बेठै ती, ज़ैबै तिन्हैं शुणू कि तिसै यीशु ज़ाँदा लागा सा ता ते चिल्लाँदै लागै, “ओ प्रभु, राज़ा दाऊदै री औलाद आसा पैंधै दया केर।”
20	31	पर भीड़ै रै लोकै तिन्हां बै धमकाइआ च़ुप रौहणै बै बोलू पर ते होर बी ज़ोरा सैंघै चिल्लाँदै लागै, “प्रभु! दाऊदै रै बेटै आसा पैंधै दया केर।”
20	32	तैबै यीशु रुकु होर तिन्हां बै बोलू, “तुसै कि चाहा सी कि हांऊँ तुसरी तैंईंयैं कि केरनु?”
20	33	तिन्हैं यीशु बै बोलू, “ओ प्रभु आसै हेरना चाहा सी।”
20	34	यीशु बै तिन्हां पैंधै दया आई। यीशुऐ तिन्हरी औछ़ी छ़ुँगी होर ते एकदम हेरदै लागै होर ते यीशु पिछ़ै औंढदै लागै।
21	1	ज़ैबै यीशु होर तेइरै च़ेले यरूश्लेमा शैहरा रै नेड़े जैतून ढौगै री बैतफगै ज़ैगा न पुजै ती यीशुऐ आपणै दूई च़ेले आपु न आगै भेज़ै होर तिन्हां बै बोलू,
21	2	“तुसै सामनै रै ऐई ग्राँ बै ज़ाआत्, होर तौखै तुसाबै गधी बोनुईदी मिलणी होर तेसा सैंघै तेसा रा बच्च़ा भी होंणा। तिन्हां बै खोलिया मूँ हागै आंणा।
21	3	अगर तुसा न कोई किछ़ बोलला, ता तुसै बोलीत्, कि प्रभु बै इन्हरी ज़रूरत सा। तैबै तेई ते फट भेज़णै।”
21	4	ताकि भविष्यवाणी केरनु आल़ै रा ऐ वचन पूरा होला,
21	5	“सिय्योनै री नगरी बै बोला, ‘हेर, तेरा राज़ा तौ हागै ऐन्दा लागा सा; सौ नम्र सा होर गधै पैंधै बेठा सा।’ ”
21	6	तैबै तेइरै च़ेले नौठै होर तिन्हैं तैण्ढाऐ केरू ज़ैण्ढा यीशुऐ तिन्हां बै बोलू ती।
21	7	तिन्हैं गधी होर तेसरा बच्च़ा आंणु होर तिन्हां पैंधै आपणै झिकड़ै पाऐ होर यीशु तिन्हां पैंधै बेठा।
21	8	भीड़ै रै बोहू सारै लोकै आपणै झिकड़ै बौता न बछ़ाऐ होर किछ़ लोकै बूटै री शांणी काटिया बौता न बछ़ाई।
21	9	ज़ो लोका यीशु रै आगै-पिछ़ै च़लदै लागै ती, ते यीशु री जय-जयकार केरिया बोलदै लागै ती, “प्रभु री स्तुति हो! दाऊदै री औलाद!” स्वर्गा न प्रभु री स्तुति हो। “धन्य सा सौ ज़ुण प्रभु रै अधिकारा न एज़ा सा।”
21	10	ज़ैबै सौ यरूश्लेम शैहरा न पुजू ता पूरै शैहरा न खलबली मची होर लोका बोलदै लागै, “ऐ कुण सा?”
21	11	लोकै री भीड़ै बोलू, “ऐ गलील ज़िलै रै नासरत ग्राँ रा भविष्यवाणी केरनु आल़ा यीशु सा।”
21	12	यीशुऐ परमेश्वरै रै मन्दिरा बै ज़ाइआ ते सैभ लोका मन्दिरा न बाहरै खोलै ज़ो तौखै समान बेच़दै होर खरीददै लागै ती, ढैबुऐ रा लेन-देण केरनु आल़ै होर कबूतरा बेच़णू आल़ै री सारी चौकियाँ उलट-पुलट केरी।
21	13	यीशुऐ तिन्हां बै बोलू, “पवित्र शास्त्रा न ऐ लिखु सा; ‘मेरा मन्दिर प्रार्थना रा घौर होंणा’ पर तुसै लोकै ऐ डाकू रा अड्डा बणाऊ सा।”
21	14	मन्दिरा न किछ़ कांणै होर लँगड़ै-लूलै यीशु हागै आऐ होर तेइयै ते ठीक केरै।
21	15	ज़ैबै मुख्यपुरोहिते होर यहूदी शास्त्रियै ते नोखै कोम हेरै ज़ो यीशुऐ केरै ती होर यीशु री जय-जयकार होर शोहरू बै मन्दिरा न शुणी कि, स्तुति हो! दाऊदै री औलाद धन्य सा, तैबै ते झ़िकुऐ।
21	16	तिन्हैं यीशु न पुछ़ू, “तू शुणा सा ते कि बोलदै लागै सी?” यीशुऐ तिन्हां बै बोलू, “हाँ,” हांऊँ शुणा सा। कि “तुसै धर्म शास्त्रा न नी पौढ़ू, ‘तैं शोहरू होर दूध पीणू आल़ै बच्चै न अपार स्तुति कराई?’ ”
21	17	तैबै यीशु तिन्हां बै छ़ौड़िआ नगरा रै बाहरै बैतनिय्याह शैहरा बै नौठा होर तौखै रात काटी।
21	18	आगलै रोज़ दोतियै ज़ैबै यीशु आपणै च़ेले सैंघै यरुश्लेम वापस ऐन्दा लागा ती, तैबै यीशु बै भूख लागी।
21	19	बौतै रै कनारै तेइयै एक फेगड़े रा बुटा हेरू होर तेई कौछ़ै नौठा पर तौखै तेइबै पौचै रै अलावा होर किछ़ नी मिलू। तैबै यीशुऐ तेई बुटै बै बोलू, “ऐबै न बाद तौ न कैधी फ़ौल़ नी लागणै होर सौ फेगड़े रा बूटा तुरन्त शुकू।”
21	20	ज़ैबै च़ेले ऐ हेरू ता तिन्हैं बड़ी हैरानी सैंघै पुछ़ू, “ऐ फेगड़े रा बूटा ऐतरी छ़ेकै कैण्ढै शुकू?”
21	21	यीशुऐ तिन्हां बै ज़वाब धिना, “हांऊँ तुसाबै सच़ बोला सा अगर तुसा न भरोसा होर तुसै शक नी केरदै ता तुसै भी ज़ो मैं ऐई बुटै सैंघै केरू ऐण्ढा केरी सका सी बल्कि अगर तुसै ऐई ढौगा बै बोललै, औखै न उठ होर समुन्द्रा न जा, ता सौ तैण्ढाऐ होंणा।
21	22	अगर तुसाबै भरोसा ता प्रार्थना न तुसै ज़ो बी मुँगलै सौ तुसाबै मिलणा।”
21	23	ज़ैबै यीशु मन्दिरा न ज़ाइआ उपदेश देंदा लागा ती ता मुख्यपुरोहिते होर यहूदी स्याणै एज़िया यीशु न पुछ़ू, “ऐण्ढी गैला तू कुणी हका सैंघै केरा सा होर ऐ हक तौभै कुणिऐ धिना?”
21	24	यीशुऐ तिन्हां बै ज़वाब धिना, “हांऊँ तुसा न एक प्रश्न पुछ़ा सा, अगर तुसै मुँभै ज़वाब देलै ता मुँबी तुसाबै दैसणा कि हांऊँ इन्हां गैला कुणी हका सैंघै केरा सा।
21	25	दसा यूहन्ना बै बपतिस्मा कौखै न मिलू? परमेश्वरा न कि मांहणु न?” ते आपु न बिच़ार केरदै लागै, “अगर आसै बोला सी कि परमेश्वरा न मिलू तै ऐई आसा ऐ बोलणा कि तुसै तेइरा विश्वास किबै नी केरदै?”
21	26	होर अगर आसै बोला सी, मांहणु री धिरै न आसाबै लोकै री डौर सा, किबैकि ते यूहन्ना बै भविष्यवाणी केरनु आल़ा मैना सी।
21	27	तिन्हैं यीशु बै बोलू, “आसै नी ज़ाणदै।” तैबै यीशुऐ तिन्हां बै बोलू, “हांऊँ भी तुसाबै नी दसदा कि हांऊँ इन्हां कोमा बै कुणी हका सैंघै केरा सा।
21	28	“दसा तुसै लोका एथै रै बारै न कि सोच़ा सी? एकी मांहणु रै दूई बेटै ती, तेइयै बड़ै बेटै बै बोलू, ‘बेटैआ, औज़ तू मेरै अँगूरै रै बगीच़ै बै ज़ा होर कोम केर।’
21	29	“पर बेटै ज़वाब धिना, ‘मेरा मूढ़ नी ऑथि’, पर बादा न तेइरा मूढ़ बदलू होर सौ नौठा।
21	30	“तैबै सौ बापू दुज़ै बेटै हागै नौठा होर तेइबै भी बगीच़ै न कोम केरनै बै बोलू। तेई बेटै ज़वाब धिना, ‘ओ ज़ी, हांऊँ,’ ज़ा सा पर सौ नी नौठा।
21	31	“दसा इन्हां दूई न बापू रा कोम कुणिऐ केरू?” तिन्हैं बोलू, “बड़ै बेटै।” यीशुऐ तिन्हां बै बोलू, “हांऊँ तुसाबै सच़ बोला सा, च़ुँगी लेणू आल़ै होर वैश्या परमेश्वरै रै राज्य बै तुसा न पैहलै जाँणा।”
21	32	किबैकि बपतिस्मै देणु आल़ा यूहन्ना तुसाबै ज़िन्दगी री सही बौत रिहाणै री तैंईंयैं आऊ होर तुसै तेइरा बशाह नी केरू। पर च़ुँगी लेणू आल़ै होर वैश्या तिन्हैं तेइरा बशाह केरू। ज़ैबै तुसै ऐ हेरू ता तुसै बादा न भी मन नैंई बदलू होर न तेइरा बशाह केरू।
21	33	“एक होर उदाहरण शुणा, एक ज़मींदार ती। तेइयै एक अँगूरा रा बगीच़ा लाऊ होर तेथा रै च़ोहू पासै बाड़ लाऊ। तैबै अँगूरा रा रस खोलणै री तैंईंयैं एक खाच़ कोतू; होर टापरा बणाईया किसाना बै ठेके पैंधै देइया प्रदेशा बै नौठा।
21	34	ज़ैबै अँगूर कौढणै रा बौगत आऊ ता बगीच़ै रै मालकै तिन्हां किसाना हागै आपणै नोकर भेज़ै कि ते फसला रा हिस्सा आंणलै।
21	35	“पर किसानै ते नोकर ढौकै होर ते मारै किछ़ पात्थरै लाइया मकाऐ।
21	36	तैबै तेइयै पैहलै न ज़ादा होर नोकर भेज़ै। पर ठेकैदारै ते भी मारै।
21	37	बादा न तेइयै तिन्हां हागै आपणा बेटा भेज़ू, कि तै मेरै बेटै रा आदर केरलै।
21	38	“पर ठेकैदारै ज़ैबै मालका रा बेटा हेरू ता ते आपु न बिच़ार केरिया बोलदै लागै, ‘ऐ ता तेइरा वारिस सा, एज़ा, आसा ऐ मारना होर ऐईरा हक लेणा।’
21	39	तिन्हैं सौ ढौकिया अँगूरा रै बगीच़ै न बाहरै केरू होर मारू।
21	40	“तुसै कि सोच़ा सी ज़ैबै अँगूरै रै बगीच़ै रा मालक एला, ता तेई तिन्हां ठेकैदारा सैंघै कि केरना?”
21	41	तिन्हैं तेइबै बोलू, “तेई ते बड़ी बैरहमी सैंघै मारनै; होर सौ अँगूरा रा बगीच़ा होरी ठेकैदारा बै देणा ज़े फैसला रा हिस्सा तेइबै देलै।”
21	42	यीशुऐ तिन्हां बै बोलू, कि “तुसै शास्त्रा रा सौ वचन नी पौढ़ू “ ‘ज़ुण पात्थर घौर बनाणु आल़ै मिस्त्रियै बेकार समझ़ू, सौहै पात्थर कुणै रा पात्थर बणू; ऐण्ढा प्रभुऐ केरू, ज़ो आसरी नज़री न नौखा सा’
21	43	“हांऊँ तुसाबै बोला सा परमेश्वरा रा राज्य तुसा न छीनिणा; होर तिन्हां लोका बै देणा ज़ो तेइरै राज्य रै मुताबक च़ला सी।
21	44	ज़ुण ऐई पात्थरा पैंधै पौड़ला तेइरै टुकड़ै-टुकड़ै होंणै होर ज़ुणी पैंधै ऐ पात्थर पौड़ला तेई पिठै सांही पिशिणा।”
21	45	ज़ैबै मुख्यपुरोहिते होर फरीसी लोकै ऐ उदाहरण शुणु ता तिन्हैं ज़ाणू कि आसरै बारै न बोलदा लागा सा।
21	46	तैबै तिन्हैं तेइबै ढौकणै री कोशिश केरी पर ते लोका न डौरा ती किबैकि ते यीशु बै भविष्यवाणी केरनु आल़ा मना ती।
22	1	एक बार भी यीशु लोका सैंघै रै उदाहरणा न गैला केरदै लागै होर बोलू,
22	2	“स्वर्गा रा राज्य तेई राज़ै सांही सा ज़ुणियै आपणै बेटै रै ब्याह री धाम धिनी।
22	3	राज़ै आपणै नोकर छौंदै लाउदै लोका बै शाधदा भेज़ू ज़ुणिबै ब्याह रा छाँदा लाऊ ती पर ते नी आऐ।
22	4	“फिरी तेइयै नोकर ऐ बोलिया भेज़ै, शाधेंदै लोका बै बोला, मैं धाम त्यार केरी सा, एज़ा होर मैं आपणै धाचुऐदै पशु मारिया धाम त्यार केरी सा; ब्याह री धामा न एज़ा।
22	5	“पर लोकै कोई ध्यान नी धिना होर ते आपणै-आपणै कोमा नौठै।
22	6	किछ़ लोकै ता राज़ै रै नोकर ढौकै होर तिन्हरा अनादर केरू होर ते मकाऐ।
22	7	ज़ैबै राज़ै ऐ शुणु, तेइबै बड़ी झ़िक आई, तैबै राज़ै आपणै सिपाही भेज़ै होर तिन्हैं ते नोकरा बै मारनू आल़ै खूनी मकाऐ, होर तिन्हरै नगरा न औग लाई।
22	8	“ तैबै राज़ै आपणै नोकरा बै बोलू, ‘ब्याह री धाम त्यार सा पर ज़ो शाधै ती ते लोका एसा धामा काबिल सिद्ध नी हुऐ।
22	9	ऐबै तुसै सड़का बै होर गली बै ज़ाआत्, ज़ो भी तुसाबै मिललै तिन्हाबै ब्याह री धामा बै आंणा।’
22	10	तैबै ते नोकर सड़क होर गली बै नौठै। तिन्हां बै भलै-बुरै ज़ो भी लोका मिलै तिन्हैं ते शाधिया आंणै होर ब्याह रा घौर पूरा पाऊणै सैंघै भौरूआ।
22	11	“पर ज़ैबै राज़ा पाऊणै बै हेरदा आऊ; ता तौखै तेइयै एक ऐण्ढा मांहणु हेरू, ज़ुणियै ब्याह रै झिकड़ै नी ती लाऐदै।
22	12	राज़ै तेइबै बोलू, ‘ओ सैंघी, ब्याह रै झिकड़ै लाऐ बगैर तू औखै आँध्रै कैण्ढै आऊ? पर तेइयै किछ़ नी बोलू।’
22	13	“तैबै राज़ै आपणै नोकरा बै बोलू, ऐईरी हौथ ज़ोंघा बोनिआ बाहरै निहारै न शेटा। ज़ौखै लोका बै बोहू दु:ख सौहणा पौड़ा सा।
22	14	“सैभ लोका परमेश्वरै हमेशा री ज़िन्दगी री तैंईंयैं शाधै सी, पर किछ़ तेइयै चुनै सी।”
22	15	तैबै फरीसियै ज़ाइआ एक सभा रखी कि ते यीशु बै तेइरी आपणी गैला न कैण्ढै फसाई सका सी एथा रा विचार केरी सकलै।
22	16	तिन्हैं आपणै किछ़ च़ेले हेरोदिया हागै भेज़ै। तिन्हैं लोकै यीशु बै बोलू, “ओ गुरू, आसै जाँणा सी कि तू बड़ा सच़ा सा होर एसा गैला री किछ़ भी परवाह नी केरदा कि लोका कि सोच़ा सी। किबैकि तू मांहणु रै रुतवै पैंधै ध्यान नी देंदा बल्कि परमेश्वर रै बारै न सच़ी शिक्षा देआ सा। आसाबै दस, महाराज़ै बै कर देणा सही सा कि नी?
22	17	तू आसाबै दस तेरा विचार कि सा? महाराज़ै बै च़ुँगी देणा सही सा, कि नी?”
22	18	यीशुऐ तिन्हरै मनै री गैल ज़ाणी होर तेइयै बोलू, “ओ कपटियो! तुसै मुँभै किबै परखणा चाहा सी?”
22	19	मुँभै तेई सिक्के मौंझ़ै न एक सिक्का रिहात्, जुणी सैंघै लोका रोम ऋणा रा भुगतान केरा सी। तैबै तिन्हैं एक सिक्का आंणिआ रिहाऊ।
22	20	तैबै यीशुऐ तिन्हां बै बोलू, “एथा न कौसरी मोहर होर फोटू सा?”
22	21	तिन्हैं तेइबै बोलू, “महाराज़ै रा।” तैबै यीशुऐ तिन्हां बै बोलू, “ठीक सा ज़ो महाराज़ै रा सा तेई महाराज़ै बै दैआत् होर ज़ो परमेश्वरा रा सा तेई परमेश्वरा बै दैआत्।”
22	22	ऐ शुणिया तिन्हां बै बड़ी हैरानी हुई होर ते यीशु बै छ़ौड़िआ तौखै न नौठै।
22	23	तेही ध्याड़ै न किछ़ सदूकी लोका तौखै आऐ ज़ो दबारा ज़िन्दै होंणै बै नी मैनदै यीशु हागै आऐ, होर तेईन पुछ़ू,
22	24	“ओ गुरू, मूसै री विधि रै मुताबक अगर कोईरी औलाद मौरा सा ता तेइरा भाई तेसा विधवा सैंघै ब्याह केरिया आपणै भाई रा वँश बढ़ाणै री तैंईंयैं औलाद पैदा केरला।
22	25	मना कि आसै सौत भाई सी। पैहलै भाई रा ब्याह हुआ होर सौ बै औलाद मूँआ। तैबै तेइरै भाइयै तेसा सैंघै ब्याह केरू।
22	26	ऐण्ढै तैरहा ते सौतै रै सौत भाई बै औलाद मूँऐ।
22	27	बादा न सौ बेटड़ी भी मूँई।
22	28	ऐबै आसै ऐ पुछ़ा सी कि आगली ज़िन्दगी न सौ तिन्हां सौत भाई मौंझ़ै कौसरी लाड़ी होंणी? किबैकि तिन्हैं सैभी भाइयै तेसा सैंघै ब्याह केरू ती।”
22	29	यीशुऐ तिन्हां बै ज़वाब धिना, “तुसै भूल केरा सी किबैकि तुसै पवित्र शास्त्र होर परमेश्वरै री शक्ति बै नी ज़ाणदै।
22	30	तुसै ऐसा गैला बै समझा कि तेसा आगली ज़िन्दगी न तिन्हां लोका ब्याह-शादी नी केरनी होर न तौखै ब्याह न देइणा। बल्कि तिन्हां स्वर्गदूता सांही होंणा।
22	31	मूँऐंदै रै ज़िन्दै होंणै रै बारै न तुसै मूसै रै बिधाना न ज़ो लिखू सा पौढ़ा, तौखै परमेश्वरै कि बोलू सा,
22	32	‘हांऊँ अब्राहमा रा परमेश्वर सा, इसहाका रा परमेश्वर सा होर याकूबा रा परमेश्वर सा’ सौ मूँऐंदै रा नी बल्कि ज़िन्दै रा परमेश्वर सा।”
22	33	ज़ैबै लोकै ऐ शुणू ता ते तेइरै उपदेश शुणिया बड़ै हैरान हुऐ।
22	34	ज़ैबै फरीसियै शुणू कि यीशुऐ सदूकी लोका च़ुप कराऐ ता सैभ कठा हुऐ।
22	35	तिन्हां न एकी यहूदी शास्त्रियै यीशु बै फसाणै री सोच़ा सैंघै तेईन पुछ़ू,
22	36	“ओ गुरू, बिधाना न सैभी न बड़ा हुक्म कुण सा?”
22	37	यीशुऐ तेइबै बोलू, “तू आपणै प्रभु परमेश्वरा सैंघै आपणै पूरै मना सैंघै, पूरै प्राण सैंघै होर सारी बुद्धि सैंघै झ़ुरी केर।
22	38	ऐ सैभी न पैहला होर सैभी न बड़ा हुक्म सा।”
22	39	ऐण्ढाऐ दुजा हुक्म ऐ सा, “ज़ैण्ढा तू आपु बै झ़ुरा सा तैण्ढा तू आपणै पड़ेशी सैंघै भी झ़ुरी केर।”
22	40	सारै बिधान होर भविष्यवक्तै रै ग्रँथ इन्हां दूई हुक्मा पैंधै टिकै सी।
22	41	ज़ैबै फरीसी लोका कठै ती ता यीशुऐ तिन्हां न एक सवाल पुछ़ू,
22	42	“मसीह रै बारै न तुसै कि सोच़ा सी कि सौ कौसरा बेटा सा?” तिन्हैं तेइबै बोलू, “दाऊदा रा।”
22	43	यीशुऐ तिन्हां बै बोलू, “दाऊद तैबै आत्मा न भौरूइया तेइबै प्रभु किबै बोला सा?
22	44	‘प्रभुऐ, मेरै प्रभु बै बोलू, मेरी दैहिणी धिरै बेश ज़ैबै तैंईंयैं कि हांऊँ तेरै दुश्मना बै तेरै ज़ौघा हेठै नी पानू।’
22	45	ज़ैबै दाऊदै तेइबै प्रभु बोलू ता, सौ तेइरा बेटा कैण्ढै होई सका सा?”
22	46	कोई भी ज़वाब नी देई सकै होर न तैदी न बाद कोई बै भी यीशु न किछ़ पुछ़णै री हिम्मत केरी सकै।
23	1	यीशुऐ आपणै च़ेले होर भीड़ै रै लोका बै बोलू,
23	2	“शास्त्री होर फरीसी लोका मूसै रै बिधानै री व्याख्या केरदै लागै सी।”
23	3	ते ज़ो किछ़ भी बोललै तेथा पैंधै च़लेइत् होर तेथा बै मनेइत्। पर ज़ो ते कोम केरा सी तेथा बै हेरीत् केरदै किबैकि ते बोला सी पर केरदै नी।
23	4	ते लोकै री कोन्हा पैंधै ऐतरा गरका बोझ़ा पा सी कि ते तेथा बै च़किआ च़ली नी सकदै पर आपु ते तेथा बै गुठियै लाईया भी सकाणा नी च़ाँहदै।
23	5	ते शोभलै कोम एथै री तैंईंयैं केरा सी कि लोका तिन्हां बै हेरलै। ते आपणै जंतरा बै चौऊड़ा होर कुरतै रै पाल्लै री झालरा बै बड़ा तुंई री तैंईंयैं केरा सी कि लोका तिन्हां बै धर्मात्मा समझ़लै।
23	6	ते धामा न खास-खास ज़ैगा तौपा सी, होर आराधनालय न खास-खास ज़ैगा तोपा सी;
23	7	होर बज़ारा न लोका तिन्हां बै नमस्कार केरलै होर तिन्हां बै गुरू बोललै।
23	8	पर तुसै लोका न आपु बै गुरू हेरीत् बोलणै दयाँदै किबैकि तुसरा सच़ा गुरू ता बस एकै सा होर तुसै सारै भाई-बैहण सी।
23	9	धौरती पैंधै लोका बै तुसै आपु बै बापू हेरित् बोलणै देंदै किबैकि तुसरा बस एकै पिता परमेश्वर सा ज़ो स्वर्गा न सा।
23	10	होर लोका न आपु बै मालक हेरीत् बोलणै दयाँदै किबैकि तुसरा बस एकै मालक सा होर सौ मसीह सा।
23	11	तुसा सैभी न महान मांहणु सौ सा ज़ुण तुसरा सेवक बणला।
23	12	किबैकि ज़ो कोई आपु बै बैड़ा बुझ़ा सा तेई होछ़ै गिणिना होर ज़ो आपु बै होछ़ा बुझ़ा सा तेई बैड़ै गिणिना।
23	13	“हे कपटी शास्त्री होर फरीसी लोको! हाय सा तुसा पैंधै, तुसै मांहणु री तैंईंयैं स्वर्गा रै राज्य रा दुआर बन्द केरा सी। तुसै न ता आपु तेई दुआरै हागै ज़ाँदै न तिन्हां मांहणु बै ज़ाणै देंदै।”
23	14	“ओ कपटी शास्त्री होर फरीसी लोको, हाय! सा तुसा पैंधै किबैकि तुसै विधवै री सम्पति बै हड़प केरा सी। तुसै लोका न रिहाणै री तैंईंयैं बड़ी-बड़ी प्रार्थना केरा सी। एथै री तैंईंयैं तुसाबै बोहू सज़ा मिलणी।
23	15	“ओ कपटी शास्त्री होर फरीसी लोको हाय सा तुसा पैंधै। तुसै एकी मांहणु बै आपणै मता न आंणनै री तैंईंयैं कि समुन्द्र सैभ ज़ैगा पार केरा सी। ज़ैबै सौ तुसा धिराबै फिरा सा ता तुसै तेइबै दुगणै नरकै रै भागीदार बणा सी।
23	16	“हे कांणै धर्मगुरूओ! हाय सा तुसा पैंधै ज़ो बोला सी कि अगर कोई मन्दिरै री कसम खाला ता किछ़ै नी, पर अगर कोई मन्दिरै रै सुनै री कसम खाला ता तेई कसम पूरी केरनी पौई।
23	17	ओ मूर्ख, होर कांणै लोको! बड़ा कुण सा, सुना या मन्दिर ज़ुणियै कि सुना च़ोखा होआ सा?
23	18	तुसै ऐ भी बोला सी, अगर कोई वेदी री कसम खाला ता किछ़ै नी पर ज़ुण वेदी पैंधै च़ढ़ाउदी च़ीज़ै री कसम खा सा तेई सौ कसम पूरी केरनी पौई।
23	19	ओ कांणै लोको, बड़ा कुण सा, वेदी पैंधै च़ढ़ाईदी च़िज़ा कि सौ वेदी ज़ुणियै कि ते च़ढ़ाईदी च़ीज़ा च़ोखी होआ सी?
23	20	अगर कोई वेदी री कसम खा, सा ता सौ वेदी सैंघै तिन्हां च़ीज़ै री भी कसम खा सा।
23	21	ज़ुण मन्दिरै री कसम खा सा सौ तेइरी होर मन्दिरा न रौहणु आल़ै परमेश्वरा री बी कसम खा सा।
23	22	ज़ुण स्वर्गै री कसम खा सा सौ परमेश्वरै रै सिंहासना सैंघै तेथा पैंधै बेठैंदै री भी कसम खा सा।
23	23	“हे कपटी शास्त्रिओ होर फरीसी लोको हाय सा! तुसा पैंधै; तुसै पदीनै, सौंफ होर ज़ीरै रा दसवाँ हिस्सा ता देआ सी पर बिधाना री ते ज़रूरी गैला तुसै छ़ौड़ी धिनी सी मतलब न्याय, दया, होर बशाह छौड़ी धिना सा। ज़रूरी ऐसा कि तुसै तिन्हां गैला बै भी पूरी केरदै होर तिन्हां बै भी नैंई छ़ौड़दै।
23	24	ओ कांणै धर्मगुरूओ, पाणी पींदी घेरै तुसै मच्छरा बै बड़ै ध्याना सैंघै छ़ाना सी पर मूसै रै बिधाना रै मुताबक बड़ी गैला बै ता टाल़ा सी ज़ो तुसरी तैंईंयैं ऊँटा बै निंगल़नै सांही सा।
23	25	“ओ कपटी शास्त्रिओ होर फरीसी लोको, हाय सा तुसा पैंधै; तुसै कटोरै होर थाल़ी बै बाहरै न ता माँज़ा सी पर भीतरै न ते मैली होआ सी।
23	26	ओ कांणै फरीसी लोको, पहिलै कटोरै होर थाल़ी बै भीतरै न माँज़ा कि ते बाहरै न भी साफ होली।
23	27	ओ कपटी शास्त्री होर फरीसी लोको, हाय सा! तुसा पैंधै, तुसै चुनै लेसुईदी कब्रा सांही सी ज़ो बाहरै न ता साफ हेरिया सी पर भीतरै मुर्दै रै हाड़कै होर गन्दगियै लाइया भौरुइदी सी।
23	28	एसा रीतियै तुसै भी मांहणु बै बाहरै न ता धर्मी हेरिया सी पर भीतरै कपट होर पापा रै बिचारा लाइया भौरूऐदै सी।
23	29	“ओ कपटी शास्त्री होर फरीसी लोको हाय सा तुसा पैंधै, तुसै भविष्यवाणी केरनु आल़ै री कब्रा बै सज़ा सी होर धर्मी लोकै री तैंईंयैं कब्रा बै बणा सी।
23	30	होर बोला सी, ‘अगर आसै बुज़ुर्गा रै बौगतै न होंदै ता भविष्यवक्तै रै लोहू न तिन्हां सैंघै साँझ़ा नी ती होंणा।’
23	31	एसा रीतियै ता तुसै आपणी तैंईंयैं गुआही आपै देआ सी कि तुसै भविष्यवक्तै रै खूनी री औलाद सी।
23	32	हांऊँ जाँणा सा कि तुसै आपणै बुज़ुर्गा री बुराई बै खत्म केरनु आल़ै सी।
23	33	तुसै ज़हरीलै कीड़ै रै शोहरु सांही चापलूस लोको, तुसा नरकै री सज़ा न किंहाँ बच़णा?
23	34	ऐबै तुसै शुणा, हांऊँ तुसा हागै भविष्यवाणी केरनु आल़ा, बुद्धिमान होर शास्त्री बै भेज़ा सा; होर तुसा तिन्हां न केतरै ता मारनै न बाद क्रूसा पैंधै च़ढ़ाणै होर आपणै आराधनालय न कोड़ै लाइया मारनै होर एकी ग्राँ न दुज़ै ग्राँ बै भगाणै।
23	35	धर्मी हाबिल न लेइया बिरिक्याह रै बेटै जकर्याह तैंईंयैं ज़ो कि तुसै मन्दिर होर वेदी रै बिच़ा न मारै ती होर ज़ेतरै धर्मी लोका रा लोहू एसा धौरती पैंधै हुआ सा सौ तुसाबै खूनी मना सी।
23	36	हांऊँ तुसाबै सच़ बोला सा, इन्हां सारी गैला री सज़ा ऐई ज़ुगै रै लोका पैंधै पौड़नी।
23	37	“ओ यरूश्लेम शैहरा रै लोको! ओ यरूश्लेम शैहरा रै लोको! तू ज़ो भविष्यवाणी केरनु आल़ै बै मारा सा होर तिन्हां बै पात्थरै लाइया मारा सा ज़ो तौ हागै भेज़िआ सी। केतरी बार मैं चाहू कि ज़ैण्ढै मुर्गी आपणै बच्च़ै बै आपणै पँखा हेठै सम्भाल़िया रखा सा, हांऊँ बी तेरै शोहरू बै कठा केरनु पर तैं नी चाहू।
23	38	हेरा, तुसरा घौर तुसरी तैंईंयैं खाली छ़ौड़िआ सा।
23	39	किबैकि हांऊँ तुसाबै बोला सा कि ऐबै न लेइया ज़ैबै तैंईंयैं तुसै नी बोललै कि, ‘धन्य सा सौ, ज़ो प्रभु रै अधिकारा न एज़ा सा’ तैबै तैंईंयैं तुसा हांऊँ कैधी भी नी हेरना।”
24	1	ज़ैबै यीशुऐ मन्दिरा रै ब्राम्दै छ़ौड़िआ ज़ाँदै लागै ती ता तेइरै च़ेले मन्दिरै री बनावट रिहाणै री तैंईंयैं तेई हागै आऐ।
24	2	यीशुऐ तिन्हां बै बोलू, “कि तुसै ऐ सैभ नी हेरदै? हांऊँ तुसाबै सच़ बोला सा, औखै एकी पात्थरै पैंधै दुज़ा पात्थर नी टिकी रौहणा। बल्कि सैभ किछ़ नाश होंणा।”
24	3	ज़ैबै सौ जैतून ढौगा पैंधै बेठा ती ता च़ेले तेई हागै एज़िया बोलू, “आसाबै दैस कि ऐ गैला कैबै होंणी? होर तेरै ऐणै री, कि नशाणी होंणी? होर दुनियै रै आखरी होंणै री कि नशाणी होंणी?”
24	4	यीशुऐ तिन्हां बै ज़वाब धिना, “होशियार रौहा! कि कोई तुसाबै भरमाला नी।
24	5	किबैकि बोहू ऐण्ढै हौंणै ज़ुणी मेरै नाँ न एज़िया बोलणा, ‘कि हांऊँ मसीह सा’, होर तिन्हां बोहू सारै लोका भरमाणै।
24	6	तुसा लड़ाई-झ़गड़ै री अफवाहै रै बारै न शुणलै पर तुसै घबराँदै हेरीत् किबैकि इन्हरा होंणा ज़रूरी सा पर तेई बौगतै आखरी नी होंणा।
24	7	किबैकि ज़ाति-ज़ाति आपु न लड़ीना, एकी राज्य होरी राज्य सैंघै लड़ीना, ज़ैगा-ज़ैगा अकाल पौड़ना होर ज़ौज़री होंणी।
24	8	इन्हां सारी गैला सैंघै दु:खै री शुरूआत होंणी।
24	9	“तैबै ज़ो लोका तुसरै खिलाफ़ सी, दु:ख देणै री तैंईंयैं तुसै ढौकणै द्याणै होर तिन्हां तुसै मारनै होर सैभ ज़ाति रै लोका मेरी बजहा न तुसा सैंघै बैर रखणा, किबैकि तुसै मूँ पैंधै बशाह रखा सी।
24	10	तैबै बोहू सारै लोका मूँ पैंधै बशाह केरना छ़ौड़ना, एकी-दुज़ै ढौकणै द्याणै होर एकी-दुज़ै सैंघै बैर रखणा।
24	11	बोहू सारै झ़ूठै भविष्यवाणी केरनु आल़ै ऐणै होर तिन्हां बोहू सारै लोका बै धोखा देणा।
24	12	होर पाप बढ़नै री बजहा न बोहू सारै लोकै री झ़ुरी कम होंणी।
24	13	पर ज़ुण आखरी तैंईंयैं धीरज रखला तेई मुक्ति पाणी।
24	14	होर परमेश्वरै रै राज्य रा खुशी रा समाद सारी दुनिया रै हर ज़ैगा न प्रचार केरिना कि सैभी देशा रै लोका बै ऐ ग्रहण केरनै रा मौका मिलणा।
24	15	“ज़ैबै तुसै ‘घृणित च़ीज़ा बै तौखै खड़ी हेरलै’ ज़ौखै ते नी ती लोड़ी, ज़ुणी रै बारै न दानिय्येल भविष्यवाणी केरनु आल़ै बोलू ती, (ज़ो कोई ऐ पौढ़ा सा तिन्हां बै समझणै री कोशिश केरनी चेहिऐ)
24	16	अगर तुसै तेई बौगता यहूदिया न रौहंदै लागै सी, ता ढौगा बै भैगा।
24	17	ज़ो घौरै रै छ़ापरा पैंधै सी ते आपणा समान नेहणै री तैंईंयैं नी ओसलै।
24	18	ज़ो छेता न सी ते आपणै झिकड़ै नेहणै री तैंईंयैं पिछ़ै नी हटलै।
24	19	“तिन्हां बेटड़ी री तैंईंयैं ज़ुणा सुज़दी होली होर ज़ुणिरै शोहरू दूधा पीणू आल़ै होलै, तिन्हां ध्याड़ै बड़ै भयानक होंणा।
24	20	प्रार्थना केरा कि तुसाबै ठण्डै रै मौसमा न या बशाँ रै ध्याड़ै न भैगणा नी पौड़ला।
24	21	किबैकि तेई बौगतै ऐण्ढा भारी दु:ख होंणा ज़ैण्ढा कि दुनिया री शुरूआता न लेइया औज़ा तैंईंयैं नी हुआ होर नी होंणा।
24	22	होर अगर परमेश्वरै ते ध्याड़ै कम केरनै रा फैसला नी केरुदा होंदा, ज़ैबै लोका ऐतरै दुःख भुगतणै, ता हर कोइयै मौरना ती। पर तिन्हैं एथा बै होछ़ा केरनै रा फैसला केरुदा सा किबैकि तिन्हां बै तिन्हां लोका रै बारै न चिन्ता सा ज़ो परमेश्वरै चुनै सी।
24	23	तिन्हां ध्याड़ै न अगर कोई तुसाबै बोलला, ‘हेर, ऐ सा मसीह!’ होर, ‘सौ सा मसीह!’ ता तेइरा भरोसा हेरी केरदै।
24	24	किबैकि झ़ूठै मसीह होर भविष्यवाणी केरनु आल़ै हेरिदै लागणै होर तिन्हां ऐण्ढै नशाण चमत्कार रिहाणै होर नोखै कोम केरनै होर तिन्हां ते चुनैदै मांहणु भी भरमाणै।
24	25	तुसै होशियार रौहित्, हेरा मैं बौगता न पैहलै तुसाबै सैभ किछ़ दसू सा।
24	26	“अगर ते तुसाबै बोललै, ‘हेरा सौ बौणा न सा’, ता तुसै बाहरै हेरीत् निकल़दै; अगर ते बोललै कि ‘हेरा’ सौ कोठरी न सा, ता तुसै बशाह हेरीत् केरदै।
24	27	“किबैकि ज़ैण्ढै बिजली पूर्वा न पश्चिमा तैंईंयैं च़मकदी लोका हेरा सी, तैण्ढाऐ मांहणु रै बेटै रा मतलब मेरै ऐणै रै बौगता सैभी लोका मुँभै हर ज़ैगा हेरणा ।
24	28	ज़ौखै लाश होली, तौखै इलणी-काऊड़ै भी कठा होंणै।
24	29	“तिन्हां ध्याड़ै रै दु:खा न बाद सूरज़ काल़ै होंणा, होर ज़ोथा रा प्याशा नी रौहणा, तारै आसमाना न औल़नै होर आसमानै री सारी शक्ति हिलाइणी।
24	30	तैबै मांहणु रै बेटै रा मतलब मेरा चिन्ह आसमाना न हेरिना, तैबै धौरती रै सैभी खानदाना रै लोका छ़ाती पिटणी होर मांहणु रै बेटै बै बड़ी शक्ति होर महिमा सैंघै आसमाना न बादला पैंधै ऐन्दै हेरना।
24	31	तेई तुरही री बड़ी छ़ेड़ा सैंघै, आपणै स्वर्गदूत भेज़णै, होर तिन्हां आसमाना रै कुणै न लेईया पूरी धौरती मौंझ़ै न च़ोहू दिशा न परमेश्वरा रै चुनैदै लोका कठा केरनै।
24	32	“फेगड़ा रै बुटै न ऐ उदाहरण सीखा; ज़ैबै तेइरी शांणी नरम होआ सी होर पौचा निकल़दै लागा सी ता तुसै जाँणा सी कि गर्मी रै ध्याड़ै नेड़ सी।
24	33	ऐण्ढी तैरहा ज़ैबै तुसै इन्हां सैभी गैला बै हेरलै, ता ज़ाणी लेआ कि परमेश्वरा रा राज्य नेड़ सा।
24	34	हांऊँ तुसाबै सच़ बोला सा, ज़ैबै तैंईंयैं ऐ सारी गैला पूरी नी होली तैबै तैंईंयैं एसा पीढ़ी रा आखरी नी होंणा।
24	35	आसमान होर धौरती नाश होंणै, पर मेरी गैला कैधी भी नाश नी होंणी।
24	36	“तेई ध्याड़ै होर तेसा घड़ी रै बारै न कोई नी ज़ाणदा, न स्वर्गदूत, न बेटा, पर परमेश्वर पिता जाँणा सा।
24	37	ज़ैण्ढा नूहै रै ध्याड़ै न हुआ, तैण्ढाऐ मांहणु रै बेटै रा ऐणा बी होंणा।
24	38	किबैकि ज़ैण्ढा जल-प्रलय रै पैहलकै ध्याड़ै न ज़ुणी रोज़ा तैंईंयैं नूह ज़हाज़ा नी च़ढ़ू तेई ध्याड़ै तैंईंयैं लोका खाँदै-पींदै ती होर तिन्हां न ब्याह-शादी होआ ती।
24	39	होर ज़ैबै तैंईंयैं कि ते प्रलय रै पाणियै नी नेऐ तैबै तैंईंयैं तिन्हां बै किछ़ भी पता नी च़लू; तैण्ढाऐ हांऊँ मांहणु रै बेटै रा ऐणा बी होंणा।
24	40	तेई बौगतै दूई लोका छेता न होंणै तिन्हां न एक नेइणा होर दुज़ा छ़ौड़ी देणा।
24	41	अगर दुई बेटड़ी कठै चक्की पीशदी होली, तिन्हां न एक नेईणी, होर दुज़ी छ़ौड़ी देईणी।
24	42	ऐबै बिऊदै रौहा, किबैकि तुसै नी ज़ाणदै कि तुसरै प्रभु कौस ध्याड़ै न ऐणा।
24	43	पर एसा गैला ज़ाणी लेआ कि अगर घौरका मालक ज़ाणदा कि च़ोरा कुणी बौगतै ऐणा ता सौ ज़ागदा रौंहदा होर आपणै घौरा न च़ोरी नी ती होंणै देंदा।
24	44	तैबै तुसै मेरै वापस ऐणै री तैंईंयैं त्यार हुऐ लोड़ी; किबैकि हांऊँ मांहणु रा बेटा स्वर्गा न तेई बौगतै ऐणै ज़ैबै तुसै मेरै ऐणै री आश भी नी रखदै।”
24	45	“विश्वासयोग्य होर बुद्धिमान नोकर कुण सा ज़ुण तेई मालकै आपणै नोकरा पैंधै प्रधान बणाऊ कि तिन्हां बै ठीक बौगता न रोटी देला?
24	46	धन्य सा सौ नोकर ज़ुणिबै तेइरा मालक ऐण्ढा केरदा हेरा सा।
24	47	हांऊँ तुसाबै सच़ बोला सा; तेई मालका सौ नोकर आपणी सारी सम्पति पैंधै प्रधान बनाणा।
24	48	पर अगर सौ दुष्ट नोकर सोच़ला कि मेरै मालकै रै ऐणै न देर सा,
24	49	होर आपणै सैंघी नोकरा बै मारदा लागला होर पियक्कड़ लोका सैंघै खाला-पीला,
24	50	ता तेई नोकरा रा मालक ऐण्ढै ध्याड़ै न वापस ऐणा ज़ुणिरै बारै न सौ नोकर ज़ाणदा बी नी,
24	51	होर तेई रै मालका तेइबै कठोर सज़ा देणी होर कपटी लोका सैंघै तेइरा हिस्सा ठहराणा। तौखै तेइबै बोहू दु:ख-कष्ट होंणा।”
25	1	“तैबै यीशुऐ आपणै च़ेले सैंघै बोलू, ज़ैबै हांऊँ मांहणु रा बेटै वापस ऐणा, स्वर्ग रा राज्य तिन्हां दस कुँआरी सांही होंणा ज़ो आपणी मशाल लेइया दुल्है सैंघै मिलदी निकती।
25	2	तिन्हां न पौंज़ मूर्ख ती होर पौंज़ समझ़दार ती।
25	3	मूर्ख तिन्हैं आपणी मशाला ता आंणी पर आपु सैंघै फालतू तेल नी आंणु।
25	4	पर ज़ो समझ़दार ती तिन्हैं मशाला सैंघै आपणी कुप्पी न तेल भी भौरू।
25	5	ज़ैबै दुल्है रै ऐणै न देर हुई ता ते सब सुती।”
25	6	“औधी रातियै धूम मच़ी, ‘कि, हेरा, दूल्हा ऐन्दा लागा सा, तेई सैंघै मिलणै री तैंईंयैं च़ला!’
25	7	“तैबै ते दस कुँआरी आपणी-आपणी मशाला बै ठीक केरदी लागी।
25	8	मूर्ख कुँआरियै तिन्हां समझ़दार कुँआरी बै बोलू, ‘आपणै तेला न किछ़ तेल आसाबै बी देआत् किबैकि आसरी मशाला हिशदी लागी सी।’
25	9	“पर समझ़दार तिन्हैं कुँआरियै ज़वाब धिना, ऐ तेल आसरी होर तुसरी तैंईंयैं पूरा नी होंणा। भला ता ऐसा, कि तुसै तेल बेच़णू हागै न लेइया आंणा।
25	10	“ज़ैबै ते तेल लेंदी ज़ाँन्दी लागी ती ता दूल्हा पुजू होर ज़ो त्यार ती ते तेई सैंघै ब्याह रै घौरा बै नौठी होर दुआर बन्द केरूआ।
25	11	“एथा न बाद ते होरा कुँआरियां भी वापस एज़िया बोलदी लागी, ओ मालक, ओ मालक, आसरी तैंईंयैं दुआर खोल।
25	12	“तेइयै ज़वाब धिना, हांऊँ तुसाबै सच़ बोला सा कि हांऊँ तुसाबै नी ज़ाणदा।
25	13	“बिऊदै रौहा, किबैकि तुसै नैंई ज़ाणदै कि मूँ कैबै वापस ऐणा।
25	14	“दबारा ज़ैबै मूँ वापस ऐणा, स्वर्गा रा राज्य तेई मांहणु री दशा सांही सा ज़ुणियै परदेश ज़ाँदी घेरै आपणा सैभ किछ़ नोकरा रै हवालै केरु।
25	15	तेइयै एकी बै पौंज़ सुनै री थैली, दुज़ै बै दूई सुनै री थैली होर त्रीज़ै बै एक सुनै री थैली धिनी। हर एकी बै तिन्हरी शक्ति रै मुताबक धिना होर प्रदेशा बै नौठा।
25	16	ज़ुणिबै पौंज़ थैली मिली ती तेइयै तुरन्त ज़ाइआ तेथा सैंघै लेण-देण केरू होर पौंज़ थैली होर कमौई।
25	17	एसा रीतियै ज़ुणिबै दूई थैली मिली ती, तेइयै दूई होर कमौई।
25	18	पर ज़ुणिबै एक मिली ती तेइयै ज़ाइआ ज़मीन कोती होर तेइबै मिलूदी सौ एक थैली तेई माटै न पौथी।
25	19	“बोहू ध्याड़ै बाद तिन्हां नोकरा रा मालक वापस आऊ होर तिन्हां न लेखा लेंदा लागा।
25	20	ज़ुणिबै पौंज़ सुनै री थैली मिली ती, तेइयै पौंज़ सुनै री थैली होर आंणिआ बोलू, ‘ओ मालक, तैं मुँभै पौंज़ सुनै री थैली धिनी, ती हेर मैं पौंज़ होर सुनै री थैली कमौई।’
25	21	तेइरै मालकै नोकरा बै बोलू, हे भरोसै लायक नोकरा तू धन्य सा किबैकि तू थोड़ै ज़ेही न भरोसै लायक रौहू। मूँ तू बोहू च़ीज़ा रा हकदार बणाणा। आपणै मालकै री खुशी न शामिल हो।”
25	22	“ज़ुणिबै दूई सुनै री थैली मिली ती तेइयै बी एज़िया बोलू, ‘ओ मालक, तैं मुँभै दूई थैली धिनी ती, हेर, मैं दूई होर कमौई।’
25	23	“तेइरै मालकै तेइबै बोलू, ‘हे भरोसै लायक नोकरा तू धन्य सा किबैकि तू थोड़ै ज़ेही न भी भरोसै लायक बणिया रौहू। आपणै मालकै री खुशी न शामिल हो।’
25	24	“तैबै ज़ुणिबै एक थैली मिली ती तेइयै एज़िया बोलू, ‘ओ मालक, हांऊँ तौभै जाँणा सा, कि तू बड़ा कठोर मांहणु सा, कि तू ज़ौखै नी बाँहदा तौखै न काटा सा।’
25	25	हांऊँ डौरू कि अगर मैं तुसरा धन बर्वाद केरू, ता तुसा मुँभै सज़ा देणी। ज़ाइआ तेरी थैली ज़मीना न पौथिया रखी, ‘हेर ज़ो तेरा सा, सौ ऐ सा।’
25	26	“तेइरै मालकै तेई नोकरा बै ज़वाब धिना, हे दुष्ट होर आलसी नोकरा; ज़ैबै तू जाँणा ती कि हांऊँ ज़ौखै नी बाँहदा तौखै न काटा सा होर ज़ौखै नी शेटदा तौखै न कठा केरा सा,
25	27	तैबै तैं मेरा सुनै रा सिक्का व्यापारी बै ब्याज़ा पैंधै किबै नी धिना ताकि मुँभै वापस एज़िया ब्याज़ ता मिलदा?
25	28	“ऐई सुनै री थैली बै ऐई हागै न वापस लेआत्, होर ज़ुणी हागै दस सी तेइबै देआत्।
25	29	किबैकि ज़ौस हागै सा तेइबै होर देईणा होर तेई हागै बोहू होंणा पर ज़ुणी हागै नी ऑथि तेईन सौ भी वापस लेईणा ज़ो तेई हागै सा।
25	30	ऐई नक्कमै नोकरा बै निहारै न शेटा ज़ौखै ऐईबै बोहू दु:ख होर कष्ट सौहणा पौड़ना।
25	31	“ज़ैबै हांऊँ, मांहणु रै बेटै दबारा ऐणा, ता आपणी महिमा न ऐणा होर सैभ स्वर्गदूत आपु सैंघै आंणनै। तैबै मूँ आपणी महिमै रै सिंहासना पैंधै सैभी लोका रा न्याय केरनै री तैंईंयैं बेशणा।
25	32	होर सैभ ज़ाति मेरै सामनै कठा केरिनी। ज़ैण्ढा फुआल भेड़ा बै बौकरी न अलग केरा सा तैण्ढाऐ मूँ तै एकी होरी न अलग केरनै।
25	33	होर मूँ भेड़ा (धर्मी लोक) आपणी दैहिणी धिरै होर बौकरी (पापी लोक) बांऊँई धिरै खड़ी केरनी।
25	34	“तैबै हांऊँ राज़ै आपणै दैहिणी धिरलै तिन्हां बै बोलणा, ओ मेरै बापू रै धन्य लोको, एज़ा तेई राज्य रै हकदार बैणा ज़ो दुनिया रै शुरूआती न लेइया तुसरी तैंईंयैं त्यार केरू सा।
25	35	किबैकि हांऊँ भूखा ती होर तुसै मुँभै खाँणै बै धिना, हांऊँ शोखुआ ती तुसै मूँ न पाणी प्याऊ, हांऊँ परदेशी ती तुसै हांऊँ आपणै घौरा न रौहणै धिना।
25	36	हांऊँ नाँगा ती तुसै मुँभै झिकड़ै धिनै, हांऊँ बीमार ती तुसै मेरा ध्यान डाहू, हांऊँ कैदखानै न ती तुसै मुँभै मिलदै आऐ।
25	37	“तैबै धर्मी लोका तेइबै ज़वाब देणा, हे प्रभु आसै कैबै तू भूखा हेरू होर तौ न रोटी ख्याई? आसै कैबै तू शोखा हेरू होर तौ न पाणी प्याऊ?
25	38	आसै तू कैबै परदेशी हेरू होर आपणै घौरा न रौहणै धिना? आसै कैबै तू नाँगा हेरू ज़ो तौभै झिकड़ै धिनै?
25	39	आसै कैबै तू बीमार हेरू होर कैदखानै न हेरू ज़ो तौभै मिलदै आऐ?
25	40	“तैबै मूँ राज़ै तिन्हां बै ज़वाब देणा, हांऊँ तुसाबै सच़ बोला सा कि तुसै बशाह केरनु आल़ै मौंझ़ै होछ़ै न होछ़ै विश्वासी भाई सैंघै ज़ो भी केरू सौ मूँ सैंघै केरू।
25	41	“तैबै मूँ बांऊँई धिरलै तिन्हां बै बोलणा, ओ श्रापित लोको, मूँ हागै न फ़ेटै नरकै री हमेशा री औगी बै ज़ाआत्, ज़ो शैतान होर तेइरै दूतै री तैंईंयैं परमेश्वरै त्यार केरी सा।
25	42	किबैकि हांऊँ भूखा ती तुसै मुँभै खाँणै बै नी धिना, हांऊँ शोखा ती तुसै मूँ न पाणी नी प्याऊ।
25	43	हांऊँ परदेशी ती तुसै हांऊँ आपणै घौरा न नी रौहणै धिना। हांऊँ नाँगा ती तुसै मुँभै लाणै बै झिकड़ै नी धिनै। हांऊँ बीमार ती होर कैदखानै न ती पर तुसै मुँभै मिलदै नी आऐ।
25	44	“तैबै तिन्हां ज़वाब देणा, ‘ओ प्रभु, आसै कैबै तू भूखा, शोखा, परदेशी, नाँगा, बीमार होर कैदखानै न हेरू ज़ो तेरी सेवा टहल नी केरी?’
25	45	“तैबै मूँ तिन्हां बै ज़वाब देणा, हांऊँ तुसाबै सच़ बोला सा, तुसै बशाह केरनु आल़ै मौंझ़ै होछ़ै न होछ़ै विश्वासी भाई सैंघै ज़ो नी केरू सौ मूँ सैंघै भी नी केरू।
25	46	“होर इन्हां नरकै री हमेशा री सज़ा भुगतणी पर धर्मी मांहणु बै स्वर्गा न हमेशा री ज़िन्दगी मिलणी ज़ो कैधी भी नी खत्म होंणी।”
26	1	ज़ैबै यीशुऐ ऐ सारी गैला बोली ता सौ आपणै च़ेले बै बोलदा लागा,
26	2	“तुसै जाँणा सी, कि दूई रोज़ा बाद फसह रा त्यौहार होंणा होर मांहणु रै बेटै (यीशु) क्रूसा पैंधै च़ढ़ाणै री तैंईंयैं ढौकणै द्याइणा।”
26	3	तैबै मुख्यपुरोहिता होर लोकै रै स्याणै पतरसा रै महापुरोहिता रै नाँ रै बरामदै न कठा हुऐ।
26	4	होर आपु न विचार केरदै लागै कि आसा यीशु कैण्ढै ढौकणा होर मारना।
26	5	पर ते बोला ती, कि त्यौहार रै बौगतै नी, कोइँछ़ै ऐण्ढा नी लोड़ी हुआ कि लोका न हुलड़ मच़ला।
26	6	ज़ैबै यीशु बैतनिय्याह शैहरा न शमौन ज़ुणिबै कोढ़ ती तेइरै घौरा न रोटी खाँदा बेठा ती,
26	7	ता एक बाँकी बेटड़ी सँगमरमरै री एक शीशी (ऐ नर्म पात्थरै लाईया बणीदी कीमती शीशी सा) न कीमती खुशबूदार तेल लेइया यीशु हागै आई होर ज़ैबै यीशु रोटी खाँदा बेठा ती ता तेइरी मुँडी पैंधै पेरू।
26	8	ज़ैबै तेइरै च़ेले ऐ हेरू, ता ते झ़िकुऐ होर बोलदै लागै, “ऐ खुशबूदार तेल किबै ऐण्ढा बर्बाद केरू?”
26	9	ऐईबै ता शोभली कीमतियै बेच़िया कंगाला बै बोंडी सका ती।
26	10	ऐ ज़ाणिया यीशुऐ तिन्हां बै बोलू, तुसै एसा बेटड़ी बै किबै सता सी? एसै मूँ सैंघै भलाई केरी सा।
26	11	कंगाल तुसा सैंघै हमेशा रौहा सी पर मूँ तुसा सैंघै हमेशा नी रौहणा।
26	12	तेसै मेरी देही पैंधै ज़ो खुशबूदार तेल पेरू सा सौ मेरै पौथिणै री तैंईंयैं केरू सा।
26	13	हांऊँ तुसाबै सच़ बोला सा कि सारी दुनिया न ज़ौखै खुशी रै समादा रा प्रचार केरिला तौखै एसा बेटड़ी रै कोमा रा ज़िक्र भी एसरी यादी न केरिना।
26	14	तैबै बारा च़ेले मौंझ़ै न यहूदा इस्करियोती नाँ रै च़ेले मुख्यपुरोहिता हागै ज़ाइआ बोलू,
26	15	“अगर हांऊँ यीशु बै तुसरै हौथै ढौकणै द्यानू, ता तुसा मुँभै कि देणा?” तिन्हैं तेइबै तीह च़ाँदी रै सिक्कै तोलिया धिनै।
26	16	होर सौ तैदी न बाद यीशु बै ढौकणै रा मौका तोपदा लागा।
26	17	अखमीरी रोटी रै त्यौहारा रै पैहलै रोज़ै च़ेले यीशु हागै एज़िया पुछ़दै लागै, “तू कि चाहा सा कि आसै तेरी तैंईंयैं फसह री रोटी खाँणै री तैंईंयैं त्यारी केरलै?”
26	18	यीशुऐ बोलू, “तुसै ग्राँ बै ज़ात् तौखै तुसाबै एक मांहणु मिलणा। तुसै तेई हागै ज़ाइआ बोलीत् कि, गुरू बोला सा कि मेरा बौगत नेड़ आऊ सा। मूँ आपणै च़ेले सैंघै तेरी हागै साज़ा मनाणा।”
26	19	च़ेले यीशु री गैल मैनी होर फसह रा भोज त्यार केरू।
26	20	सौंझ़की घेरै यीशु आपणै बारा च़ेले सैंघै रोटी खाँणै री तैंईंयैं बेठा।
26	21	ज़ैबै ते फसह री रोटी खाँदै लागैदैं ती ता यीशुऐ बोलू, “हांऊँ तुसाबै सच़ बोला सा कि तुसा मौंझ़ै न एकी हांऊँ ढौकणै द्याणा।”
26	22	एसा गैला शुणिया ते च़ेले ऊदास हुऐ होर हर एक च़ेला पुछ़दा लागा, हे गुरू कि हांऊँ ता नी?
26	23	यीशुऐ ज़वाब धिना, “ज़ुणियै मूँ सैंघै थाल़ी न हौथ पाऊ सा तेई हांऊँ ढौकणै द्याणा।
26	24	मांहणु रै बेटै रा जाँणा ता ज़रूरी सा, ज़ैण्ढा कि तेइरै बारै पवित्र शास्त्र न लिखू सा, पर तेई मांहणु री तैंईंयैं दुःख सा ज़ौसरी बजहा न मांहणु रै बेटै ढौकिणा। अगर तेई मांहणु री तैंईंयैं केतरा भला होंदा कि सौ पैदा नी ती होंदा।”
26	25	तैबै तेइबै ढौकणै द्याणू आल़ै यहूदा इस्करियोतीयै बोलू, “हे गुरू कि सौ हांऊँ सा?” तेइयै तेइबै बोलू, “तुसै सौ सी।”
26	26	यीशुऐ तेइबै बोलू, तैं बोलू: तैबै यीशुऐ रोटी च़की होर प्रार्थना केरिया चोड़ी, होर च़ेले बै देंदी घेरै बोलू, “एसा बै खात्; ऐ मेरी देह सा।”
26	27	तैबै यीशुऐ कटोरा च़कू होर प्रार्थना केरिया च़ेले बै देंदी घेरै बोलू, “तुसै सैभियै ऐई कटोरै न पीआ,
26	28	किबैकि ऐ वायदै रा सौ लोहू सा ज़ो बोहू लोकै रै पापै री माफी री तैंईंयैं बहाइणा।
26	29	हांऊँ तुसाबै सच़ बोला सा कि मूँ ऐ अँगूरा रा रस तेई ध्याड़ै तैंईंयैं कैधी बी नी पीणा ज़ैबै तैंईंयैं कि हांऊँ परमेश्वर पिता रै राज्य न तुसा सैंघै नोंऊँआं नी पीनू।”
26	30	तैबै ते फसह रा भजन गाईया जैतून ढौगा पैंधै बै नौठै।
26	31	तैबै यीशुऐ तिन्हां बै बोलू, “तुसा सैभी औज़ राती मेरी बजहा न ठोकर खाँणी; किबैकि ऐ लिखू सा, कि ‘मूँ फुआल मारना; होर छ़ुण्डै री भेड़ा तितर-बितर होंणी।’
26	32	पर मूँ ज़िन्दै होंणै न बाद तुसा न पैहलै गलीला बै जाँणा।”
26	33	एथा पैंधै पतरसै तेइबै बोलू, “अगर सारै तेरै बारै न ठोकर खालै ता खालै पर मूँ ठोकर नी खाँणी।”
26	34	यीशुऐ तेइबै बोलू, “हांऊँ तौभै सच़ बोला सा, औज़ राती मुर्गै रै बाँग देणै न पैहलै तौ त्रा बार मेरा नाँह केरना कि तू मुँभै नी ज़ाणदा।”
26	35	पतरसै तेइबै बोलू, “अगर मुँभै तौ सैंघै मौरना भी पौड़ला तैबै भी मूँ नी मुकरना” होरी सैभी च़ेले भी ऐण्ढा बोलू।
26	36	तैबै यीशु आपणै च़ेले सैंघै गतसमनी ज़ैगा बै आऊ होर आपणै च़ेले बै बोलू, कि तुसै “औखै बैशा, होर मूँ आगै ज़ाइआ प्रार्थना केरनी।”
26	37	यीशुऐ पतरस होर जब्दी रै दूई बेटै आपु सैंघै नेऐ। तैबै यीशु उदास होर व्याकुल होंदा लागा।
26	38	तैबै यीशुऐ च़ेले बै बोलू, “मेरा ज़ीऊ बोहू उदास सा औखै तैंईंयैं कि मेरै प्राण निकल़दै लागै सी। तुसै औखै ठहरा, होर मूँ सैंघै बिऊदै रौहा।”
26	39	तैबै सौ थोड़ा आगै ज़ाइआ टुँबड़ा पौड़ू, होर प्रार्थना केरदा लागा, “हे मेरै बापू, अगर होइ सका सा, ता एसा दु:खै री घड़ी मूँ न दूर केरा पर तैबै भी मेरी नी पर तुसरी इच्छा पूरी लोड़ी हुई।”
26	40	तैबै तेइयै एज़िया आपणै च़ेले सोंदै हेरै होर पतरसा बै बोलू, कि तुसै एक घड़ी बी मूँ सैंघै ज़ागी नी सकै?
26	41	“बिऊदै रौहा होर प्रार्थना केरदै रौहा कि तुसै परीक्षा न नी लोड़ी पौड़ै, मना न ता तुसै त्यार सी, पर शरीरा न कमज़ोर सी।”
26	42	तैबै यीशुऐ दुज़ी बार ज़ाइआ प्रार्थना केरी, “हे मेरै परमेश्वर पिता, अगर ऐ दु:ख मेरै भुगतै बगैर नी हटी सकदा ता तेरी इच्छा पूरी लोड़ी हुई।”
26	43	तैबै यीशुऐ एज़िया ते च़ेले भी सुतैदै हेरै किबैकि तिन्हरी औछ़ी नींज़ै लाइया भौरूइदी ती।
26	44	होर तिन्हां छ़ौड़िया भी नौठा होर सौहै गैल बोलिया त्रीजी बार प्रार्थना केरी।
26	45	तैबै तेइयै एज़िया आपणै च़ेले बै बोलू, “तुसै कि हाज़ी बी आरामा सैंघै सोंदै लागै सी, हेरा, सौ बौगत आऊ सा होर मांहणु रा बेटा यीशु पापी रै हौथै ढोकिणा।
26	46	उठा, च़ला; मुँभै ढौकणै द्याणू आल़ा नेड़ पुजू सा।”
26	47	यीशु बोलदा लागा ती, कि यहूदा ज़ो बारा च़ेले मौंझ़ै एक च़ेला यहूदा इस्करियोती तौखै आऊ, होर तेई सैंघै मुख्यपुरोहिता होर स्याणै री भीड़ तलवारी होर शोठे लेइया आई।
26	48	यहूदा इस्करियोतीयै तिन्हां बै दैसू ती कि, “ज़ुणिबै हांऊँ माँकी देनू तुसै तेइबै ढौकेइत्।”
26	49	होर तुरन्त यीशु हागै एज़िया बोलू, “ओ गुरू, नमस्कार!” होर तेइबै माँकी धिनी।
26	50	यीशुऐ तेइबै बोलू, “ओ सैंघी, ज़ुणी कोमै री तैंईंयैं तू आऊ सा, तेइबै केर।” तैबै तिन्हैं एज़िया यीशु ढौकू होर आपणी हिरासता न लेऊ।
26	51	होर यीशु रै एकी च़ेले आपणी तलवार खींच़ी होर महापुरोहिता रै एकी सपाही रा कोन काटू।
26	52	तैबै यीशुऐ तेइबै बोलू, “आपणी तलवार म्याना न डाआ किबैकि ज़ो तलवार च़ला सी, तिन्हां सैभी तलवारियै लाइया नष्ट केरिना।
26	53	कि तू नी समझदा, कि हांऊँ आपणै परमेश्वर पिता हागै अर्ज़ा केरी सका सा होर तेई तुसा नी बी ज़ादै स्वर्गदूत ऐबै मूँ हागै भेज़णै?
26	54	पर पवित्र शास्त्रै री गैला रा पूरा होंणा ज़रूरी सा।”
26	55	तेसा घड़ियै यीशुऐ भीड़ै रै लोका बै बोलू, “कि तुसै तलवारी होर डँडै लेइया मुँभै डाकू सांही ढौकणै री तैंईंयैं आऐ सी? हांऊँ हर रोज़ मन्दिरा न तुसा सामनै उपदेश देआ ती, पर तुसै हांऊँ नी ढौकू।
26	56	पर ऐ सैभ एथै री तैंईंयैं हुआ कि भविष्यवक्तै रै वचन पूरै होलै।” तैबै सैभ च़ेले तेइबै छ़ौड़िया भैगै।
26	57	तिन्हैं यीशु ढौकिया कैफा नाँ रै, महापुरोहिता हागै नेऊ ज़ौखै शास्त्री होर स्याणै कठा हुऐ ती।
26	58	होर पतरस तेई पिछ़ै-पिछ़ै महापुरोहित रै ब्राम्दै तैंईंयैं नौठा होर भीतरै ज़ाइआ पौहरैदारा सैंघै नतीज़ै हेरदा बेठा।
26	59	मुख्यपुरोहिता होर सारी सभा यीशु बै मारनै री तैंईंयैं तेइरै खिलाफ़ झ़ूठी गुआही देणै री तैंईंयैं त्यार ती।
26	60	पर बोहू सारी झ़ूठी गुआही सैंघै बी यीशु पैंधै दोष साबित नी हुआ।
26	61	आखरी न दूई मांहणु एज़िया बोलू, हांऊँ परमेश्वरै रै मन्दिरा बै ढाई सका सा होर त्रा रोज़ा न बणाई सका सा।
26	62	तैबै महापुरोहित खड़ै होईया बोलू, “कि तू कोई ज़वाब नी देंदा? ऐ लोका तेरै खिलाफ़ कि गुआही देआ सी? पर यीशु च़ुपच़ाप रौहू।”
26	63	महापुरोहितै तेइबै बोलू, “हांऊँ तौभै ज़िन्दै परमेश्वरै री कसम देआ सा कि अगर तू परमेश्वरा रा बेटा मसीह सा ता आसाबै बोल।”
26	64	यीशुऐ तेइबै बोलू, “तैं आपुऐ बोलू बल्कि हांऊँ तुसाबै ऐ बी बोला सा कि ऐबै न तुसा मांहणु रा बेटा सर्वशक्तिमान परमेश्वरै री दैहिणी धिरै बेठैंदै होर आसमानै रै बादलै न ऐन्दै हेरना।”
26	65	तैबै महापुरोहितै आपणा चोल़ा च़िरिया बोलू, “ऐईयै परमेश्वरै री निन्दा केरी सा ऐबै आसाबै गुआही री कि ज़रूरत सा?
26	66	हेरा तुसै ऐबै ऐ निन्दा शुणी। तुसै कि समझा सी?” तिन्हैं ज़वाब धिना, ऐ ज़ानिया मारनै लायक सा।
26	67	तैबै तिन्हैं तेइरै मुँहा बै थुकू, सौ मुक्कै लाइया मारू, होर तेइरै थप्पड़ बाहै,
26	68	होर बोलू, हे मसीह, “भविष्यवाणी केर कि तेरै कुणिऐ बाही?”
26	69	पतरस बाहरै ब्राम्दै न बेठा ती कि एकी बेटड़ियै तेई हागै एज़िया बोलू, “तू बी ता गलीला न यीशु सैंघै ती।”
26	70	तेइयै सैभी सामनै नाँह केरू, कि “हांऊँ नी ज़ाणदा कि तू कि लागी सा बोलदी?”
26	71	तैबै पतरस बाहरै डेही हागै नौठा ता एकी होरी नोकराणियै बी तौखै बेठैंदै लोका बै बोलू, ऐ बी ता यीशु नासरी सैंघै ती।
26	72	तेइयै भी कसम खाईया नाँह केरू, कि “हांऊँ तेई मांहणु बै नी ज़ाणदा।”
26	73	थोड़ी देर बाद ज़ो लोका तौखै ती तिन्हैं पतरसा हागै एज़िया बोलू, “सच़िऐ तू बी ता तिन्हां मांहणु न एक सा किबैकि तेरी बोली तेरा भेद खोला सा।”
26	74	तैबै सौ कसम खाँदा लागा, कि “हांऊँ तेई मांहणु बै नी ज़ाणदा।” होर मुर्गै तुरन्त बाँग धिनी।
26	75	तैबै पतरसा बै यीशुऐ बोली दी गैल याद आई, “मुर्गै रै बाँग देणै न पहिलै तौ मेरा त्रा बार नाँह केरना।” होर सौ बाहरै ज़ाइआ बड़ै दु:खी होईया रोंदा लागा।
27	1	ज़ैबै दोथ हुई ता, मुख्यपुरोहिते होर लोकै रै स्याणै यीशु बै मारनै री योजना बणाई।
27	2	तिन्हैं सौ बोनू होर पिलातुस राज़पाला रै हवालै केरू।
27	3	ज़ैबै तेइबै ढौकणै द्याणू आल़ै यहूदै महसूस केरू कि यीशू दोषी ठहराऊ सा ता सौ पछताऊ होर तेइयै ते तीह च़ाँदी रै सिक्कै मुख्यपुरोहित होर स्याणै हागै वापस आंणै।
27	4	होर बोलू, “मैं मोरनै री तैंईंयैं एक निर्दोष मांहणु ढौकणै द्याइआ पाप केरू सा।” तिन्हैं बोलू, “आसरा कि सा? तुसै जाँणा।”
27	5	तैबै तेइयै ते सिक्कै मन्दिरा रै ब्राम्दै न शेटै होर भैगू होर ज़ाइआ आपु बै फाँसी लाई।
27	6	मुख्यपुरोहिता ते सिक्कै आंणै होर बोलू, “इन्हां, सिक्कै रा मन्दिरा न रखणा ठीक नी ऑथि, किबैकि ऐ आसै कोई मांहणु बै मकाणै री कीमत धिनी सा।”
27	7	तैबै तिन्हैं आपु न सलाह केरिया तिन्हां सिक्कै लाइया परदेशी बै पौथणै री तैंईंयैं कुम्हारा रा एक छेत लेऊ।
27	8	एसा बजहा न तेई छेता बै औज़ा तैंईंयैं लोहू रा छेत बोला सी।
27	9	ऐ यिर्मयाह भविष्यवक्तै बोलूदा सौ वचन पूरा हुआ, कि “तिन्हैं ते तीह सिक्कै वापस लेऐ ज़ो इस्राइली लोकै तेइरी तैंईंयैं देणै केरै ती।
27	10	होर ज़ैण्ढै प्रभुऐ मुँभै हुक्म केरू, तैण्ढै तिन्हैं कुम्हारै रा छेत खरीदणै री तैंईंयैं ऐ इस्तेमाल केरू।”
27	11	ज़ैबै यीशु पिलातुस राज़पाल सामनै खड़ा ती ता तेइयै यीशु न पुछ़ू, “कि तू यहूदी रा राज़ा सा?” यीशुऐ तेइबै बोलू, “तू आपुऐ लागा सा बोलदा।”
27	12	ज़ैबै मुख्यपुरोहिता होर स्याणै तेई पैंधै दोष लाँदै लागै ती, ता यीशुऐ किछ़ बी ज़वाब नी धिना।
27	13	तैबै पिलातुसै तेइबै बोलू, “कि तू नी शुणदा, कि ऐ लोका तेरै खिलाफ़ ऐतरी गुआही देंदै लागै सी?”
27	14	पर यीशुऐ तेइबै एकी गैला रा बी ज़वाब नी धिना। औखै तैंईंयैं कि पिलातुस बी बड़ा हैरान हुआ।
27	15	राज़ै रा एक नियम ती कि त्यौहारा रै ध्याड़ै न लोकै री तैंईंयैं सौ एक कैदी बै छ़ौड़ी सका ती ज़ुणिबै लोका चाहा सी।
27	16	तेई बौगतै बरअब्बा नाँ रा एक डाकू कैद ती।
27	17	ज़ैबै ते कठा हुऐ ता पिलातुसै तिन्हां बै बोलू, “तुसै कुणी बै चाहा सी, कि हांऊँ तुसरी तैंईंयैं छ़ौड़नू? बरअब्बा या यीशु बै ज़ो मसीह सा।”
27	18	किबैकि सौ पिलातुस जाँणा ती कि तिन्हैं यीशु जलनै री बजहा न ढौकू ती।
27	19	ज़ैबै पिलातुस न्याय री राज़गद्दी पैंधै बेठा ती ता तेइरी लाड़ियै तेई हागै एक सँदेशा भेज़ू, “कि तू तेई धर्मी होर सच़ै मांहणु सैंघै किछ़ मतेई केरदा; मैं तेइरै बारै न एक सुपना हेरू सा होर हांऊँ औज़ पूरी ध्याड़ी न बैचैन रौही।”
27	20	पर मुख्यपुरोहिते होर स्याणै भीड़ै रै लोका बहकाऐ कि ते पिलातुसा हागै बरअब्बा बै छ़ौड़नै होर यीशु बै मारनै री माँग केरलै।
27	21	पिलातुसै तिन्हां न पुछ़ू, “इन्हां दूई न तुसै कुणी बै चाहा सी, कि तुसरी तैंईंयैं छ़ौड़नू?” तिन्हैं बोलू, “बरअब्बा बै।”
27	22	पिलातुसै तिन्हां न पुछ़ू, “ज़ैबै यीशु ज़ुणिबै मसीह बोला सी तेइरा कि केरना?” सैभियै तेइबै बोलू, “यीशु बै क्रूसा पैंधै च़ढ़ा।”
27	23	पिलातुसै बोलू, “किबै तेइयै कि बुराई केरी सा?” ते होर बी ज़ोरा सैंघै बोलदै लागै, “तेइबै क्रूसा पैंधै च़ढ़ा।”
27	24	तैबै पिलातुसै पाणियै लाइया आपणै हौथ धोऐ होर बोलू, “हांऊँ ऐई धर्मी मांहणु रै लोहू न निर्दोष सा तुसै जाँणा।”
27	25	सैभी लोकै ज़वाब धिना, “ऐईरा लोहू आसा पैंधै होर आसरी औलादा पैंधै पौड़ला!”
27	26	तैबै पिलातुसै तिन्हरी तैंईंयैं बरअब्बा छ़ौड़ू होर यीशु तिन्हरै हवालै केरू, कि ते कोड़ै मारिया तेइबै क्रूसा पैंधै च़ढ़ालै।
27	27	तैबै राज़ै रै सिपाहियै यीशु किलै आँध्रै नेऊ होर सारी पलटन तेइरै च़ोहू पासै कठा हुई।
27	28	तैबै तिन्हैं तेइरै झिकड़ै उतारै होर तेइरै लाल रँगै रै च़मकीलै झिकड़ै लाऐ होर,
27	29	तेइरै कौन्डै रा मुकट बणाईया तेइरी मुँडी पैंधै रखू। तेइरै दैहिणै हौथा न डँडा धिना होर तेई हागै टुँबड़ै पौड़िया ज़ो महाराज़ केरिया तेइरा मज़ाक उड़ांदै लागे, “हे यहूदियै रै राज़ा नमस्कार!”
27	30	होर तेई पैंधै थुकू; होर तेही डँडै लाइया तेइरी मुँडी पैंधै मारदै लागै।
27	31	ज़ैबै तिन्हैं तेइरा ठठा केरू ता तिन्हैं तेइरै ते लाल झिकड़ै उतारै होर तेइरै तेही रै झिकड़ै लाऐ। तैबै तिन्हैं सौ क्रूसा पैंधै च़ढ़ाणै री तैंईंयैं नेऊ।
27	32	बाहरै ज़ाँदी घेरै तिन्हां बै शमौन नाँ रा एक कुरेनी मांहणु मिलू। तिन्हैं सौ बेकारा न ढौकू कि सौ यीशु रा क्रूस च़ेकला।
27	33	ज़ैबै ते गुलगुता नाँ री ज़ैगा न ज़ुणिबै खोपड़ी री ज़ैगा बोला सी पुजै,
27	34	ता तिन्हैं यीशु बै पित मिलूदा अँगूरा रा रस पीणै बै धिना पर यीशुऐ सौ च़खू होर पीणै न नाँह केरू
27	35	तैबै तिन्हैं सौ क्रूसा पैंधै च़ढ़ाऊ होर चिट्ठी पाईआ तेइरै झिकड़ै आपु न बोंडै।
27	36	ते तौखै बैशिया तेइरी पहरैदारी केरदै लागै।
27	37	तिन्हैं तेइरा दोषपत्र, तेइरी मुँडी उजी धिरै लाऊ, कि “ऐ यहूदी रा राज़ा यीशु सा।”
27	38	तैबै तिन्हैं तेइरी दैहिणी होर बांऊँई धिरै क्रूसा पैंधै दूई होरा डाकू बी च़ढ़ाऐ।
27	39	ऐणु-ज़ाणू आल़ै मुँडी थलाई थलाइया तेइरी निन्दा केरा ती,
27	40	होर बोला ती, “हे मन्दिरा बै ढाणू आल़ै होर त्रा रोज़ा न बनाणु आल़ै, आपणै-आपु बै ता बच़ा! अगर तू परमेश्वरा रा बेटा सा, ता क्रूसा पैंधै न उतर।”
27	41	ऐण्ढी तैरहै मुख्यपुरोहिता होर शास्त्रियै होर स्याणै भी मज़ाक केरिया बोला ती, ऐईयै होरा ता बच़ाऐ पर ऐ आपु बै नी बच़ाई सकदा।
27	42	“ऐईयै दुज़ै बचाये, होर आपणै आपा बै नैंई बच़ाई सकदा ऐ तौ ‘इस्राइला रा राज़ा सा’। अगर ऐ क्रूसा पैंधै न उतरला, ता आसा विश्वास केरना।
27	43	तेइयै परमेश्वरा रा भरोसा रखू सा, अगर सौ ऐईबै चाहा सा ता, ऐबै ऐईबै छुड़ाला किबैकि ऐईयै बोलू ती, कि ‘हांऊँ परमेश्वरा रा बेटा सा।’”
27	44	ज़ो डाकू तेई सैंघै क्रूसा पैंधै च़ढ़ाऐ ती ते बी तेइरी निन्दा केरा ती।
27	45	बारा बज़ै न लेइया त्रा बज़ै तक सारै देशा न निहारा रौहू।
27	46	त्रीज़ै पौहरै यीशुऐ बड़ी ज़ोरा सैंघै बोलू, “एली-एली लमा शबक्तनी?” कि “हे मेरै परमेश्वर, हे मेरै परमेश्वर, तैं हांऊँ किबै छ़ौड़ू?”
27	47	ज़ो तौखै खड़ै ती, तिन्हैं ऐ शुणिया बोलू, “ऐ ता एलिय्याह बै पुकारदा लागा सा।”
27	48	तिन्हां मौंझ़ै न एक ठोर मारिया भैगू, होर स्पंज लेइया सौ सिरकै न डूबाऊ होर नगाल़ी रै डँडै पैंधै रखिया तेइबै चुशणै बै धिना।
27	49	होरियै बोलू, “ऐईबै केल्है रौहणै देआ, हेरदै कि, एलिय्याह ऐईबै बच़ा सा कि नी।”
27	50	तैबै यीशुऐ ज़ोरा सैंघै बोलिया प्राण छ़ौड़ै।
27	51	होर शुणा मन्दिरा रा परदा ऊझै न लेइया बुनै ढौई तैंईंयैं च़िरूआ होर तेथै रै दूई टुकड़ै हुऐ होर धौरती न ज़ौज़री हुई।
27	52	औखै तैंईंयैं कि मूँऐंदै कई धर्मी लोकै री कब्रा खुली होर ते ज़िन्दै हुऐ।
27	53	ते कब्रा न निकतै होर यीशु रै ज़िन्दै होंणै न बाद शैहरा होर ग्राँ न बोहू सारै न हेरूऐ।
27	54	तैबै सिपाही होर ज़ो तिन्हां सैंघै ती ज़ो किछ़ हुआ तेथा हेरिया डौरै होर बोलू, “सच़िऐ ऐ मांहणु, परमेश्वरा रा बेटा ती!”
27	55	तौखै बोहू सारी बेटड़ी गलीला न यीशु री सेवा केरदी तेई सैंघै आई ती ते दूरा न हेरदी लागी ती।
27	56	तिन्हां न मरियम मगदलीनी, याकूब होर यूसुफ आमा मरियम होर जब्दी रै बेटै री आमा ती।
27	57	ज़ैबै सौंझ़ हुई ता यूसुफ नाँ रा अरिमतियाह ग्राँ रा रौहणु आल़ा ज़ो कि एक सेठ मांहणु ती होर यीशु रा च़ेला भी ती सौ आऊ होर पिलातुस राज़पाल हागै ज़ाइआ यीशु री लाश मुँगी।
27	58	पिलातुस राज़पालै लाश देणै रा हुक्मा केरू।
27	59	यूसुफै लाश नेइया साफ कपड़ै न लपेटी,
27	60	होर सौ नौंऊँईं कब्रा न रैखी, होर कब्रा बाहरै एक बड़ै पात्थर डाहिया तौखै न नौठा।
27	61	मरियम मगदलीनी होर दुज़ी सौ मरियम तौखै कब्रा सामनै बेठी ती।
27	62	दुज़ै रोज़ै बशाँ रै ध्याड़ै किछ़ मुख्यपुरोहित होर फरीसी पिलातुस राज़पाला सैंघै मिलै होर बोलू,
27	63	“हे महाराज़, आसाबै याद डाह, तेई धोखै देणु आल़ै बोलू सा, कि मूँ मौरनै रै त्रा रोज़ा बाद फिरी ज़िन्दै होंणा।
27	64	तुसै हुक्म केरा कि आसै त्रा रोज़ा तैंईंयैं कब्रै री पहरैदारी केरूई लोड़ी, कोइँछ़ै तेइरै च़ेले एज़िया तेइरी लाश नी लोड़ी च़ोरी होर लोका बै बोललै कि सौ ज़िन्दा हुआ सा। तैबै ऐ दुज़ा धोखा पिछ़लै धोखै न बी बुरा होंणा।”
27	65	पिलातुसै तिन्हां बै बोलू, “तुसा हागै ता पहरैदार सी ज़ाआत्, होर आपणी समझ़ै रै मुताबक पहरैदारी केरा।”
27	66	तैबै तिन्हैं पहरैदार नेऐ, होर कब्रा न मोहर लाइया पहरैदारी केरदै लागै।
28	1	बशाँ रै ध्याड़ै बाद तुआरै री दोतियै मरियम मगदलीनी होर दुज़ी मरियम कब्रा हागै नौठी।
28	2	शुणा एक बड़ी ज़ौज़री हुई, होर एक स्वर्गदूत तौखै उतरु तेइयै भेटी एज़िया सौ बड़ा पात्थर लुढ़काऊ, होर तेई पैंधै बेठा।
28	3	तेइरा रूप बिजली सांही च़मकदा लागा ती होर तेइरै झिकड़ै हिंऊँआ सांही शेतै ती।
28	4	ते पैहरैदार ज़ो कब्रा रा पैहरा देंदै लागै ती ते डौरै लाइया कोमदै लागै, होर मूँऐंदै सांही हुऐ।
28	5	तैबै स्वर्गदूतै तिन्हां बेटड़ी बै बोलू, “डौरदी मता, हांऊँ जाँणा सा कि तुसै यीशु बै तोपदी लागी सी ज़ो क्रूसा पैंधै च़ढ़ाऊ ती।
28	6	सौ औखै नी ऑथि, ज़ैण्ढा तेइयै बोलू ती सौ मौरै न बाद ज़िन्दा हुआ सा। एज़ा, तेसा ज़ैगा बै हेरा ज़ौखै सौ रैखू ती।
28	7	तुसै तुरन्त ज़ात होर तेइरै च़ेले बै बोला, कि सौ ज़िन्दा हुआ सा होर तुसा न पैहलै गलीला बै ज़ाँदा लागा सा, तुसा सौ तौखै हेरना, ज़ो मैं बोलू तेइबै याद रखेइत्।”
28	8	होर तै बेटड़ी डौर होर बड़ी खुशी सैंघै च़ेले बै दैसणै री तैंईंयैं कब्रा न दौड़िया नौठी।
28	9	च़ानक यीशु तिन्हां बै मिलू होर बोलू, “ओहो तुसै सी।” ते बेटड़ी यीशु हागै आई होर तिन्हैं यीशु री ज़ोंघा ढौकिया प्रणाम केरु।
28	10	तैबै यीशुऐ तिन्हां बै बोलू, “डौरदी मता मेरै च़ेले हागै ज़ाइआ तिन्हां बै बोला गलीला बै च़ला तुसा हांऊँ तौखै हेरना।”
28	11	ते बेटड़ी च़ेले बै ऐ खबर दसणै री तैंईंयैं हाज़ी बौता न ती, कि पौहरैदारा मौंझ़ै किछ़ तिन्हां न पैहलै ग्राँ न ज़ाइआ ऐ घटना मुख्यपुरोहिता बै दसी।
28	12	तिन्हैं स्याणै यहूदी नेता सैंघै मिलिया एक तरकीब बणाई। तिन्हैं सपाई बै बोहू सारा च़ाँदी देइया बोलू,
28	13	“तुसै लोका बै बोलीत् कि यीशु रै च़ेले राती ज़ैबै आसै सोंदै लागै ती, आऐ होर यीशु री लाश च़ोरिया नैंई।
28	14	अगर तुसरी ऐ गैल राज़पाला हागै पुजा सा ता आसा सौ समझ़ाणा होर तुसाबै किछ़ नी होंणै देणा।”
28	15	पहरैदारै तिन्हां ढैबुऐ नेइया तैण्ढाऐ केरू होर ऐ गैल यहूदी रै बिच़ा न एसा रीतिऐ फैली सा।
28	16	तैबै ते ग्यारा च़ेले गलीला न तेसा ज़ैगा बै नौठै ज़ो ज़ैगा यीशुऐ तिन्हां बै दसी ती।
28	17	ज़ैबै तिन्हैं यीशु हेरू ता तिन्हैं तेइबै प्रणाम केरु पर कौसी-कौसी बै शक हुआ कि सौ ज़िन्दा वापस आऊ।
28	18	तैबै यीशुऐ तिन्हां हागै एज़िया बोलू, “स्वर्ग होर धौरती रा सारा हक मुँभै धिना सा।
28	19	ऐबै तुसै ज़ाआत् होर सैभी ज़ाति बै मेरा च़ेला बणात् होर तिन्हां बै परमेश्वर पिता, बेटै होर पवित्र आत्मै रै नाँ न बपतिस्मा दैआत्,
28	20	तिन्हां बै तिन्हां सारै हुक्म मनणा सिखात् ज़ो मैं तुसाबै सीखाई। शुणा, हांऊँ दुनिया रै आखरी तैंईंयैं तुसा सैंघै सा।”
