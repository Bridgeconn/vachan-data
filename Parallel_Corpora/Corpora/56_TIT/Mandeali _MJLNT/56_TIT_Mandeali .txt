1	1	हांऊँ पौलुस, एस्सा चिठ्ठी जो लिख्या करहा। हांऊँ परमेसरा रा सेऊआदार होर यीसू मसीह रा चुणिरा चेला आ। हांऊँ परमेसरा रे चुणिरे लोका रे विस्वासा जो मजबूत करणे रे कठे नियुक्त कितिरा, ताकि स्यों सच्चा जो जाणे होर परमेसरा जो खुस करणे वाली जिन्दगी जीए।
1	2	जेसरी वजहा ले स्यों परमेसरा साउगी अनंत जिन्दगी जीणे री आस रखे। एह्ड़ा परमेसर जो कधी झूठ नी बोल्दा, होर जिन्हें संसारा रे रचणे ले पैहले ले ही वादा कितिरा था कि तेसरे लोका जुग-जुग जिउंदे रैहणा।
1	3	पर ऐबे ठीक टैमा पर, परमेसरे एस खुसी री खबर आस्सा पर जाहिर किती होर एता रा प्रचार आस्से सभी किन्हें करहे, आस्सा रे उद्धारकर्ता परमेसरे मुंजो ये जिम्मेदारी सौम्पी री होर हुक्म दितिरा कि हांऊँ ये काम तेसरे कठे करूं।
1	4	तितुस ये चिठ्ठी हांऊँ तुजो लिखी करहा, तू सच्चे मेरे मह्ठे साहीं आ, क्यूंकि आस्से यीसू मसीह पर विस्वास करहे। हांऊँ प्रार्थना करहा कि आस्सा रा बापू परमेसर होर उद्धारकर्ता मसीह यीसू तुजो अनुग्रह होर सांति देंदा रहे।
1	5	मैं तुजो क्रेते टापू मन्झ इधी कठे छाडी आईरा था कि, तू तेथी रही किन्हें आस्सा रे सुर्हू कितिरे कामा जो पूरा करहे, होर जिहां मैं तुजो गलाईरा था ठीक तिहां ही क्रेते टापू रे हर गांऊँआं मन्झ अगुवे जो नियुक्त करेया।
1	6	होर कलीसिया रा अगुवा एह्ड़ा हूंणा चहिए कि से बेकसूर हो, होर एक ई लाड़ी रे लाड़े हो, जिन्हारे बाल बच्चे विस्वासी हो, होर जिन्हा पर लुचपन करणे होर हुक्म नी मनणे रा दोष नी लगिरा हो।
1	7	होर एक कलीसिया रा अगुवा परमेसरा रा भंडारी हूंणे री वजहा ले बेकसूर हूंणां चहिए; ना हठी, ना गुस्सा करणे वाल्आ, ना दारुबाज, ना मारपीट करणे वाल्आ हो, होर ना दूजेया जो धोखा देई किन्हें पैसे कमाणे री इच्छा रखदा हो।
1	8	पर आदर-खातर करणे वाल्आ, दूजे री भलाई करणे री इच्छा रखणे वाल्आ, आपणे पर काबू रखणे वाल्आ, धर्मी माह्णुं पवित्र होर हमेसा आपणी भावनाओं पर काबू रखणे वाल्आ हो।
1	9	होर से तेस भरोसे रे लायक उपदेसा जो मजबूती किन्हें पकड़ी रखणे वाल्आ हो, जो आस्से तेस जो सखाईरा था; जेता ले दूजेया जो सखाई सके होर सच्चे उपदेस रे बरखलाप बोलणे वालेया रा मुंह बंद कुराई सके।
1	10	क्यूंकि बौह्त सारे लोका जो वकवास करहे होर दूजेया जो धोखा दे, तिन्हा सही उपदेसा रा विरोध करणा। ये खास करी किन्हें कुछ यहूदी लोका रे बारे मन्झ आ जो विस्वासी बणी गईरे।
1	11	इन्हारा मुंह बन्द करणा चहिए; कि ये लोक एह्ड़ा नी स्खायें, क्यूंकि जेबे स्यों एह्ड़ा स्खायें, ता स्यों सभ परिवारा रे विस्वासा जो बगाड़ी दे। स्यों पैसे कमाणे रे कठे एह्ड़ा स्खायें।
1	12	क्रेते टापू मन्झ रैहणे वाल्आ एक माह्णुं जेस जो लोक नबी समझे, तिन्हें बोल्या कि, “क्रेते टापू मन्झ रैहणे वाले लोक बौह्त झूठ बोल्हा ऐें। स्यों जंगली जानवरा साहीं खतरनाक ऐें! होर स्यों आलसी होर पेटू ऐें।”
1	13	क्रेते टापू मन्झ रैहणे वाले लोका रे कठे ये गल ऐबे भी सच्ची ई, इधी कठे तिन्हा जो कड़ी चेतावनी देआ कर कि, स्यों यीसू मसीह रे बारे मन्झ सच्चे उपदेसा पर विस्वासा करहे।
1	14	यहूदी लोका री काह्णियां पर होर तिन्हा माह्णुंआं रे हुक्मा पर मन नी ल्गाऊआ, जो सच्चाई ले भटकी जाहें।
1	15	जिन्हा लोका रे मना मन्झ पाप भरे विचार नी हुंदे तिन्हारे कठे सभ चीजा सुद्ध ई। पर जो लोक बुरे हुयें, होर जो यीसू मसीह पर विस्वास नी करदे तिन्हारे कठे सभ चीजा असुध ई, क्यूंकि तिन्हारी बुद्धि होर अंतरात्मा दोन्हो असुद्ध हुई गईरी।
1	16	झूठे उपदेस स्खाणे वाले बोल्हा ऐें कि, आस्से परमेसरा जो जाणहां ऐें; पर तिन्हारे काम एस गल्ला जो साफ जाहिर करहे कि स्यों परमेसरा जो नी जाणदे। क्यूंकि स्यों हुक्म नी मनणे वाले ऐे होर परमेसरा तिन्हा किन्हें नफरत करहा; होर स्यों कोई भी खरे काम नी करदे।
2	1	पर हे तितुस, तू आपणे विस्वासी लोका जो से ही गल्ला सखाया, जो यीसू मसीह रे सच्चे उपदेसा रे मताबक हो।
2	2	खपरे आदमिया जो सखाया कि स्यों आपणे आपा पर काबू रखे होर तिन्हारा स्वभाव एह्ड़ा हो कि सब तिन्हारी इज्जत करहे, होर समझदारी किन्हें काम करणे वाले हो। परमेसरा पर मजबूत विस्वास करणे वाले, दूजेया किन्हें सच्चा प्यार करणे वाले होर सभ गल्ला मन्झ धीरज रखणे वाले हो।
2	3	इंहां ही खपरी ज्नानिया रा स्वभाव भी पवित्र लोका साहीं हो। दूजेया जो बदनाम करणे वाली नी हो, होर ना दारुबाज हो; पर दूजेया जो खरा काम करणे रे कठे स्खाणे वाली हो।
2	4	ताकि तिन्हारी जिन्दगी एक उदाहरण हो कि स्यों जुआन ज्नानिया जो सखाई सके कि, किहां आपणे लाड़े होर बच्चे किन्हें प्यार करहे।
2	5	होर किहां आपणे आपा पर काबू रखी सके, होर पतिव्रता रहे किहां आपणे-आपणे घरा री देखभाल करहे, होर दूजेया पर दया करहे, होर आपणे-आपणे लाड़े रे अधीन रहे, ताकि कोई भी परमेसरा रे बचना री निंदा नी करहे।
2	6	होर इंहां ही जुआना ले अर्ज करा कि स्यों आपणे आपा पर काबू रखी सके।
2	7	होर हर गल्ला मन्झ आपणे भले कामा रा उदाहरण दे कि दूजे लोक भी तुस्सा जो देखी किन्हें आपणे आपा जो बदली दे, जेबे तू विस्वासी लोका जो परमेसरा रे बारे मन्झ सखाई करहा ता खरे मकसद साउगी सखा, जेता ले स्यों तुस्सा री इज्जत करहे।
2	8	तू से ही सखा जो सच्च आ, होर जेसरा विरोध कोई नी करी सके, ताकि तुस्सा रे दुसमण सर्मिन्दा हुई जाये। क्यूंकि तिन्हा वाले तुस्सा रे बरखलाफ बुरा बोलणे रे कठे कुछ भी नी आ।
2	9	आपणी कलीसिया रे गुलामा जो सखा कि, स्यों आपणे-आपणे माल्का रे अधीन रहे। होर जो कुछ करहे तेता मन्झ आपणे माल्का जो खुस रखे, होर पलटी किन्हें जवाब ना दे।
2	10	चोरी, चलाकी नी करहे; पर एस गल्ला जो साबित करहे कि स्यों हमेसा ईमानदार ऐें, ताकि जो कुछ स्यों करहे लोक तिन्हारे खरे स्वभावा जो देखी किन्हें आस्सा रे उद्धारकर्ता परमेसरा रे उपदेसा रे बारे मन्झ सुणने री इच्छा करहे।
2	11	क्यूंकि परमेसरे आपणा अनुग्रह एस तरहा जाहिर कितिरा कि तिन्हें सारे माह्णुंआं जो बचाणे रे कठे एक रस्ता बणाईरा।
2	12	एस अनुग्रहा ले परमेसर आस्सो सखा कि, आस्से संसारा री चीजा रे कठे इच्छा जो छाडी दे, होर परमेसरा जो खुस नी करणे वाली गल्ला जो करणा छाडी दे। एता रे बजाय ऐबे रे टैमा मन्झ परमेसरा जो खुस करणे वाली धार्मिक होर आपु पर काबू रखणे वाली जिन्दगी जीए।
2	13	आस्से एह्ड़ा ही करदे रहे जेबे कि आस्से आपणे म्हान परमेसर होर उद्धारकर्ता यीसू मसीह जो आपणी महिमा साउगी एस संसारा मन्झ वापस आऊणें री आस करदे लगिरे।
2	14	इन्हें यीसू मसीहे आपणे आपा जो आस्सा रे कठे बलिदान करी दितेया, ताकि आस्सा जो हर किस्मा रे पापा ले छुड़ाई ले; होर आस्सो सुद्ध करी दे ताकि आस्से तेसरे खास लोक बणी जाये जो खरे काम करणे री बड़ी इच्छा रखे।
2	15	इधी कठे हे तितुस, हांऊँ चाहां कि ये गल्ला जो मैं तेरे किन्हें कितिरी क्रेते टापू रे विस्वासी लोका जो सखा, तिन्हो हिम्मत दे कि स्यों इन्हा गल्ला जो इंहां ही करहे, होर जेथी जरूरत ई तिन्हो सुधारे, एह्ड़ा करणे रा तुजो पूरा हक आ। एस गल्ला जो पक्का करी ले कि जो तू सखा, तेता जो कोई बेकार नी जाणे।
3	1	विस्वासी लोका जो याद दिलाया कर कि, हाकमा होर अधिकारिया री इज्जत करहा, होर तिन्हारे अधीन रेहा, होर दूजे कठे खरे काम करणे रे कठे त्यार रैहया।
3	2	केसी जो बदनाम नी करहे; झगड़ा नी करहे; पर दूजेया पर दया करहे, होर सभ माह्णुंआं किन्हें बड़ी नम्रता साउगी रहे।
3	3	क्यूंकि आस्से भी मसीह बणने ले पैहले नर्क्कले थे होर आस्से परमेसरा रा हुक्म नी मनदे थे, होर लोक आस्सो धोखा दे थे। आस्से आपणे आपा जो तिन्हा सब बुरे काम करणे ले नी रोकी सकदे थे, जिन्हों आस्से करणा चाहें थे होर जेस जो करी किन्हें आस्से बड़े खुस हुयें थे। आस्से आपणी जिन्दगी बैर-भाव करणे मन्झ होर दूजे लोका किन्हें हिर्खा रखणे मन्झ बिताहें थे, आस्से एह्ड़े लोक थे जिन्हा किन्हें लोक नफरत करहे थे, होर आस्से भी एक दूजे किन्हें नफरत रख्हा ऐें थे।
3	4	पर फेरी भी आस्सा रे उद्धारकर्ता परमेसरे आस्सा माह्णुंआं पर दया होर प्यार जाहिर किती।
3	5	तिन्हें आस्सा जो आस्सा री पापा री सजा ले बचाया; होर ये आस्सा रे धर्मा रे कामा री वजहा ले नी आ, पर इधी कठे कि तिन्हें आस्सा पर दया कितिरी। पवित्र आत्मा देई किन्हें तिन्हें आस्से बचाए, जिन्हें आस्सा रे पापा जो धोई किन्हें आस्सो एक नौंईं जिन्दगी दिती, होर जीणे रा एक नंऊँआं रस्ता दसेया।
3	6	परमेसरे पवित्र आत्मा जो आस्सा रे अंदर अजादी होर भरपूरी किन्हें वास करणे जो भेजेया, होर ये एस कामा री वजहा ले हुआ जो आस्सा रे उद्धारकर्ता यीसू मसीहे आस्सा रे कठे कितेया।
3	7	ताकि आस्से अनंत जिन्दगी पाणे री आस रखे, जेस जो देणे रा वादा परमेसरे आस्सो आपणे बच्चे हूंणे रे नाते कितिरा। होर आस्से एस गल्ला मन्झ पक्का हो कि परमेसरे आपणे अनुग्रहा ले आस्सो आपणी नजरा मन्झ धर्मी बणाईरा।
3	8	ये जो कुछ मैं ऐबे तुस्सा जो लिखिरा ये भरोसे करणे रे लायक गल्ला ई, हांऊँ ये चाहां कि तू इन्हा गल्ला रे बारे मन्झ मजबूती किन्हें विस्वासी लोका जो सखा, इधी कठे कि जिन्हें लोके परमेसरा पर विस्वास कितिरा, स्यों आपणा ध्यान भले काम करणे रे मन्झ लगाई रखे। ये सखाई री गल्ला सब लोका रे कठे खरी होर फायदेमंद ई।
3	9	बन्सावली किन्हें जुड़ीरे विवाद, मूसा री व्यवस्था किन्हें जुड़ीरे रगड़े झगड़े होर मूर्खतापूर्ण मतभेदा री गल्ला मन्झ नी पया; क्यूंकि इन्हा बैहसा ले कोई फायदा नी आ, ये सभ बेकार ऐें।
3	10	कलीसिया मन्झ जो आदमी फूट पाई किन्हें बंटवारा करहा, तेस जो घटा ले घट दो बारी चेतावनी देआ कि, से एह्ड़ा करणा बंद करी दे। तेता ले बाद तेस आदमी जो लेखे नी पाऊआ।
3	11	क्यूंकि तुस्से जाणहां ऐें कि एह्ड़ा आदमी जाणीबूझी किन्हें गलत रस्ते पर चली पईरा; होर तेसरे पापा रे काम ही तेस जो दोसी साबित करी करहे।
3	12	हांऊँ अरतिमास या तुखिकुस तुस्सा वाले क्रेते टापू मन्झ भेजणा, होर जेबे से तेथी पूजे ता तू मेरे वाले निकुपुलिस सैहरा मन्झ आऊणें री कोसिस करेया; क्यूंकि मैं तेथी ई सर्दी काटणे रा फैसला करी लईरा।
3	13	जेनास वकील होर अपुल्लोस जेबे तुस्सा वाले ले आपणा सफर सुर्हू करहे, ता तुस्सा ले जितना हुआ तितनी तुस्से तिन्हारी मदद करेया। एस गल्ला जो पक्का करी लेया कि सफरा रे कठे सारी जरूरता री चीजा तिन्हा वाले हाई की नी।
3	14	इतना ही नी पर विस्वासी लोका जो ये भी स्खान्दे रैहया कि स्यों दूजेया री ज्रूरता जो पूरा करणे रे कठे खरे कामा मन्झ हमेसा लगे रैंहे। एह्ड़ा करणे ले तिन्हारी जिन्दगी बेकार नी हूणीं।
3	15	होर सारे विस्वासी लोक जो मेरे साउगी एथी ऐें, स्यों तुस्सा जो नमस्कार बोल्हे। होर क्रेते टापू मन्झ रैहणे वाले आस्सा रे विस्वासी भाई बैहण, जो आस्सा किन्हें प्यार रख्हा ऐें, तिन्हा जो आस्सा रा नमस्कार। हांऊँ प्रार्थना करहा कि परमेसर तुस्सा सभी जो आपणा अनुग्रह देंदा रहे।
