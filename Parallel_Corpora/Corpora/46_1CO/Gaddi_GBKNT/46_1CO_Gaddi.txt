1	1	ऐह पत्री पौलुस जैडा प्रमात्मैं री मर्जी सितै यीशु मसीह रा प्रेरित भूणै तांयें चुणुरा हा अतै इन्दै विस्वासी भाई सोस्थनेस री तरफा थऊँ हा।
1	2	अऊँ ऐह पत्री कुरिन्थुस शहर री कलीसिया रै विस्वासी तांये लिखु करदा, जिन्या जो प्रमात्मैं अपणै पवित्र मणु बनणै तांये हैदुरा हा। तिनी तुसिओ पवित्र करू हा यीशु मसीह रै द्धारा जिन्या तिनी सबी तांये करू जैड़ै इन्दै प्रभु यीशु मसीह पुर विस्वास करदै हिन जैडा कि इन्दा अतै तंयारा प्रभु हा।
1	3	इन्दै पिते प्रमात्मैं अतै प्रभु यीशु मसीह री तरफा थऊँ तुसिओ अनुग्रह अतै शान्ती मुलदी रेय्आ।
1	4	अऊँ तुन्दै तांये अपणै प्रमात्मैं रा सदा धन्यवाद करदा रैहन्दा हा, तिन्या अनुग्रह रै दितुरै वरदाना तांये क्ओकि तुहै मसीह सोगी जुडुरै हिन।
1	5	तुहै यीशु मसीह सोगी जुडुरै हिन ठेरैतांये प्रमात्मैं तुसिओ बड़ी सारी योग्यता दितुरी हिन, जिन्या तसेरै वचन जो प्रचार करनै री अतै वचन जो समझणै री योग्यता।
1	6	ऐह योग्यता दसदी हिन कि मसीह रा संदेश जैड़ा मैंई तुसिओ हणाऊरा हा सो सचा हा।
1	7	जिन्या आत्मिक वरदाना री तुसिओ जरूरत हा सो सब तुसु बलै हिन, जिन्या तुहै इन्दै प्रभु यीशु मसीह रा उत्सुकता सोगी दोवारा इणै री भाळ करू करदै हिन।
1	8	प्रमात्मैं तुसिओ अन्त तक विस्वास मन्ज मजबुत भी करणा कि तुहै इन्दै प्रभु यीशु मसीह रै दोवारा इणै तक निर्दोष ठहरन।
1	9	प्रमात्मां सचा हा, जिनी तुसिओ अपणै पुत्र इन्दै प्रभु यीशु मसीह री संगति मन्ज हैदुरा हा।
1	10	हे विस्वासी भाइओ, अऊँ तुसु सोगी ईन्दै प्रभु यीशु मसीह रै नां सितै विनती करदा कि तुहै सब अक्क ही गल्ल करा, अतै तुसु मन्ज फूट ना भोआ, पर अक्क ही मन अतै अक्क ही मत भूच्ची करी मिली रेय्आ।
1	11	क्ओकि हे मेरै विस्वासी भाइओ, खलोए रै घरानै रै मणुऐ मिन्जो तुन्दै बारै मन्ज दसु कि तुसु मन्ज झगड़ै भूचु करदै हिन।
1	12	मेरै कणैणै रा अर्थ ऐह हा कि तुसु मन्ज कोई अपणै आपा जो “पौलुस रा,” कोई “अपुल्लोस रा,” कोई “पतरस रा,” ता कोई “मसीह रा” बलदा हा।
1	13	तुसिओ मसीह जो गुट मन्ज ना बंडणा चहिन्दा। कै पौलुस तुसु तांयें क्रूस पुर चढाऊरा? या तुसिओ पौलुस रै नां पुर बपतिस्मा मुळुरा? बिलकुल ना!
1	14	अऊँ प्रमात्मैं रा धन्यवाद करदा कि विस्वासी भाई क्रिस्पुस अतै गयुस जो छड़ी मैंई तुसु मन्ज कसी जो बपतिस्मा ना दितुरा।
1	15	ठेरैतांये कोई ऐह ना बली सकदा कि तुसिओ मेरै चेलै भूणै तांये बपतिस्मा मुळुरा हा।
1	16	अतै हाँ, मैंई स्तिफनास रै घरानै जो भी बपतिस्मा दितुरा; इन्यारै अलावा होर कोई याद निय्आ कि मैंई कसी होरी जो बपतिस्मा दितुरा।
1	17	क्ओकि मसीह मिन्जो बपतिस्मा दिणै जो ना, बल्कि सुसमाचार हुनाणै जो भैजुरा, अतै ऐह मेरै चलाकी भरै शब्दा रै ज्ञाना रै अनुसार निय्आ, करखि ऐसा ना भोआ कि मसीह रा क्रूस पुर बलिदान रा सामर्थ व्यर्थ भूच्ची गच्छा।
1	18	क्ओकि क्रूस रा उदाहरण नाश भूणैवाळै तांयें मूर्खता हा, पर असु उद्धार पाणै बाळै तांयें प्रमात्मैं री सामर्थ हा।
1	19	क्ओकि पवित्रग्रन्था मन्ज लिखुरा कि, “मूँ ज्ञानवाना रा ज्ञान नष्‍ट करणा, अतै समझदारा री समझ जो तुच्छ करी दिणा।”
1	20	अबै करा गै ज्ञानवान? अबै करा गै सो पवित्रग्रन्था रै शास्त्री? अबै करा गै सो जैड़ै सोचदै थियै कि तिन्या बलै सब जवाव हिन? कै प्रमात्मैं ऐस संसारा रै ज्ञान जो मूर्खता ना ठहराऊ?
1	21	प्रमात्मां ता ज्ञानी हा अतै तिनी ऐह फैसला करू कि ऐसा ना भोआ कि मणु संसारिक ज्ञान सोगी तैसिओ जाणनै री कोशिश करन। ठेरै बदलै प्रमात्मैं तिन्या जो ही बचाऊ जिन्यैं इन्दै मूर्खता भरूरै संदेश पुर भरोसा करू।
1	22	यहूदी ता चमत्कार चाहन्दै हिन, अतै यूनानी ज्ञान री खोज मन्ज हिन,
1	23	पर अहै ता तैस क्रूस पुर चढ़ाऊरै मसीह रा प्रचार करदै हिन, जैडा यहूदी तांयें ठोकर अतै गैर यहूदी तांयें मूर्खता हा।
1	24	पर यहूदी अतै गैर यहूदी जैड़ै हैदुरै हिन तिन्या तांये इन्दा संदेश मसीह प्रमात्मैं रा सामर्थ अतै प्रमात्मैं रा ज्ञान हा।
1	25	क्ओकि जैड़ी गल्ला प्रमात्मैं री मूर्खता सांईये लगदी हिन सो मणु रै ज्ञान थऊँ भी ज्ञानवान हा, अतै जैड़ी गल्ला प्रमात्मैं री कमजोरी सांईयै लगदी हिन सो मणु री ताकत थऊँ बड़ी बलवान हा।
1	26	हे विस्वासी भाइओ, ऐसा गल्ला जो याद करा कि जैहणै प्रमात्मैं तुसिओ चुणु तुहै कै थियै। ऐस संसार रै मणुऐ ना सोचुरा भूणा कि तुसु मन्ज भी कई ज्ञानवान हिन, कुछ सामर्थी हिन अतै कुछ कुलीन घरानै रै हिन।
1	27	पर प्रमात्मैं संसार रै मूर्खा जो चुणी लैऊरा कि ज्ञानवाना जो लज्जित करन, अतै प्रमात्मैं संसार रै कमजोरा जो चुणुरा कि जोरावाळै जो लज्जित करन।
1	28	प्रमात्मैं तिन्या मणु जो जिन्या जो संसार रै मणु नीच समझदै हिन, तुच्छ समझदै अतै ऐह समझदै कि सो कसी कमा रै ना हिन चुणी लैऊ, ताकि जिन्या गल्ला जो संसार रै मणु जरूरी समझदै हिन तंयारा नाश करा।
1	29	प्रमात्मैं ऐसा ठेरैतांये करू कि कोई भी मणु प्रमात्मैं रै सामणै घमण्ड़ ना करी सका।
1	30	पर प्रमात्मैं तुसिओ मसीह यीशु सोगी अक्क करूरा हा अतै मसीह रै द्धारा असिओ तिनी अपणी अक्ल दितुरी हा। प्रमात्मैं असिओ अपणी नजरा मन्ज धर्मी भी बणाऊरा हा। मसीह रै द्धारा अहै पवित्र बणी गै हिन अतै तिनी असिओ पाप थऊँ छुटकारा दितुरा हा।
1	31	ताकि जियां पवित्रग्रन्था मन्ज लिखुरा, तियां ही भोआ, “जैडा घमण्ड़ करा सो प्रभु री करूरी गल्ला पुर ही घमण्ड़ करा।”
2	1	हे विस्वासी भाइओ, अऊँ तुसु बलै ना ता चलाकी सोगी गल्ला करना आ अतै ना ही उतम ज्ञान रा दिखावा करना आ, पर अऊँ तुसु बल्लै प्रमात्मैं रै भेद जो प्रकट करना आ।
2	2	क्ओकि मैंई ऐह ठाणी लैऊरा थु कि तुसिओ यीशु मसीह अतै तसेरी क्रूस पुर भच्छुरी मौत रै अलावा होर कुछ ना सखाऊ।
2	3	अऊँ कमजोरी अतै डरा सोगी, अतै बड़ा कम्मदा अतै थरथरान्दा तुसु सोगी रैऊ।
2	4	जैहणै मैंई तुन्दै मन्जै प्रचार करू थू मैंई अपणै ज्ञान जो सावित ना करना चाऊ। मैंई सिर्फ ऐह कोशिश करी की प्रमात्मैं री आत्मा अपणै सामर्थ जो दसा।
2	5	ठेरैतांये कि तुन्दा विस्वास मणु रै ज्ञान पुर ना, पर प्रमात्मैं री सामर्थ पुर निर्भर भोआ।
2	6	फिरी भी अहै आत्मिक रूपा सोगी सिद्ध मणु मन्ज ज्ञान हुणादै हिन, पर ऐस संसारा रा अतै ऐस संसारा रै नाश भूणैवाळै हाकमा रा ज्ञान ना, जैड़ा पल भर रा हा,
2	7	पर अहै प्रमात्मैं रै गुप्त भेद रै ज्ञान रै बारै मन्ज दसदै हिन, जैसिओ प्रमात्मैं सनातन थऊँ इन्दी महिमा तांयें ठहराऊरा।
2	8	संसार रै हाक्मे ऐस ज्ञान रै बारै मन्ज कुछ ना जाणु, क्ओकि अगर सो जाणदै ता तेजोमय प्रभु जो क्रूस पुर ना चढ़ान्दै।
2	9	पर जियां पवित्रग्रन्था मन्ज लिखुरा कि, “जैड़ी गल्ला हाख्रिये ना हेरी अतै कना ना हुणी, अतै जैड़ी गल्ला मणु रै चित ना चढ़ी, सो ही हिन जैड़ै प्रमात्मैं अपणै प्रेम रखणैवाळै तांयें तैयार करी हिन।”
2	10	पर प्रमात्मैं तियां जो अपणी आत्मा रै द्धारा असु प्रेरिता पुर प्रकट करू, क्ओकि आत्मा सब गल्ला, बल्कि प्रमात्मैं री गूढ़ गल्ला भी जाँचदा हा।
2	11	मणु मन्ज कुण कसी मणु री गल्ला जाणदा, सिर्फ मणु री आत्मा जैड़ी तैस मन्ज हा। तियां ही प्रमात्मैं री गल्ला भी कोई ना जाणी सकदा, सिर्फ प्रमात्मैं रा आत्मा।
2	12	पर अहै संसारा री आत्मा ना, पर सो आत्मा पाऊरा जैडा प्रमात्मैं री तरफा थऊँ हा कि अहै तियां गल्ला जो जानण जैड़ी प्रमात्मैं असिओ दितुरी हिन।
2	13	हरेक शब्द जैड़ा अहै बलदै हिन सो प्रमात्मैं री आत्मा असिओ सखाऊरा हा ना कि मणु रै ज्ञान सितै। ऐह ही प्रमात्मैं रा आत्मा इन्दी मदद करदा हा कि अहै आत्मिक गल्ला आत्मिक मणु जो सखान।
2	14	पर मणु जैड़ै आत्मिक ना हिन प्रमात्मैं री आत्मा री इन्या सच्चाई जो ना पाई सकदै। ऐह सब कुछ तिन्या जो मूर्खता भरा लगदा हा अतै सो समझी ना पान्दै क्ओकि आत्मिक मणु ही आत्मा री गल्ला जो समझी सकदै हिन।
2	15	जिन्यैं मणु पवित्र आत्मा पाऊरा हा सो सबी गल्ला जो समझी सकदै हिन जैतिओ पवित्र आत्मा सखांदा हा पर जिन्या मणु अन्दर पवित्र आत्मा निय्आ सो तिन्या मणु रै विचारा जो ना समझी सकदै जिन्या मन्ज पवित्र आत्मा हा।
2	16	जियां पवित्रग्रन्था मन्ज लिखुरा कि, “क्ओकि प्रभु रा मन कुणी जाणुरा? कि तैसिओ सखाई सकदा?” “पर अहै मसीह रै विचारा जो समझी सकदै हिन।”
3	1	हे विस्वासी भाइओ, अऊँ ऐस तरीकै सितै गल्ला ना करी सकु जियां आत्मिक मणु सोगी करी गान्दी हिन, तुसु सोगी मेरी गल्ला संसारिक मणु सांईये ही थी, जैड़ै मसीह मन्ज हालि बच्चै हिन।
3	2	मैंई तुसिओ दुध पिआऊ, अन्न ना खुआऊ; क्ओकि तुहै तैतिओ खाई ना सकदै थियै बल्कि हालि तक भी ना खाई सकदै हिन, अर्थात कि मैंई तुसिओ वचन री गहराई री गल्ला ना पर साधारण गल्ला ही सखाई हिन।
3	3	क्ओकि तुहै हालि तक पापी स्वभाव द्धारा ही जिन्दगी जिन्दै हिन। ठेरैतांये कि जैहणै तुसु मन्ज डाह अतै झगड़ा भोआ, ता कै तुहै पापी स्वभाव रै ना हिन? अतै कै तुहै संसारिक मणु सांईये जिन्दगी ना वितांदै?
3	4	ठेरैतांये जैहणै अक्क बलदा, “अऊँ पौलुस रा हा,” अतै दूँआ, “अऊँ अपुल्लोस रा हा,” ता कै तुहै संसारिक मणु सांईये ना हिन?
3	5	अपुल्लोस अतै अऊँ पौलुस सिर्फ साधारण सेवक ही हिन जिन्यै तुसिओ विस्वास मन्ज इणै तांये मदद करू पर प्रमात्मां ही हा जिनी सब कुछ करू।
3	6	मैंई तुन्दै दिला मन्ज प्रमात्मैं रै संदेश रा बी बाऊ, अतै अपुल्लोसे पाणी दिता, पर प्रमात्मां ही हा जिनी ऐतिओ बढ़ाऊरा।
3	7	ठेरैतांये ना ता बी बाणैवाळै कुछ हा अतै ना सिंचनैवाळा, पर प्रमात्मां ही सब कुछ हा जैडा बढ़ाणैवाळा हा।
3	8	प्रमात्मैं री नजरा मन्ज बी बाणैवाळै अतै सिंचनैवाळा दूनी री अक्क ही कीमत हा, अतै दूनी जो प्रमात्मैं तंयारै कमा अनुसार इनाम दिणा।
3	9	क्ओकि अहै प्रमात्मैं रै सहकर्मी हिन; तुहै प्रमात्मैं री खेती अतै प्रमात्मैं रा भवन भी हिन।
3	10	जैडा वरदान प्रमात्मैं मिन्जो दितुरा हा तैत सोगी मैंई अक्क कुशल राजमिस्त्री सांईये नियुआं पाई अतै कोई होर मणु तैस कमा जो अगो बढ़ाऊ करदा हा, पर हरेक मणु चौकसी सोगी ऐसा कमा जो करदा गच्छा।
3	11	क्ओकि प्रमात्मैं पैहलै थऊँ ही यीशु मसीह जो अक्कमात्र नियुआं सांईये लगाई दितुरा हा अतै ठेरै बदलै कोई होर नियुआं ना पाई सकदा।
3	12	यदि कोई ऐसा नियुआं पुर सोना या चाँदी या किमती पत्थर या लकड़ी या हरै घा या भू रा रद्दा रखा,
3	13	ता तंयारै हरेक रै कम्मा री परख अगी सोगी करी गाणिआ क्ओकि न्याय रै दिन तैहा अगी हरेक रा कम परखणा कि किना हा।
3	14	जैसेरा कम तैसा अगी मन्ज टिकी रैहणा, तैस इनाम पाणा।
3	15	अगर मसीह ऐह घोषित करदा हा कि कसी मणु रा कम खरा निय्आ ता तैसिओ इनाम ना मुलणा पर तैस प्रमात्मैं द्धारा मिलणै बाळी सदा काल री जिन्दगी जो पाई लैणा।
3	16	कै तुहै ना जाणदै कि तुहै प्रमात्मैं रा मन्दर हिन, अतै प्रमात्मैं रा आत्मा तुसु मन्ज वास करदा?
3	17	अगर कोई प्रमात्मैं रै मणु री एकता जो नष्‍ट करला ता प्रमात्मैं तैसिओ नष्‍ट करना; क्ओकि प्रमात्मैं रा मन्दर पवित्र हा, अतै सो तुहै हिन।
3	18	कोई अपणै आपा जो धोखा ना देय्आ। अगर तुसु मन्ज कोई संसार रै विचार रै अनुसार ज्ञानी समझदा हा ता अपणै आपा मूर्ख बणा ताकि तुहै सच मन्ज ज्ञानी बणी सकन।
3	19	क्ओकि जिन्या गल्ला जो ऐह संसारा ज्ञान समझदा हा जो प्रमात्मैं री नजरा मन्ज मूर्खता हा, जियां पवित्रग्रन्था मन्ज लिखुरा, “प्रमात्मां ज्ञानी जो तंयारी चतुराई मन्ज फसाई दिन्दा हा,”
3	20	पवित्रग्रन्था मन्ज ऐह भी लिखुरा हा कि, “प्रभु जाणदा हा कि ज्ञानी मणु द्धारा बणाऊरी योजना व्यर्थ हिन।”
3	21	ठेरैतांये कोई मणु रै करूरै कमा पुर घमण्ड़ ना करा, क्ओकि सब कुछ तुन्दा हा
3	22	पौलुस, अपुल्लोस, अतै पतरस, ऐह संसार, जिन्दगी अतै मौत, वर्तमान अतै भविष्‍य सब कुछ तुन्दा हा,
3	23	अतै तुहै मसीह रै हिन, अतै मसीह प्रमात्मैं रा हा।
4	1	मणु मिन्जो अतै अपुल्लोस जो मसीह रै सेवक अतै प्रमात्मैं रै भेदा जो समझाणै बाळै भण्डारी समझन।
4	2	सबी थऊँ जरूरी गल्ल ऐह हा कि ऐस तरह रा दास अपणै मालका रै प्रति बफादार भोआ।
4	3	पर मिन्जो ऐसा गल्ला री कोई चिन्ता निय्आ कि तुहै या कोई होर मणु मेरा न्याय करन कि अऊँ बफादार हा कि ना, बल्कि अऊँ अप्पु भी अपणै आपा जो ना परखदा कि अऊँ किना हा।
4	4	मेरा मन मिन्जो कसी गल्ला रा दोषी ना ठहरान्दा, पर ऐत थऊँ ऐह सावित ना भून्दा कि अऊँ निर्दोष हा, क्ओकि मेरा परखणैवाळा प्रभु हा।
4	5	ठेरैतांये प्रभु रै दोवारा इणै तक कसी भी मणु रा न्याय मत करा। प्रमात्मैं ही अन्धकार री गल्ला जो ज्योती मन्ज अतै कसेरै दिला मन्ज कै हा सो सब प्रकट करना हा। प्रमात्मैं फिरी हरेक मणु री प्रशंसा करनी हा जैड़ा तठेरै लायक भोला।
4	6	हे विस्वासी भाइओ, मैंई अपणा अतै अपुल्लोस रा उदाहरण तुन्दै सामणै ठेरैतांये रखु हा कि तुहै ऐसा गल्ला रा अर्थ जाणी सकन कि, “पवित्रग्रन्था मन्ज जैडा लिखुरा हा तैत थऊँ अगो ना बढण।” ऐह खरा निय्आ कि तुहै अक्की मणु रा आदर करन अतै दूये जो तुच्छ समझन।
4	7	कुणी तुसिओ दूये थऊँ वेहतर बणाऊ? जैड़ा तुसु बल्लै हा कै तैतिओ प्रमात्मैं ही ना दितुरा? अगर ऐसा हा ता तुहै घमण्ड़ किन्या करी सकदै हिन, कि मना सो तुसिओ तौहफै रै रूपा मन्ज ना मुळुरा हा?
4	8	तुहै इआं सोचदै हिन कि तुसु बलै सब कुछ हा, तुहै इआं भी सोचदै हिन कि तुहै धनी भूच्ची चुकुरै, फिरी तुहै इआं सोचदै हिन कि तुहै राजै सांईये राज्य करू; पर भला भून्दा कि तुहै सच मन्ज राजा अतै राणी भून्दै सो भी इन्दी मददा बगैर ता अहै भी तुन्दै सोगी राज्य करदै।
4	9	बल्कि मिन्जो कई बरी इन्या लगदा हा कि प्रमात्मैं असु प्रेरिता रा तमाशा बणाऊरा हा जिन्या लड़ाई थऊँ बाद बन्दी जयवन्त सेना रै पिचो चलुरै भून्दै, जंयारी मौत पक्की हा अतै जैहणै सो मरदै हिन ता पुरै संसार रै मणु अतै स्वर्गदूत तिन्या जो हेरदै हिन।
4	10	अहै मसीह री वजह थऊँ मूर्ख समझै गान्दै हिन, पर तुहै अपणै आपा जो बुद्धिमान समझदै हिन! अहै कमजोर हिन, पर तुहै अपणै आपा जो बलवान समझदै हिन। तुहै अपणै आपा री बड़ाई करदै हिन, पर इन्दा मणु निरादर करदै हिन।
4	11	अहै ऐस घड़ी तक भूखै प्यासै अतै नंगे हिन, अतै लत-मूक खान्दै हिन अतै मारै मारै फिरदै हिन;
4	12	अतै अपणै ही हत्था सितै कम करीके मेहनत करदै हिन। मणु असिओ बुरा बलदै हिन। अहै आशीष दिन्दै हिन; सो सतांदै हिन, अहै सहदैं हिन।
4	13	सो बदनाम करदै हिन, अहै नम्रता सोगी जवाव दिन्दै हिन। असिओ अज तक संसार रा कूड्‍डा अतै सब चिजा रै खुरचन सांईये समझदै हिन।
4	14	अऊँ तुसिओ ऐह गल्ला लज्जित करनै तांयें ना लिखदा, पर अपणै प्रेमी बच्चै जाणी करी तुसिओ चेतावनी दिन्दा।
4	15	चाहे तुन्दी मसीह जिन्दगी मन्ज तुसिओ सिखाणैवाळै दस हजार भी भून्दै, तांभी अऊँ ही तुन्दा आत्मिक पिता हा। तुसिओ मसीह रै बारै मन्ज सखाणै सितै तुहै मेरै बच्चै बणी गै हिन।
4	16	ठेरैतांये अऊँ तुसु सोगी विनती करदा कि मिन्जो सांईये चाल चला।
4	17	ठेरैतांये मैंई तीमुथियुस जो जैडा प्रभु मन्ज मेरा प्यारा अतै विस्‍वासा लायक पुत्र सांईये हा, तुसु बलै भैजु हा। तैस तुसिओ मसीह मन्ज मेरा चरित्र याद करवाणा, जियां कि अऊँ हर जगह हरेक कलीसिया मन्ज उपदेश करदा हा।
4	18	तुसु मन्ज कुछ ता ऐसै घमण्‍ड़ी भूच्ची गच्छुरै हिन क्ओकि तुहै सोचुरा हा कि अऊँ तुसु सोगी मिलणै तांये ना इणै बाळा।
4	19	पर प्रभुऐ चाऊ ता मूँ तुसु बलै जल्दी ही ईणा, अतै तियां घमण्‍ड़ी री गल्ला जो ना, पर तंयारी सामर्थ जो जाणी लैणा।
4	20	क्ओकि प्रमात्मैं रा राज्य गल्ला मन्ज ना पर सामर्थ मन्ज हा।
4	21	तुहै कै चाहन्दै हिन? कै अऊँ ड़ण्डा लैई करी तुसु बलै ईच्छुं, या प्रेम या नम्रता री आत्मा सोगी?
5	1	ऐठी तक हुणनै मन्ज आ कि तुसु मन्ज व्यभिचार भून्दआ, वल्कि ऐसा व्यभिचार जैडा गैर यहूदी मन्ज ना भून्दा कि अक्क मणु अपणी सौतेली मां सोगी गलत रिश्ता रखदा हा।
5	2	तुहै ऐसा गल्ला रा दुख ता ना करदै, कि ऐसा करनैवाळा तुन्दी कलीसिया थऊँ कडआ गच्छा, पर तुहै घमण्ड़ करदै हिन।
5	3	ठेरै बावजूद कि अऊँ ता तुसु थऊँ दूर हा, पर आत्मा रै द्धारा अऊँ तुसु मन्जै हा। ऐसै कम करनैवाळै रा न्याय करी दितुरा हा, प्रभु यीशु मसीह रै नां सितै।
5	4	तुसिओ कलीसिया मन्ज अक्क सभा करना चहिन्दी, मुँ मेरी आत्मा मन्ज तैड़ी भूणा अतै इन्दै प्रभु यीशु री सामर्थ भी तैड़ी जरूर भुणीआ।
5	5	तुहै तैस मणु जो बाहर कड़ी देय्आ अतै शैतान रै हत्था मन्ज सौंपी देय्आ ताकि तसेरा पापी स्वभाव नाश भूच्ची सका, अतै न्याय रै दिना मन्ज तसेरै पाप माफ भून अतै सो उद्धार पा।
5	6	तुन्दा घमण्ड़ करना खरा निय्आ; कै तुहै ना जाणदै कि जिन्या थोड़ा करी त्रकैटा पूरै बटूरै आटै जो त्रकैटा ही बणाई दिन्दा। तिन्या ही अगर अक्क मणु जो पाप करनै रा मौका मुळा ता जल्दी ही सबी मणु तैस कमा जो करना।
5	7	तैस पुराणै त्रकैटै जो दूर करा अर्थात तैस दुष्‍ट मणु जो अपणै आपा थऊँ दूर करा फिरी तुसु तैस नोआ बटूरा आटै सांईये भूणा जैत मन्ज कोई त्रकैटा निय्आ, जैडा कि तुहै हिन। मसीह इन्दा फसह रा मेम्ना हा जैडा असु तांये बलिदान भच्छुरा।
5	8	ठेरैतांये अईआ अहै फसह रै उत्सव री खुशी सीधाई अतै सच्चाई री अखमीरी रोटी सितै मनान, ना कि पुराणै त्रकैटै सितै बणुरी बुराई अतै दुष्‍टता री रोटी सितै।
5	9	मैंई अपणी पैहली पत्री मन्ज तुसिओ लिखुरा हा कि व्यभिचारी री संगति ना करणा।
5	10	ऐह ना कि तुहै बिलकुल ऐस संसार रै व्यभिचारी, लोभी, धोखा दिणैबाळै या मूर्तिपूजक री संगति मत करा; क्ओकि ऐसी दशा मन्ज ता तुसिओ संसार थऊँ निकळी गाणा ही पैन्दा।
5	11	पर मेरा कणैणा ऐह हा कि अगर कोई विस्वासी भाई बणी करी, व्यभिचारी, लोभी, मूर्तिपूजक, गाळी दिणैबाळा, पियक्कड़ या धोखा दिणैबाळा भोआ, ता तसेरी संगति मत करदै; वल्कि ऐसै मणु सोगी खाणा भी मत खा।
5	12	क्ओकि ऐह मेरी जिम्मेवारी निय्आ कि अऊँ कलीसिया रै बाहर बाळै मणु रा न्याय करू। मेरी जिम्मेवारी कलीसिया रै अन्दर मणु रा न्याय करनै री हा जैडा पाप करदै हिन।
5	13	कलीसिया रै बाहरवाळै रा न्याय प्रमात्मां ही करना। जिन्या पवित्रग्रन्था मन्ज लिखुरा हा कि, “तुहै तैस कुकर्मी जो अपणै मन्जै थऊँ कडी देय्आ।”
6	1	जैहणै तुन्दा दूये विस्वासी सोगी लड़ाई-झगड़ा भोआ ता तुसिओ अक्क अधर्मी जजा बलै कचैहरी गाणै री जरूरत निय्आ। तुसिओ कलीसिया मन्ज ही विस्वासी जो दस्सी करी अपणी लड़ाई-झगड़ै रा फैसला करवाणा चहिन्दा।
6	2	तुहै जाणदै हिन कि पवित्र मणु संसार रै मणु रा न्याय करना ठेरैतांये तुहै हल्के थऊँ हल्के झगड़ै रा सही फैसला करनै रै योग्य हिन।
6	3	तुहै जाणदै हिन कि असु स्वर्गदूता रा न्याय करणा ठेरैतांये अहै ऐस संसार री रोजा रै झगड़ै रा न्याय करी सकदै हिन।
6	4	अगर तुसिओ जरूरी गल्ला रा न्याय करना भोआ ता कलीसिया मन्ज ही न्याय करी लेय्आ ताकि तुन्दा न्याय अविस्वासी ना करन।
6	5	कै तुसिओ शर्म ना इन्दी? तुन्दै मन्जै अक्क ना अक्क बुद्धिमान मणु भूणा जैडा तुन्दै अप्पु मन्ज भूणै बाळै झगड़ै जो निपटाई सकदा हा।
6	6	अक्क विस्वासी दूये विस्वासी रै विरोधा मन्ज कचैहरी गान्दा अतै मौका दिन्दा कि अविस्वासी ठेरा फैसला करन।
6	7	जैहणै तुसु मन्ज झगड़ै भुन्दै ता ऐह पता लगदा कि तुहै मसीह री मर्जी अनुसार ना जिऊ करदै। तुसु तांये खरा ऐह हा कि कचैहरी गाणै रै बजाय अपणै भाई थऊँ थोड़ा नुकसान ही सही लेय्आ।
6	8	तुहै ता अप्पु ही अपणै विस्वासी भाई सोगी अन्याय करदै अतै हानि पुजादैं हिन।
6	9	कसी रै द्धारा धोखै मन्ज मत अईआ, तुहै जाणदै हिन कि ऐस तरह रै अन्यायी मणु, वेश्यागामी, मूर्तिपूजक, दूये री जनानी पुर नजर रखणैवाळै, लुच्चै, मर्दा पुर बुरी नजर रखणैवाळै,
6	10	चोर, लोभी, पियक्कड़, गाळी दिणैबाळै अतै धोखा दिणैबाळै प्रमात्मैं रै राज्य रै वारिस ना भूणै।
6	11	तुसु मन्ज कुछ मणु पैहलै ऐसै थियै, पर तुसिओ पापा थऊँ शुद्ध करीके प्रमात्मैं तांये अलग करया गो, तुसिओ प्रमात्मैं रै आत्मा द्धारा प्रभु यीशु मसीह री नजरा मन्ज धर्मी ठहराया गो।
6	12	तुसु मन्ज कुछ मणु बलदै हिन कि, “अहै जैड़ा कुछ चाहन सो करी सकदै हिन।” पर अऊँ तुसु सोगी बलदा कि “सब कुछ असु तांये खरा निय्आ” ठेरैतांये अऊँ कसी गल्ला जो मिन्जो पुर हक्क जमाणै रा अधिकार ना दिन्दा।
6	13	तुहै ऐह भी बलदै हिन, “खाणा इन्दै शरीरा तांयें हा अतै शरीर खाणै तांयें हा,” पर अऊँ तुसु सोगी बलदा कि प्रमात्मैं इन्या दूनी जो नष्‍ट करणा। असिओ अपणै शरीर द्धारा बुरै कम ना करना चहिन्‍दै, वल्कि शरीर जो प्रभु तांयें इस्तेमाल करना चहिन्दा हा, जैडा ठेरा मालक हा।
6	14	प्रमात्मैं अपणी सामर्थ सितै प्रभु जो जीयाऊ, अतै तैस असिओ भी तैहा ही सामर्थ रै द्धारा जियाणा।
6	15	तुहै जाणदै हिन कि तुन्दा शरीर मसीह रै शरीरा रा अंग हा। ता कै अऊँ मसीह रै शरीरा रै अक्क हेस्सै जो वेश्या रै शरीर रा हेस्सा बणाऊँ? बिलकुल ना।
6	16	तुहै जाणदै हिन कि जैडा कोई वेश्या सोगी सम्बध रखदा, सो तैहा सोगी अक्क तन भूच्ची गान्दा हा। क्ओकि पवित्रग्रन्था मन्ज लिखुरा हा कि, “सो दोनो अक्क तन भूणै।”
6	17	पर जैडा प्रभु री संगति मन्ज रैहन्दा, सो तैस सोगी अक्क आत्मा भूच्ची गान्दा हा।
6	18	व्यभिचार थऊँ बची रेय्आ। होर पाप शरीरा जो प्रभावित ना करदा जिन्या व्यभिचार करदा हा, क्ओकि जैडा व्यभिचार करदा हा सो अपणै ही शरीरा रै वरोधा मन्ज पाप करदा हा।
6	19	तुहै जाणदै हिन कि तुन्दा शरीर पवित्र आत्मा रा मन्दर हा। जैडा पवित्र आत्मा तुन्दै अन्दर बसुरा हा सो प्रमात्मैं री तरफा थऊँ वरदान हा अतै तुहै अपणै ना हिन पर प्रभु रै हिन।
6	20	तुहै प्रमात्मैं अपणै पुत्रा री जिन्दगी री किमत दिकरी तुहै खरीदुरै हिन, ठेरैतांये अपणै शरीरा रै द्धारा प्रमात्मैं री महिमा करा।
7	1	अबै अऊँ तियां सवाला रा जवाव दिणा जैडा तुहै अपणी पत्री मन्ज मिन्जो थऊँ पुछुरै हिन। तुहै पुछुरा थू कि, कै मणु तांये वैह ना करना खरा हा?
7	2	पर व्यभिचार करना अजकल अक्क आसान गल्ल हा ठेरैतांये अऊँ ऐह बलदा कि, हरेक मर्द वैह करा अतै अपणी घरावाळी रै प्रति बफादार रेय्आ, तिन्या ही हरेक जनानी भी।
7	3	घरावाळा अपणी घरावाळी री यौन जरूरता जो पुरा करा; अतै तियां ही घरावाळी भी अपणै घरवाळै री।
7	4	घरावाळी जो अपणै शरीरा पुर हक्क निय्आ पर तसारै घरवाळै रा हक्क हा; तियां ही घरवाळै जो भी अपणै शरीरा पुर हक्क निय्आ, पर घरावाळी रा हा।
7	5	तुहै अक्की दूये थऊँ अलग ना रेय्आ; पर सिर्फ कुछ टैमां तक अप्पु मन्ज समझौते सितै कि प्रार्थना तांयें मौका मूळा, अतै फिरी अक्क सोगी रेय्आ; ऐसा ना भोआ कि तुहै अपणी इच्छा जो काबू ना करी सकन अतै शैतान तुसिओ परखा अतै तुहै व्यभिचार करन।
7	6	पर अऊँ जैडा ऐह बलनै बाळा हा सो मेरी सलाह हा ना कि आज्ञा।
7	7	अऊँ चाहन्दा कि जैसा अऊँ कुँवारा हा, तियां ही सब मणु भून; पर प्रमात्मां कुछ मणु जो वैह करनै रा वरदान दिन्दा अतै कुछ जो कुँवारै रैहणै रा।
7	8	पर अऊँ कुँवारी अतै विधवा रै बारै मन्ज बलदा कि तियां तांयें ऐसा ही रैहणा खरा हा, जियां अऊँ हा।
7	9	पर अगर सो संयम ना रखी सकन, ता बैह करी लैन; क्ओकि बैह करना कामातुर रैहणै थऊँ भला हा।
7	10	जंयारा बैह भूच्ची गच्छुरा हा, तियां जो अऊँ ना वल्कि प्रभु आज्ञा दिन्दा कि घरावाळी अपणै घरवाळै थऊँ तलाक ना लेय्आ,
7	11	अतै अगर तलाक भी लैन, ता बिना बैह करूरै रैहन; या अपणै घरवाळै सोगी फिरी मेल करी लेन अतै ना घरावाळा अपणै घरावाळी जो तलाक देय्आ।
7	12	अबै अऊँ तिन्या विस्वासी मणु सोगी बलदा जिन्यैं अविस्वासी सोगी वैह करूरा, अगर कसी विस्वासी मणु री घरावाळी प्रभु जो ना जाणदी भोआ, अतै तैस सोगी रैहणै थऊँ खुश भोआ, ता सो तैहा जो तलाक ना देय्आ।
7	13	जैसा जनानी रा घरावाळा प्रभु जो ना जाणदा भोआ, अतै तसेरै सोगी रैहणै थऊँ सो खुश भोआ; सो अपणै घरवाळै जो तलाक ना देय्आ।
7	14	अविस्वासी घरावाळा अपणी विस्वासी घरावाळी सोगी जुडणै री वजह थऊँ प्रमात्मैं री नजरा मन्ज ग्रहण योग्य भूच्ची गान्दा हा। तिन्या ही अविस्वासी घरावाळी भी अपणै विस्वासी घरावाळै सोगी जुडणै री वजह थऊँ प्रमात्मैं री नजरा मन्ज ग्रहण योग्य भूच्ची गान्दी हा। ऐस तरीकै तंयारी औलाद भी ग्रहण योग्य भूच्ची गान्दी हा, ना ता सो अविस्वासी बच्चै सांईये भून्दै।
7	15	पर जैडा मर्द विस्वास ना रखदा, अगर सो तलाक लैणा चाह ता तैसिओ तलाक लैणा देय्आ। ऐसी दशा मन्ज सो विस्वासी घरावाळी वैह रै बन्‍धना थऊँ आजाद हा, क्ओकि प्रमात्मैं असिओ मेल मिलाप तांयें हैदुरा हा।
7	16	विस्वासी घरावाळी तिजो किन्या पता कि तू अपणै घरावाळै रा उद्धार ना करी सकदी? अतै विस्वासी घरावाळै तिजो किन्या पता कि तू अपणै घरावाळी रा उद्धार ना करी सकदा?
7	17	हर कलीसिया मन्ज अऊँ मणु सोगी ऐह बलदा हा कि, तैस ही हालात मन्ज रेय्आ जिन्या जैहणै प्रभु यीशु तुसिओ चुणुरा थू अतै प्रमात्मैं अपणा बणनै तांये हैदुरा। अबै अऊँ सो ही गल्ल तुसिओ बल्लू करदा हा।
7	18	उदाहरण तांये जैडा खतना करूरा हैदुरा भोआ, सो खतनारहित ना बणा। जैडा खतनारहित हैदुरा भोआ, सो खतना ना करा।
7	19	खतना करना अतै खतना ना करना जरूरी गल्ल ऐह निय्आ। पर प्रमात्मैं री आज्ञा जो मनणा ही सब थऊँ जरूरी गल्ल हा।
7	20	हरेक जन तैस ही हालात मन्ज रेय्आ जिन्या जैहणै प्रभु यीशु तुसिओ चुणुरा हा।
7	21	उदाहरण तांये अगर तु दास री दशा मन्ज हैदुरा भोआ ता चिन्ता मत कर; पर अगर तेरा मालक बल्ला कि तु आजाद हिन ता तु गिच्ची सकदा हा।
7	22	याद रखा जैहणै तुसिओ प्रमात्मैं चुणुरा थू अगर तुहै दास थियै ता अबै तुहै प्रभु मन्ज आजाद हिन। तिन्या ही अगर जैहणै प्रभुऐ तुसिओ चुणु तुहै आजाद थियै ता तुहै अबै मसीह रै दास हिन।
7	23	प्रमात्मैं तुसिओ बड़ी किमत दिकरी खरीदुरा हा, ठेरैतांये कसी होरी रा दास मत बणा।
7	24	हे विस्वासी भाईओ तैसा ही हालात मन्ज रेय्आ जिन्या जैहणै प्रभु यीशु तुसिओ चुणुरा थू अतै प्रमात्मैं अपणा बणनै तांये हैदुरा हा।
7	25	कुँवारी कुल्ळी तांये बारै मन्ज प्रभु री कोई आज्ञा मिन्जो ना मुलुरी, पर अऊँ जैडा भरोसै योग्य हा प्रभु री दया अनुसार अपणी तरफा थऊँ सलाह दिन्दा।
7	26	क्ओकि अजकल सबी विस्वासी सब जगह क्‍लेश रा सामना करू करदै हिन ठेरैतांये अऊँ सलाह दिन्दा हा कि तुसु तांये ऐह करना भला हा कि जैड़ै कुँवारै हिन सो कुँवारै अतै जैड़ै शादीशुदा हिन सो शादीशुदा रैहन।
7	27	अगर तेरी घरावाळी हा, ता तैहा थऊँ अलग भूणै री कोशिश ना कर; अतै अगर तेरी घरावाळी निय्आ, ता घरावाळी री तोप मत पा।
7	28	पर अगर तु बैह भी करा ता पाप निय्आ; अतै अगर कुँवारी रा बैह भोआ ता कोई पाप निय्आ। जैड़ा वैह करना चाहन्दै हिन तिन्या वडै़ दुखा रा सामना करना हा अतै अऊँ तिन्या दुखा थऊँ बचाणा चाहन्दा।
7	29	हे विस्वासी भाईओ, अऊँ ऐह बलदा कि मसीह रै दोवारा ईणै तांये ज्यादा टैमं निय्आ, ठेरैतांये अबै थऊँ लैई करी जंयारी घरावाळी हिन सो सिर्फ वैह पुर ही ना पर सेवा पुर भी ध्यान लगान।
7	30	जैड़ै ऐस टैमं रोऊ करदै या खुशी मनाऊ करदै हिन, या जैड़ै चिजा जो खरीदू करदै हिन, सो रूणै मन्ज, खुशी मन्ज या अपणी जायदात मन्ज ना डूबी रैहन।
7	31	जैड़ै ऐस संसारा री चिजा जो इस्तेमाल करू करदै हिन सो ठेरै ही ना भूच्ची गाहन, क्ओकि असिओ पता हा कि ऐस संसारा रा अन्त जल्दी भूणै बाळा हा।
7	32	अऊँ ऐह चाहन्दा कि तुसिओ ऐस संसार री चिन्ता ना भोआ। अक्क कुँवारा मर्द प्रभु री सेवा करनै मन्ज अपणै टैमां जो दी सकदा हा, अतै ऐसा गल्ला जो सोचदा हा कि प्रभु जो कियां खुश रखा।
7	33	पर शादीशुदा मर्द जो ऐस संसार मन्ज जिम्मेवारी रै प्रति सोचणा पैन्दा हा कि अपणी घरावाळी जो कस तरीकै खुश रखा।
7	34	शादीशुदा अतै कुँवारी मन्ज भी फर्क हा कुँवारी प्रभु री चिन्ता मन्ज रैहदिंआ कि सो शरीर अतै आत्मा दूनी मन्ज पवित्र भोआ, पर शादीशुदा संसारा री चिन्ता मन्ज रैहदिंआ कि अपणै घरवाळै जो खुश रखा।
7	35	अऊँ ऐह गल्ल तुन्दै ही फायदै तांयें बलदा ना कि तुसिओ फसाणै तांयें, वल्कि अऊँ तुन्दी मदद करना चाहन्दा हा कि तुहै सही तरीकै जिन्दगी जी सकन, अतै सबी थऊँ बड़ी करी ऐह कि तुहै प्रभु सोगी प्रेम करी सकन।
7	36	अगर कोई ऐह समझा कि मैंई अपणी कुँवारी कुल्ळी रा वैह ना भूणा दिता, जेहा री जवानी ढळू करदी हा, ता तसारा पिता जियां चाह तियां करी सकदा, ऐत मन्ज कोई पाप निय्आ, सो तैहा रा बैह भूणा देय्आ।
7	37	पर अगर सो अपणै मना मन्ज ऐह फैसला करी लैन्दा, अतै तैसिओ जरूरत ना भोआ, वल्कि अपणी इच्छा पुर नियंत्रण रखदा ता सो तैसा अपणी कूळी जो कुँवारी रखी करी खरा करदा हा।
7	38	ठेरैतांये जैडा कुँवारी रा बैह करी दिन्दा, सो खरा करदा, अतै जैडा बैह ना करदा, सो होर भी खरा करदा।
7	39	जैहणै तांयें कसी जनानी रा घरावाळा जिन्दा हा, तैहणै तक तैसा जो तैस सोगी रैहणा पैणा हा; पर अगर घरावाळा मरी गच्छा ता सो जैस सोगी चाह तैस सोगी बैह करी सकदिआ, पर सिर्फ विस्वासी सोगी।
7	40	पर अऊँ सोचदा हा कि तैहा ज्यादा खुश रैहणा अगर सो वैह ना करदी ता, अतै अऊँ समझदा कि प्रमात्मैं री आत्मा ऐसा गल्ला जो करनै मन्ज मेरी अगुवाई करू करदा हा।
8	1	अबै सो सवाल जैड़ा तुहै मूर्ति रै सामणै बलि करूरी चिजा रै बारै मन्ज पुछुरा हा। हाँ अहै सब जाणदै हिन कि असु सबी जो ज्ञान हा ऐस सवाल रै बारै मन्ज पर जैहणै ज्ञान असिओ महसुस करवान्दा कि अहै जरूरी हिन ता प्रेम ही कलीसिया जो मजबुत करदा हा।
8	2	जैड़ै मणु ऐह सोचदै हिन को सो सब कुछ जाणदै हिन असल मन्ज सो कुछ ना जाणदै।
8	3	जैड़ा मणु प्रमात्मैं सोगी प्रेम करदा हा प्रमात्मां तैसिओ पछैणदा हा।
8	4	अहै जाणदै हिन मूर्ति रै सामणै बलि करूरी चिजा जो खाणै रै बारै मन्ज कि मूर्ति ऐस संसारा मन्ज कोई प्रमात्मां निय्आ, पर अक्क ही सचा प्रमात्मां हा।
8	5	फिरी भी अम्बरा मन्ज अतै धरती पुर मतै ईश्‍वर कहलांदै हिन जियां कि मतै सारै ईश्‍वर अतै मतै सारै प्रभु हिन,
8	6	तांभी असु तांयें ता अक्क ही प्रमात्मां हा; अर्थात इन्दा पिता जसेरी तरफा थऊँ सब चिजा हिन, अतै अहै तैस तांयें ही हिन। अक्क ही प्रभु हा, अर्थात यीशु मसीह जसेरै द्धारा सब चिजा भूई, अतै असिओ भी तसेरै द्धारा हि जिन्दगी मुळुरी हा।
8	7	पर सबी विस्वासी ऐसा गल्ला जो ना जाणदै, कुछ मणु जो आदत पैई गच्छुरी ऐह सोचणै री कि मूर्ति सच हिन, अतै जैहणै सो मूर्ति जो बलि करूरी चिजा जो खान्दै हिन ता सो ऐह सोचदै हिन कि ऐह ईश्‍वर री सची आराधना हा, जैत थऊँ तंयारा विवेक अशुद्ध भुच्‍ची गान्दा हा।
8	8	खाणा असिओ प्रमात्मैं रै नेड़ै ना पुजांदा। अगर अहै ना खान ता इन्दा कुछ नुकसान निय्आ, अतै अगर खांदै ता कुछ फायदा भी निय्आ।
8	9	पर सावधान! ऐसा ना भोआ कि तुन्दी आजादी करखी विस्‍वासा मन्ज कमजोर जो पापा मन्ज पैणै रा मौका देय्आ।
8	10	मना कोई मणु जसेरा विवेक कमजोर हा सो तुसिओ जैस बलै ऐह ज्ञान हा कसी भी मूर्ति रै मन्दरा मन्ज खान्दै हेरी लेय्आ ता कै तसेरी भी हिम्मत ना भूणी कि सो बलि करूरी चिजा जो खाई लेय्आ।
8	11	ऐस ही तरीकै तुन्दै खरै ज्ञान री वजह थऊँ अक्क कमजोर विस्वासी जैसै तांयें मसीह मरू, नष्‍ट भूच्ची गाणा।
8	12	जैहणै तुहै अक्क दूये विस्वासी रै विरूद्ध पाप करदै हिन अतै तिन्या जो ऐसा कम करनै तांये उत्साहित करदै हिन जैडा तिन्या जो पता हा कि सो गलत हा ता तुहै मसीह रै विरूद्ध पाप करदै हिन।
8	13	अगर मेरा खाणा खाणै री वजह थऊँ कोई विस्वासी पाप मन्ज पैई गान्दा हा ता जैहणै तक अऊँ जिन्दा हा मूँ दोवारा मांस ना खाणा क्ओकि अऊँ ना चाहन्दा कि मेरी वजह थऊँ कसी होरी विस्वासी रै विस्वास जो ठेस लगा।
9	1	अऊँ आजाद हा, अऊँ अक्क प्रेरित हा, मैंई प्रभु यीशु जो हेरूरा हा अतै मैंई तैस पुर विस्वास करनै जो तुन्दी अगुवाई करूरी हा।
9	2	अगर होर मणु ऐह विस्वास करनै जो तैयार ना हिन कि अऊँ प्रभु यीशु रा प्रेरित हा, पर विस्वासी भाईओ तुसिओ ता जरूर मनणा चहिन्दा क्ओकि सुसमाचार मैंई ही तुसु बलै अन्दा थू। तुन्दा यीशु मसीह पुर विस्वास ऐसा गल्ला जो सावित करदा कि अऊँ पक्का यीशु मसीह रा प्रेरित हा।
9	3	जैड़ै मेरै प्रेरित भूणै रै अधिकार पुर सवाल उठान्दै हिन, तियां तांयें ऐह ही मेरा जवाव हा।
9	4	मेरै अतै बरनबास तांये प्रेरित भूणै री वजह थऊँ ऐह अधिकार हा कि अहै अपणै सेवकाई तांये खाणा या आर्थिक मदद लैई सकन।
9	5	जिन्या होर प्रेरित अतै प्रभु रै भाई अतै पतरस अपणी घरावाळी जो सफर मन्ज अप्पु सोगी लैई गान्दै हिन मिन्जो बलै भी ऐह अधिकार हा कि अऊँ कसी मसीह बैहणी सोगी वैह करीके तैहा सोगी लैई गच्छुं।
9	6	कै सिर्फ मिन्जो अतै बरनबास जो ही जरूरी हा कि असिओ अपणी जिन्दगी जो पालणै तांये कमाणा चहिन्दा?
9	7	कुण कदी बिना तन्खाई रै सपाई रा कम करदा? कुण अंगुरा रै बगिचै लाई करी तठेरा फळ ना खान्दा? कुण भैड़ा री रखवाळी करीके तंयारा दूध ना पिन्दा?
9	8	अऊँ ऐह गल्ला मणु रै विचारा रै आधार पुर ना बल्लू करदा क्ओकि मूसा री व्यवस्था भी ऐह ही गल्ल बलदी हा कि,
9	9	“बान्दै टैमैं चलदै बाल्दा रा मूँह ना बनणा।” कै प्रमात्मां बाल्दा री ही फिकर करदा?
9	10	ना! ऐह खास करीके असु तांयें ही बलदा अतै असु तांयें ही लिखुरा हा। क्ओकि खरा हा कि जोतणैवाळा उम्मीद सोगी जोतदा रेय्आ अतै बाणैबाळा भागी भूणै री उम्मीद सितै बान्दा रेय्आ।
9	11	ता जैहणै कि अहै तुसिओ सुसमाचार हुणाऊ, ता तुहै जे अगर इन्दी मदद करी हा ता कै ऐह तुसु तांये मुसकल गल्ल हा?
9	12	अगर तुहै तंयारी जैड़ै तुन्दै मन्जै प्रचार करदै हिन मदद करदै, ता कै इन्दा तिन्या थऊँ भी ज्यादा अधिकार निय्आ कि तुहै इन्दी मदद करन? पर अहै ऐस अधिकार रा कदी भी इस्तेमाल ना करू, अतै अहै मसीह रै सुसमाचार जो हुनाणै तांये सब कुछ सैहणै जो तैयार हिन ताकि कसकि जो मसीह पुर विस्वास करनै तांये अहै रूकावट ना बणन।
9	13	तुहै पक्का जाणदै हिन कि जैडा मन्दरा मन्ज सेवा करदै हिन तिन्या जो मन्दरा थऊँ खाणा मिलदा हा, अतै जैड़ै वेदी री सेवा करदै हिन तिन्या जो वेदी पुर बलिदान चढ़ाऊरै रा हेस्सा मिलदा हा।
9	14	ऐसा ही रीति सितै प्रभुऐ भी ठहराऊरा कि जैड़ै मणु सुसमाचार हुणादै हिन, तंयारी जरूरत तिन्या मणु द्धारा पुरी करी गाहन जैड़ै सुसमाचार जो हुणदै हिन।
9	15	पर मैंई ईयां थऊँ कोई भी अधिकार रा इस्तेमाल ना करू, मैंई ऐह सब गल्ला ठेरैतांये ना लिखी कि मिन्जो तांयें ऐसा करया गच्छा, क्ओकि ऐत थऊँ ता मेरा मरना ही भला कि कोई मेरै घमण्ड़ जो बेकार ठहरा।
9	16	मिन्जो कोई अधिकार निय्आ कि अऊँ सुसमाचार हुनाणै पुर घमण्ड़ करू। मिन्जो ता ऐह करनै रा हूक्म हा, अतै मिन्जो तांये ऐह भयानक गल्ल हा कि अऊँ सुसमाचार रा प्रचार ना करू।
9	17	क्ओकि अगर अपणी मर्जी सितै ऐह करदा ता मजदूरी मिन्जो मुलदिआ, पर अऊँ ऐतिओ जिम्मेवारी समझी करी करू करदा क्ओकि प्रमात्मैं मिन्जो ऐह कम दितुरा हा।
9	18	ता मेरी मजदूरी कै हा? सो ऐह हा कि मिन्जो मुफ्‍त मन्ज सुसमाचार हुनाणै रा मौका मुळुरा हा, ठेरैतांये जैहणै अऊँ सुसमाचार हुणान्दा अऊँ कसी भी अपणै अधिकार री मांग ना करदा।
9	19	अऊँ आजाद मणु हा अतै मेरा कोई मालक निय्आ, अऊँ सबी मणु रा दास बणी गान्दा हा ताकि कईआ जो मसीह बलै अणी सकूँ।
9	20	अऊँ यहूदी मणु तांयें यहूदी बणु ताकि यहूदी मणु जो मसीह मन्ज अणी सकूँ। जैड़ै मणु व्यवस्था रै अधीन हिन अऊँ भी तिन्या तांये व्यवस्था रै अधीन बणु ताकि तियां मणु जो व्यवस्था थऊँ नकाळी करी मसीह मन्ज अणी सकूँ।
9	21	जैहणै अऊँ गैर यहूदी सोगी हा जैड़ै व्यवस्था रा पालन ना करदै अऊँ भी व्यवस्था थऊँ दूर रैहन्दा ताकि अऊँ तिन्या जो मसीह मन्ज अणी सकूँ, पर अऊँ प्रमात्मैं री व्यवस्था जो अनदेखा ना करदा अऊँ मसीह री व्यवस्था जो मन्दा हा।
9	22	अऊँ कमजोरा तांयें कमजोरा सांईये बणु कि कमजोरा जो मसीह मन्ज अणी सकूँ। अऊँ सब मणु तांयें सब कुछ बणु कि कसी रीति मन्ज कईआ जो बचाई सकूँ।
9	23	अऊँ ऐह सब कुछ ठेरैतांये करदा हा कि सुसमाचार जो फैलाई सकूँ अतै तठेरी आशीष मन्ज भागीदार भूच्ची सकूँ।
9	24	तुहै जाणदै हिन कि जिन्या दौड़ मन्ज ता दौड़दै मतै हिन, पर इनाम अक्क ही जो मिलदा हा। तुहै भी इन्या दौड़ा की मसीह थऊँ इनाम पाई सकन।
9	25	सब खिलाड़ी अपणी तैयारी रै दौरान ऐसै इनाम पाणै तांये अनुशासन भूच्ची गान्दै हिन जठेरा रंग रूप जल्दी धुँधला भूच्ची गाणा। पर अहै ऐह सब सदा काल रै इनाम जो पाणै तांये करदा हा।
9	26	ठेरैतांये अऊँ सिधा अन्तिम लाईना री कनारी दौडदा, अऊँ तैस मुक्कैवाज सांईये हा जैडा अपणै मुक्कै जो हवा मन्ज ना मारदा वल्कि सही नशाने पुर मारदा हा।
9	27	अऊँ अपणै शरीरा जो अपणै वशा मन्ज लैईन्दा अतै अपणा गुलाम बणांदा ताकि अऊँ होरी जो सुसमाचार हुनाणै थऊँ बाद अपणै इनाम जो ना गुआई दिच्छु।
10	1	हे विस्वासी भाईओ, अऊँ तुसिओ याद दोआणा चाहन्दा अपणै पूर्वजा रै बारै मन्ज जैड़ै कई साल पैहलै रेगीस्तान मन्ज थियै। इन्या सबी री अगुवाई अक्की बदळा रै द्धारा भूई जैडा सबी रै अगो अगो चलदा थू अतै सबी रै सब समुंद्र रै मन्जै थऊँ पार भूच्ची गै।
10	2	सबीये बदला मन्ज अतै समुंद्र मन्ज, मूसा रा चेला बनणै तांये बपतिस्मा लैऊ।
10	3	सबीये सो ही खाणा खाऊ जैड़ा प्रमात्मैं स्वर्गा थऊँ दिता।
10	4	सबीये अक्क ही आत्मिक पाणी पिऊ, क्ओकि सो सब तैहा आत्मिक चट्टान थऊँ पिन्दै थियै जैड़ी तियां सोगी सोगी चलदी थी, अतै सो चट्टान मसीह थु।
10	5	पर प्रमात्मां तियां मन्ज मतै थऊँ खुश ना भुआ, ठेरैतांये सो बणा मन्ज ही मरी गै।
10	6	ऐह सब गल्ला जैड़ी तिन्या सोगी भूई ठेरी वजह ऐह थी कि असिओ चेतावनी मूळा कि असु सोगी कै भूणा अगर अहै तिन्या सांईये बुराई करनै री सोचन।
10	7	तिन्यै मूर्ति पुजा करना शुरू करी, जिन्या पवित्रग्रन्था मन्ज लिखुरा हा, “मणु खाणा-पिणा अतै भोग विलास मन्ज लगी गै।”
10	8	अतै ना अहै व्यभिचार करन जिंआ तियां मन्ज कईये करू, अतै अक्की ही दिनै तेईस हजार मरी गै।
10	9	अतै ना अहै प्रभु जो परखन, जिंआ तियां मन्ज कईये करू, अतै कीड़ै रै द्धारा नष्‍ट करै गै।
10	10	अतै ना तुहै कुडकुडा, जैस तरीकै तियां मन्ज कैई कुड़कुड़ाए अतै स्वर्गदूता रै द्धारा नष्‍ट करै गै।
10	11	पर ऐह सब गल्ला, जैड़ी तियां सोगी भूई, अक्क उदाहरण सांईये थी; अतै सो इन्दी चेतावनी तांयें लिखी गच्छुरी हिन जैड़ै संसार रै ऐस अन्तिम टैमां मन्ज रैहन्दै हिन।
10	12	ठेरैतांये अगर कोई विस्वासी ऐह सोचदा हा कि सो विस्वास मन्ज मजबुत हा ता सो चौकनै रेय्आ, करखि ऐसा ना भोआ कि सो तैस ही पाप मन्ज ना पैई गच्छा।
10	13	प्रमात्मां सचा हा अतै सो तुसिओ सामर्थ थऊँ बाहर परीक्षा मन्ज ना पैणा दिणा, वल्कि परीक्षा सोगी निकास भी करना कि तुहै सही सकन। तुहै कसकि ऐसी परीक्षा मन्ज ना पैन, जैड़ी मणु रै सैहणै थऊँ बाहर हिन।
10	14	ठेरी वजह थऊँ, हे मेरै प्यारेओ, मूर्तिपूजा थऊँ बची रेय्आ।
10	15	अऊँ बुद्धिमान जाणी करी तुसु सोगी बलदा; जैडा अऊँ बलदा तैतिओ परखा।
10	16	प्रभु भोज रै टैमैं अहै सो कटोरा जैतिओ अहै धन्यवाद करीके ग्रहण करदै हिन; मसीह रै खूना री सहभागिता हा। सो रोटी जैड़ी अहै त्रोड़दै हिन, मसीह रै शरीरा री सहभागिता हा।
10	17	ठेरैतांये की अक्क ही रोटी हा जैड़ी मसीह हा ता अहै भी जैड़ै मतै विस्वासी हिन, अक्क भूच्ची गान्दै हिन क्ओकि अहै सब तैहा अक्क ही रोटी थऊँ खान्दै हिन।
10	18	इस्त्राएल रै मणु रै बारै मन्ज सोचा जैड़ै तैस चढ़ाऊरै बलिदान थऊँ खान्दै हिन, सो प्रमात्मैं री वेदी रै कमा मन्ज सहभागी भूच्ची गान्दै हिन।
10	19	कै अऊँ ऐह बल्लू करदा हा कि मूर्ति या तैत पुर बलिदान चढाऊरा तठेरा कुछ महत्व हा या कै सो मूर्ति सच मन्ज ईश्‍वर हा?
10	20	बिलकुल ना, अऊँ ऐह बलदा कि ऐह बलिदान प्रमात्मैं तांयें ना पर दुष्‍टात्मा तांयें बलिदान करदै हिन अतै अऊँ ना चाहन्दा कि तुहै दुष्‍टात्मा रै सहभागी भोआ।
10	21	तुहै प्रभु रै कटोरै अतै दुष्‍टात्मा रै कटोरै दूनी मन्ज ना पी सकदै। तुहै प्रभु री मेज अतै दुष्‍टात्मा री मेज दूनी रै साझी ना भूच्ची सकदै।
10	22	अगर तुहै ऐसा करदै हिन ता तुहै प्रभु जो क्रोध दुआन्दै हिन। याद रखा कि तुहै तैस थऊँ शक्तिशाली ना हिन।
10	23	तुसु मन्ज कुछ मणु बलदै हिन “अहै जैड़ा चाहन सो करी सकदै हिन” पर अऊँ तुसु सोगी बलदा कि सब चिजा भली अतै फायदै री ना हिन।
10	24	अपणी ही भलाई जो ना सोचा, वल्कि दूये री भलाई रै बारै मन्ज भी सोचा।
10	25	जैहणै तुहै मांस खरीदणै तांये बजारा जो गान्दै हिन ता खरीदी करी खाई लेय्आ अतै अपणै विवेक जो शुद्ध रखा, ऐह मत सोचा कि ऐह मांस करा थऊँ छुरा हा।
10	26	तुहै ऐह खाई सकदै हिन क्ओकि पवित्रग्रन्था मन्ज लिखुरा हा कि “धरती अतै ठेरी भरपुरी प्रभु री हा।”
10	27	अगर अविस्वासी मन्ज कोई तुसिओ हादा देय्आ, अतै तुहै गाणा चाहन, ता जैडा कुछ तुन्दै सामणै रखा गच्छा सो ही खा; अतै विवेक री वजह थऊँ कुछ ना पुछा।
10	28	पर अगर कोई तुसिओ बला, “ऐह ता मूर्ति जो बलि करूरी चिज हा,” ता तैस दसणैवाळै री वजह थऊँ अतै विवेक री वजह थऊँ मत खा।
10	29	ऐह तुन्दै विवेक तांये कोई परेशानी निय्आ पर दूये मणु तांये हा। क्ओ मेरी आजादी ऐसा गल्ला मन्ज सीमित भोआ कि दूये कै सोचदै हिन।
10	30	अगर अऊँ धन्यवाद करीके खाणा खान्दा ता जैस तांये मैंई धन्यवाद करू हा ता क्ओ तैत तांये मेरी बदनामी भून्दिआ?
10	31	अन्त मन्ज अऊँ ऐह बलणा चाहन्दा कि, चाहे तुहै खा, चाहे पिआ, चाहे जो कुछ करा, सब कुछ प्रमात्मैं री महिमा तांयें करा।
10	32	तुहै इन्या जिन्दगी जिय्आ कि तुहै ना यहूदी, ना गैर यहूदी, ना प्रमात्मैं री कलीसिया तांये समस्या रा कारण भून।
10	33	अऊँ सदा ऐह कोशिश करदा कि अऊँ होरी जो खुश रखु ना कि अपणै आपा जो सिर्फ ऐसा उम्मीद पुर की कईआ रा उद्धार भूच्ची गच्छा।
11	1	तुहै मेरै सांईये चाल चलन रखा जियां अऊँ मसीह सांईये चाल चलदा।
11	2	हे विस्वासी भाइओ, अऊँ तुसिओ सरांदा कि तुहै मिन्जो याद करदै हिन; अतै जैड़ी शिक्षा मैंई तुसिओ सौंपुरी हिन, तंयारा पालन करदै हिन।
11	3	पर अऊँ चाहन्दा कि तुहै ऐह जाणी लैन कि हरेक मर्द रा सिर मसीह ही हा, अतै जनानी रा सिर मर्द हा, अतै मसीह रा सिर प्रमात्मां हा।
11	4	जैडा मर्द सिर घटी करी प्रार्थना या भविष्‍यवाणी करदा हा, ता सो अपणै सिरा रा अर्थात मसीह रा अपमान करदा।
11	5	पर जैड़ी जनानी नंगे सिरै प्रार्थना या भविष्‍यवाणी करदी हा ता सो अपणै सिर अर्थात घरावाळै रा अपमान करदी हा अतै सो गंजी भूणै रै बराबर हा।
11	6	अगर जनानी दुप्पटा ना ला ता बाला भी कटाई लेय्आ; अगर जनानी तांयें बाळ कटणा या मुण्डन करना शर्मा री गल्ल हा ता दुप्पटा लगा।
11	7	हा, मर्दा जो सिर घटना जरूरी निय्आ, क्ओकि सो प्रमात्मैं रा स्वरूप अतै महिमा हा; पर जनानी मर्दा री महिमा हा।
11	8	क्ओकि मर्दा री रचना जनानी थऊँ ना भच्छुरी, पर जनानी री रचना मर्दा थऊँ भच्छुरी हा,
11	9	अतै मर्द जनानी तांयें ना बणाऊरा, पर जनानी मर्दा तांयें बणाऊरी हा।
11	10	ठेरैतांये अक्क जनानी जो अपणै सिरा जो घटना जरूरी हा जैत थऊँ पता लगदा कि सो अधिकार रै अधीन हा क्ओकि स्वर्गदूत हेरू करदै हिन।
11	11	तांभी प्रभु मन्ज जनानी जो मर्दा री अतै मर्दा जो जनानी री जरूरत हा।
11	12	ऐह सच हा कि पैहली जनानी मर्दा थऊँ बणाई गई, पर तैत थऊँ बाद सबी मर्द जनानी थऊँ पैदा भच्छुरै हिन, पर सब चिजा जो प्रमात्मैं ही बणाऊरा हा।
11	13	तुहै अप्पु ही सोचा, कै जनानी जो बिना सिरा जो घटुरै प्रमात्मैं सितै प्रार्थना करना शोभा दिन्दा हा?
11	14	कै स्वाभाविक रीति सितै भी तुहै ना जाणदै कि अगर मर्द लम्बै बाळ रखा ता तैस तांयें अपमान री गल हा।
11	15	पर अगर जनानी लम्बै बाळ रखा ता तैहा तांयें शोभा हा, क्ओकि बाळ तैहा जो घटणै तांयें दितुरै हिन।
11	16	पर अगर कोई ठेरै बारै मन्ज विवाद करना चाह, ता ऐह जाणी लेय्आ कि इन्दी अतै प्रमात्मैं री कलीसिया री ऐसी ही रीति हा।
11	17	जैड़ी गल्ला अऊँ अगो लिखणै बाळा हा तठेरै बारै मन्ज अऊँ तुन्दी तरीफ ना करी सकदा क्ओकि तुन्दै इकट्ठै भूणै सितै भलाई ना पर हानि भून्दिआ।
11	18	मैंई ऐह हुणुरा हा कि जैहणै तुहै कलीसिया मन्ज इकट्ठै भून्दै हिन ता तुसु मन्ज फूट भून्दी हा अतै मिन्जो पक्का पता हा कि जैड़ा मैंई हुणुरा हा तैत मन्ज कुछ गल्ला सच हिन।
11	19	तुसु मन्ज ऐस तरह री फूट भूणा चहिन्दी हा कि पता लगी गच्छा कि कुण प्रमात्मैं री नजरा मन्ज सही हिन।
11	20	जैहणै तुहै अक्क जगह प्रभु-भोज खाणै तांयें इकट्ठै भून्दै हिन ता तुसु मन्ज तैत तांये कोई आदर निय्आ।
11	21	क्ओकि तुसु मन्ज कई मणु होरी सोगी बड़णै रै बजाय झटफट अपणा-अपणा खाणा खाई लैन्दै हिन, ता ठेरी वजह थऊँ कोई ता भूखा रैहन्दा अतै कोई शराबी भूच्ची गान्दा।
11	22	कै खाणै-पीणै तांयें तुन्दै घर ना हिन? या तुहै प्रमात्मैं री कलीसिया जो तुच्छ जाणदै हिन, या जियां बलै निय्आ तियां जो लज्जित करदै हिन? अऊँ तुसु सोगी कै बल्लू? कै ऐसा गल्ला मन्ज तुन्दी तारीफ करू? ना, अऊँ तारीफ ना करदा।
11	23	क्ओकि ऐह गल्ल मिन्जो प्रभु थऊँ मुळुरी, अतै मैंई तुसिओ भी पुजाई दितिआ कि प्रभु यीशुऐ जैसा राती सो पकड़ाई गो, तिनी रोटी लैई,
11	24	अतै धन्यवाद करीके तैतिओ त्रोडु अतै बल्लू, “ऐह मेरा शरीर हा, जैडा तुसु तांयें हा मेरी यादा मन्ज ऐह ही करू करा।”
11	25	ऐस ही तरीकै तिनी बियारी रै पिचो थऊँ कटोरा लैऊ अतै बल्लू, “ऐह कटोरा मेरै खूना री नोआ वायदा हा जैहणै भी पिन, ता मेरी यादा तांयें ऐह ही करू करा।”
11	26	क्ओकि जैहणै कदी तुहै ऐह रोटी खान्दै अतै ऐस कटोरै थऊँ पिन्दै हिन, ता प्रभु री मृत्यु जो जैहणै तक सो ना अईआ, प्रचार करदै हिन।
11	27	ठेरैतांये जैडा अनुचित रीति सितै प्रभु री रोटी खा या तसेरै कटोरै थऊँ पिय्आ, तैस प्रभु रै शरीर अतै खूना रा अपराधी ठहरना।
11	28	ठेरैतांये मणु अपणै आपा जो जाँची लैन अतै ऐस रीति सितै ऐस रोटी मन्ज खान, अतै ऐस कटोरै थऊँ पिन।
11	29	क्ओकि जैड़ै खान्दै-पिन्दै टैमैं प्रभु रै शरीर रा आदर ना करा, सो ऐस खाणै अतै पिणै सितै अपणै ऊपर दण्ड लैईन्दा।
11	30	ऐसा वजह थऊँ तुसु मन्ज बडै सारै कमजोर अतै रोगी हिन, अतै मतै सारै मरी भी गच्छुरै हिन।
11	31	अगर अहै अपणै आपा जो जाँचदै ता अहै प्रमात्मैं थऊँ दण्ड ना पान्दै।
11	32	पर प्रभु असिओ दण्ड दिकरी इन्दी ताड़ना करदा हा, ठेरैतांये कि अहै ऐस संसारा सोगी दोषी ना ठहरन।
11	33	ठेरैतांये, हे मेरै विस्वासी भाइओ, जैहणै तुहै प्रभु भोज तांये इकट्ठै भून्दै ता अक्की दूये तांयें ठहरू करा।
11	34	अगर कोई भूखा भोआ ता अपणै घरा मन्ज खाई लेय्आ, जैत थऊँ तुन्दा इकट्ठा भूणा दण्ड री वजह ना भोआ। बाकी गल्ला जो मूँ इच्ची करी ठीक करणा।
12	1	हे विस्वासी भाइओ, अऊँ चाहन्दा कि तुहै आत्मिक वरदाना रै बारै मन्ज जाणा कि कियां तंयारा इस्तेमाल करना हा।
12	2	तुहै जाणदै हिन कि जैहणै तुहै गैर यहूदी थियै, ता गूंगी मूर्ति रै पिचो चलाए गान्दै थियै तियां ही चलदै थियै।
12	3	ठेरैतांये अऊँ तुसिओ समझांदा कि जैडा कोई प्रमात्मैं री पवित्र आत्मा री अगुवाई सितै चलदा हा ता सो ऐह ना बली सकदा कि यीशु हरापित हा, अतै सो पवित्र आत्मा रै द्धारा ही बली सकदा कि यीशु ही प्रभु हा।
12	4	वरदान ता कई तरह रै हिन, पर अक्क ही पवित्र आत्मा हा जैड़ा सब वरदाना रा जरिया हा।
12	5	कम ता कई तरह रै हिन जैड़ै अहै प्रभु तांये करदै हिन पर अहै सब अक्क ही प्रभु री सेवा करदै हिन।
12	6	प्रमात्मां असु मन्ज हरेक मणु जो अलग अलग तरह री सेवा करनै रा कम दिन्दा हा पर अक्क ही प्रमात्मां हा जैडा असु सबी रै द्धारा कम करदा हा।
12	7	असु मन्ज हरेक मणु जो आत्मा रा वरदान दितुरा हा ताकि अहै अक्की दूये री मदद करी सकन।
12	8	प्रमात्मैं री आत्मा अक्की मणु जो ऐसा संदेश बलणै रा वरदान दिन्दा जैड़ा बुद्धि सोगी भरूरा भून्दा, अतै सो ही आत्मा दूये मणु जो ऐह वरदान दिन्दा जैड़ा ज्ञान सोगी भरूरा भून्दा।
12	9	सो ही आत्मा अक्की मणु जो मसीह मन्ज बड़ा विस्वास करनै रा वरदान दिन्दा हा अतै दूये जो आत्मा रै द्धारा बमार मणु जो ठीक करनै रा वरदान।
12	10	फिरी सो ही आत्मा कसी जो सामर्थ रै कम करणै री शक्ति, अतै कसी जो भविष्‍यवाणी री, अतै कसी जो आत्मा री परख, अतै कसी जो अनेक तरह री भाषा, अतै कसी जो भाषा रा अर्थ दसणै रा वरदान दिन्दा हा।
12	11	ऐह सब वरदान अक्क ही आत्मा रै कम हिन सो जिन्या चाहन्दा तिन्या ही हरेक विस्वासी जो वरदान दिन्दा हा।
12	12	क्ओकि जैस तरीकै इन्दै शरीर मन्ज मतै सारै अंग हिन, अतै सबी अंगा रा अलग अलग कम हा तांभी अहै सब विस्वासी मिलीकरी मसीह मन्ज अक्क शरीर सांईये हिन।
12	13	तैस तरीकै ही अहै सबीये चाहे यहूदी या गैर यहूदी, चाहे दास या आजाद सबी जो अक्क ही आत्मा रै द्धारा अक्क शरीर भूणै तांयें बपतिस्मा लैऊरा हा, अतै असु सबी रै अन्दर अक्क ही पवित्र आत्मा दितुरा हा।
12	14	ठेरैतांये कि शरीरा मन्ज अक्क अंग निय्आ पर मतै सारै हिन।
12	15	अगर पैर बला, “अऊँ हत्थ निय्आ, ठेरैतांये अऊँ शरीरा रा अंग निय्आ,” ता कै सो ऐसा वजह थऊँ शरीरा रा अंग निय्आ?
12	16	अतै अगर कन बला, “अऊँ हाख्र निय्आ, ठेरैतांये शरीरा रा अंग निय्आ,” ता कै सो ऐसा वजह थऊँ शरीरा रा अंग निय्आ?
12	17	अगर पुरा शरीर हाख्र ही भून्दा ता हुणदै कियां? अगर पुरा शरीर कन भून्दा ता हिंगदै कियां?
12	18	पर सच मन्ज प्रमात्मैं शरीरा रै अंगा जो अपणी मर्जी अनुसार अक्क अक्क करीके रखुरा।
12	19	मणु रै शरीरा मन्ज मतै सारै अंग हिन अतै ऐह मिलीकरी अक्क शरीर बणदा हा।
12	20	मणु रै शरीरा मन्ज अंग ता मतै सारै हिन, पर शरीर अक्क ही हा।
12	21	हाख्र हत्था सोगी ना बली सकदी, “मिन्जो तेरी जरूरत निय्आ,” अतै ना मुण्ड़ पैरा सितै बली सकदा कि, “मिन्जो तुन्दी जरूरत निय्आ।”
12	22	पर शरीरा रै कुछ अंग जैड़ै दूये थऊँ कमजोर लगदै हिन, पर बड़ै ही जरूरी हिन,
12	23	अतै शरीरा रै जियां अंगा जो अहै आदर रै योग्य ना समझदै तियां जो ही अहै ज्यादा आदर दिन्दै हिन; अतै इन्दै शोभाहीन अंग होर भी मतै शोभामान भूच्ची गान्दै हिन,
12	24	फिरी भी ईन्दै शोभामान अंगा जो ईंआरी जरूरत निय्आ। पर प्रमात्मैं शरीरा जो ऐसा बणाई दितुरा कि जैस अंगा जो आदर री कमी थी तैसिओ होर भी मतै आदर मुळा।
12	25	ताकि शरीरा मन्ज फूट ना पेय्आ, पर अंग अक्की दूये री बराबर चिन्ता करन।
12	26	ठेरैतांये अगर शरीरा रै अक्की अंग जो दुख लगदा, ता सब अंग तैस सोगी दुखी भून्दै हिन; अतै अगर अक्की अंगा री तारीफ भून्दिआ, ता तैस सोगी सबी अंग खुशी मनान्दै हिन।
12	27	ऐस तरीकै तुहै सब मिलीकरी मसीह रै शरीर हिन, अतै तसेरै अलग अलग अंग हिन।
12	28	प्रमात्मैं ऐस यीशु मसीह रै शरीर मन्ज अर्थात कलीसिया मन्ज असु सब मणु जो अलग अलग कम करनै जो दितुरै हिन। पैहलै तिनी कुछ जो प्रेरित भूणै तांये चुणु, दूये भविष्‍यवक्ता, त्रियै गुरू, फिरी सामर्थ रै कम करनैवाळै, फिरी चंगा करनैवाळै, फिरी उपकार करनैवाळै अतै प्रबन्ध करनैवाळै, मती तरह री भाषा बलणैवाळै।
12	29	सब मणु प्रेरित ना हिन, सब मणु भविष्‍यवक्ता ना हिन, सब मणु उपदेशक ना हिन अतै सब सामर्थ रै कम करनैवाळै भी ना हिन।
12	30	सबी जो चंगा करणै रा वरदान ना मुळुरा अतै सबी रै सब कई तरह री भाषा भी ना बलदै हिन।
12	31	सब अनुवाद ना करदै हिन, पर तुहै बडै थऊँ बडै वरदाना री धूना मन्ज रेय्आ। पर अऊँ तुसिओ होर भी सबी थऊँ उतम रस्ता दसदा।
13	1	अगर अऊँ मणु अतै स्वर्गदूता सांईये बोली बल्लू अतै प्रेम ना रखूँ, ता अऊँ ठनठनाता पीतल, अतै झंझनाती झाँझर सांईये हा।
13	2	अतै अगर अऊँ भविष्‍यवाणी करी सकूँ, अतै सबी भेदा अतै सबी तरह रै ज्ञान जो समझूँ, अतै मिन्जो ऐठी तक पुरा विस्वास भोआ कि अऊँ पहाड़ा जो हटाई दिच्छु, पर कसी सोगी प्रेम ना करूं, ता अऊँ कुछ भी निय्आ।
13	3	अगर अऊँ अपणी पुरी जायदात कंगाला जो खुआई दिच्छु अतै अपणै शरीरा जो फुक्णै तांयें दी दिच्छु, अतै प्रेम ना रखूँ, ता मेरा कोई भी फायदा निय्आ।
13	4	प्रेम धीरजवन्त हा, अतै कृपालु हा प्रेम डाह ना करदा; प्रेम अपणी बड़ाई ना करदा, अतै फूलदा निय्आ,
13	5	प्रेम दूये री वेईज्ती ना करदा, प्रेम अपणी भलाई ना चाहन्दा, प्रेम झूँझलांदा निय्आ, प्रेम बुरा ना मन्दा।
13	6	प्रेम पाप थऊँ खुश ना भून्दा, पर सत्य सितै खुश भून्दा।
13	7	प्रेम सब गल्ला सही लैन्दा, प्रेम सबी गल्ला रा विस्वास करदा, प्रेम सबी गल्ला री उम्मीद रखदा, प्रेम सबी गल्ला मन्ज धीरज रखदा।
13	8	प्रेम कदी टलदा निय्आ; भविष्‍यवाणी भून ता खत्म भूच्ची गाणी; भाषा भून ता गान्दी रैहणी; ज्ञान भोला ता मिटी गाणा।
13	9	अहै सब कुछ ना जाणदै अतै इन्दी भविष्‍यवाणी अधुरी हिन,
13	10	पर जैहणै सर्वसिद्ध ईणा, ता अधुरा मिटी गाणा।
13	11	जैहणै अऊँ बच्चा थु, मेरा बच्चै सांईये मन थु, मेरी बच्चै सांईये समझ थी; पर जैहणै अऊँ स्याणै भूच्ची गो ता मैंई बच्चै बाळी गल्ला छड़ी दिती।
13	12	हलि असिओ जैड़ा प्रमात्मैं रै बारै मन्ज हुजदा हा सो शीसै मन्ज धुँधला हुजणै सांईये हा, पर बाद मन्ज असु तैसिओ आमणै-सामणै हेरना। अहै ऐस टैमैं सब कुछ ना जाणदै पर तैस टैमैं असु सब कुछ जाणी लैणा, जियां प्रमात्मां असिओ पूरी तरह समझदा हा।
13	13	त्राई चिजा हिन जैड़ी सदा तक बणी रैहणी हिन विस्वास, उम्मीद, अतै प्रेम। इन्या सबी मन्ज सबी थऊँ बड़ा प्रेम ही हा।
14	1	अक्क दूये जो प्रेम करनै री पूरी कोशिश करा, अतै आत्मिक वरदाना री भी धूना मन्ज रेय्आ, विशेष करीके भविष्‍यवाणी करा।
14	2	क्ओकि जैडा अन्य भाषा मन्ज कणैन्दा हा सो मणु सोगी ना पर प्रमात्मैं सोगी गल्ला करदा हा, ठेरैतांये कि तसेरी गल्ला कोई ना समझदा, क्ओकि सो भेदा री गल्ला पवित्र आत्मा री सामर्थ रै द्धारा बलदा हा।
14	3	पर जैडा भविष्‍यवाणी करदा सो मणु जो उत्साहित करनै तांये अतै तसली दिणै री गल्ला करदा हा।
14	4	जैड़ै अन्य भाषा मन्ज गल्ला करदा हा, सो अपणै ही विस्वास जो बधान्दा हा, पर जैडा भविष्‍यवाणी करदा, सो कलीसिया रै विस्वासी रै विस्वास जो बधान्दा हा।
14	5	अऊँ चाहन्दा कि तुहै सब अन्य भाषा मन्ज गल्ल करन पर ऐत थऊँ ज्यादा ऐह चाहन्दा कि भविष्‍यवाणी करा; क्ओकि अगर अन्य भाषा वलणैवाळा कलीसिया रै विस्वासी जो विस्वास मन्ज बढ़णै तांयें अनुवाद ना करा ता भविष्‍यवाणी करनैवाळा तैस थऊँ बदिकरी हा।
14	6	ठेरैतांये हे विस्वासी भाइओ, अगर अऊँ तुसु बलै इच्ची करी अन्य भाषा मन्ज गल्ला करू, अतै प्रकाश या ज्ञान या भविष्‍यवाणी या उपदेश री गल्ला तुसु सोगी ना बल्लू, ता तुसिओ मिन्जो थऊँ कै फायदा भूणा?
14	7	ऐस ही तरीकै निर्जिव चिजा जियां थऊँ आवाज निकळदिआ, जियां बंसरी या बीण, अगर तंयारै स्वर मन्ज भेद ना भोआ ता जैडा फूक दिकरी या बजाया गान्दा, सो कियां पच्छैणना?
14	8	अगर लड़ाई मन्ज तुरही रा शब्द साफ ना भोआ ता सैनिक लड़ाई तांये तैयारी ना करी सकदै।
14	9	ऐसै ही तुहै भी अगर जीभ थऊँ साफ-साफ गल्ला ना करन, ता जैडा कुछ कणैणा लगुरै कियां समझणा? तुहै ता हवा सितै गल्ला करनैवाळै बणी गाणै।
14	10	संसार मन्ज मती सारी अलग अलग भाषा हिन अतै हरेक भाषा रा कुछ ना कुछ अर्थ भून्दा हा।
14	11	ठेरैतांये अगर अऊँ कसी भाषा रा अर्थ ना समझूँ, ता बलणैवाळै मेरी नजरा मन्ज अतै अऊँ तसेरी नजरा मन्ज परदेसी भूणै।
14	12	ठेरैतांये जैहणै तुहै भी आत्मिक वरदाना री धुन मन्ज हिन, ता तिन्या वरदान जो पाणै री कोशिश करा जैत सितै कलीसिया मन्ज विस्वासी रै विस्वास री उन्‍नति भोआ।
14	13	ठेरी वजह थऊँ जैड़ै अन्य भाषा वलन, सो प्रार्थना करै कि तठेरा अनुवाद भी करी सकन।
14	14	ठेरैतांये जैहणै अऊँ अन्य भाषा मन्ज प्रार्थना करदा हा ता मेरी आत्मा ता प्रार्थना करदी हा पर अऊँ समझी ना पान्दा कि अऊँ कै बल्लू करदा हा।
14	15	ता मिन्जो कै करना चहिन्दा? ऐसा अक्क टैमं भून्दा कि जैहणै मिन्जो आत्मा रै द्धारा प्रार्थना करना चहिन्दी हा अतै ऐसा भी टैमं भून्दा हा जैहणै मिन्जो अक्ला सोगी प्रार्थना करना चहिन्दी हा। कदी-कदी मिन्जो आत्मा रै द्धारा गाणा चहिन्दा अतै कदी-कदी अक्ला सितै भी गाणा चहिन्दा।
14	16	अगर कोई अनजाण मणु तुन्दी आराधना मन्ज अईआ जैहणै तुहै आत्मा रै द्धारा प्रमात्मैं री स्तुति करू करदै भून। अगर सो तुन्दी गल्ला जो समझी ना सकदै ता तिन्या जो किन्या पता लगणा कि तुहै कै बल्लू करदै हिन।
14	17	तु ता भली भाँति प्रमात्मैं रा धन्यवाद करू करदा हा, पर दूये रै विस्वास मन्ज उन्‍नति ना भून्दी।
14	18	अऊँ अपणै प्रमात्मैं रा धन्यवाद करदा, कि अऊँ तुसु सबी मन्ज मति ज्यादा अन्य भाषा मन्ज कणैन्दा हा।
14	19	पर कलीसिया मन्ज अन्य भाषा मन्ज दस हजार गल्ला करनै थऊँ ऐह मिन्जो होर भी खरा लगदा कि दूये जो सखाणै तांयें अक्ला री पँज ही गल्ला करू।
14	20	हे विस्वासी भाइओ, तुन्दी समझ बच्चै सांईये ना भोआ, जैड़ी तक बुराई री गल्ल हा ता ऐत मन्ज तुहै बच्चै सांईये भोळै रेय्आ, पर अपणी समझ मन्ज स्याणै भूच्ची गच्छा।
14	21	पवित्रग्रन्था मन्ज लिखुरा हा कि, प्रभु बलदा, “अऊँ अपरिचित भाषा बलणैवाळै मणु रै द्धारा अतै पराऐ मणु रै द्धारा अपणै मणु सितै गल्ला करनी तांभी इन्या मणु मेरी ना हुणनी।”
14	22	ठेरैतांये अन्य भाषा अविस्वासी तांयें चिन्ह हिन; अतै भविष्‍यवाणी विस्वासी तांयें चिन्ह हिन।
14	23	ता अगर कलीसिया अक्क जगह इकट्ठी भोआ, अतै सबी रै सब अन्य भाषा बलन, अतै बाहरा बाळै या अविस्वासी मणु अंदर चली ईन ता कै तियां तुसिओ पागल ना बलणा?
14	24	पर अगर सब भविष्‍यवाणी करना लगन, अतै कोई अविस्वासी या बाहरवाळा मणु अंदर चली अईआ, ता तैसिओ महसुस भूणा कि तिनी प्रमात्मैं री विरूद्ध पाप करू हा।
14	25	प्रमात्मैं रा ऐह संदेश हुणी करी तैसिओ अपणै बुरै कमा रा पता लगणा अतै तैस मूँहा रै भारै पैई करी प्रमात्मैं जो प्रणाम करणा, अतै मनी लैणा कि सच मन्ज प्रमात्मां तुन्दै मन्जै हा।
14	26	ठेरैतांये हे विस्वासी भाइओ, कै करना चहिन्दा? जैहणै तुहै आराधना तांये इकट्ठै भून्दै हिन, ता हरेक रै दिला मन्ज भजन या उपदेश या अन्य भाषा या प्रकाश या अन्य भाषा रा अर्थ दसणा रैहन्दा। ऐह सब कुछ विस्वासी रै विस्वास जो उन्‍नति करनै तांयें भूणा चहिन्दा।
14	27	अगर अन्य भाषा मन्ज गल्ला करनी भून ता दोई दोई या मतै भून ता त्राई जिणै बारी-बारी सितै बलन, अतै अक्क मणु अनुवाद करा
14	28	पर अगर अनुवाद करनैवाळा ना भोआ ता अन्य भाषा वलणैवाळा कलीसिया मन्ज शान्त रेय्आ, अतै अपणै मना मन्ज प्रमात्मैं सितै गल्ला करा।
14	29	भविष्‍यवक्ता मन्ज दोई या त्राई वलन, अतै बाकी मणु तंयारै वचना जो परखन।
14	30	अगर तैहा कलीसिया मन्ज कोई होर हा जैसिओ प्रमात्मैं थऊँ कुछ प्रकाशन मूळु भोआ ता सो पैहला मणु चुप भूच्ची गच्छा अतै तैसिओ बलणा देय्आ।
14	31	क्ओकि तुहै सब अक्क अक्क करीके भविष्‍यवाणी करी सकदै हिन, ताकि सब सिखन अतै सब उत्साहित भून।
14	32	जैड़ा भविष्‍यवक्ता प्रमात्मैं रै संदेश जो दस्सु करदा हा सो अपणै आप पुर काबू मन्ज रखा ताकि दुआ मणु भी कुछ बल्ली सका।
14	33	क्ओकि प्रमात्मां गड़बड़ी रा निय्आ, पर शान्ती रा प्रमात्मां हा। जियां पवित्र मणु री सब कलीसिया मन्ज हा।
14	34	जनानी कलीसिया मन्ज वाद विवाद ना करन पर चुप रैहन, क्ओकि तियां जो गल्ला करनै रा हुक्म निय्आ, पर अधीन रैहणै री आज्ञा हा, जियां व्यवस्था मन्ज लिखुरा भी हा।
14	35	अगर सो कुछ पुछणा चाहन, ता घरा मन्ज अपणै अपणै घरवाळै थऊँ पुछन, क्ओकि जनानी रा कलीसिया मन्ज गल्ला करना लज्जा री गल्ल हा।
14	36	प्रमात्मैं रा वचन तुसु मणु थऊँ ही शुरू ना भच्छुरा अतै ना सिर्फ तुसु तक ही पुजुरा हा।
14	37	अगर कोई मणु अपणै आपा जो भविष्‍यवक्ता या आत्मिक जन समझा, ता ऐह जाणी लेय्आ कि जैड़ी गल्ला अऊँ तुसिओ लिखदा, सो प्रभु री आज्ञा हिन।
14	38	पर अगर सो ऐहा गल्ला पुर ध्यान ना देय्आ ता तुहै भी तैस मणु पुर ध्यान मत देय्आ।
14	39	ता हे विस्वासी भाइओ, भविष्‍यवाणी करनै री धूना मन्ज रेय्आ अतै अन्य भाषा बलणै थऊँ मना ना करा,
14	40	पर जैड़ी गल्ला कलीसिया मन्ज करदै हिन सो सब सही तरीकै अतै अक्क-अक्क करीके करी गान।
15	1	हे विस्वासी भाइओ अबै अऊँ तुसिओ सो सुसमाचार याद दुआंदा हा जैडा अऊँ पैहलै तुसिओ हुणाई चुकुरा हा अतै तुहै तैत पुर विस्वास भी करूरा थु अतै अज भी करदै हिन।
15	2	ऐह सो ही सुसमाचार हा जैड़ा मैंई तुसिओ हणाऊरा थू अतै ऐह ही तुन्दा उद्धार करदा हा अगर तुहै ऐत पुर विस्वास करदै हिन ता ना ता तुन्दा विस्वास करना ही वेकार थू।
15	3	ठेरैतांये मैंई सो सबी थऊँ जरूरी गल्ल मैंई तुसिओ पुजाई दितिआ, जैड़ी मिन्जो पुजी थी कि पवित्रग्रन्थ रै वचन रै अनुसार यीशु मसीह इन्दै पापा तांयें मरी गो,
15	4	अतै दबाई दिता, अतै पवित्रग्रन्था रै अनुसार त्रियै दिन जी भी भूआ।
15	5	जी उठणै थऊँ बाद पतरस जो अतै फिरी बारह चेलै जो हुजु।
15	6	फिरी सो पँज सौ थऊँ मतै विस्वासी भाई जो अक्क सोगी हुजु, जियां मन्ज मतै सारै हालि तिकर जिन्दै हिन पर कुछ मरी गच्छुरै हिन।
15	7	फिरी सो याकूब जो हुजु अतै फिरी सब प्रेरिता जो हुजु।
15	8	सबी थऊँ बाद मिन्जो भी हुजु, जैड़ा अक्क अदभुत रूपा सितै प्रेरित बणु।
15	9	क्ओकि अऊँ प्रेरिता मन्ज सबी थऊँ हल्का हा, वल्कि प्रेरित कहलाणै रै योग्य भी निय्आ, क्ओकि मैंई प्रमात्मैं री कलीसिया रै विस्वासी जो सताऊरा थु।
15	10	पर अऊँ जैडा कुछ भी हा, प्रमात्मैं रै अनुग्रह सितै हा। तसेरा अनुग्रह जैड़ी मिन्जो पुर भुआ सो बेकार ना भुआ, पर मैंई होरी प्रेरिता थऊँ बदिकरी मेहनत भी करीआ, तांभी ऐह मेरी तरफा थऊँ निय्आ पर प्रमात्मैं रै अनुग्रह सितै हा जैड़ा मिन्जो पुर भुआ।
15	11	ठेरैतांये चाहे अऊँ हा, चाहे सो हिन, अहै ऐह ही प्रचार करदै हिन, अतै ऐत पुर ही तुहै विस्वास करूआ।
15	12	ठेरैतांये जैहणै अहै ऐह प्रचार करदै हिन कि मसीह मरूरै थऊँ जी भुआ, ता तुसु मन्ज कुछ मणु कजो बलदै हिन मरूरै रा दोवारा जीणा ता हा ही ना?
15	13	अगर मरूरै रा दोवारा जीणा निय्आ, ता मसीह भी जी ना उठु,
15	14	अतै अगर मसीह ना जी उठु, ता इन्दा प्रचार करना भी बेकार हा, अतै तुन्दा विस्वास करना भी बेकार हा।
15	15	अगर मरूरै मणु दोवारा ना जिलाये गाणै ता अहै प्रमात्मैं रै बारै मन्ज झूठ बल्लू हा ऐह बल्ली करी की मसीह मरूरै थऊँ जी उठु, जांकि सो ना जी उठु।
15	16	अतै अगर मुरदै ना जी भून्दै, ता मसीह भी ना जिआऊरा।
15	17	अतै अगर मसीह ना जी भच्छुरा ता, ता तुन्दा विस्वास बेकार हा, अतै तुहै हालि तिकर अपणै पापा रै गुलाम हिन।
15	18	अगर मसीह मरूरै थऊँ ना जी उठुरा ता जैड़ै मणु मरनै थऊँ पैहलै मसीह पुर विस्वास करी चुकुरै थियै तंयारा उद्धार ना भच्छुरा हा, अतै तिन्या नाश भूणा हा।
15	19	अगर अहै सिर्फ ऐसा जिन्दगी तांये ही मसीह सितै उम्मीद रखदै हिन ता अहै सबी मणु थऊँ अभागै हिन।
15	20	पर सच मन्ज मसीह मुरदै थऊँ जी भच्छुरा हा, अतै जैड़ै मरी गच्छुरै हिन तियां मन्ज सो पैहला मरी करी जी उठणै बाळा भूआ।
15	21	जिन्या असु आदम रै पाप री वजह थऊँ मरना हा तिन्या ही असु मसीह रै कमा री वजह थऊँ दोवारा जी भी उठणा हा।
15	22	जिंआ आदम री वजह थऊँ सब मरदै हिन, तियां ही मसीह री वजह थऊँ सब जियाई गाणै हिन।
15	23	पर हरेक अपणी अपणी बारी मन्ज जी उठणा पैहलै मसीह जी उठु, फिरी मसीह रै दोवारा संसार मन्ज इणै पुर तसेरै सब मणु जियाई गाणै।
15	24	ऐत थऊँ बाद मसीह सब प्रधानता, सब अधिकार, सब सामर्थ रा अन्त करीके राज्य जो प्रमात्मां पिता रै हत्था मन्ज सौंपी दिणा।
15	25	मसीह तैहणै तक राज्य करना जैहणै तक प्रमात्मैं तसेरै बैरी जो मसीह रै पैरा थलै ना करी देय्आ।
15	26	सबी थऊँ आखरी बैरी जैडा नष्‍ट करया गाणा, सो मृत्यु हा।
15	27	जैहणै पवित्रग्रन्था मन्ज लिखुरा कि, “प्रमात्मैं सब कुछ मसीह रै पैरा थलै करी दितुरा,” ऐत मन्ज प्रमात्मां अप्पु शामिल निय्आ, क्ओकि प्रमात्मां ही हा जिनी सब कुछ जो मसीह रै अधीन करी दितुरा हा।
15	28	अतै जैहणै सब कुछ मसीह रै अधीन भूच्ची गाणा, ता पुत्रा अप्पु भी प्रमात्मैं रै अधीन भूच्ची गाणा, जिनी सब कुछ मसीह रै अधीन करी दितुरा, ताकि सब मन्ज प्रमात्मां ही सब कुछ भोआ।
15	29	अगर मरूरै जिन्दा ना करै गाणै ता फिरी तिन्या मणु कै करना जिन्यैं तिन्या मरूरै तांये बपतिस्मा लैऊरा। अगर मुरदै दोवारा जी ना भून्दै ता फिरी कजो तियां तांयें बपतिस्मा लैन्दै हिन?
15	30	अतै अहै भी कजो हर घड़ी जोखिम मन्ज पैई रैहन्दै हिन?
15	31	हे विस्वासी भाइओ, मिन्जो तैस घमण्ड़ री सौगन्द हा जैड़ा इन्दै प्रभु यीशु मन्ज अऊँ तुन्दै बारै मन्ज करदा हा कि अऊँ हर रोज मौत रा सामना करदा हा।
15	32	अगर अऊँ मणु री रीति पुर इफिसुस शहर मन्ज बण-पशु सांईये मणु सोगी लडू ता मिन्जो कै फायदा भूआ? अगर मुरदै जियाई ना गाणै, “ता अईआ खान्दै-पिन्दै, क्ओकि दोतै ता मरी ही गाणा।”
15	33	ऐसी गल्ला करणै बाळै मणु थऊँ धोखा मत खान्दै क्ओकि “बुरी संगति खरै चरित्र जो बिगाडी दिन्दी हा।
15	34	होश मन्ज अईआ अतै अपणै बुरै कमा जो बन्द करा, अऊँ तुसिओ शर्मिन्दा करणै तांयें ऐह बल्लू करदा क्ओकि तुसु मन्ज कुछ ऐसै हिन जैड़ै प्रमात्मैं जो ना जाणदै”।
15	35	अबै कसी ऐह पुछणा, “मुरदै कसी तरीकै सितै जी उठदै हिन, अतै तंयारा कस तरीकै रा शरीरा भूणा?”
15	36	हे निर्बुद्धिओ! जैहणै तक तुहै बी बगड़ी मन्ज ना बान्दै हिन, अतै जैहणा तक सो मरदा निय्आ तैहणै तक तैत मन्ज लूगां ना लगदी।
15	37	अतै जैडा तु बान्दा, ऐह सो शरीर निय्आ जैडा पैदा भूणैवाळै हा, पर सिर्फ दाणा हा, चाहे कणका रा चाहे कसी होरी अनाज रा।
15	38	पर प्रमात्मां अपणी इच्छा अनुसार तियां जो शरीर दिन्दा, अतै हरेक बी जो तसेरा खास शरीर।
15	39	सब शरीर अक्क जिन्‍नै ना हिन मणु रा शरीर होर हा, जानवरा रा शरीर होर हा; पक्षी रा शरीर होर हा; मछली रा शरीर होर हा।
15	40	स्वर्गीय शरीर हा अतै पार्थिव शरीर भी हा। पर स्वर्गीय शरीरा रा तेज होर हा, अतै पार्थिव रा होर।
15	41	सुरज रा तेज होर हा, चद्रमां रा तेज होर हा, तारागण रा तेज होर हा, (क्ओकि अक्की तारै रै तेज अतै दूये तारै रै तेज मन्ज अन्तर हा)।
15	42	मुरदै रा दोवारा जी भूणा भी ऐसा ही हा। मरनै थऊँ बाद शरीर नाशवान दशा मन्ज बाया गान्दा अतै दोवारा जी उठणै पुर अविनाशी रूपा मन्ज जी भून्दा हा।
15	43	मरनै थऊँ बाद जैहणै शरीर जो दफनाया गान्दा हा सो हेरनै मन्ज भद्दा अतै कमजोर भून्दा हा, पर जैहणै सो जी उठदा ता सो तेज अतै सामर्थ सोगी भरूरा भून्दा हा।
15	44	जैहणै शरीर जो दफनाया गान्दा हा सो अक्क साधारण मणु रा शरीर भून्दा हा पर जैहणै जियाणा ता सो अक्क ऐसा शरीर भूणा जैड़ा पुरै तरीकै प्रमात्मैं री आत्मा रै द्धारा नियंत्रण भूणा। जांकि साधारण मणु रा शरीर हा ता आत्मिक शरीर भी हा।
15	45	पवित्रग्रन्था मन्ज ऐसा ही लिखुरा भी हा, कि “पैहला मणु, अर्थात आदम जिन्दा प्राणी बणु” अतै आखरी आदम, अर्थात मसीह जिन्दगी दिणै बाला आत्मा बणु।
15	46	अबै असिओ सो शरीर मुळुरा हा जैड़ा संसारिक हा पर मरनै थऊँ बाद सो शरीर मुळणा जैडा स्वर्गीय भूणा।
15	47	पैहला मणु अर्थात आदम धरती री चिक्का सितै बणाया गो पर दूँआ मणु अर्थात मसीह स्वर्गा थऊँ आ।
15	48	जैड़ै मणु ऐसा धरती रै हिन सो तैस सांईये हिन जैड़ा ऐसा धरती थऊँ बणाया गो हा, तिन्या ही सो मणु जैड़ै स्वर्गा रै हिन सो तैस सांईये हिन जैड़ा स्वर्गा थऊँ आ।
15	49	अतै जियां अहै तसेरा रूप धारण करू जैडा चिक्का रा थु, तियां ही असु स्वर्गीय रा रूप भी धारण करणा।
15	50	हे विस्वासी भाइओ, अऊँ चाहन्दा कि तुहै ऐसा गल्ला जो जानण कि इन्दा शरीर जैड़ा मांस अतै खून रा हा सो हड़ी गाणा हा। ठेरा अर्थ ऐह हा कि सो प्रमात्मैं रै राज्य रा सहभागी ना भूच्ची सकदा जैड़ा सदा तक रैहन्दा हा।
15	51	हेरा, अऊँ तुसु सोगी भेदा री गल्ला करदा असु सबी ना मरना, पर सबी बदली गाणा,
15	52	ऐह पलक झपकान्दै पल भरा मन्ज अचानक ही भूच्ची गाणा। जैहणै आखरी तुरही बजणी हा ता मुरदै जो जिय्आ गाणा, अतै असु सबी बदली गाणा अतै दोवारा ना मरणा।
15	53	क्ओकि इन्दा ऐह शरीर जैड़ा सड़णा अतै मरणा ऐसै शरीर मन्ज बदलिणा जरूरी हा जैड़ा कदी ना सड़णा अतै मरणा।
15	54	फिरी जैहणै इन्दा नाश भूणै बाळा शरीर ना मरणै बाळै शरीर मन्ज बदलिणा ता पवित्रग्रन्था मन्ज लिखुरी सो गल्ला पूरी भूणी, “जय मृत्यु जो निगळी लैऊआ।
15	55	हे मृत्यु, तेरी जय कडी रैई? हे मृत्यु तेरा डंक कडी रैऊ?”
15	56	मृत्यु रा डंक पाप हा, अतै पाप री ताकत व्यवस्था हा।
15	57	पर प्रमात्मैं रा धन्यवाद भोआ, जैडा इन्दै प्रभु यीशु मसीह रै द्धारा असिओ जयवन्त करदा।
15	58	ठेरैतांये हे मेरै प्यारे विस्वासी भाइओ, दृढ़ अतै अटल रेय्आ, अतै प्रभु रै कम्मा मन्ज सदा बढ़दै गच्छा, क्ओकि तुहै ऐह जाणदै हिन कि तुन्दी मेहनत प्रभु मन्ज बेकार निय्आ।
16	1	अबै सो सवाल जैड़ा तुहै तैस पैसै रै बारै मन्ज पुछुरा थू जैड़ा तुहै यरूशलेम शहर रै पवित्र मणु तांयें इकट्ठा करूरा थू। तुसिओ सो ही तरीका अपनाणा चहिन्दा जैडा मैंई गलातिया परदेस री कलीसिया जो दसुरा थू।
16	2	हर इतवारा जो तुसु मन्ज हरेक अपणी कमाई रै अनुसार कुछ अप्पु बलै रखी छडु करा कि मेरै इणै पुर तुसिओ पैसै कठेरना ना पेय्आ।
16	3	अतै मेरै इणै रै बाद मूँ तिन्या मणु तांये सिफारिश री चिट्ठी लिखणी हा जिन्या जो तुहै चुणुरा हा ताकि सो गिच्ची करी तुन्दा दान यरूशलेम पुजाई सकन।
16	4	अगर तुहै सोचदै हिन कि मेरा भी गाणा जरूरी भोला, ता मूँ तिन्या सोगी गाणा।
16	5	मूँ मकिदूनिया परदेस गाणै थऊँ बाद तुसु सोगी मिलणै तांये इणा।
16	6	पर सम्भव हा कि मूँ तुसु बलै कुछ टैमां तक रूकणा, भूच्ची सकदा हा पुरी सर्दी रै टैमैं फिरी तुहै मेरी मदद करी सकदै हिन मेरै सफर मन्ज अगो गाणै तांये जैस तरफ भी अऊँ गाला।
16	7	क्ओकि अऊँ अबै अऊँ तुसु सोगी ज्यादा देर मिलणा चाहन्दा अतै मिन्जो उम्मीद हा कि प्रभुऐ चाऊ ता मूँ कुछ टैमां तक तुसु सोगी रैहणा।
16	8	पर मूँ पिन्तेकुस्त रै त्यौहार तक इफिसुस शहर मन्ज रैहणा,
16	9	क्ओकि मिन्जो तांयें तैठी अक्क बडा अतै उपयोगी कम करनै तांये मौका हा, हालांकि वरोधी मतै सारै हिन।
16	10	अगर तीमुथियुस तुसु बलै आ, ता तैसिओ तैड़ी अपणै घरा सांईये महसुस भोआ क्ओकि सो मिन्जो सांईये प्रभु तांये कम करदा हा।
16	11	ठेरैतांये तैसिओ कोई तुच्छ ना जाणा, पर तैसिओ कुशलता सोगी ऐस कनारी मिन्जो बलै पुजाई दिन्यै, क्ओकि अऊँ तसेरी भाळ करू करदा कि सो विस्वासी भाई सोगी अईआ।
16	12	भाई अपुल्लोस सोगी मैंई वडी विनती करी हा कि तुसु बलै होर विस्वासी भाई सोगी गच्छा; पर तिनी ऐस टैमैं गाणै री कुछ भी इच्छा ना करी, पर जैहणै मौका पाला तैहणै चली इणा।
16	13	जागदै रेय्आ, विस्वास मन्ज दृढ़ रेय्आ अतै बलवन्त बणी गच्छा।
16	14	जैडा कुछ करदै हिन प्रेम सितै करा।
16	15	हे विस्वासी भाइओ, तुहै स्तिफनास रै घरानै जो जाणदै हिन कि सो अखया परदेस मन्ज पैहलै विस्वासी हिन, अतै पवित्र मणु री सेवा तांयें तैयार रैहन्दै हिन।
16	16	ठेरैतांये अऊँ तुसु सोगी विनती करदा कि ऐसै अगुवै रै अधीन रेय्आ, वल्कि हरेक रै जैडा ऐस कम्मा मन्ज मेहनती अतै सहकर्मी हा।
16	17	अऊँ स्तिफनास अतै फूरतूनातुस अतै अखइकुस रै ईणै थऊँ खुश भुआ, क्ओकि तुहै ऐड़ी ना हिन ठेरैतांये इन्यै मेरी सो मदद करी हा जैड़ी तुहै ना करी सकदै थियै।
16	18	ऐह मणु मिन्जो तांये अदभुत प्रोत्साहन री वजह बणै, जिन्या सो मणु तुसु तांये भी बणै थियै। ऐसै मणु जैड़ै खरी सेवा करदै हिन तिन्या जो आदर मिलणा चहिन्दा।
16	19	आसिया परदेस री सब कलीसिया रै विस्वासी री तरफा थऊँ तुसु सबी जो नमस्कार, अक्‍विला अतै तसेरी घरावाळी प्रिस्का रा अतै तंयारै घरा री कलीसिया रै विस्वासी भी तुसु जो प्रभु मन्ज बडा बडा नमस्कार!
16	20	सबी विस्वासी भाई रा तुसिओ नमस्कार! अक्की दूये जो प्‍यार सोगी नमस्कार करा
16	21	मैंई तुसिओ अपणै हत्था सितै नमस्कार लिखदा।
16	22	अगर कोई प्रभु सोगी प्रेम ना रखा ता सो हरापित हा। हे इन्दै प्रभु अई!
16	23	इन्दै प्रभु यीशु री कृपा तुसु पुर भुन्दी रेय्आ
16	24	मेरा प्रेम मसीह यीशु मन्ज तुसु सबी सोगी रेय्आ। आमीन।
