1	1	लूका लिखदा ऐ, हे श्रीमान थियुफिलुस जी, इसतांई कि मतेआं तिन्हां गल्लां जो जेह्ड़ियां अहां दे बिच्च होईयां थियां, इतिहास लिखणे च अहां दा साथ दित्या,
1	2	जिंआं कि सैह़ माणु पैहल्ले ते ई इन्हां गल्लां जो अपणिया अखीं नैं दिक्खणे आल़े कने वचनां दे दास थे, तिन्हां एह़ गल्लां अहां तिकर पज्जाईयां।
1	3	तां मिन्जो भी एह़ ठीक लग्गा कि तिन्हां सारियां गल्लां दा पूरा हाल सुरू ते ठीक-ठीक जांच परख करणे दे बाद ई तिन्हां जो इक्क-इक्क करी नैं तुहां तांई लिखें।
1	4	कने मैं एह़ तां लिखा दा ऐ, कि तू जाणी लैं, जिन्हां गल्लां दी तैं सिक्षा पाईयो ऐ, कितणियां सच्च हन।
1	5	एह़ तिस बग्ते दी गल्ल ऐ, जाह़लू यहूदिया प्रदेसे च हेरोदेस राजे दा राज्ज था, तां तित्थु जकरियाह नांऐ दा इक्क याजक था, सैह़ कने तिसदी लाड़ी दोयो हारून दे वंशे दे थे, कने तिसदिया लाड़िया दा नां इलीशिबा था।
1	6	जकरियाह कने इलीशिबा परमात्मे सामणै बड़े धर्मी थे, कने परमात्मे दे सारे हुक्मां कने विधिया पर सिध्धे मने नैं चलणे आल़े थे।
1	7	अपर तिन्हां दी कोई भी औलाद नीं थी, क्जोकि इलीशिबा बाँझ थी, कने सैह़ दोयो जबरे थे।
1	8	इक्क दिन जकरियाह अपणिया मंडल़िया सौगी परमात्मे सामणै याजके दा कम्म करदा था।
1	9	तां याजकां दिया रीतिया मताबक तिसदे नांऐ पर चिठ्ठी निकल़ी कि प्रभु दे मंदरे च जाई नैं धूप बाल़।
1	10	कने धूपे बाल़णे दे बग्त अराधना करणे आल़े लोकां दी सारी मंडल़ी मंदरे दे अँगणे च प्रार्थना करा दी थी।
1	11	तां तिसदे सामणै परमात्मे दा इक्क सुअर्गदूत धूप बाल़णे आल़िआ वेदिया दे सज्जे पास्से खड़ोत्या तिसियो दुस्सेया।
1	12	जकरियाह तिसियो दिक्खी नैं विजकेया कने बड़ा डरणा लग्गा।
1	13	अपर सुअर्गदूतैं तिस नैं ग्लाया, “हे जकरियाह, डरें मत क्जोकि परमात्मे तेरी प्रार्थना सुणी लेईयो ऐ; कने तेरिया लाड़िया इलीशिबा ते तिज्जो तांई इक्क जागत पैदा होणा, कने तू तिसदा नां यूहन्ना रखेयां।
1	14	तिसदे पैदा होणे पर तुहां तां खुस होणा ऐ अपर होर लोक भी खुस हुंगे।
1	15	क्जोकि सैह़ परमात्मे दिया नजरा च म्हान हुंगा, कने अंगूरा दा रस कने सराब कदी नीं पींगा; कने अपणिया मांऊ दे पेटे ते ई पवित्र आत्मा दिया सामर्थी नैं भरोई जांगा।
1	16	कने सैह़ इस्राएलियां दे मतेआं लोकां जो तिन्हां दे प्रभु परमात्मे दे पास्से फेरगा।
1	17	कने परमात्मे दे भविष्यवक्ता एलिय्याह दी आत्मा कने सामर्थी च भरोई नैं तिसदे गांह-गांह चलगा कि माँ-बुढ़ेआं दा मन अपणे बाल बच्चेयां दे पास्से फेरी दे; कने हुक्म नीं मन्नणे आल़ेआं जो धर्मियां साइआं समझ दैं; तांजे प्रभु तांई इक्क खरी मानस जात त्यार होई सकैं।”
1	18	तां जकरियाह सुअर्गदूते ते पुछया, “इसा गल्ला जो मैं किंआं मन्नी लैं, क्जोकि मैं कने मेरी लाड़ी जबरे होई गियो हन।”
1	19	सुअर्गदूते तिसियो जवाब दित्ता, “मेरा नां जिब्राईल ऐ, जेह्ड़ा परमात्मे सामणै खड़ोई रैंह्दा ऐ। परमात्मे मिन्जो तिज्जो अल्ल एह़ सुसमाचार सणाणे जो घल्लेया ऐ।
1	20	दिक्ख, जाह़लू तिकर एह़ गल्लां पूरियां नीं होई जान, ताह़लू तिकर तू गूंगा रैंह्गा कने ग्लाई नीं सकगा, क्जोकि तैं मेरियां गल्लां दा बसुआस नीं कित्ता, जेह्ड़ियां कि अपणे बग्ते पर पूरियां हुंगियां।”
1	21	जेह्ड़े लोक मंदरे दे अँगणे च जकरियाह जो निहालणा खड़ोत्यो थे सैह़ सोचणा लग्गे कि जकरियाह जो मंदरे च इतणी देर क्जो लग्गी।
1	22	जाह़लू सैह़ बाहरेयो आया, तां सैह़ तिन्हां जो सणकां लगाणा लग्गा, क्जोकि सैह़ ग्लाई नीं सकदा था, सैह़ सब बाहर खड़ोत्यो माणु जाणी गै कि मंदरे अंदर जरूर इसियो कुसकी दे दर्शन होएयो हन।
1	23	जाह़लू तिसदी सेवा करणे दे दिने पूरे होई गै, तां यरूशलेम सैहरे जो छड्डी नैं अपणे घरेयो चली गेआ।
1	24	कुच्छ दिनां बाद तिसदी लाड़ी इलीशिबा गर्भवती होई; अपर सैह़ पंज मीहने तिकर अपणे घरे अंदर ई रेई।
1	25	कने तिन्नै अपणे मने च सोचेया कि, “लोकां च मेरी बदनामी दूर करणे तांई, परमात्मैं इन्हां दिनां च दयादृष्टि करी नैं मिन्जो तांई इआं कित्या ऐ।”
1	26	जाह़लू इलीशिबा जो छेमां मीहना लगेया, तां परमात्मे जिब्राईल सुअर्गदूते जो, गलील प्रदेस दे नासरत सैहर च, मरियम नांऐ दिया इक्की कुआरिया कुड़िया अल्ल घल्लेया।
1	27	कने मरियमा दी मंगणी यूसुफ नांऐ दे माणुये नैं होईयो थी, जेह्ड़ा कि राजा दाऊदे दे खानदाने दा था।
1	28	सुअर्गदूतैं तिसा अल्ल जाई करी ग्लाया, “मरियम तिज्जो मेरा नमस्कार। तिज्जो पर परमात्मे दी दया होई ऐ कने सैह़ तिज्जो सौगी ऐ।”
1	29	सुअर्गदूते दी एह़ गल्ल सुणी करी मरियम घबराई गेई, कने सोचणा लग्गी कि इसा गल्ला दा क्या मतलब ऐ?
1	30	सुअर्गदूते तिसा जो ग्लाया, “हे मरियम; घबरा मत, क्जोकि परमात्मे दी दया तिज्जो पर होई ऐ।
1	31	कने सुण, तू गर्भवती हुंगी, कने इक्क जागत जम्मगी; तू तिसदा नां यीशु रखेयां।
1	32	सैह़ म्हान हुंगा, कने परम प्रधान परमात्मे दा पुत्तर हुंगा। कने प्रभु परमात्मे तिसियो तिसदे पूर्वज दाऊद राजे साइआं राजा बणांगा।
1	33	कने सैह़ याकूब दे घराने पर सदा राज्ज करगा; कने तिसदे राज्जे दा अन्त नीं होणा।”
1	34	ताह़लू मरियम सुअर्गदूते नैं ग्लाणा लग्गी, “एह़ किंआं होई सकदा ऐ? मैं तां कुआरी ऐ।”
1	35	सुअर्गदूते तिसा जो जवाब दित्ता, “पवित्र आत्मा कने परम प्रधान परमात्मे दी सामर्थ तिज्जो पर बणी रैहणी ऐ; इसतांई सैह़ जागत जेह्ड़ा तिज्जो ते पैदा होणे आल़ा ऐ, सैह़ पवित्र कने परमात्मे दा पुत्तर होणा।
1	36	होर क्या ग्लां, सुण, तेरी रिस्तेदार इलीशिबा, जिसा जो लोक बाँझ ग्लांदे थे, गर्भवती ऐ कने तिसा जो छेमां मीहना लगेया ऐ।
1	37	क्जोकि जेह्ड़ा वचन परमात्मे दे पास्से ते हुंदा ऐ, तिस वचने मताबक परमात्मा सब कुच्छ करी सकदा ऐ।
1	38	मरियमा ग्लाया, सुण, मैं प्रभु दी दासी ऐ, जिंआं प्रभु चांह़दा तिंआं ई मिन्जो तांई होयैं।” ताह़लू सुअर्गदूत तित्थु ते चली गेआ।
1	39	कुच्छ दिनां बाद मरियम त्यार होई करी झटपट प्हाड़ी लाक्के दे यहूदा प्रदेसे दे इक्की सैहरे जो गेई,।
1	40	कने जकरियाह दे घरे च पुज्जी करी इलीशिबा जो नमस्कार कित्ता।
1	41	जिंआं ई इलीशिबा मरियमा दा नमस्कार ग्लांदे सुणेयां, तिंआं ई बच्चा तिसदे पेटे च उटकया, कने इलीशिबा पवित्र आत्मा नैं भरोई गेई।
1	42	सैह़ जोरे नैं मरियमा जो ग्लाणा लग्गी, “तू सारियां जणासा च धन ऐ, कने धन ऐ सैह़ बच्चा जिसियो तू जन्म दैणे आल़ी ऐ।
1	43	मैं अपणे आप्पे जो बड़ी भाग्यवान समझदी ऐ, कि मेरे प्रभु दी माँ मेरे घरेयो आईयो ऐ,
1	44	सुण, जिंआं तेरे नमस्कारे दा सब्द मेरे कन्नां च पेआ, तां तिंआं ई बच्चा मेरे पेटे च खुसिया नैं उटकी पेआ।
1	45	धन ऐ, तू कि जिन्नै परमात्मे दियां गल्लां पर बसुआस कित्ता कि जेह्ड़ियां भी गल्लां सुअर्गदूतैं तिज्जो नैं ग्लाईयां, सैह़ जरूर पूरी हुंगिया।”
1	46	ताह़लू मरियमा ग्लाया, “मैं प्रभु दी तारीफ करदी ऐ।
1	47	कने मैं मेरा उद्धार करणे आल़े परमात्मे च खुस ऐ,
1	48	क्जोकि परमात्मे अपणिया दासिया दी दीनता पर दयादृष्टि कित्ती ऐ। इसतांई सुणा, अज्जे ते बाद सारे जुगा दे लोक मिन्जो धन ग्लांगे।
1	49	क्जोकि सर्वशक्तिमान परमात्मे मिन्जो तांई बड़े-बड़े कम्म कित्ते हन। कने तिसदा नां पवित्र ऐ,
1	50	जेह्ड़े परमात्मे दा डर मनदे तिन्हां पर तिसदी दया पीढ़ी ते पीढ़ी तिकर बणी रैंह्दी ऐ।
1	51	तिन्नी बड्डे-बड्डे सामर्थी दे कम्म कित्ते, कने जेह्ड़े अपणे आप्पे पर घमंड करदे हन, सैह़ दीन कित्ते जांगे।
1	52	परमात्मे राजेयां जो राजगद्दी ते हटाई दित्ता; कने दीनां दा आदर कित्ता।
1	53	तिन्नी भुखेयां भाणेयां जो खरियां चीज्जां नैं रज्जाया, कने अमीरां जो खाली हत्थ कड्डी दित्ता।
1	54	तिन्नी अहां दे पूर्वजां नैं कित्यो वादे जो याद करी नैं, अपणे इस्राएल देसे दे लोकां जो सम्भाल़ी लेआ।
1	55	परमात्मे दा कित्या वादा अब्राहमे कने तिसदे वंशे पर सदा रैंह्गा, जेह्ड़ा तिन्नी अहां दे पूर्वजां नैं कित्या था।”
1	56	मरियम कोई त्रै मीहने तिकर इलीशिबा सौगी रेई करी अपणे घरेयो बापस चली आई।
1	57	जाह़लू इलीशिबा दे प्रसूता होणे दे दिन पूरे होये, तां तिन्नै जागते जो जन्म दित्ता।
1	58	तिसादे नेह्ड़ प्ड़ेस कने रिस्तेदारां एह़ सुणी करी बड़े खुस होये, कि प्रभुयैं तिसा पर दया कित्ती ऐ।
1	59	कने एह़ होएया कि जाह़लू सैह़ अठमैं दिने जागते दा खतणा करणा आये। कने तिसदा नां भी तिसदे बुढ़े दे नांऐ पर जकरियाह रखणा लग्गे।
1	60	अपर जागते दिया मांऊ इलीशिबा ग्लाया, “ना - ना इसदा नां यूहन्ना रखणा।”
1	61	तिन्हां तिसा नैं ग्लाया, “तेरे खानदाने च तां कुसी दा भी नां यूहन्ना नीं ऐ।”
1	62	भिरी तिन्हां सणक लाई करी जकरियाह ते पुछया कि तू इसदा नां क्या रखणा चांह़दा ऐ?
1	63	जकरियाह लिखणे जो पट्टी मंगवाई करी, तिसदा नां यूहन्ना लिखी दित्ता। एह़ दिक्खी नैं सब हरान होई गै।
1	64	कने तिसी बग्त तिसदा मुँ कने जीभ भी खुली गेई; सैह़ ग्लाणा लग्गी पेआ कने परमात्मे दा धन्यावाद करणा लग्गा।
1	65	एह़ सब दिक्खी करी तिसदे अड़ेसी प्ड़ेसी हरान होई नैं डरणा लग्गे; कने एह़ गल्ल पूरे यहूदिया प्रदेसे दे सारे प्हाड़ी लाक्के च फैली गेई,
1	66	कने सारियां गल्लां जो सुणने दे बाद माणु अपणे-अपणे मने च बचार करी नैं ग्लाणा लग्गे, “एह़ जागत कदेया हुंगा?” क्जोकि प्रभु दी सामर्थ इस सौगी थी।
1	67	तिस बच्चे दा बुढ़ा जकरियाह पवित्र आत्मा नैं भरोई करी, भविष्यवाणी करणा लग्गा।
1	68	“इस्राएल देसे दे प्रभु परमात्मे दी स्तुति होयैं, क्जोकि तिन्नी अपणेयां लोकां पर नजर कित्ती कने तिन्हां लोकां दा उद्धार कित्ता ऐ।
1	69	कने तिन्नी अपणे सेवक दाऊदे दे वंशे ते अहां तांई इक्क सामर्थी उद्धार करणे आल़ा पैदा कित्ता,
1	70	बड़े बग्त पैहल्ले तिन्नी अपणे पवित्र भविष्यवक्तां दे जरिये ग्लाया था, जेह्ड़े कि संसारे दे सुरू ते ई हुंदे आएयो हन,
1	71	मतलब अहां दे दुश्मणा ते कने अहां दे सारे बैरियां दे हत्थे नैं अहां दा उद्धार कराया ऐ,
1	72	कि अहां दे पूर्वजां पर दया करी नैं अपणे पवित्र वादे जो याद करैं,
1	73	कने सैह़ वादा जेह्ड़ा तिन्नी अहां दे पिता अब्राहमे नैं कित्या था,
1	74	कि सैह़ अहां जो एह़ दिंगा, कि अहां अपणे दुश्मणा दे हत्थे ते बची करी,
1	75	तिसदे सामणै पवित्र कने धर्मी होई करी, ज़िन्दगी भर निडर होई नैं तिसदी भक्ति करदे रैह़न।
1	76	हे बच्चे, तू परम प्रधान परमात्मे दा भविष्यवक्ता बणगा, क्जोकि तू परमात्मे दा रस्ता त्यार करणे तांई तिसदे गांह-गांह चलगा,
1	77	क्जोकि तिसदे लोकां जो उद्धार पाणे दा ज्ञान दिंगा, जेह्ड़ा कि तिसदे पापां दी माफी ते हासल हुंदा ऐ।
1	78	एह़ अहां दे परमात्मे दिया तिसा बड़िया दया ते हुंगा; जिंआं सूरज चमकी नैं लौ दिंदा ऐ तिंआं ई मसीह अहां तांई सुअर्गे ते ओंगा,
1	79	कि नेहरे कने मौत्ती दे डरे च बैठणे आल़ेआं जो जोत्ती दैं, कने अहां दे पैरां जो सांति दे रस्ते च सिध्धे चलां।”
1	80	कने सैह़ जागत यूहन्ना बड्डा कने आत्मा च ताकतवर हुंदा गेआ, कने इस्राएल देसे दे लोकां च सुसमाचार प्रचार करणे ते पैहल्ले सैह़ ताह़लू तिकर सुनसाण जगाह च रेह्आ,
2	1	एह़ तिस बग्त दी घटनां ऐ, जाह़लू राजैं औगुस्तुस कैसरें एह़ हुक्म दित्ता कि सारे रोमी सम्राज्य दे लोकां दी गिणती करी नैं तिन्हां दे नां लिखे जान।
2	2	एह़ पैहल्ली लोकां दी गिणती कने नां लिखाई तिस बग्त होई, जाह़लू किवरिनियुस सीरिया प्रदेसे दा राज्यपाल था।
2	3	कने तिस सम्राज्य दे सारे लोक अपणा-अपणा नां लखाणे तांई अपणे-अपणे सैहरे जो गै।
2	4	यूसुफ भी गलील प्रदेस दे नासरत सैहरे ते यहूदिया प्रदेसे च दाऊदे दे सैहरे बैतलहम ग्रांऐ जो गेआ, क्जोकि सैह़ दाऊद राजे दे परवारे दा कने खानदाने दा सैहर था
2	5	तांजे सैह़ अपणिया मगेंतरा मरियमा सौगी जेह्ड़ी गर्भवती थी, नां लखां।
2	6-7	जाह़लू सैह़ बैतलहम सैहरे च पुज्जे, तां तित्थु तिन्हां जो रैहणे दी जगाह नीं मिल्ली, तां सैह़ घराला च रैह्। जाह़लू मरियमा दे प्रसूता होणे दा बग्त आया, ताह़लू तिन्नै अपणे पैहल्ले जागते जो जन्म दित्ता, कने तिसियो फालड़ूये लपेटी करी डंगरा दिया खुरलिया च रखी दित्ता।
2	8	कने तिस लाक्के च कुच्छ गुआले थे, जेह्ड़े राती खुले मैदाने च रेई नैं अपणे धणे दा पैहरा करा करदे थे।
2	9	चाणचक परमात्मे दा इक्क सुअर्गदूत तिन्हां दे सामणै आई खड़ोता कने प्रभु दा तेज तिन्हां दे चौंन्नी पास्से चमकेया, कने सैह़ बड्डे भरी डरी गै।
2	10	ताह़लू सुअर्गदूत तिन्हां नैं ग्लाणा लग्गा, “डरा मत, क्जोकि दिक्खा, मैं तुहां जो बड़ी खुसिया दा सुसमाचार सणांदा ऐ; जेह्ड़ा कि सारेयां लोकां तांई होणा ऐ।
2	11	कि अज्ज दाऊद राजे दे सैहर बैतलहमे च तुहां तांई इक्क उद्धार करणे आल़ा पैदा होएया ऐ, कने ऐई मसीह प्रभु ऐ।
2	12	तुहां तांई तिसदी एह़ पणछैण ऐ, कि तुहां जो इक्क बच्चा जेह्ड़ा फालड़ूये नैं लपेटया कने खुरलिया च रखेया दुस्सगा।”
2	13	तां दिक्खदे-दिक्खदे ई तिस सुअर्गदूते सौगी सुअर्गदूतां दा झुंड परमात्मे दी स्तुति करदे होये कने एह़ ग्लांदे दुस्से,
2	14	“सुअर्गे च परमात्मे दी महिमा होयैं कने धरतिया च तिन्हां लोकां जो सांति मिल्ले जिन्हां ते सैह़ खुस ऐ।”
2	15	जाह़लू सुअर्गदूत तिन्हां दे बक्खे ते सुअर्गे जो चली गै, तां गुआले अप्पु च ग्लाणा लग्गे, “ओआ, अहां बैतलहम ग्रांऐ जो चलदे कने जेह्ड़ी गल्ल परमात्मे अहां जो दस्सियो, तिसा जो जाई करी दिक्खदे।”
2	16	कने तिन्हां ताह़लू जाई नैं मरियमा कने यूसुफे जो, कने खुरलिया च सैह़ बच्चा दिख्या।
2	17	तिन्हां दिक्खी नैं सुअर्गदूतां दी सैह़ गल्ल जेह्ड़ी इस जागते दे बारे च तिन्हां नैं ग्लाईयो थी, तिन्हां जो दस्सी दित्ती,
2	18	गुआलेयां दियां गल्लां सुणी करी सारे लोकां जो हरानी होई।
2	19	अपर मरियम तिन्हां सारियां गल्लां जो अपणे मने च रखी नैं सोचदी रेई।
2	20	कने गुआलेयां जो जिंआं सुअर्गदूतां ग्लाया था, तिंआं ई सब कुच्छ सुणी करी कने दिक्खी करी परमात्मे दी महिमा कने स्तुति करदे-करदे बापस चली गै।
2	21	यीशुये दे जन्म दे अठ दिन बाद जाह़लू तिसदे खतणे दा बग्त आया, तां तिसदा नां यीशु रखेया, एह़ नां, जेह्ड़ा मरियमा दे गर्भवती होणे ते पैहल्ले सुअर्गदूतैं दस्सी दित्या था।
2	22	जाह़लू मूसा दी व्यबस्था दे मताबक मरियमा कने यूसुफ दे सुद्ध होणे दे दिन पूरे होये, तां सैह़ तिस जागते जो यरूशलेम सैहरे दे मंदरे च परमात्मे सामणै लेई गै।
2	23	जिंआं कि परमात्मे दी व्यबस्था च लिख्या ऐ, “हर जेठा पुत्तर प्रभु तांई पवित्र ठैहरगा।”
2	24	कने परमात्मे दी व्यबस्था दे वचनां मताबक “घुग्गियां दा इक्क जोड़ा, या कबूतरे दे दो बच्चे” लेई करी बलिदान करैं।
2	25	तिस बग्त यरूशलेम सैहरे च शमौन नांऐ दा इक्क माणु था, कने सैह़ माणु धर्मी कने भक्त था; कने सैह़ पवित्र आत्मा नैं भरोया था कने इस्राएल देसे दे लोकां जो सांति दैणे आल़े मसीह दा इन्तजार करा दा था,।
2	26	कने पवित्र आत्मा तिसियो दस्सेया, कि जाह़लू तिकर सैह़ परमात्मे दे मसीह जो दिक्खी नीं लैंगा ताह़लू तिकर तिसदी मौत्त नीं हुंगी।
2	27	तिस बग्त सैह़ पवित्र आत्मा दिया अगुआई ते मंदरे च आया; कने जाह़लू माँ-बुढ़े यीशुये जो मंदरे अंदर लेई करी आये, कि मूसा दिया व्यबस्था दे मताबक बल़ि-भेंट चढ़ांन।
2	28	तां शमौने तिस जागते जो अपणिया गोदी च लेआ कने परमात्मे दा धन्यावाद करी नैं ग्लाणा लग्गा कि,
2	29	“हे प्रभु, हुण तू अपणे दासे जो अपणे वचने मताबक सांतिया नैं मरना दे,
2	30	क्जोकि हुण मैं अपणिया अखीं नैं तेरे उद्धारे जो दिक्खी लेआ,
2	31	जिसियो तैं सब देसां दे लोकां तांई घल्लेया।
2	32	कि सैह़ होरनी जाति दे लोकां जो लौ दैणे तांई जोत्ती हुंगा, कने तेरे खास लोक इस्राएल देसे दी महिमा होयैं।”
2	33	यीशुये दे बारे च शमौने दियां ग्लाईयां गल्लां सुणी नैं यूसुफ कने मरियम बड़े हरान होई गै।
2	34	ताह़लू शमौने तिन्हां जो आशीर्वाद देई नैं, तिसदिया मांऊ मरियमा नैं ग्लाया, “सुण, एह़ जागत कईआं इस्राएली लोकां तांई खात्मे दा कने उद्धारे दा नसाण होणा, लोक जिसदे बरोध च गल्लां करगे।
2	35	इक्क बड्डा दुख जेह्ड़ा तलवारा साइआं ऐ, तेरे प्राणा जो भी चिरदा निकल़ी जांगा। इसते कई लोकां दे मने दियां गल्लां दा पता लगगा।”
2	36	आशेर दे गोत्रे ते फनूएल नांऐ दे इक्की माणुये दी कुड़ी जिसा दा नां हन्नाह था, भविष्यवक्तण थी। सैह़ जबरी होई गियो थी, कने ब्याह होणे ते बाद सत साल तिकर ई अपणे लाड़े सौगी रेईयो थी।
2	37	सैह़ चौरासी साल्लां ते बिधवा थी, अपर मंदरे जो नीं छड्डदी थी। अपर ब्रत कने प्रार्थना करी नैं रात -दिन अराधना करदी थी।
2	38	कने हन्नाह तिस बग्त औत्थू आई नैं परमात्मे दा धन्यावाद करणा लग्गी, कने तिन्हां सारेयां नैं यीशुये दे बारे च ग्लाणा लग्गी। जेह्ड़े कि यरूशलेम सैहरे दे लोकां दे छुटकारा दैणे आल़े परमात्मे दे घल्लेयो मसीह दा इन्तजार करा करदे थे।
2	39	जाह़लू यूसुफ कने मरियम परमात्मे दी व्यबस्था मताबक सब कुच्छ पूरा करी चुके तां गलील प्रदेस दे अपणे नासरत सैहरे जो बापस चली गै।
2	40	कने जागत बडुंदा कने ताकतवर हुंदा कने ज्ञानवान होणा लग्गा; कने परमात्मे दी दया तिस पर थी।
2	41	यीशुये दे माँ-बुढ़े हर साल फसह दे त्योहार मनाणे तांई यरूशलेम सैहरे जांदे थे।
2	42	जाह़लू यीशु बारांह साल्लां दा होएया, तां सैह़ रीतिया मताबक त्योहारे मनाणा यरूशलेम जो गै।
2	43	जाह़लू त्योहार मुक्की गेआ तां सैह़ अपणे घरेयो बापस औणां लग्गे, अपर जागत यीशु यरूशलेम सैहरे च ई रेई गेआ; कने इसा गल्ला दा तिसदे मांऊ-बुढ़े जो भी नीं पता था।
2	44	सैह़ एह़ समझदे रैह् कि यीशु, सौगी चलेयो लोकां सौगी हुंगा, इक्की दिने दा सफर कट्टी दित्ता, जाह़लू तिन्हां जो पता लग्गा कि यीशु सौगी नीं ऐ, तां तिसियो अपणे रिस्तेदारां च कने जाण पणछैणा आल़े लोकां च तोपणा लग्गे।
2	45	अपर जाह़लू यीशु नीं मिल्लेया, तां तोपदे-तोपदे यरूशलेम सैहरे जो भिरी बापस हटी गै।
2	46	तोपदे-तोपदे त्रीं दिनां बाद तिन्हां जो सैह़ मंदरे दे अँगणे च यहूदी धार्मिक गुरूआं बिच्च बैठेया कने तिन्हां सौगी सवाल जवाब करदा दिख्या।
2	47	जितणे लोक तिसदियां गल्लां सुणा दे थे, सैह़ सब तिसदी समझा ते कने सवालां जवाबां ते हरान परेसान थे।
2	48	ताह़लू माँ-बुढ़े यीशुये जो दिक्खी नैं हरान होये कने तिसदी माँ ग्लाणा लग्गी, “हे पुत्तर तैं अहां सौगी इआं क्जो कित्ता, दिक्ख मैं कने तेरे पिता तिज्जो तोपदे-तोपदे परेसान होई गियो थे।”
2	49	यीशुयैं तिन्हां नैं ग्लाया, “तुहां मिन्जो क्जो तोपा दे थे, क्या तुहां जो पता नीं ऐ कि मिन्जो अपणे पिता दे घरे च होणा जरूरी ऐ?”
2	50	अपर जेह्ड़ी गल्ल यीशुयैं तिन्हां नैं ग्लाई, सैह़ तिन्हां दिया समझा च नीं आई।
2	51	ताह़लू सैह़ तिन्हां सौगी चली गेआ, कने नासरत सैहरे च पुज्जे, कने यीशु अपणे माता पिता दा आज्ञाकारी बणी नैं रेह्आ; अपर तिसदिया मांऊ एह़ सारियां गल्लां अपणे मने च रखियां।
2	52	कने यीशु जुआन हुंदा गेआ, कने बुद्धिया, कने डील-डौल च कने परमात्मे कने माणु दी कृपा सौगी गांह बधदा गेआ।
3	1	एह़ घटनां राजा तिबिरियुस कैसर दे राज्जे दे पन्दरां साल्लां च जाह़लू पुन्तियुस पिलातुस नांऐ दा इक्क माणु यहूदिया प्रदेसे दा हाकम था, कने राजा हेरोदेस गलील प्रदेसे दे चौथाई हिस्से पर राज्ज करदा था कने तिसदे भाऊ फिलिप्पुस इतूरिया कने त्रखोनितिस जिले पर राज्ज करदे थे, कने अबिलेन जिले च लिसानियास राज्ज करदा था।
3	2	कने तिस बग्त हन्ना कने काइफा महायाजक थे, तिस बग्त परमात्मे दा वचन सुणसान जगाह च जकरियाह दे पुत्तर यूहन्ने अल्ल पुज्जा,
3	3	कने सैह़ यरदन नदिया दे अक्खै-बक्खे देयां सारेयां प्रदेसां च जाई करी, लोकां जो अपणे-अपणे पापां दी माफी तांई मने बदलणे दे बपतिस्मे दा प्रचार करणा लग्गा।
3	4	जिंआं यशायाह भविष्यवक्ता दे ग्लायो वचनां दिया कताबा च लिख्या ऐ, कि “सुनसाण जगाह च इक्क हक्कां पाणे आल़े दी उआज़ सुम्मां दी कि, ‘प्रभु तांई लोकां देयां मनां जो त्यार करा, कने अपणे आप्पे जो सुधारा।
3	5	हर इक्क खाई भरी दित्ती जांगी, कने सारे प्हाड़ कने टिले बराबर होई जांगे; कने जेह्ड़े टेड्डे कने उबड़ खाबड़ हन, सैह़ रस्ते बराबर कित्ते जाणे।
3	6	कने हर इक्क माणु तिसदा दर्शन करगा, जेह्ड़ा परमात्मे दे पास्से ते छुटकारा दैणे तांई घल्लेया ऐ’।”
3	7	जेह्ड़ी लोकां दी बड़ी बड्डी भीड़ यूहन्ने अल्ल बपतिस्मा लैणे जो निकल़ी नैं ओंदी थी, तिन्हां नैं सैह़ ग्लांदा था, “हे सर्पे साइआं जेहरिलै लोको, तुहां जो कुणी दस्सी दित्ता कि परमात्मे दे ओणे आल़े कोपे ते नठा।
3	8	कने अपणे-अपणे मने जो पापां ते बदलणे दा खरे कम्म करी नैं सबूत देआ, कि सच्च बिच्च तुहां मन बदली लियो हन कने एह़ सोचणा छड्डी देआ, कि ‘अहां तां अब्राहमे दे वंशे दे हन, तां अहां बची जांगे।’ क्जोकि मैं तुहां नैं ग्लांदा ऐ, कि परमात्मा इन्हां पत्थरां ते भी अब्राहमे तांई औलाद पैदा करी सकदा ऐ।
3	9	हुण गल्ल इआं कि परमात्मा हर इक्की जो जेह्ड़ा मने जो नीं बदलणा चांह़दा, तिसियो सज़ा दैणे तांई बिलकुल त्यार ऐ। ठीक तिंआं ई जिंआं कि कुआड़ी रूखां दियां जड़ा पर रखियो ऐ, इसतांई जेह्ड़ा-जेह्ड़ा रूख खरा फल़ नीं दिंदा, सैह़ बड्डी करी अग्गी च फूकेया जांदा ऐ।”
3	10	ताह़लू लोकां तिसते पुछया, “तां अहां जो परमात्मे दिया सज़ा ते बचणे तांई क्या करणा चाइदा?”
3	11	यूहन्ने तिन्हां जो जवाब दित्ता, “जिस अल्ल दो कुरते हन, सैह़ तिस सौगी जिस अल्ल नीं हन बंडी लै कने जिस अल्ल मता खाणेयो ऐ, सैह़ भी इआं ई करैं।”
3	12	चुंगी लैणे आल़े भी बपतिस्मा लैणां आये, कने तिसते पुछणा लग्गे, “हे गुरू, तां अहां जो भी परमात्मे दिया सज़ा ते बचणे तांई क्या करणा चाइदा?”
3	13	यूहन्ने तिन्हां नैं ग्लाया, “जेह्ड़ा कर तुहां जो रोमी सरकार दे जरिये लैणे तांई दस्सेया तितणा ई लेआ करा, अपर धोखा धड़ी करी नैं तिसते जादा मत लैंदे।”
3	14	भिरी सपाई भी तिसते पुछणा लग्गे, “अहां क्या करन?” तिन्नी तिन्हां नैं ग्लाया, “कुसी ते रिश्वत मत लैंदे कने ना ई कुसी पर झूठा दोस लगाणा, कने जितणी तणखाह तुहां जो मिलदी ऐ तिस च ई खुस रेह्आ।”
3	15	जाह़लू लोक मसीह दे ओणे दिया निहाल़पा च बैठेयो थे, कने सारे अपणे-अपणे मने च यूहन्ने दे बारे च बचार करा दे थे? कि क्या ऐई मसीह तां नीं ऐ।
3	16	ताह़लू यूहन्ने तिन्हां सबना जो ग्लाया, मैं तां तुहां जो पांणिये ते बपतिस्मा दिंदा ऐ, अपर सैह़ ओणे आल़ा मसीह ऐ, जेह्ड़ा मिन्जो ते सामर्थी ऐ। मैं तां इस जोग्गा भी नीं कि तिसदे जूत्तेयां देयां तस्मेआं दी गठ्ठी भी खोली सकैं। सैह़ तां तुहां जो पवित्र आत्मा कने अग्गी ते बपतिस्मा दिंगा।
3	17	तिसदा छज, तिसदे हत्थे च ऐ; कने सैह़ अपणेयां खेतां जो खरे कित्ते साफ करगा; कने कणकां जो अपणे पेड़ूये च किठ्ठा करगा; अपर भूये जो तिसा अग्गी च जेह्ड़ी कदी भी बुझदी नीं फूकी दिंगा।
3	18	इन्हीं साह्भें यूहन्ने खरियां गल्लां सणाई करी लोकां जो सुसमाचार सणांदा रेह्आ।
3	19	अपर जाह़लू यूहन्ने गलीले दे चौथाई देसे दे हेरोदेस राजे जो अपणे भाऊ फिलिप्पुसे दी लाड़ी हेरोदियासा जो अपणी लाड़ी बणाणे दे बारे च कने तिन्हां सारे बुरे कम्मां दे बारे च जेह्ड़े तिन्नी कित्यो थे एह़ ग्लाई नैं झिड़केया।
3	20	इसा गल्ला पर हेरोदेस राजैं यूहन्ने जो कैदी बणाई करी इक्क होर बड्डा अपराध करी दित्ता।
3	21	जाह़लू सारे लोकां दे बपतिस्मा लैणे ते बाद यीशु भी जाह़लू बपतिस्मा लेई करी प्रार्थना करणा लग्गा, तां अम्बर खुली गेआ।
3	22	कने पवित्र आत्मा कबूतरे साइआं तिस पर आया, कने परमात्मे सुअर्गे ते ग्लाया, “तू मेरा प्यारा पुत्तर ऐ, जिस नैं मैं प्यार रखदा ऐ, मैं तिज्जो ते खुस ऐ।”
3	23	जाह़लू यीशु परमात्मे दे वचनां दी भक्ति करणा लग्गा, तां सैह़ कोई तीयां साल्लां दा था, (जिंआं कि माणु यीशुये जो यूसुफे दा पुत्तर समझदे थे) तां तिसदा खानदान इआं ऐ कि, यीशु यूसुफ दा पुत्तर था कने यूसुफ एलिये दा,
3	24	कने सैह़ मत्ताते दा, कने सैह़ लेविये दा कने सैह़ मलकी दा, कने सैह़ यन्ना दा, कने सैह़ यूसुफे दा।
3	25	कने सैह़ मत्तित्याह दा, कने सैह़ आमोसे दा, कने सैह़ नहूमे दा, कने सैह़ असल्याह दा, कने सैह़ नोगह दा।
3	26	कने सैह़ माते दा, कने सैह़ मत्तित्याह दा, कने सैह़ शिमी दा, कने सैह़ योसेखे दा, कने सैह़ योदाह दा,
3	27	कने सैह़ यूहन्ने दा, कने सैह़ रेसे दा, कने सैह़ जरूब्बाबिले दा, कने सैह़ शालतिएले दा, कने सैह़ नेरी दा,
3	28	कने सैह़ मलकी दा, कने सैह़ अद्दी दा, कने सैह़ कोसामे दा, कने सैह़ इलमोदामे दा, कने सैह़ एरे दा,
3	29	कने सैह़ यहोशू दा, कने सैह़ इलाजारे दा, कने सैह़ योरीमे दा, कने सैह़ मत्ताते दा, कने सैह़ लेविये दा,
3	30	कने सैह़ शमौने दा, कने सैह़ यहूदा दा, कने सैह़ यूसुफे दा, कने सैह़ योनाने दा, कने सैह़ इलयाकीमे दा,
3	31	कने सैह़ मलेआह दा, कने सैह़ मिन्नास दा, कने सैह़ मत्तता दा, कने सैह़ नातान दा, कने दाऊदे दा,
3	32	कने सैह़ यिशै दा, कने सैह़ ओबेदे दा, कने सैह़ बोअजे दा, कने सैह़ सलमोने दा, कने सैह़ नहशोने दा,
3	33	कने सैह़ अम्मीनादाबे दा, कने सैह़ अरनी दा, कने सैह़ हिस्रोने दा, कने सैह़ फिरिसे दा, कने सैह़ यहूदा दा,
3	34	कने सैह़ याकूबे दा, कने सैह़ इसहाके दा, कने सैह़ अब्राहमे दा, कने सैह़ तिरहे दा, कने सैह़ नाहोरे दा,
3	35	कने सैह़ सरूगे दा, कने सैह़ रऊ दा, कने सैह़ फिलिगे दा, कने सैह़ एबिरे दा, कने सैह़ शिलहे दा,
3	36	कने सैह़ अरफक्षदे दा, कने सैह़ शेमे दा, कने सैह़ नूहे दा, कने सैह़ लिमिके दा,
3	37	कने सैह़ मथूशिलह दा, कने सैह़ हनोके दा, कने सैह़ यिरिदे दा, कने सैह़ महललेले दा, कने सैह़ केनाने दा,
3	38	कने सैह़ इनोशे दा, कने सैह़ शेते दा, कने सैह़ आदमे दा, कने सैह़ परमात्मे दा पुत्तर था।
4	1	यीशु बपतिस्मा लैणे ते बाद पवित्र आत्मा नैं भरोई करी, यरदन नदिया ते बापस आया; कने चाल़ी दिन तिकर पवित्र आत्मा दे सखाणे ते सैह़ सुनसाण जगाह च फिरदा रेह्आ।
4	2	कने सैतान तिसदी परख करदा रेह्आ। तिन्हां चाल़ी दिनां च तिन्नी कुच्छ नीं खादा, कने जाह़लू सैह़ दिन पूरे होये, ताह़लू तिस जो भुख लग्गी।
4	3	भिरी सैतान तिस नैं ग्लाणा लग्गा, “जे तू परमात्मे दा पुत्तर ऐ, तां इस पत्थरे नैं ग्ला, कि रोटी बणी जा।”
4	4	यीशुयैं तिस जो जवाब दित्ता, “पवित्रशास्त्रे च लिख्या ऐ कि, ‘माणु सिर्फ रोटिया नैं ई जिन्दा नीं रैंह्गा’।”
4	5	भिरी इबलीस सैतान यीशुये जो बड़ी ऊचिया जगाह च लेई गेआ, कने पल भर च संसारे दा राजपाठ दस्सी करी,
4	6	तिस नैं ग्लाणा लग्गा, “मैं इस संसारे दा हक्क, कने राजपाठ तिज्जो दिंदा, क्जोकि एह़ सब मिन्जो दित्या ऐ, कने मैं जिसियो चां तिसियो देई सकदा ऐ।
4	7	जे तू मिन्जो गांह झुकी नैं प्रणांम कने भक्ति करैं, तां एह़ सब कुच्छ तेरा होई जांगा।”
4	8	यीशुयैं तिस जो जवाब दित्ता, “पवित्रशास्त्रे च लिख्या ऐ, तू अपणे प्रभु परमात्मे दे गांह ई झुकी नैं प्रणांम कर; कने तिसदी भक्ति कर;।”
4	9	ताह़लू सैतान तिसियो यरूशलेम सैहरे जो लेई गेआ कने मंदरे दिया चुंडिया पर खरेड़ी करी ग्लाणा लग्गा, “जे तू परमात्मे दा पुत्तर ऐ, तां अप्पु जो ऐत्थु ते थल्लैं सट्टी दे।
4	10	क्जोकि पवित्रशास्त्रे च लिख्या ऐ, सैह़ तेरे बारे च अपणे सुअर्गदूतां जो हुक्म दिंगा, कि सैह़ तेरी हिफाजत करन।
4	11	कने तिन्हां तिज्जो हत्थां पर चुक्की लैणां, कने इआं होणा कि तेरे पैरां च पत्थरे नैं ठोकर भी नीं लगणी।”
4	12	यीशुयैं तिसियो जवाब दित्ता, “पवित्रशास्त्रे च एह़ भी लिख्या ऐ, ‘तू प्रभु अपणे परमात्मे जो मत परखदा’।”
4	13	जाह़लू सैतान यीशु दी परीक्षा लेई बैठा, अगले मौके दिया निहाल़पा च कुच्छ बग्त तांई तिसियो छड्डी करी चली गेआ।
4	14	भिरी यीशु पवित्र आत्मा दिया सामर्थी नैं भरोई करी गलील प्रदेस जो बापस आया, कने तिसदी चर्चा अक्खै-बक्खे दे सारे सैहरे च फैली गेई।
4	15	कने सैह़ तिन्हां दे ई आराधनालयां च सिक्षा दिंदा रेह्आ, कने सब तिसदी महिमा करदे थे।
4	16	यीशु नासरत सैहरे च बापस आया, जित्थु तिसदा पालण पोसण होएया था; कने अपणी रीति रिवाजां मताबक बिस्रामे आल़े दिनैं आराधनालय च गेआ कने पवित्रशास्त्रे जो पढ़ने तांई खड़ोता।
4	17	ताह़लू तिन्हां यशायाह भविष्यवक्ता दी कताब तिसियो पढ़ने तांई दित्ती, कने तिन्नी कताब खोली करी कने एह़ पढ़ी करी सणाया कि
4	18	“प्रभु दा पवित्र आत्मा मिन्जो पर ऐ, तिन्नी मिन्जो पर अभिषेक कित्ता कि मैं गरीबां जो सुसमाचार सनाणा, कने तिन्नी मिन्जो इसतांई घल्लेया कि कैदियां जो छुटकारे दा कने अन्नेयां जो तिन्हां दी अखीं खोलणे दा सुसमाचार प्रचार करैं कने लोकां दे सतायां जो छड्डां।
4	19	कने प्रभु परमात्मे दे खुस रैहणे दे बग्ते दा सुसमाचार प्रचार करैं।”
4	20	तां इतणा पढ़ने दे बाद यीशुयैं कताब बंद करी नैं दासां दे हत्थे च देई दित्ती कने बैठी गेआ; कने आराधनालय दे सारे लोकां दी नजर तिस पर लगियो थी।
4	21	ताह़लू यीशु तिन्हां नैं ग्लाणा लग्गा, “अज्ज तुहां दे सुणने ते ई पवित्रशास्त्रे दा एह़ वचन पूरा होएया।
4	22	सारे माणु तिसदी तारीफ करा दे थे कने तिसदे मुँऐ ते निकल़दे दया दे वचनां जो सुणी करी हरान होये; कने ग्लाणा लग्गे, क्या एह़ यूसुफे दा पुत्तर नीं ऐ?”
4	23	यीशुयैं तिन्हां नैं ग्लाया, “मिन्जो पता तुहां मिन्जो पर एह़ टोंट जरूर कसणा कि ‘हे बैदा, पैहल्लैं अपणे आप्पे जो ठीक तां करी लै। अहां सुणेयां कि जेह्ड़ा कुच्छ कफरनहूम सैहरे च कित्या ऐ, सैह़ ऐत्थु अपणे सैहरे च भी कर’।”
4	24	कने तिन्नी ग्लाया, “मैं तुहां नैं सच्च ग्लांदा ऐ कोई भविष्यवक्ता अपणे लाक्के च कदी भी आदर मान नीं पाई सकदा।
4	25	कने सुणा, मैं तुहां नैं सच्च ग्लांदा ऐ, कि एलिय्याह भविष्यवक्ता दे दिनां च जाह़लू साढे तीनां साल्लां तिकर तित्थु बरखा नीं होई, कने बरखा नीं होणे दिया बज़ाह ते सारे इस्राएल देसे च बड़ा अकाल पेआ, कने तिस देसे च मतिआं बिधवा थियां।
4	26	अपर एलिय्याह भविष्यवक्ता जो सिदोन प्रदेसे दे सारफत सैहरे दिया इक्की बिधवा जो छड्डी नैं होर कुसी अल्ल नीं घल्लेया।
4	27	कने एलिशा भविष्यवक्ता दे बग्त इस्राएल देसे च मते भरी कोढ़ी थे, अपर परमात्मे सीरिया देसे दे इक्क नामान नांऐ दे कोढ़ी जो छड्डी करी होर कोई खरा नीं कित्ता।”
4	28	एह़ गल्लां सुणदे ई जितणे भी आराधनालय च थे, सब गुस्से होई गै।
4	29	कने उठी करी यीशुये जो अपणे पाहड़ी सैहरे ते बाहर कड्डी करी, तिसदे कनारे पर लेई गै तांजे तित्थु ते तिसियो थल्लै रड़काई करी मारी दैन।
4	30	अपर यीशु तिन्हां दे बिच्चे ते निकल़ी करी चली गेआ।
4	31	भिरी यीशु गलील प्रदेसे दे कफरनहूम सैहरे जो गेआ; कने बिस्रामे आल़े दिनैं लोकां जो सिक्षा दै दा था।
4	32	सैह़ तिसदिया सिक्षा ते हरान होई गै क्जोकि तिसदा वचन हक्के सौगी हुंदा था।
4	33	आराधनालय च इक्क माणु था, जिसदे अंदर दुष्टआत्मा थी। सैह़ जोरे नैं डड्डी करी ग्लाणा लग्गा,
4	34	“हे यीशु नासरी, तू अहां ते क्या चांह़दा, क्या तू अहां दा नास करणा आया ऐ? मैं तिज्जो जाणदा ऐ, तू कुण ऐ, तू परमात्मे दा घल्लेया पवित्र पुत्तर ऐ।”
4	35	यीशुयैं तिसा दुष्टआत्मा जो झिड़की नैं ग्लाया, “चुप रैह्, कने इस माणु ते निकल़ी जा।” तां तिस माणुये जो दुष्टआत्मा सबना माणुये दे सामणै मरोड़ी करी थल्लै सट्टी दित्ता कने कोई नकसान कित्यो बगैर तिसदे अंदरे ते निकल़ी गेई।
4	36	एह़ दिक्खी करी सबना जो हरानी होई, कने सैह़ अप्पु च गल्लां करणा लग्गे, कि “एह़ कितणे ताकतवर कने सामर्थी वचन हन, क्जोकि सैह़ हक्के नैं कने सामर्थी सौगी दुष्टआत्मां जो हुक्म दिंदा ऐ, कने सैह़ निकल़ी जांदियां हन।”
4	37	इस तरीके नैं यीशु दी चर्चा अक्खै बक्खे दे सारे लाक्के च होणा लग्गी।
4	38	यीशु आराधनालय ते निकल़ी करी शमौने दे घरे जो गेआ। तिस बग्त शमौने दी सस्सु जो बड़ा भरी बुखार चढ़ेया था, तां तिन्हां तिसा तांई तिस नैं विणती कित्ती।
4	39	तिन्नी तिसादे बक्खे खड़ोई करी बुखारे जो फटकार लगाई कने बुखार उतरी गेआ, कने सैह़ तिसी बग्त उठी नैं तिसदी आदर खातर करणा लग्गी।
4	40	संझा दे बग्त, जिस कुसी दे घरे च कोई भी बमारियां दे बमार माणु थे, सैह़ सबना जो तिस अल्ल लेई आये, कने तिन्नी इक्की-इक्की माणु पर हत्थ रखी करी तिन्हां जो खरा कित्ता।
4	41	कने दुष्टआत्मां भी डड्डदियां कने एह़ ग्लांदियां कि, “तू परमात्मे दा पुत्तर ऐ,” मते माणुआं ते निकल़ी गियां। अपर यीशु तिन्हां जो झिड़कदा कने ग्लाणा नीं दिंदा था, क्जोकि सैह़ जाणदियां थियां कि परमात्मे दा पुत्तर मसीह ऐ।
4	42	जाह़लू भ्याग होई तां यीशु तित्थु ते निकल़ी करी सुनसाण जगाह जो गेआ, भिरी भी माणुआं दी भीड़ तिसियो तोपदी-तोपदी तिसदे पचांह़ चली आई, कने तिस जो एह़ ग्लाई करी रोकणा लग्गी, कि अहां जो छड्डी करी मत जा।
4	43	अपर यीशुयैं तिन्हां नैं ग्लाया, “मिन्जो दूयेयां सैहरां च भी परमात्मे दे राज्जे दा सुसमाचार सनाणा जरूरी ऐ, क्जोकि मिन्जो इस कम्मे तांई ई घल्लेया ऐ।”
4	44	कने सैह़ गलील प्रदेसे दे आराधनालयां च प्रचार करदा रेह्आ।
5	1	यीशु जाह़लू गलील प्रदेसे दे गन्नेसरत नांऐ दिया झीला दे कनारे पर खड़ोत्या था तां लोकां दी बड़ी बड्डी भीड़ तिसदे चौंन्नी पास्से खड़ोई करी परमात्मे दा वचन सुणना लगियो थी तां क्या होएया कि,
5	2	यीशुये दी नजर तिसा झीला दे कनारे खड़ोतियां दूँ किस्तियां पर पेई, तिन्हां ते मछुवारे लौई करी अपणे मच्छियां दे जाल़ां धोआ करदे थे।
5	3	ताह़लू यीशु इक्की किस्तिया पर चढ़ी गेआ, जेह्ड़ी कि शमौन नांऐ दे इक्की माणुये दी थी, कने तिस नैं ग्लाणा लग्गा, किस्तिया कनारे ते थोड़ी देहई गांह लेई चल। भिरी सैह़ तिसा किस्तिया च बेई करी तिन्हां माणुआं जो वचन सनाणा लग्गा।
5	4	जाह़लू यीशु लोकां जो वचन सणाई बैठा तां शमौने नैं ग्लाया, “किस्तिया डुग्गिया जगाह च लेई चल, कने मच्छियां पकड़णे तांई अपणे जाल़े पांणिये च सट्ट।”
5	5	ताह़लू शमौने तिसियो जवाब दित्ता, “हे मालक, अहां तां पूरी रात मेहनत करदे रैह् अपर कख भी पले नीं पेआ; अपर चलो जे तुहां ग्लांदे हन तां अहां भिरी ते जाल़ सट्टदे हन।”
5	6	जाह़लू पतरसैं कने तिसदे साथियां जाल़ सट्टेया तां मतिआं भरी मच्छियां तिसदे जाल़े च फंसी गियां, कने तिसदा जाल़ छकूई चला।
5	7	तां एह़ दिक्खी करी तिन्हां अपणे संगी साथियां जो जेह्ड़े दूईआ किस्तिया च थे, सणक लाई करी सदणा लग्गा कि आई करी अहां दी मदत करा, कने तिन्हां आई करी दोयो किस्तियां इतणी भरी लेईआं कि डुबणा लगियां।
5	8	एह़ दिक्खी करी शमौन पतरस यीशुये दे पैरां पर पेई करी ग्लाणा लग्गा, “हे प्रभु मेरे बक्खे ते चली जा क्जोकि मैं पापी माणु ऐ।”
5	9	क्जोकि मती सारी मच्छियां पकड़ी लैणे ते तिसियो कने तिसदे साथियां जो बड़ी हरानी होई।
5	10	कने जबदिये दे पुत्तर याकूब कने यूहन्ने जो भी जेह्ड़े तिस सौगी थे एह़ दिक्खी करी हरानगी होई। ताह़लू यीशु शमौने नैं ग्लाणा लग्गा, “डर मत हुण जिंआं तू मच्छियां पकड़दा था, तिंआं ई अज्जे दे बाद तैं माणु परमात्मे तांई सिष्य बणाणे हन।”
5	11	कने सैह़ किस्तियां जो कनारे पर लेई आये कने सब कुच्छ छड्डी करी यीशुये पचांह़ चली पै।
5	12	भिरी इक्की सैहरे च यीशुये दी मुलाकात इक्की कोढ़िये सौगी होई, जिसियो बड़ा भारी कोढ़ था, सैह़ यीशुये दे पैरां पेई करी प्रार्थना करणा लग्गा, “हे प्रभु जे तू चां तां मिन्जो खरा करी सकदा ऐ।”
5	13	यीशुयैं हत्थ गांह करी नैं तिसियो छुता, कने ग्लाणा लग्गा, “मैं चांह़दा ऐ, कि तू खरा होई जां।” कने तिसदा कोढ़ ताह़लू ई खरा होई गेआ।
5	14	ताह़लू तिन्नी तिसियो समझाया, “जेह्ड़ा कुच्छ तिज्जो नैं होएया तिसियो कुस नैं मत दस्सदा, सिध्धा अपणे याजके जो जाई करी दस्स, कने अपणे खरे होणे दे बारे च जेह्ड़ा कुच्छ मूसैं भविष्यवक्तैं दस्सेया ऐ, तिसियो भेंट चढ़ा तांजे तिन्हां लोकां जो पता लग्गी जां कि तू खरा होई गेआ।”
5	15	अपर यीशुये दे कम्मां दी चर्चा होर भी फैलदी गेई, भिरी भीड़ा दी भीड़ तिसदी सुणने तांई कने अपणी बमारियां ते ठीक होणे तांई किठ्ठी होई।
5	16	अपर यीशु तिन्हां ते दूर जाई करी सुनसाण जगाह च प्रार्थना करदा था।
5	17	इक्क दिन इआं होएया कि यीशु वचन सणा दा था, कने तित्थु फरीसी कने व्यवस्थापक भी बैठेयो थे, सैह़ गलील प्रदेस कने यहूदिया प्रदेसे दे हर सैहरां ते, कने यरूशलेम सैहरे ते आएयो थे, कने बमारां जो ठीक करणे दी सामर्थ यीशु च थी।
5	18	कने दिक्खा कुच्छ माणु अधरंगे दे इक्की रोगिये जो मंजोल़ूये च चुक्की नैं लेई आये, सैह़ तिसियो यीशुये अल्ल अंदरेयो लिणे दा तरीका तोपणा लग्गे,
5	19	अपर तित्थु भीड़ इतणी थी कि अंदर पैर रखणेयो जगाह भी नीं थी तां सैह़ माणु छत्ती पर चढ़ी गै कने तिन्हां छत्ती दे सैल़ां कुआड़ी करी तिस माणुये जो मंजोल़ूये समेत तिसा जगाह ते यीशुये सामणै लौआई दित्ता।
5	20	यीशुयैं तिन्हां दा बसुआस दिक्खी करी तिस रोगिये नैं ग्लाया, “हे माणु, तेरे पाप माफ होये।”
5	21	ताह़लू एह़ सब दिक्खी करी सास्त्री कने फरीसी माणु अप्पु च ग्लाणा लग्गे, “एह़ कुण ऐ, जेह्ड़ा परमात्मे दी निंदा करदा ऐ, परमात्मे जो छड्डी नैं होर कुण पापां जो माफ करी सकदा ऐ?”
5	22	यीशुयैं तिन्हां दे मने दियां गल्लां जाणी नैं ग्लाया, “तुहां अपणे मने च क्या सोचा दे हन कि मैं परमात्मे दी निंदा करा दा ऐ?
5	23	सौखा क्या ऐ, क्या एह़ ग्लाणा कि ‘तेरे पाप माफ होये,’ या एह़ ग्लाणा कि ‘उठ कने चल फिर?’
5	24	अपर इसतांई कि तुहां जाणी लेआ कि मैं माणुये दा पुत्तर जिसियो धरतिया पर पाप माफ करणे दा भी हक्क ऐ।” यीशुयैं तिस अधरंगे दे रोगिये नैं ग्लाया, “कि मैं तिज्जो नैं ग्लांदा ऐ, उठ कने अपणे मंजोल़ूये चुक्की नैं अपणे घरे जो चली जा।”
5	25	सैह़ इकदम उठी नैं तिन्हां दे दिक्खदे-दिक्खदे जिस मंजोल़ूये पर सैह़ पेआ था तिसियो चुक्की करी परमात्मे दी महिमा करदा अपणे घरेयो चली गेआ।
5	26	एह़ दिक्खी करी सारे लोक हरान होई करी परमात्मे दी महिमा करणा लग्गे कने बड़े डरी करी ग्लाणा लग्गे, “अज्ज अहां बड़ा बड्डा चमत्कार दिख्या ऐ।”
5	27	कने इसते बाद यीशु सैहरे ते बाहर गेआ, कने तित्थु इक्क लेवी नांऐ दा चुंगी लैणे आल़े माणुये जो चुंगी लैणे दिया चौकिआ पर बैठेया दिख्या, कने यीशु तिस नैं ग्लाणा लग्गा, मिन्जो पचांह़ चली पौ।
5	28	ताह़लू सैह़ सब कुच्छ छड्डी करी यीशुये पचांह़ चली पेआ।
5	29	कने लेवियैं अपणे घरैं बड्डी धाम लगाई; कने धामा च लेवियैं अप्पु सौगी चुंगी लैणे आल़ेआं कने मतेआं परोणेयां सौगी खाणा खाणे बैठे, कने मती भीड़ थी।
5	30	इसा गल्ला पर फरीसी कने तिन्हां दे सास्त्री माणु तिसदे चेलेयां नैं एह़ ग्लाई करी कुडकुड़ाणे लग्गे, “तुहां चुंगी लैणे आल़ेआं कने पापियां सौगी क्जो खांदे पींदे हन।”
5	31	यीशुयैं तिन्हां जो जवाब दित्ता, “बैद भले चंगेया तांई नीं, अपर बमारां तांई जरूरी हुंदे हन।
5	32	मैं धर्मियां जो नीं, अपर पापियां दा मन बदलणे तांई कने सदणा आया ऐ तांजे पापी उद्धार पान।”
5	33	तिन्हां यीशुयैं नैं ग्लाया “यूहन्ने दे चेले तां बराबर ब्रत रखदे कने प्रार्थना करदे हन, कने तिंआं ई फरीसी माणुआं दे चेले भी करदे, अपर तेरे चेले तां खांदे पींदे हन।”
5	34	यीशु तिन्हां नैं ग्लाणा लग्गा, “जाह़लू तिकर लाड़ा बरातियां सौगी ऐ, तां क्या बराती ब्रत करी सकदे हन?
5	35	अपर सैह़ दिन ओंगे, जाह़लू लाड़ा तिन्हां ते लग्ग कित्ता जांगा, ताह़लू सैह़ तिन्हां दिनां च ब्रत करगे।”
5	36	यीशुयैं इक्क होर गल्ल सणाई करी ग्लाया, “कोई भी माणु नौये कपड़े छेकी करी पराणे कपड़े च कितरू नीं लगांदा, नीं तां नौआं छकूई जांगा कने पराणा कितरू तिस नैं मेल भी नीं खांगा।
5	37	कोई भी ताजा अंगूरा दा रस पराणियां पत्तल़ियां सराईयां च नीं भरदा, क्जोकि ताजा अंगूरा दा रस तिन्हां सराईयां जो फाड़ी करी निकल़ी जांगा, कने सराईयां नास होई जागियां।
5	38	ताजा अंगूरा दा रस नौईआं मोटियां सराईयां च भरणा चाइदा।
5	39	जेह्ड़ा कोई पराणा अंगूरा दा रस पी करी ताजा नीं चांह़दा क्जोकि सैह़ ग्लांदा ऐ, कि पराणा ई ठीक ऐ।”
6	1	भिरी जाह़लू बिस्रामे आल़े दिन यीशु अपणे चेलेयां सौगी कणका देयां खेतां ते होई करी जा दे थे, कने तिसदे चेले कणका दे सिल्लेयां तोड़ी-तोड़ी नैं हत्थां च मल़ी-मल़ी करी खा करदे थे।
6	2	एह़ दिक्खी नैं कुच्छ फरीसी माणु ग्लाणा लग्गे, “तुहां सैह़ कम्म क्जो करा दे हन जेह्ड़ा बिस्रामे आल़े दिनैं करणा ठीक नीं ऐ।”
6	3	यीशुयैं फरीसी माणुआं जो जवाब दित्ता, “क्या तुहां पवित्रशास्त्रे च एह़ नीं पढ़ेया कि दाऊदैं जाह़लू सैह़ कने तिसदे साथी भुखे थे तां तिन्हां क्या कित्ता?
6	4	सैह़ किंआं परमात्मे दे घरे च गेआ? कने तित्थु चढ़ावे दियां रोटियां खादियां, जिन्हां जो खाणा याजकां जो छड्डी नैं होर कुसी जो भी ठीक नीं था।”
6	5	कने यीशुयैं तिन्हां नैं ग्लाया, “मैं माणुये दा पुत्तर बिस्रामे आल़े दिने दा भी प्रभु ऐ।”
6	6	इआं होएया कि कुसी होर बिस्रामे आल़े दिनैं सैह़ आराधनालय च जाई करी सिक्षा दैणा लग्गा; कने तित्थु इक्क माणु था जिसदा खब्बा हत्थ सुक्केया था।
6	7	सास्त्री कने फरीसी माणु तिस पर दोस लगाणे दा मौका तोपा दे थे सैह़ ग्लाणा लग्गे, कि अज्ज दिक्खदे हन कि सैह़ बिस्रामे आल़े दिनैं ठीक करदा ऐ कि नीं।
6	8	अपर यीशु तिन्हां दे मने दे बचारां जो जाणदा था; इसतांई तिन्नी सुक्के हत्थे आल़े माणुये नैं ग्लाया, “उठ, बिच्च खड़ोई जा।” सैह़ उठी करी खड़ोई गेआ।
6	9	यीशुयैं तिन्हां नैं ग्लाया, “मैं तुहां ते एह़ पुछदा ऐ, कि मूसा दिया व्यबस्था मताबक बिस्रामे आल़े दिन क्या करणा ठीक ऐ, खरा या बुरा करणा; प्राणा जो बचाणा या नास करणा।”
6	10	ताह़लू यीशुयैं तित्थु बैठेयो सारे माणुआं जो दिक्खी करी सुक्के हत्थे आल़े माणुये जो ग्लाया, “अपणे हत्थे गांह कर।” जिंआं ई तिन्नी अपणा हत्थ गांह कित्ता, तिसदा हत्थ खरा होई गेआ।
6	11	अपर सास्त्री कने फरीसी माणु आप्पे ते बाहर होई करी अप्पु च सोचणा लग्गे कि अहां यीशुये नैं क्या करन।
6	12	तिन्हां दिनां च यीशु प्हाड़े पर प्रार्थना करणा गेआ, कने पूरी रात परमात्मे नैं प्रार्थना करदे बिताई।
6	13	जाह़लू भ्याग होई तिन्नी अपणे सारे चेले अप्पु अल्ल सदे कने तिन्हां च खास बाराह चेले चुणी लै, कने तिन्हां जो प्रेरित ग्लाया।
6	14	कने तिन्हां दे नां एह़ हन, शमौन जिसदा नां पतरस भी रखेया, तिसदा भाऊ अन्द्रियास, याकूब कने यूहन्ना, फिलिप्पुस कने बरतुल्मै,
6	15	कने मत्ती, थोमा, हलफई दा पुत्तर याकूब, कने शमौन जिसदा नां जेलोतेस भी ऐ,
6	16	याकूबे दा पुत्तर यहूदा, कने यहूदा इस्करियोती जिन्नी बादे च यीशुये जो पकड़ुवाया था।
6	17	ताह़लू यीशु अपणे चेलेयां सौगी प्हाड़े ते लौई करी इक्क खुलिया जगाह च खड़ोईया, कने तिसदे होर चेलेयां दी भीड़ दूरे-दूरे ते कने सारे यहूदिया प्रदेसे ते, यरूशलेम सैहरे ते, सूर कने सैदा देसे ते समुंदरी लाक्के ते बड़े भरी माणु,
6	18	सैह़ माणु तिसदे वचनां सुणना कने अपणी बमारियां ते ठीक होणे तांई तिस अल्ल आएयो थे, तिन्हां माणुआं ते यीशुयैं कई दुष्टआत्मां कड्डी करी खरे कित्ते।
6	19	सारे माणु यीशुये जो हत्थ लगाणा चांह़दे थे, क्जोकि तिसते सामर्थ निकल़दी थी कने रोगी ठीक हुंदे थे।
6	20	ताह़लू यीशुयैं अपणे चेलेयां जो दिक्खी करी ग्लाया, “धन हन तुहां, जेह्ड़े दीन मने दे हन, क्जोकि परमात्मे दा राज तुहां दा ऐ।
6	21	धन हन तुहां जेह्ड़े इस बग्त भी भुखे हन, क्जोकि परमात्मा तुहां जो तृप्त करगा। धन हन तुहां जेह्ड़े हुण रोंदे हन, क्जोकि सैह़ हंसगे।
6	22	धन हन तुहां, जाह़लू माणुये दे पुत्तरे दिया बज़ाह ते लोक तुहां नैं बैर करगे, कने तुहां जो कड्डी दिंगे, कने तुहां दी निंदा करगे, कने तुहां दा नां बदनाम करगे।
6	23	“तुहां तिस दिन खुस होई करी कुदणा, क्जोकि इस बासती तुहां तांई सुअर्गे च इक्क बड्डा प्रतिफल़ ऐ। तिन्हां दे स्याणे भी पराणे जमाने दे भविष्यवक्तां सौगी भी तिंआं ई बर्ताब करदे थे।
6	24	“अपर हाय, तुहां पर जेह्ड़े बड़े अमीर हन, क्जोकि तुहां अपणी खुसी पाई चुकेयो हन।
6	25	हाय, तुहां पर जेह्ड़े हुण रज्जेयो हन, क्जोकि सैह़ भुखे हुंगे। हाय तुहां पर जेह्ड़े हुण हंसदे हन, क्जोकि सोक करगे कने रोंगे।
6	26	हाय, तुहां पर जाह़लू सारे माणु तुहां जो खरा ग्लान, क्जोकि तुहां दे पूर्वज भी झूठे भविष्यवक्तां सौगी इआं ई करदे थे।
6	27	“अपर मैं तुहां सुणने आल़ेआं जो ग्लांदा ऐ, कि अपणे दुश्मणा नैं भी प्यार रखा; जेह्ड़े तुहां नैं बैर रखगे, तिन्हां दा खरा करा।
6	28	जेह्ड़ा तुहां जो श्राप दैं, तिन्हां जो आसीष देआ; जेह्ड़ा तुहां दा अपमान करैं, तिन्हां तांई प्रार्थना करा।
6	29	जेह्ड़ा तुहां दिया इक्की खाखा पर चपेड़ मारे तिसदे गांह दूईआ खाखा भी करी देआ; कने जेह्ड़ा तेरी धोती लैणां चांह़दा ऐ, तिसियो कुरता लैणे ते भी मत रोक।
6	30	जेह्ड़ा कोई तिज्जो ते मंगे, तिसियो दे, कने जेह्ड़ा तेरी चीज्ज खोई लैं, तिसते मत मंग।
6	31	कने जिंआं तुहां चांह़दे हन कि माणु तुहां सौगी करन, तुहां भी तिन्हां सौगी तिंआं ई करा।
6	32	“जे तुहां अपणे प्यार रखणे आल़ेआं सौगी प्यार रखन, तां इस च कुण देहई बड्डी गल्ल ऐ? क्जोकि पापी भी तां अपणे प्यार रखणे आल़ेआं सौगी प्यार रखदे हन।
6	33	जे तुहां भी अपणेयां भलाई करणे आल़ेआं सौगी ई भलाई करदे हन, तां इस च कुण देहई बड्डी गल्ल ऐ? क्जोकि पापी भी इआं ई करदे हन।
6	34	जे तुहां माणुआं जो उधार दैन, जिन्हां ते भिरी पाणे दी आस रखदे हन, तां इस च कुण देहई बड्डी गल्ल ऐ? क्जोकि पापी-पापियां जो उधार दिंदे हन कि तितणा भिरी पान।
6	35	अपर अपणे दुश्मणा नैं भी प्यार रखा, कने भलाई करा कने भिरी पाणे दी उम्मीद नीं रखी करी उधार देआ। कने तुहां तांई बड़ा बड्डा प्रतिफल़ हुंगा, कने तुहां परम प्रधान परमात्मे दे बच्चे हुंगे, क्जोकि सैह़ तिन्हां बुरे माणुआं पर दयाबान ऐ, जेह्ड़े धन्यावाद नीं करदे।
6	36	जिंआं तुहां दा पिता परमात्मा दयाबान ऐ, तिंआं ई तुहां भी दयाबान बणा।
6	37	“दोस मत लगा, तां तुहां पर भी दोस नीं लगाया जांगा। कुसियो दोसी मत बणा, तां तुहां भी दोसी नीं बणाया जांगा। माफ करा, तां तुहां जो भी माफ कित्ता जांगा।
6	38	तुहां दिंगे, तां तुहां जो भी दित्ता जांगा। लोक तुहां जो पूरे नापे नैं जिक्की-जिक्की करी कने हलाई-हलाई करी कने चूंड लगाई नैं तुहां दिया गोदिया च पांगे, क्जोकि जिस नापे नैं तुहां नापदे हन तिस नापे नैं तुहां तांई भी नापेया जांगा।”
6	39	भिरी यीशुयैं तिन्हां जो इक्क उदारण दित्ता, “क्या इक्क अन्ना, अन्ने जो रस्ता दस्सी सकदा ऐ? क्या दोयो खड्डे च नीं पोंगे।
6	40	चेला अपणे गुरूये ते बड्डा नीं हुंदा, अपर जेह्ड़ा कोई सिद्ध हुंगा, सैह़ अपणे गुरूये साइआं हुंगा।
6	41	तू क्जो अपणे भाऊये दी अखीं दे कखे जो दिक्खदा ऐ, कने तिज्जो अपणिया अखीं दा लट्ठा नीं दुस्सदा?
6	42	कने जाह़लू तिज्जो अपणिया अखीं दा लट्ठा नीं दुस्सदा, तां अपणे भाऊये नैं किंआं ग्लाई सकदा ऐ, ‘हे भाऊ ठैहर मैं तेरिया अखीं दे कखे जो कड्डी दिंदा?’ हे पाखंडी, पैहल्ले अपणिया अखीं दे लट्ठे जो तां कड्ड, ताह़लू जेह्ड़ा कख तेरे भाऊये दिया अखीं च ऐ, खरे कित्ते दिक्खी नैं कड्डी सकगा।
6	43	“कोई भी खरा रूख नकम्मा फल़ नीं दिंदा, कने ना तां कोई नकम्मा रूख ऐ जेह्ड़ा खरा फल़ दिंदा ऐ।
6	44	हर इक्क रूख अपणे फल़े ते पणछुंदा ऐ; क्जोकि माणु झाड़ियां ते धूड़े नीं तोड़दे कने ना झड़बेरी ते अंगूर।
6	45	भला माणु अपणे मने दे खरे भण्डार ते खरियां गल्लां कड्डदा ऐ, कने बुरा माणु अपणे मने दे बुरे भण्डारे ते बुरिआं गल्लां कड्डदा ऐ; क्जोकि जेह्ड़ा मने च भरोया हुंदा ऐ सैई तिसदे मुँऐ च निकल़दा ऐ।
6	46	“जाह़लू तुहां मेरा कैहणा ई नीं मनदे तां मिन्जो क्जो ‘हे प्रभु, हे प्रभु’ ग्लांदे हन?
6	47	जेह्ड़ा कोई मिन्जो अल्ल ओंदा ऐ कने मेरियां गल्लां सुणी करी तिन्हां जो मनदा ऐ, मैं तुहां जो दस्सदा ऐ कि सैह़ कुस साइआं ऐ:
6	48	सैह़ माणु तिस अक्लमंद माणुये साइआं ऐ, जिन्नी अपणा घर बणांदे बग्त जमीना पर डुग्गी नीई खुणी कने पत्थर पाई करी बणाया, कने जाह़लू बाढ़ आई तां पाणी तिस घरे नैं लग्गा अपर तिसियो कोई नकसान नीं होएया, क्जोकि सैह़ पक्का बणया था।
6	49	अपर जेह्ड़ा मेरियां गल्लां सुणी करी नीं मनदा सैह़ मूर्ख माणुये साइआं ऐ जिन्नी धरतिया दिया चिक्का पर बगैर नीआं पाई करी घर बणाया, जाह़लू बाढ़ आई कने तिस घरे नैं टकराई ताह़लू सैह़ तिसी बग्त ढेई नैं सत्यानाश होई गेआ।”
7	1	जाह़लू यीशु लोकां नैं एह़ सारियां गल्लां ग्लाई बैठा, तां सैह़ कफरनहूम सैहरे च आया।
7	2	तिस सैहरे च इक्क रोमी फौजा दा सूबेदार रैंह्दा था कने तिसदा इक्क प्यारा दास बमार कने मरना लगेया था।
7	3	जाह़लू तिन्नी यीशु दी चर्चा सुणी तां कुच्छ स्याणे यहूदी माणु तिस अल्ल घल्ले कि तिस नैं विणती करन कि सैह़ आई करी मेरे दासे जो खरा करैं।
7	4	सैह़ यीशु अल्ल आये, कने तिस नैं बड़ी विणती करी नैं ग्लाणा लग्गे, “सैह़ इस जोग्गा ऐ कि तूं तिस तांई एह़ करैं,
7	5	क्जोकि सैह़ अहां दी जाति दे माणुआं नैं प्यार रखदा ऐ, कने तिन्नी अहां दे आराधनालय जो बणाया ऐ।”
7	6	यीशु तिन्हां सौगी चली गेआ, अपर जाह़लू सैह़ सूबेदारे दे घरैं पुज्जणे आल़ा था, तां सूबेदारें तिस अल्ल अपणे कुच्छ साथी एह़ ग्लाई नैं घल्ले, “हे प्रभु मेरे घर ओणे दा कष्ट मत करा, क्जोकि मैं इस जोग्गा नीं ऐ कि तुहां मेरे घरेयो ओन।
7	7	इसतांई मैं अपणे आप्पे जो इस जोग्गा भी नीं समझेया कि मैं तिज्जो अल्ल औयें, अपर जित्थु ऐ तित्थु ते वचन ग्लाई दे तां मेरा दास ठीक होई जांगा।
7	8	मिन्जो पता ऐ, कि मैं भी कुसी अधिकारिये थल्लैं कम्म करणे आल़ा माणु ऐ; कने मिन्जो थल्लैं भी कुच्छ सपाई कम्म करदे हन, जाह़लू मैं इक्की जो हुक्म देई नैं ग्लांदा कि ‘जा,’ तां सैह़ चली जांदा ऐ; कने दूये दासे नैं, ‘आ,’ तां सैह़ आई जांदा ऐ; कने जाह़लू अपणे दासे नैं ग्लांदा, कि ‘एह़ कम्म कर,’ तां सैह़ तिस कम्मे करदा ऐ।”
7	9	एह़ सुणी करी यीशु बड़ा हरान होएया, कने तिन्नी पचांह़ मुड़ी करी तिसा भीड़ा जो जेह्ड़ी तिसदे पचांह़ ओआ दी थी ग्लाया “मैं तुहां नैं ग्लांदा ऐ कि मैं इस्राएल देसे च भी ऐदेया बसुआस नीं पाया।”
7	10	कने जेह्ड़े साथी घरेयो बापस घल्लेयो थे, तिन्हां पुज्जी करी दिख्या सैह़ दास खरा होई गेआ।
7	11	थोड़े दिनां बाद सैह़ नाईन नांऐ दे इक्की सैहरे जो गेआ। तिसदे चेले कने माणुआं दी भीड़ तिस कने जा दी थी।
7	12	जाह़लू यीशु सैहरे च पुज्जा ई था, तां क्या दिख्या, कि लोक इक्की मुड़दे दा अन्तिम संस्कार करणे जो लेई करी रस्ते च जा दे थे। जेह्ड़ा अपणिया मांऊ दा इक्को ई पुत्तर था, कने सैह़ बिधवा थी; कने सैहरे दे मते भरी लोक अन्तिम संस्कार करणा तिसा सौगी चलेयो थे।
7	13	प्रभु जो तिसा बिधवा जो दिक्खी करी तरस आया, कने तिन्नी ग्लाया, “मत रोयें।”
7	14	ताह़लू तिन्नी बक्खे आई करी अर्थिया जो छुता, कने अर्थिया चुकणे आल़े रूकी गै। ताह़लू तिन्नी ग्लाया, “हे जुआन, मैं तिज्जो ग्लांदा ऐ, उठ।”
7	15	जाह़लू सैह़ मुड़दा उठी बैठा, कने ग्लाणा लग्गी पेआ, तिन्नी तिसियो तिसदिया मांऊ जो देई दित्ता।
7	16	एह़ दिक्खी करी सारे लोक हरान होई गै, कने सैह़ परमात्मे दी महिमा करी नैं ग्लाणा लग्गे, “अहां बिच्च इक्क बड़ा बड्डा भविष्यवक्ता आया ऐ, कने परमात्मैं अपणे लोकां पर दया करणा आया ऐ।”
7	17	कने यीशुये दे बारे च एह़ गल्ल सारे यहूदिया कने अक्खै-बक्खे दे सारे लाक्के च फैली गेई।
7	18	कने यूहन्ना बपतिस्मा दैणे आल़े दे चेलेयां इन्हां सबना गल्लां दी खबर यूहन्ने जो सणाई।
7	19	ताह़लू यहून्नें अपणे चेलेयां च दूँ चेलेयां जो अप्पु अल्ल सद्दी करी प्रभुये अल्ल एह़ पुछणे तांई घल्लेया, “क्या ओणे आल़ा तू ई ऐ, या अहां कुसी दूये दा इन्तजार करन?”
7	20	यूहन्ने दे दो चेले यीशु अल्ल जाई करी ग्लाणा लग्गे, “यूहन्ना बपतिस्मा दैणे आल़ैं अहां जो तिज्जो अल्ल पुछणे तांई घल्लेया ऐ कि क्या ओणे आल़ा तू ई ऐ, या अहां कुसी होर दा इन्तजार करन?”
7	21	तिस बग्त यीशुयैं कई तरांह दे बमारां कने पीड़ा आल़ेआं कने दुष्टआत्मां आल़े माणुआं जो छड्डाया; कने अन्ने माणु दिक्खणा लग्गे।
7	22	तां यीशुयैं तिन्हां नैं ग्लाया, “जेह्ड़ा कुच्छ तुहां दिख्या कने सुणेयां ऐ, सैह़ जाई करी यूहन्ने जो दस्सी देआ; कि अन्ने दिक्खदे हन, कने लंगड़े हंडदे-फिरदे हन, कोढ़ी खरे कित्ते जांदे हन, बोल़े सुणदे हन, मुड़दे जिन्दे हुंदे हन, कने गरीबां जो सुसमाचार सणाया जांदा ऐ।
7	23	धन ऐ सैह़, जेह्ड़ा मिन्जो पर शक नीं करदा।”
7	24	जाह़लू यूहन्ने दे चेले चली गै तां यीशु यूहन्ने दे बारे च लोकां नैं ग्लाणा लग्गा, “तुहां सुनसाण जगाह च क्या दिक्खणा गियो थे? क्या हौआ नैं झुलदेयां कनेड़े दे डंडेया जो?
7	25	तां भिरी तुहां क्या दिक्खणा गियो थे? मैंह्गे कपड़े लगाणे आल़े माणुआं जो? दिक्खा जेह्ड़े चमकीले कपड़े पैहणदे, कने सुख विलासे च जींदे हन, सैह़ मैहलां च रैंह्दे हन।
7	26	तां भिरी क्या दिक्खणा गियो थे? क्या कुसी भविष्यवक्ता जो? हाँ मैं तुहां नैं ग्लांदा ऐ, भविष्यवक्ता ते भी बड्डे जो।
7	27	एह़ तां सैई माणु ऐ, जिसदे बारे पवित्रशास्त्रे च लिख्या ऐ: कि ‘दिक्ख, मैं अपणे संदेसा दैणे आल़े जो तिज्जो गांह-गांह घल्लदा ऐ, जेह्ड़ा तिज्जो ते पैहल्लैं तेरा रस्ता सिध्धा करगा।’
7	28	“मैं तुहां नैं ग्लांदा ऐ, कि जेह्ड़े अज्जे तिकर जणासा ते पैदा होएयो हन, तिन्हां सबना च यूहन्ने ते बड्डा कोई नीं ऐ, अपर परमात्मे दे राज्जे च जेह्ड़ा लोक्के ते लोक्का ऐ, सैह़ तिसते भी बड्डा ऐ।”
7	29	जाह़लू यीशुये जो एह़ ग्लांदे सुणेया, तां सबना आम लोकां कने चुंगी लैणे आल़ेआं भी यूहन्ने ते बपतिस्मा लेई करी परमात्मे जो सच्चा मन्नी लेआ।
7	30	अपर फरीसी कने व्यवस्थापक माणुआं यूहन्ने ते बपतिस्मा नीं लेई करी परमात्मे दी मनसा जो अपणे बारे च टाल़ी दित्ता।
7	31	“तां मैं इस जुगे दे लोकां दी तुलणा कुस नैं करैं कि सैह़ कुस साइआं ऐ?
7	32	सैह़ तिन्हां जागतां साइआं हन जेह्ड़े बजारे च बेई नैं इक्की दूये नैं दस्सी करी ग्लांदे हन, ‘अहां तुहां तांई बंसरी बजाई, अपर तुहां नीं नचे; अहां रोण पीटण पाया, कने तुहां नीं रोये।’
7	33	क्जोकि यूहन्ना बपतिस्मा दैणे आल़ा ना तां रोटी खांदा आया ना तां अंगूरा दा रस पींदा आया, कने तुहां ग्लांदे हन, कि तिस च दुष्टआत्मां ऐ।
7	34	मैं माणु दा पुत्तर खांदा पींदा आया ऐ, कने तुहां ग्लांदे हन, ‘दिक्खा एह़ भुखड़ कने पियक्कड़ माणु जेह्ड़ा चुंगी लैणे आल़ेआं दा कने पापियां दा साथी ऐ।’
7	35	अपर परमात्मे दा ज्ञान अपणी सारी औलांदी दिया बज़ाह ते सच्चा ठैहराया गेआ ऐ।”
7	36	भिरी इक्की फरीसी माणुयैं यीशुये नैं विणती कित्ती कि मिन्जो सौगी खाणा खा, तां एह़ सुणी करी यीशु तिस फरीसिये दे घरैं खाणा खाणे बैठा।
7	37	कने दिक्खा तिस सैहरे दी इक्क पापण जणासा जो एह़ पता लग्गा कि यीशु फरीसी माणुये दे घरैं खाणा खाणे बैठेया ऐ तां तिन्नै संगमरमरे दिया सीसिया च कीमती इत्तर लंदा।
7	38	कने सैह़ पचांह़ खड़ोई करी रोंदी-रोंदी यीशुये दे पैरां जो आसुंआं नैं सेड़ी करी कने अपणे सिरे दे बाल़ां नैं पुज्जणा लग्गी, कने तिसदे पैरां जो बार-बार चुम्मी करी तिन्हां पर इत्तर मल़ेया।
7	39	एह़ दिक्खी करी फरीसी माणु जिन्नी यीशुये जो सद्देया था, अपणे मने च सोचणा लग्गा, “जे एह़ भविष्यवक्ता हुंदा तां जाणी जांदा कि एह़ पैरां छूणे आल़ी जणांस कदेई ऐ, क्जोकि एह़ तां पापण ऐ।”
7	40	यीशुयैं तिसदे मने दी गल्ल जाणी करी ग्लाया, “हे शमौन मिन्जो तिज्जो नैं कुच्छ ग्लाणा ऐ।” सैह़ ग्लाणा लग्गा, “हे गुरू, ग्ला।”
7	41	यीशुयैं तिसते बाद इक्क होर उदारण ग्लाया, “कुसकी महाजणे दे दो कर्जदार थे, इक्क पंज सौ दीनारां, कने दूआ पजांह़ दीनारां दा कर्जदार था।
7	42	जाह़लू तिन्हां अल्ल दैणे जो कुच्छ नीं रेह्आ, तां तिन्नी दून्नी दा कर्ज माफ करी दित्ता। इसतांई इन्हां दून्नी च कुण तिस नैं जादा प्यार रखगा?”
7	43	शमौने जवाब दित्ता, “मेरिया समझा च सैह़ जिसदा तिन्नी जादा कर्ज माफ करी दित्ता।” यीशुयैं तिस नैं ग्लाया, “तैं ठीक ग्लाया ऐ।”
7	44	कने तिसा जणासा दे पास्से भिरी ध्यान करी नैं यीशुयैं शमौने नैं ग्लाया, “क्या तू इसा जणासा जो दिक्खा दा ऐ? मैं तेरे घरैं आया अपर तैं मिन्जो पैरां धोणे तांई पाणी नीं दित्ता, अपर इन्नै मेरे पैर अखीं दे आसुंआं नैं धोते कने अपणे बाल़ां नैं पुज्जें।”
7	45	तैं मिन्जो गल़े लगाई नैं मेरा सुआगत नीं कित्ता, अपर जाह़लू ते मैं ऐत्थु आया ऐ, तिस बग्त ते ई इन्नै मेरे पैरां जो चूम्मणा नीं छड्डेया।
7	46	तैं मेरे सिरे पर तेल नीं मल़ेया, अपर इन्नै मेरे पैरां पर इत्तर मल़ेया ऐ।
7	47	“इसतांई मैं तुहां नैं ग्लांदा ऐ कि इसादे पाप जेह्ड़े मते थे माफ कित्ते गै हन, क्जोकि इन्नै जादा प्यार कित्ता, अपर जिसदे पाप थोड़े माफ हन, सैह़ थोड़ा प्यार करदा ऐ।”
7	48	कने यीशुयैं जणासा जो ग्लाया, “तेरे पाप माफ होये।”
7	49	ताह़लू जेह्ड़े माणु तिस सौगी खाणा-खाणा बैठेयो थे, सैह़ अपणे-अपणे मने च सोचणा लग्गे, “एह़ कुण ऐ जेह्ड़ा पापां जो भी माफ करदा?” अपर पापां जो तां सिर्फ परमात्मा माफ करी सकदा ऐ।
7	50	अपर यीशुयैं जणासा नैं ग्लाया, “तिज्जो परमात्मे बचाई लेआ, क्जोकि तैं तिस पर बसुआस कित्ता ऐ, खुसी-खुसी चली जा।”
8	1	इसते बाद यीशु सैहरे-सैहरे कने ग्रांऐ-ग्रांऐ च प्रचार करदा होएया कने परमात्मे दे राज्जे दा सुसमाचार सणांदा-सणांदा फिरणा लग्गा, कने बारांह चेले तिस सौगी सौगी थे,
8	2	कने कुच्छ जणासां भी थियां जेह्ड़ियां दुष्टआत्मां नैं कने बमारियां नैं छड्डाईयां थियां, कने सैह़ एह़ हन, मरियम जेह्ड़ी मगदलीनी कैहलांदी थी, जिसाते सत दुष्टआत्मां कड्डियां थियां,
8	3	कने हेरोदेस राजे दे भण्डारी खुजे दी लाड़ी जिसा दा नां योअन्ना एह़ सैह़ भी तिन्हां सौगी थी, कने सूसन्नाह कने मतिआं होर जणासां थियां। एह़ अपणिया धन-दौलता नैं यीशु कने तिसदे चेलेयां दी सेवा करदियां थियां।
8	4	जाह़लू बड़ी बड्डी भीड़ किठ्ठी होई, कने सैहरे-सैहरे दे माणु तिस अल्ल चली ओंदे थे, तां तिन्नी उदारण देई नैं ग्लाया:
8	5	“इक्क किसान बीई बाणा निकल़ेया। बांदे-बांदे कुच्छ बीई रस्ते कंडे पै, कने रूलदे गै, कने अम्बरे दे पंछियां आई नैं तिन्हां जो चुगी लेआ।”
8	6	कने कुच्छ बीई चट्टाना पर पै, कने लूंगे, अपर नमी ना मिलणे ते सुकी गै।
8	7	कुच्छ बीई झुड़ां-बसुन्टां च पै, कने झुड़ां-बसुन्टां सौगी-सौगी बधी नैं तिन्हां जो दब्बी दित्ता।
8	8	“कुच्छ बीई खरिया जमीना पर पै, कने लूंगी करी सौ गुणा फल़ दित्ता।” एह़ गल्लां दस्सी करी तिन्नी जोरे नैं ग्लाया, “जेह्ड़े समझी सकदे हन, तिसियो ध्याने नैं सुणन कने मन्नी भी लैन।”
8	9	यीशुये दे चेलेयां तिसते पुछया कि “इस उदारणे दा क्या मतलब ऐ?”
8	10	तिन्नी ग्लाया, “तुहां जो परमात्मे दे राज्जे दे भेतां दी समझ दित्ती गेई ऐ, अपर होरनी जो उदारणा च सणाया जांदा ऐ, इसतांई कि, ‘सैह़ दिक्खदे तां हन, अपर तिन्हां जो कुच्छ नीं दुस्सदा, सुणदे तां हन अपर समझी नीं पांदे।’
8	11	“उदारणे दा मतलब एह़ ऐ, बीई परमात्मे दा वचन ऐ।
8	12	रस्ते कनारे दे बीई सैह़ माणु हन, जिन्हां वचन तां सुणेया; अपर ताह़लू सैतान आई करी तिन्हां दे मने दे वचनां जो चुक्की लेई जांदा ऐ, कि इआं ना होयैं कि सैह़ बसुआस करी नैं उद्धार पाई लैन।
8	13	चट्टाना दे बीई सैह़ माणु हन, जेह्ड़े वचन तां सुणदे हन, कने ताह़लू खुसी नैं वचने जो ग्रहण भी करदे हन, अपर जड़ ना पकड़णे दिया बज़ाह ते थोड़ी देर तां बसुआस रखदे हन, अपर परीक्षा दे बग्त भटकी जांदे हन।
8	14	जेह्ड़े झुड़ां बसुन्टां च पैयो बीई, एह़ सैह़ माणु हन, जेह्ड़े वचन सुणदे तां हन, अपर गांह चली करी फिकर, कने धन, कने ज़िन्दगिया दे सुख विलासे च फंसी जांदे हन, कने तिन्हां दा फल़ नीं पकदा।
8	15	अपर जेह्ड़े बीई खरिया जमीना दे सैह़ माणु हन, जेह्ड़े वचनां जो सुणी करी भले कने खरे मने च सम्भाल़ी करी पक्के बसुआसी बणदे हन।
8	16	“कोई दीय्ये बाल़ी करी भांडे नैं नीं ढकदा, कने ना मंजोल़ूये थल्लैं रखदा ऐ, अपर वरैक्टा पर रखदा ऐ कि अंदर ओणे आल़े लौ पान।
8	17	क्जोकि जेह्ड़ा कुच्छ भी छुपेया ऐ सैह़ हमेसा छुपेया नीं रैंह्गा, क्जोकि जेह्ड़ा कुच्छ भी गुप्त च ऐ, सैह़ हमेसा गुप्त नीं रैंह्गा।
8	18	इसतांई चौकन्ने रेह्आ कि तुहां कुस तरीके नैं सुणदे हन? क्जोकि जिन्हां अल्ल ऐ तिन्हां जो दित्ता जांगा, कने जिन्हां अल्ल नीं ऐ तिन्हां ते भी लेई लेआ जांगा, जिसियो सैह़ अपणा समझदा ऐ।”
8	19	यीशु दी माँ कने भाऊ तिस अल्ल आये, अपर भीड़ा दिया बज़ाह ते तिस नैं मिल्ली नीं सके।
8	20	तिस नैं ग्लाया, “तेरी माँ कने तेरे भाऊ बाहर खड़ोत्यो हन, कने तिज्जो नैं मिलणा चांह़दे हन।”
8	21	तिन्नी इसदे जवाबे च तिन्हां नैं ग्लाया, “मेरी माँ कने मेरे भाऊ एह़ हन, जेह्ड़े परमात्मे दे वचने जो सुणदे कने मनदे हन।”
8	22	भिरी इक्क दिन यीशु कने तिसदे चेले किस्तिया पर चढ़े, कने सैह़ तिन्हां जो ग्लाणा लग्गा, “ओआ, झीला दे पारली तरफ चलण।”
8	23	अपर जाह़लू किस्ती चलियो थी, तां यीशु सोई गेआ, कने झीला च तफान आई गेआ, कने किस्ती पांणिये नैं भरोणा लग्गी कने सैह़ खतरे च थे।
8	24	ताह़लू चेलेयां बक्खे आई करी यीशुये जो जगाया, कने ग्लाया, “मालक। मालक। अहां डुबी चलेयो हन।” ताह़लू तिन्नी उठी करी तफाने कने पांणिये दियां लैहरां जो झिड़केया कने सैह़ रुकी गै कने सांत होई गै।
8	25	ताह़लू यीशुयैं तिन्हां नैं ग्लाया, “तुहां दा बसुआस कुत्थू था?” अपर सैह़ डरी गै कने हरान होई नैं अप्पु च ग्लाणा लग्गे, “एह़ कुण ऐ जेह्ड़ा तफान कने पांणिये दियां लैहरां कने दुष्टआत्मां जो भी हुक्म दिंदा ऐ, कने सैह़ तिसदा हुक्म मनदे हन?”
8	26	भिरी यीशु कने तिसदे चेले गिरासेनियां दे प्रदेसे च पुज्जे, जेह्ड़ा तिस पार गलील प्रदेसे दे सामणै ऐ।
8	27	जाह़लू सैह़ झीला दे कनारे पर लुत्था तां तिस सैहरे दा इक्क माणु मिल्ला जिस च दुष्टआत्मां थियां। सैह़ मतेआं दिनां ते ना कपड़े लगांदा था कने ना घरैं रैंह्दा था अपर कब्रां च रैंह्दा था।
8	28	सैह़ यीशुये जो दिक्खी करी डड्डेया कने तिस सामणै पेई करी जोरे नैं डड्डी करी ग्लाया, “हे परम प्रधान परमात्मे दे पुत्तर यीशु। तिज्जो मिन्जो नैं क्या कम्म? मैं तिज्जो नैं विणती करदा ऐ, मिन्जो दुखी मत कर।”
8	29	क्जोकि सैह़ तिसा दुष्टआत्मा जो तिस माणुये ते निकल़णे दा हुक्म दे दा था, इसतांई सैह़ बार-बार हावी हुंदी थी। माणु तिसियो संगल़ां कने बेड़ियां नैं बन्नदे थे तमी सैह़ बन्धनां जो तोड़ी दिंदा था, कने दुष्टआत्मा तिसियो सुनसाण जगाह च नठांदी थी।
8	30	यीशुयैं तिसा दुष्टआत्मा ते पुछया, “तेरा क्या नां ऐ?” तिन्नै आत्मा ग्लाया, “सेना,” क्जोकि मतिआं दुष्टआत्मां तिस च समाई गियां थियां।
8	31	तिन्हां दुष्टआत्मां तिस नैं विणती कित्ती कि अहां जो अथाह कुंडे च जाणा मत देआ।
8	32	औत्थू प्हाड़े पर इक्क मते सूअरां दा झुंड चुगा था, इसतांई तिन्हां तिस नैं विणती कित्ती कि अहां जो तिन्हां च समाणा दे। तिन्नी तिन्हां जो जाणा दित्ता।
8	33	ताह़लू दुष्टआत्मां तिस माणुये ते निकल़ी नैं सूअरां अंदर समाई गियां कने सैह़ सूअर खड़िया भेठी ते रिड़की नैं झीला च जाई पै कने डुबी करी मरी गै।
8	34	सूअरां दे गुआले एह़ जेह्ड़ा होएया था दिक्खी करी नठ्ठी गै, कने सैहरे च कने ग्रांऐ च जाई नैं तिसदी खबर फैलाई दित्ती।
8	35	माणु एह़ जेह्ड़ा होएया था तिसियो दिक्खणा आये, कने यीशु अल्ल आई करी जिस माणुये ते दुष्टआत्मां कड्डियां थियां, तिसियो यीशुये दे पैरां अल्ल कपड़े पैहनी करी कने ठीक हालता च बैठेया दिक्खी नैं डरी गै,
8	36	कने दिक्खणे आल़ेआं तिन्हां जो दस्सेया कि सैह़ माणु दुष्टआत्मां दा सताया होएया कुस तरांह खरा होएया।
8	37	ताह़लू गिरासेनियां सैहरे दे अक्खै-बक्खे दे सारे लोकां यीशुये नैं विणती कित्ती कि अहां दे इस लाक्के ते चली जा; क्जोकि तिन्हां पर बड़ा भरी डर छाई गेआ था। कने सैह़ किस्तिया च बेई करी चली गेआ।
8	38	जिस माणु च दुष्टआत्मां कड्डियां थियां सैह़ यीशुये नैं विणती करणा लग्गा, कि मिन्जो अप्पु सौगी औणां दे, अपर यीशुयैं तिसियो बापस घल्ली दित्ता कने ग्लाया,
8	39	“अपणे घरेयो चलिया कने लोकां नैं दस्स कि परमात्मैं तिज्जो तांई कितणे बड्डे-बड्डे कम्म कित्ते।” सैह़ जाई नैं सारे सैहरे च प्रचार करणा लग्गा कि यीशुयैं मिन्जो बासती कदेय बड्डे-बड्डे कम्म कित्ते।
8	40	जाह़लू यीशु बापस आया तां माणु तिस सौगी खुसिया नैं मिल्ले, क्जोकि सैह़ सारे तिसदी राह दिक्खा दे थे।
8	41	इतणे च याईर नांऐ दा इक्क माणु जेह्ड़ा आराधनालय दा सरदार था आया कने यीशुये दे पैरां च पेई करी तिस नैं विणती करणा लग्गा कि मेरे घरेयो चल,
8	42	क्जोकि तिसदी बारांह साल्लां दी इक्क लौती कुड़ी थी, कने सैह़ मरना लगियो थी। जाह़लू सैह़ जा दा था, ताह़लू माणु तिस परालें पेई जांदे थे।
8	43	इक्की जणासा जिसा जो बारांह साल ते खून चलणे दी बमारी थी, कने तिन्नै अपणी सारी कमाई बैदां-हकीम्मां पर लगाई दित्तियो थी, भिरी भी तिसा जो कुसी ते भी फायदा नीं होएया,
8	44	पचांह़ ते आई करी तिसदे कपड़े दे पल्ले जो छुता, कने तिसी बग्त तिसादा खून चलणा बंद होई गेआ।
8	45	यीशुयैं पुछया, “मिन्जो कुणी छुता?” जाह़लू सारे मुकरना लग्गे, तां पतरसे कने तिसदे साथियां ग्लाया, “हे मालक, तुहां जो तां भीड़ दबा दी ऐ कने तुहां परालें पेई जांदी ऐ।”
8	46	अपर यीशुयैं ग्लाया, “कुणकी मिन्जो तां छुता ऐ, क्जोकि मैं जाणी लेआ ऐ कि मिन्जो ते सामर्थ निकल़ी ऐ।”
8	47	जाह़लू तिन्नै जणासा दिख्या कि मैं लुक्की नीं सकदी, तां कम्मदी होई तिसदेयां पैरां च पेई नैं सारेयां लोकां जो दस्सेया कि तिन्नै कुसा बज़ाह ते तिसियो छुत्या, कने किंआं तौल़ी खरी होई गेई।
8	48	यीशुयैं तिसा जो ग्लाया, “बच्चा, तेरे बसुआसैं तिज्जो खरा कित्ता ऐ, खुसिया नैं चली जा।”
8	49	सैह़ एह़ ग्ला दा ई था कि, कि आराधनालय दे सरदारे दे घरे ते इक्क माणु आई नैं ग्लाणा लग्गा, “हुण गुरू जो तकलीफ मत दे, क्जोकि तेरी कुड़ी तां मरी गियो ऐ।”
8	50	यीशुयैं एह़ सुणी करी तिस जो जवाब दित्ता, “मत डर; सिर्फ बसुआस रख, तां सैह़ बची जांगी।”
8	51	घरे च आई करी तिन्नी पतरसे जो, कने यूहन्ने जो, कने याकूबे जो, कने कुड़िया दे मांऊ-बुढ़े जो छड्डी करी कने कुसियो भी अप्पु सौगी अंदर औणां नीं दित्ता।
8	52	सारे माणु तिसा तांई रोआ दे थे, अपर तिन्नी ग्लाया, “रोआ मत; सैह़ मरियो नीं अपर सैह़ सुतियो ऐ।”
8	53	सैह़ एह़ सुणी करी, कि सैह़ मरी गियो ऐ यीशु पर हंसणा लग्गे।
8	54	अपर यीशुयैं तिसादा हत्थ पकड़ेया, कने जोरे नैं ग्लाया, “हे कुड़िये उठ।”
8	55	ताह़लू तिसादे प्राण हटी आये कने सैह़ ताह़लू ई उठी बैठी। भिरी तिन्नी हुक्म दित्ता कि इसा कुड़िया जो कुच्छ खाणे जो देआ।
8	56	तिसादे माँ बुढ़े हरान होये, अपर यीशुयैं तिन्हां जो चतौणी दित्ती कि एह़ जेह्ड़ा होएया ऐ कुसी नैं मत दस्सदे।
9	1	भिरी यीशुयैं अपणे बारांह चेलेयां जो अप्पु अल्ल सद्देया कने तिन्हां सबना जो दुष्टआत्मां, बमारियां जो दूर करणे दी सामर्थ कने हक्क दित्ता,
9	2	कने तिन्हां जो परमात्मे दे राज्जे दा प्रचार करणे तांई कने बमारां जो ठीक करणे तांई घल्लेया।
9	3	तिन्नी तिन्हां नैं ग्लाया, “रस्ते तांई कुच्छ मत लेआ, ना तां सोठी, ना झोल़ु, ना रोटी, ना पैसे, कने ना दो-दो कपड़ेयां दी जोड़ी।
9	4	जिस कुसी दे भी घरेयो तुहां जान, तित्थु ई रेह्आ, कने तित्थु ते ई चली ओआ।
9	5	जेह्ड़ा कोई तुहां दा आदर नीं करगा, तिस ग्रांऐ ते बाहर निकल़दे ई अपणे पैरां दिया धूड़ी जो झाड़ी देआ कि तिन्हां दे बरोध च गवाही ठेहरैं।”
9	6	सैह़ निकल़ी नैं ग्रांऐ -ग्रांऐ च सुसमाचार सणांदे, कने हर जगाह च लोकां जो चंगा करदे-करदे घूमदे रैह्।
9	7	देसे दे चौथे हिस्से दा राजा हेरोदेस एह़ सब सुणी नैं डरी गेआ, क्जोकि कुच्छ लोक ग्लाणा लग्गे कि यूहन्ना मरेयां ते जिन्दा होईया ऐ,
9	8	कुच्छ लोकां एह़ ग्लाया कि एलिय्याह दुस्सेया ऐ, कने होरनी एह़ ग्लाया, कि पराणे भविष्यवक्ता ते कोई जिन्दा होएया ऐ।
9	9	अपर हेरोदेस राजैं ग्लाया, “यूहन्ने दा तां मैं सिर कटवाया, हुण एह़ कुण ऐ जिसदे बारे च एह़ गल्लां सणांदा ऐ?” कने तिन्नी तिसियो दिक्खणे दी इच्छा कित्ती।
9	10	भिरी प्रेरितां बापस आई नैं जेह्ड़ा तिन्हां कित्या था, तिसियो दस्सी दित्ता; कने सैह़ तिन्हां जो लग्ग करी नैं बैतसैदा नांऐ दे ग्रांऐ जो लेई गेआ।
9	11	एह़ जाणी नैं माणुआं दी भीड़ तिसदे पचांह़ चली पेई, कने सैह़ खुसिया नैं तिन्हां सौगी मिल्लेया, कने तिन्हां नैं परमात्मे दे राज्जे दी गल्लां करणा लग्गा, कने जेह्ड़े खरे होणा चांह़दे थे तिन्हां जो खरा कित्ता।
9	12	जाह़लू दिन घरूणा लग्गा तां बारांह चेलेयां आई नैं तिस नैं ग्लाया, “भीड़ा जो घल्ली देआ, कि चौंन्नी पास्से दे ग्रांऐ कने बस्तियां च जाई नैं अपणे तांई रैहणे जो जगाह दा कने खाणे दा इंतजाम करन, क्जोकि अहां ऐत्थु सुनसाण जगाह च हन।”
9	13	यीशुयैं तिन्हां नैं ग्लाया, “तुहां ई इन्हां जो खाणे जो देआ।” तिन्हां ग्लाया, “अहां अल्ल पंज रोटियां कने दो मच्छियां जो छड्डी नैं होर कुच्छ नीं ऐ; अपर हाँ, जे अहां जाई नैं तिन्हां सारेयां तांई खाणा खरीदी लैन, तां होई सकदा ऐ।” सैह़ माणु तां पंज हज़ार मरद थे।
9	14	(क्जोकि तित्थु तिन्हां च लगभग पंज हज़ार मरद थे।) ताह़लू यीशुयैं अपणेयां चेलेयां जो ग्लाया, “तिन्हां जो पजांह़-पजांह़ करी नैं इक्क-इक्क पंगत लगाई नैं बठाल़ी देआ।”
9	15	तिन्हां इआं ई कित्ता, कने सबना जो बठाल़ी दित्ता।
9	16	ताह़लू यीशुयैं सैह़ पंज रोटियां कने दो मच्छियां लेईआं, सुअर्गे दे पास्से दिक्खी नैं धन्यावाद कित्ता, कने तोड़ी-तोड़ी करी चेलेयां जो दिंदा गेआ कि लोकां जो बंडन।
9	17	ताह़लू सारे खाई नैं रज्जी गै, कने चेलेयां बचियां रोटियां दे बाराह टोकरु भरी नैं चुके।
9	18	जाह़लू यीशु किल्ला बेई नैं प्रार्थना करा दा था कने तिसदे चेले तिस सौगी थे, तां तिन्नी अपणे चेलेयां ते पुछया, “लोक मिन्जो क्या ग्लांदे हन? कि मैं कुण ऐ?”
9	19	तिन्हां यीशुये जो ग्लाया, “यूहन्ना बपतिस्मा दैणे आल़ा कने कोई तां एलिय्याह कने कोई तां एह़ कि पराणे भविष्यवक्ता च कोई जिन्दा होएया।”
9	20	तिन्नी तिन्हां ते पुछया, “अपर तुहां मिन्जो क्या ग्लांदे हन?” पतरसैं जवाब दित्ता, “परमात्मे दे घल्लेयो मसीह।”
9	21	ताह़लू तिन्नी तिन्हां जो समझाई नैं ग्लाया कि एह़ कुसी नैं मत दस्सदे।
9	22	भिरी तिन्नी ग्लाया, “माणुये दे पुत्तरे तांई जरूरी ऐ कि सैह़ बड़ा दुख झेलैं, कने स्याणे, प्रधान याजक कने सास्त्री तिसियो नीच समझी नैं मारी दिंगे, कने सैह़ त्रीये दिनैं जिन्दा हुंगा।”
9	23	यीशु सबना नैं ग्लाणा लग्गा, “जेह्ड़ा कोई मिन्जो पचांह़ औणां चांह़दा, सैह़ अपणियां इच्छां जो छड्डी करी कने हर-रोज अपणे दुखां कने कष्टां दिया सूल़िया चुक्की नैं, मेरे पचांह़ चली पोयैं।
9	24	क्जोकि जेह्ड़ा कोई अपणे प्राण बचाणा चांह़गा सैह़ अपणे प्राण गुआंगा, अपर जेह्ड़ा कोई मिन्जो तांई अपणे प्राण गुआंगा सैह़ अपणे प्राण बचांगा।
9	25	जेह्ड़ा माणु सारे संसारे जो हासल करणे तांई अपणे प्राणा जो गुआई दैं, या तिसदा नकसान भुकतैं, तां तिसियो क्या फायदा हुंगा?
9	26	जेह्ड़ा कोई मिन्जो ते कने मेरियां गल्लां ते सर्मांगा, मैं माणुये दा पुत्तर भी, जाह़लू अपणी कने अपणे पिता दी कने पवित्र सुअर्गदूतां दी महिमा सौगी ओंगा, तां तिसते भी सर्मांगा।
9	27	मैं तुहां नैं सच्च ग्लांदा ऐ, कि जेह्ड़े ऐत्थु खड़ोत्यो हन, इन्हां च कुच्छ लोक ऐदेय हन कि जाह़लू तिकर परमात्मे दा राज दिक्खी नीं लैंगे, ताह़लू तिकर मौत्त तिन्हां पर कदी नीं ओंगी।”
9	28	तिन्हां गल्लां ते कोई अठां दिनां बाद सैह़ पतरस, यूहन्ने कने याकूबे जो सौगी लेई करी प्रार्थना करणे तांई प्हाड़े पर गेआ।
9	29	जाह़लू यीशु प्रार्थना करा दा ई था, तां तिसदे चेहरे दा रूप बदली गेआ, कने तिसदे कपड़े चिट्टे होई नैं चमकणा लग्गे।
9	30	कने दिक्खा, मूसा कने एलिय्याह, एह़ दो माणु यीशु सौगी गल्लां करा दे थे।
9	31	एह़ महिमा सौगी दुस्से कने तिसदिया मौत्ती दे बारे च चर्चा करा दे थे, जेह्ड़ा यरूशलेम सैहरे च होणे आल़ा था।
9	32	पतरस कने तिसदे साथी निंदरा नैं भरोयो थे, जाह़लू ठीक तरीके नैं जागे तां तिसदी महिमा कने तिन्हां दूँ माणुआं जो, जेह्ड़े तिस सौगी खड़ोत्यो थे, दिख्या।
9	33	जाह़लू सैह़ तिस अल्ल जाणा लग्गे, तां पतरस यीशुये नैं ग्लाणा लग्गा, “हे मालक, अहां दा ऐत्थु रैहणा ठीक ऐ कने इसतांई अहां तीन तम्बू बणान, इक्क तिज्जो तांई, इक्क मूसे तांई, कने इक्क एलिय्याह तांई।” सैह़ जाणदा नीं था कि क्या ग्ला दा ऐ।
9	34	पतरस एह़ ग्ला दा ई था कि इक्की बदल़ैं आई नैं तिन्हां जो ढक्की लेआ, कने जाह़लू सैह़ तिस बदल़े नैं ढकूणा लग्गे तां सैह़ डरी गै।
9	35	कने ताह़लू तिस बदल़े ते एह़ उआज़ आई, “एह़ मेरा पुत्तर ऐ कने मेरा चुणेया ऐ, इसदी सुणा।”
9	36	एह़ सब्द ग्लांदे ई यीशु किल्ला रेई गेआ; कने सैह़ चुप होई गै, कने जेह्ड़ा कुच्छ भी दिख्या था तिसदी चर्चा कुसी नैं नीं कित्ती।
9	37	दूये दिने जाह़लू यीशु कने तिसदे चेले प्हाड़े ते लौत्थे तां इक्क माणुआं दी बड़ी भीड़ तिस नैं आई मिल्ली।
9	38	कने दिक्खा, भीड़ा ते इक्क माणुये जोरे नैं ग्लाणा लग्गा, “हे गुरू, मैं तिज्जो नैं विणती करदा ऐ कि मेरे जागते पर दया कर; क्जोकि सैह़ मेरा इक्क लौता जागत ऐ।
9	39	कने दिक्ख, इक्की दुष्टआत्मां इसियो पकड़ेया ऐ, कने सैह़ तिसियो मरोड़ा दी ऐ कने सैह़ मुँऐ ते झघूड़े कड्डा दा ऐ; कने तिसियो मरोड़ी करी बड़िया मुस्कला नैं छड्डदी ऐ।
9	40	कने मैं तेरे चेलेयां नैं विणती कित्ती कि इसा दुष्टआत्मा जो कड्डी देआ, अपर एह़ तां कड्डी नीं सके।”
9	41	यीशुयैं जवाब दित्ता, “हे बेबसुआसियो कने बेइमान लोको, मैं काह़लू तिकर तुहां सौगी रैंह्गा, कने तुहां दी झेलगा? अपणे जागते जो मिन्जो अल्ल लेयो।”
9	42	सैह़ ओआ दा ई था कि दुष्टआत्मां तिसियो पटकी करी मरोड़ेया, अपर यीशुयैं दुष्टआत्मां जो झिड़की नैं ग्लाया कने जागते जो खरा करी नैं तिसदे बुढ़े जो देई दित्ता।
9	43	ताह़लू सारे माणु परमात्मे दी महासामर्थ ते हरान होये। अपर जाह़लू सारे माणु तिसदेयां कम्मां ते जेह्ड़ा सैह़ करदा था, हरान थे, तां तिन्नी अपणे चेलेयां नैं ग्लाया,
9	44	“तुहां तिन्हां सारियां गल्लां जो ध्याने नैं सुणा, क्जोकि मैं माणुये दा पुत्तर माणुआं दे हत्थे च पकड़ुणे आल़ा ऐ।”
9	45	अपर सैह़ ना तां इसा गल्ला जो समझी सके, कने ना ई इसा गल्ला दा भेत पाई सके; कने सैह़ इसा गल्ला जो तिसते पुछणे ते डरदे थे।
9	46	भिरी तिन्हां च एह़ बैंह्स होणा लग्गी कि अहां च बड्डा कुण ऐ।
9	47	अपर यीशुयैं तिन्हां दे मने दी गल्ल जाणी लेई, कने इक्क बच्चा लेई नैं अपणे बक्खे खरेड़ी दित्ता,
9	48	कने तिन्हां जो ग्लाया, “जेह्ड़ा कोई मेरे नांऐ ते इस जागते जो अपनांदा ऐ; कने जेह्ड़ा कोई मिन्जो अपनांदा ऐ, सैह़ मेरे घल्लणे आल़े जो अपनांदा ऐ, क्जोकि जेह्ड़ा कोई तुहां च सबना ते छोटे ते छोटा ऐ, सैई बड्डा ऐ।”
9	49	ताह़लू यूहन्ना ग्लाणा लग्गा, “हे गुरू, अहां इक्की माणुये जो तेरे नांऐ ते दुष्टआत्मां जो कड्डदे दिख्या, कने अहां तिसियो रोकणे दी कोसस कित्ती, क्जोकि सैह़ चेला नीं था।”
9	50	यीशुयैं तिन्हां नैं ग्लाया, “तिसियो मत रोका; क्जोकि जेह्ड़ा तुहां दे बरोधे च नीं ऐ, सैह़ तुहां पास्से ऐ।”
9	51	जाह़लू तिसदे सुअर्गेयो जाणे दे दिन पूरे होणे आल़े थे, तां तिन्हां यरूशलेम सैहरे जो जाणे दा फैसला कित्ता।
9	52	तिन्नी अपणे गांह-गांह सामरिया देसे दे हर ग्रांऐ च इसा गल्ला दा संदेसा लेई करी कुच्छ माणु घल्ले, कि सैह़ तिस तांई जगाह त्यार करन।
9	53	अपर तिन्हां लोकां तिसियो औणां नीं दित्ता, क्जोकि सैह़ यरूशलेम सैहरे जो जा दा था।
9	54	एह़ दिक्खी नैं तिसदे चेले याकूब कने यूहन्ने ग्लाया, “हे प्रभु, तू क्या चांह़दा ऐ कि अहां हुक्म दैन, कि अम्बरे ते अग्ग पेई करी तिन्हां जो भस्म करी दैं?”
9	55	अपर यीशुयैं पचांह़ मुड़ी करी तिन्हां जो झिड़केया (कने ग्लाया, “तुहां नीं जाणदे हन कि तुहां कदेई आत्मा दे हन।
9	56	क्जोकि माणुये दा पुत्तर लोकां दे प्राणा लैणां नीं अपर बचाणा आया ऐ।”) कने सैह़ कुसकी दूये ग्रांऐ च चली गै।
9	57	जाह़लू सैह़ रस्ते च चलेयो थे, तां कुणकी तिस नैं ग्लाया, “जित्थु-जित्थु तू जांगा, मैं तिज्जो पचांह़-पचांह़ चलगा।”
9	58	यीशुयैं तिस नैं ग्लाया, “गीदड़ीं दियां झोरीं कने अम्बरे दे पंछियां दे अल्ले हुंदे हन, अपर मैं माणुये दा पुत्तर होई नैं भी मिन्जो अल्ल रैहणे तांई घर नीं ऐ।”
9	59	यीशुयैं दूये नैं ग्लाया, “मिन्जो पचांह़ चली पौ।” तिन्नी ग्लाया, “हे प्रभु मिन्जो पैहल्लैं घरेयो जाणा दे, तांजे मैं अपणे बुढ़े दे मरने ते बाद तिसियो दब्बी करी, भिरी तिज्जो पचांह़ चलगा।”
9	60	तिन्नी तिस नैं ग्लाया, “कने जेह्ड़े आत्मिक रूप ते मुड़दे हन, तिन्हां जो अपणे मुड़दे दब्बणा दे, अपर तू जाई नैं परमात्मे दे राज्जे दा सुसमाचार सणा।”
9	61	इक्की होरनी भी ग्लाया, “हे प्रभु, मैं तिज्जो पचांह़ चली पोंगा; अपर पैहल्लैं मिन्जो घरेयो जाणा देआ कि मैं घरे देहयां माणुआं ते विदा लेई औयें।”
9	62	यीशुयैं तिस नैं ग्लाया, “जेह्ड़ा कोई माणु अपणे खेतां बांदे बग्त पचांह़ दिक्खदा ऐ, सैह़ परमात्मे दे राज्जे जोग्गा नीं ऐ।”
10	1	इन्हां गल्लां ते बाद प्रभुयैं सत्तर होर चेले चुणे कने नियुक्त कित्ते, कने जिस-जिस सैहरे कने जगाह जो सैह़ अप्पु जाणे आल़ा था, तित्थु तिन्हां जो दो-दो करी नैं अप्पु ते पैहल्ले घल्ली दित्ते।
10	2	यीशु तिन्हां नैं ग्लाणा लग्गा, “मते खेत पकी गियो हन, अपर मजदूर घट हन; इसतांई खेत दे मालके नैं विणती करा कि सैह़ अपणे खेतां दिया फसला जो बड्डणे तांई होर मजदूर घल्ली दैं।
10	3	जा; दिक्खा, मैं तुहां जो भेड्डां साइआं भेड़ियां दे बिच्च घल्लदा ऐ।
10	4	इसतांई ना बटुआ, ना झोल़ी, ना जूते लेआ; कने ना रस्ते च कुसियो नमस्कार करा।
10	5	कने तुहां जिस कुसी दे भी घरे च जा, पैहल्लैं ग्ला, कि ‘तिस घरे च परमात्मे दी सांति होयैं।’
10	6	जे तिस घरे च कोई माणु जेह्ड़ा परमात्मे ते सांति पाणा चांह़दा ऐ, तां सैह़ सांति तिस पर हुंगी, नीं तां तुहां अल्ल बापस आई जांगी।
10	7	तुहां तिस ई घरे च रेह्आ, कने जेह्ड़ा कुच्छ भी तिन्हां ते मिल्लैं, सैई खा कने पीआ, क्जोकि मजदूरे जो अपणी दिहाड़ी मिलणी चाइदी; घर-घर नीं घूमणा।
10	8	जिस भी सैहरे जो जा, कने तित्थु दे माणु तुहां जो रोकन, तां जेह्ड़ा कुच्छ भी तुहां सामणै रखेया सैई खा।
10	9	तित्थु दे बमारां जो ठीक करा कने तिन्हां नैं ग्ला, ‘परमात्मे दा राज्ज तुहां दे नेड़े आई रेह्आ ऐ।’
10	10	अपर जिस भी सैहरे च जा, कने तित्थु दे माणु तुहां दा आदर ना करन, तां तिन्हां दे बजारां च जाई नैं ग्ला,
10	11	‘तुहां दे सैहरे दिया धूड़ी भी, जेह्ड़ी अहां देयां पैरां च लगियो ऐ, अहां तुहां सामणै झाड़ी दिंदे हन; तमी एह़ समझी लेआ कि परमात्मे दा राज्ज तुहां दे नेड़े ओआ दा ऐ।’
10	12	मैं तुहां नैं ग्लांदा ऐ, कि तिस दिन तिस देसे दे लोकां दी हालत कने सदोम देसे दे लोकां दिया हालता ते जादा खराब हुंगी।
10	13	“हाय खुराजीन। कने हाय बैतसैदा सैहरे दे लोको। जेह्ड़े सामर्थी दे कम्म तुहां च कित्ते गै, जे सैह़ सूर कने सैदा दे सैहरां च कित्ते जांदे, तां लोक दरिया उढी नैं कने धूड़ी च बेई नैं तिन्हां काह़लू दा मन बदली लेआ हुंदा।
10	14	अपर न्याय दे दिन तुहां दी हालत कने सूर कने सैदा देसां दे लोकां दी हालत जादा झेलणे जोग्गी हुंगी।
10	15	कने हे कफरनहूम सैहर, क्या तू सुअर्गे तिकर ऊचा कित्ता जांगा? तू तां अधोलोक तिकर थल्लैं जांगा।
10	16	जेह्ड़ा तुहां दी सुणदा ऐ, सैह़ मेरी सुणदा ऐ, कने जेह्ड़ा तुहां जो नीच समझदा ऐ, सैह़ मिन्जो नीच समझदा ऐ; कने जेह्ड़ा मिन्जो नीच समझदा ऐ; सैह़ मेरे घल्लणे आल़े जो नीच समझदा ऐ।”
10	17	जाह़लू सैह़ सत्तर चेले खुसी मनादे बापस आये कने ग्लाणा लग्गे, “हे प्रभु तेरे नांऐ ते दुष्टआत्मां भी अहां दे बसे च हन।”
10	18	यीशुयैं तिन्हां नैं ग्लाया, जाह़लू दुष्टआत्मां तुहां दे बसे च होईयां, “तां मैं सैताने जो बिजल़ी साइआं सुअर्गे ते पोंदा दिक्खा दा था।
10	19	सुणा, मैं तां तुहां जो सर्पां कने डंग्गुआं जो चिल़णे दा, कने सैतान जेह्ड़ा तुहां दा दुश्मण ऐ, तिसदिया सारी सामर्थी पर हक्क दित्या ऐ; कने कुसा भी चीज्जा ते कोई नकसान नीं हुंगा।
10	20	अपर तमी इसते खुस मत होआ कि दुष्टआत्मा तुहां दे बसे च ऐ, अपर इसते खुस होआ कि तुहां दे नां सुअर्गे च लिख्यो हन।”
10	21	तिसा घड़िया सैह़ पवित्र आत्मा च होई नैं खुसिया कने भरोई गेआ, कने ग्लाणा लग्गा, “हे पिता, सुअर्ग कने धरतिया दे प्रभु, मैं तेरा धन्यावाद करदा ऐ, कि तैं इन्हां गल्लां जो अक्लमंद कने समझदार माणुआं ते छुपाई नैं रखेया, कने जागतां पर प्रगट कित्ता। हाँ, हे पिता, क्जोकि तुहां जो ऐई खरा लग्गा।
10	22	मेरे पितैं मिन्जो सब कुच्छ दित्या ऐ; कने कोई नीं जाणदा कि पुत्तर कुण ऐ सिर्फ पिता, कने पिता कुण ऐ एह़ भी कोई नीं जाणदा सिर्फ पुत्तरे दे सिवाय, कने सैह़ जिस पर पुत्तर तिसियो प्रगट करणा चां।”
10	23	ताह़लू चेलेयां दे पास्से मुड़ी करी किल्ले च ग्लाया, “धन हन सैह़ अखीं, जेह्ड़ियां एह़ गल्लां जेह्ड़े तुहां दिक्खा दे हन, दिक्खदियां हन।
10	24	क्जोकि मैं तुहां नैं ग्लांदा ऐ, कि मते सारे भविष्यवक्तां कने राजेयां चाया कि जेह्ड़ियां गल्लां तुहां दिक्खा करदे हन, दिक्खन, अपर तिन्हां नीं दिक्खियां, कने जेह्ड़ियां गल्लां तुहां सुणदे हन, सुणन, अपर तिन्हां नीं सुणियां।”
10	25	कने सुणा, इक्क दिन जाह़लू यीशु लोकां जो सिक्षा दै दा था, “ताह़लू इक्क व्यवस्थापक उठेया कने एह़ ग्लाई नैं तिसदी परीक्षा करणा लग्गा, हे गुरू, सदा दी ज़िन्दगी हासल करणे तांई मैं क्या करैं?”
10	26	यीशुयैं तिस नैं ग्लाया, “मूसा दिया व्यबस्था च क्या लिख्या ऐ? तू किंआं पढ़दा कने समझदा ऐ?”
10	27	तिन्नी जवाब दित्ता, “तू प्रभु अपणे परमात्मे नैं अपणे सारे मने कने सारे प्राण कने अपणी सारी सक्तिया कने अपणी सारिया अक्ला दे सौगी प्यार रख, कने अपणे प्ड़ेसिये नैं अप्पु साइआं प्यार रख।”
10	28	यीशुयैं तिस नैं ग्लाया, “तैं ठीक जवाब दित्ता, ऐई कर तां तू सदा दी ज़िन्दगी पांगा।”
10	29	अपर तिन्नी अपणे आप्पे जो धर्मी ठैहराणे दी इच्छा ते यीशुये ते पुछया, “तां मेरा प्ड़ेसी कुण ऐ?”
10	30	यीशुयैं इसा गल्ला जो सुणी करी, तिसियो इक्क काहणी सुणाई, सुण “इक्क माणु यरूशलेम सैहरे ते यरीहो सैहरे जो जा दा था, ताह़लू डाकुआं पकड़ी नैं तिसदे कपड़े कने जेह्ड़ा कुच्छ तिस अल्ल था लूटी लेआ, कने मारी-जक्की नैं अधमरा छड्डी नैं चली गै।
10	31	कने इआं होएया कि तिस रस्ते ते इक्क यहूदी याजक जा दा था, अपर तिसियो दिक्खी नैं तिसदे बक्खे ते निकल़ी करी चली गेआ।
10	32	इस तरीके नैं मंदरे दा सेवादार इक्क लेवी माणु तिसा जगाह च आया, सैह़ भी तिसियो दिक्खी नैं तिसदे बक्खे ते निकल़ी करी चली गेआ।
10	33	तिसते बाद भिरी सामरी जाति दा माणु तिसा जगाह ते निकल़ेया, कने तिसियो दिक्खी करी तरस आया।
10	34	तिन्नी तिस अल्ल आई करी तिसदे जख्मां पर तेल कने दवाई लगाई नैं पट्टियां बन्नियां कने अपणे गधे पर बठाई नैं सराईं च लेई गेआ कने तिसदी सेवा कित्ती।
10	35	कने दूये दिने तिन्नी दो दीनार कड्डी नैं सराईं दे मालके जो दित्ते, कने ग्लाणा लग्गा, तिसदा लाज करैयां, कने जेह्ड़ा कुच्छ तेरा होर लगगा, सैह़ मैं बापस ओणे पर तिज्जो देई दिंगा।”
10	36	ताह़लू यीशुयैं तिसते पुछया, “हुण तेरिया समझा च जिस माणुये जो डाकुआं पकड़ेया कने लूटी लेआ था, तिन्हां त्रीनां च तिसदा प्ड़ेसी कुण होएया?”
10	37	तिन्नी ग्लाया, “सैई जिन्नी तिस पर दया कित्ती।” यीशुयैं तिस नैं ग्लाया, “जा, तूमी एह़ ई कर।”
10	38	जाह़लू यीशु कने तिसदे चेले रस्ते च चलेयो थे तां सैह़ इक्की ग्रांऐ च पुज्जे, तिस ग्रांऐ च मार्था नांऐ दी इक्क जणासा थी, जिन्नै तिसियो अपणे घरैं सद्दी करी तिसदा सुआगत कित्ता।
10	39	मरियम नांऐ दी तिसा दी इक्क बैहण थी सैह़ प्रभु दे चरणा च बेई करी तिसदा वचन सुणादी थी।
10	40	अपर मार्था अपणे घरे दे कम्मां दी बड़ी भरी फिकर करा दी थी, कने यीशु अल्ल आई नैं ग्लाणा लग्गी, “हे प्रभु, क्या तिज्जो मेरी कुच्छ भी फिकर नीं कि मेरिया बैह्णी मिन्जो घरे दे कम्मां जो करणे तांई किल्लिया छड्डी दित्ता? हुण इसा जो ग्ला कि मेरी मदत कर।”
10	41	प्रभुयैं तिसा जो जवाब दित्ता, “मार्था, हे मार्था तू मतिआं गल्लां दी फिकर करदी कने घबरांदी ऐ।
10	42	अपर इक्क गल्ल जरूरी ऐ, कि मरियमा अप्पु तांई खरी जगाह चुणी लेई ऐ जेह्ड़ा तिसाते कोई खोई नीं सकदा।”
11	1	यीशु कुसी जगाह पर प्रार्थना करा दा था। जाह़लू सैह़ प्रार्थना करी बैठा तां तिसदे चेलेयां च इक्की चेलैं ग्लाया, “हे प्रभु, जिंआं एह़ यूहन्ना अपणे चेलेयां जो प्रार्थना करणा सखाया तिंआं ई तू अहां जो भी सखाई दे।”
11	2	यीशु तिन्हां नैं ग्लाणा लग्गा, “जाह़लू तुहां प्रार्थना करन तां ग्ला: ‘हे अहां दे पिता, तू जेह्ड़ा सुअर्गे च ऐ, तेरा नां पवित्र मन्नेया जां, तेरा राज्ज औयें।
11	3	अहां दी दिन भर दी रोटी हर दिन अहां जो देआ कर,
11	4	कने अहां दे पापां जो माफ कर, क्जोकि अहां भी अपणे हर इक्की अपराधियै जो माफ करदे हन, कने अहां जो परीक्षा च मत पा’।”
11	5	ताह़लू यीशुयैं तिन्हां नैं ग्लाया, “तुहां च कुण ऐ कि जिसदा इक्क साथी होयैं, कने सैह़ अधिया राती जो तिस अल्ल जाई करी तिस नैं ग्लां, ‘हे साथी; मिन्जो तीन रोटियां दे।
11	6	क्जोकि इक्क यात्री साथी मिन्जो अल्ल आया ऐ, कने तिसियो दैणे तांई मिन्जो अल्ल कुच्छ नीं ऐ।’
11	7	कने सैह़ अंदरा ते जवाब दैं, कि मिन्जो दुख मत दे; हुण तां दरवाजा बंद ऐ कने मेरा जागत मिन्जो सौगी बिस्तरे च ऐ तिस तांई मैं तिज्जो उठी नैं देई नीं सकदा?
11	8	मैं तुहां नैं ग्लांदा ऐ, जे तिसदा साथी होणे पर भी तिसियो उठी नैं ना दैं, तमी तिसदी सर्म छड्डी नैं लगातार मगणे दिया बज़ाह ते तिसियो जितणी जरूरत होयैं उतणी ई उठी नैं दिंगा।
11	9	कने मैं तुहां नैं ग्लांदा ऐ, कि परमात्मे ते मंगा, तां तुहां जो दित्ता जांगा। परमात्मे जो तोपगे, तां तुहां जो मिलगा। दरवाजे ठोरगे, तां तुहां तांई खोलेया जांगा।
11	10	क्जोकि जेह्ड़ा कोई मंगदा ऐ, तिसियो मिलदा ऐ; कने जेह्ड़ा तोपदा ऐ, सैह़ पांदा ऐ; कने जेह्ड़ा दरवाजे ठोरदा ऐ, तिस तांई खोलेया जांगा।
11	11	तुहां च कोई भी ऐदेया पिता नीं हुंगा, कि जाह़लू तिसदा जागत रोटी मंगे, तां तिसियो पत्थर दैं। या मच्छी मंगे, तां मच्छी दे बदले तिसियो सर्प दैं?
11	12	या अंडा मंगे तां तिसियो डंग्गु दैं?
11	13	कने जाह़लू तुहां बुरे होई नैं अपणे बच्चेयां जो खरियां चीज्जां दैणा जाणदे हन, तां तुहां दा सुअर्गीय पिता भी अपणे मंगणे आल़ेआं जो पवित्र आत्मा क्जो नीं दिंगा।”
11	14	भिरी तिन्नी इक्क गूंगिया दुष्टआत्मां जो कड्डेया। जाह़लू दुष्टआत्मां निकल़ी गेई तां गूंगा ग्लाणा लग्गा, एह़ सब दिक्खी नैं सारे माणु हरान होये।
11	15	अपर तिन्हां च कुच्छना माणुआं ग्लाया, “एह़ तां दुष्टआत्मां दे प्रधान बालजबूल (सैतान) दिया मदत लेई नैं दुष्टआत्मां जो कड्डदा ऐ।”
11	16	होरनी तिसदी परीक्षा करणे तांई तिसते सुअर्गे दा इक्क नसाण मंगेया।
11	17	अपर यीशुयैं तिन्हां दे मनां दियां गल्लां जाणी करी तिन्हां नैं ग्लाया, “जिस-जिस राजे दे राज्जे च बैर हुंदा ऐ, सैह़ राज्ज उजड़ी जांदा ऐ; कने जिस घरे च बैर हुंदा ऐ, सैह़ घर भी उजड़ी जांदा ऐ।
11	18	जे बालजबूल (सैतान) बैरी बणी नैं अपणे लोकां च बैर पाई दैं तां तिसदा राज्ज किंआं बणी रैंह्गा? क्जोकि तुहां मेरे बारे च तां ग्लांदे हन कि एह़ सैताने दिया मदता ते दुष्टआत्मां जो कड्डदा ऐ।
11	19	अच्छा जे मैं बालजबूल (सैताने) दिया मदता ते दुष्टआत्मां जो कड्डदा ऐ, तां तुहां दी औलाद कुसदी मदत लेई नैं कड्डदे हन? इसतांई सैह़ ई तुहां दा न्याय करगे।
11	20	अपर जे मैं परमात्मे दी सामर्थी नैं दुष्टआत्मां जो कड्डदा ऐ, तां परमात्मे दा राज्ज तुहां अल्ल आई रेह्आ ऐ।
11	21	जाह़लू ताकतवर माणु हत्थयार लेई नैं अपणे घरे दा पैहरा करदा ऐ, तां तिसदी धन दौलत बची रैंह्दी ऐ।
11	22	अपर जाह़लू तिसते बधी करी कोई होर ताकतवर युद्ध करी नैं जीत्ती लैंदा, तां तिसदे सैह़ हत्थयार जिन्हां पर तिसदा भरोसा था, खोई लैंदा कने तिसदिया धन दौलता लूटी नैं बंडी दिंदा ऐ।
11	23	जेह्ड़ा मिन्जो सौगी नीं सैह़ मेरे खलाफ ऐ, कने जेह्ड़ा मिन्जो सौगी नीं बटीणदा सैह़ रंगाड़दा ऐ।
11	24	“जाह़लू दुष्टआत्मा तिस माणुये ते निकल़ी जांदी ऐ तां सैह़ अराम करणे जो सुनसाण जगाह तोपदी फिरदी ऐ, अपर जाह़लू जगाह नीं मिलदी ताह़लू सैह़ अप्पु जो ग्लांदी ऐ, कि ‘जिस माणुये ते मैं निकल़ियो थी, भिरी तिस च चली जांगी।’
11	25	कने बापस आई नैं तिस माणुये दिया ज़िन्दगिया जो इक्क साफ सुथरा कने सजे-सजायो घरे साइआं पांदी ऐ।
11	26	ताह़लू सैह़ जाई नैं अपणे ते भी बुरी सत होर दुष्टआत्मां जो अप्पु सौगी लेई ओंदी, कने सैह़ तिस च समाई नैं वास करदी ऐ, कने तिस माणुये दी हालत पैहल्ले ते बुरी होई जांदी ऐ।”
11	27	जाह़लू यीशु एह़ गल्लां ग्ला दा ई था तां लोकां दिया भीड़ा च इक्क जणांस जोरे नैं ग्लाणा लग्गी, “धन ऐ सैह़ जणांस जिन्नै तिज्जो जन्म दित्या कने पाल़ेया पोसेया ऐ।”
11	28	तिन्नी ग्लाया, “हाँ, अपर धन सैह़ हन जेह्ड़े परमात्मे दा वचनां जो सुणदे कने मनदे हन।”
11	29	जाह़लू लोकां दी बड़ी भीड़ किठ्ठी हुंदी जांदी थी तां सैह़ ग्लाणा लग्गा, “इस जुगे दे माणु बुरे हन, सैह़ नसाण तां पांदे हन; अपर योना भविष्यवक्ता दे नसाणां जो छड्डी नैं होर कोई नसाण तिन्हां जो नीं दित्ता जांगा।
11	30	जिंआं योना नीनवे दे लोकां तांई नसाण ठेहरैया, तिंआं ई मैं माणुये दा पुत्तर भी तिस जुगे दे लोकां तांई ठैहरगा।
11	31	दक्षिण देसे दिया राणिया न्याय दे दिने इस बग्ते दे माणुआं सौगी उठी करी तिन्हां जो दोसी ठैहरांगी, क्जोकि सैह़ सुलेमाने दा ज्ञान सुणने जो धरतिया दे दूये बन्ने ते आई, कने दिक्खा, ऐत्थु सैह़ ऐ जेह्ड़ा सुलेमाने ते भी बड्डा ऐ।
11	32	नीनवे दे माणु न्याय दे दिने इस बग्ते दे लोकां सौगी खड़ोई नैं, तिन्हां जो दोसी ठैहरांगे; क्जोकि तिन्हां योना दा प्रचार सुणी नैं मन बदलेया कने दिक्खा, ऐत्थु सैह़ ऐ जेह्ड़ा योने ते भी बड्डा ऐ।
11	33	“कोई माणु दीय्ये बाल़ी करी भांडे थल्लैं या लकाई करी नीं रखदा अपर वरैक्टा पर रखदा ऐ कि अंदर ओणे आल़े लौई जो दिक्खन।
11	34	तेरे सरीरे दा दीय्या तेरियां अखीं हन, इसतांई एह़ जाह़लू तिकर तेरियां अखीं खरिया हन तां तेरे सारे सरीरे च लौ ऐ। अपर जाह़लू सैह़ बुरी ऐ तां तेरा सरीर भी नेहरे साइआं ऐ।
11	35	इसतांई चौकन्ने रैहणा कि जेह्ड़ी लौ तिज्जो च ऐ सैह़ बुझी नीं जां।
11	36	अपर जे तेरे सारे सरीरे च लौ ऐ तां तिसदा कोई भी हिस्सा नेहरा नीं रैंह्, तां सारे सरीरे च ऐदई लौ हुंगी, जिंआं तिस बग्त हुंदी ऐ जाह़लू दीय्या अपणिया लौई ते तिज्जो लौ दिंदा ऐ।”
11	37	जाह़लू सैह़ गल्लां करा दा था ताह़लू कुणकी फरीसियें तिस नैं विणती कित्ती कि मेरे घरैं खाणे जो पधारा। सैह़ अंदर जाई करी खाणा-खाणा बैठा।
11	38	फरीसी माणुआं जो एह़ दिक्खी नैं हरानी होई कि तिन्हां खाणा खाणे ते पैहल्लैं हत्थ नीं धोते।
11	39	प्रभुयैं तिस नैं ग्लाया, “हे फरीसी माणुओ, तुहां तिन्हां कटोरे कने थाल़िया साइआं हन, जेह्ड़ियां बाहरे ते साफ कने अंदरे ते गंदियां हन, तिंआं ई तुहां देयां मनां अंदर भी लालच कने बुराई भरोईयो ऐ।
11	40	हे वेअक्लेयो, जिन्नी बाहरे दा हिस्सा बणाया ऐ, क्या तिन्नी अंदरे दा हिस्सा नीं बणाया?
11	41	अपर हाँ, अंदरे आल़ी चीज्जां जो दान करी देआ, तां दिक्खा, सब कुच्छ तुहां तांई खरा होई जांगा।
11	42	“अपर हे फरीसी माणुओ, तुहां पर हाय, तुहां पुदीने, कने ब्रमी दा कने हर किस्मां दे साग-सब्जियां दा दसमा हिस्सा दिंदे हन, अपर न्याय जो कने परमात्मे दे प्यारे जो टाल़ी दिंदे हन; अपर तुहां तांई खरा हुंदा कि इन्हां दून्नी गल्लां जो मनदे रैंह्दे।
11	43	हे फरीसी माणुओ, तुहां जो हाय। तुहां आराधनालयां च खास-खास आसण कने बजारां च नमस्कार चांह़दे हन।
11	44	हाय तुहां पर। क्जोकि तुहां तिन्हां लुकियां कब्रा साइआं हन, जिन्हां पर माणु चलदे हन, अपर नीं जाणदे।”
11	45	ताह़लू इक्क व्यवस्थापकें तिस जो जवाब दित्ता, “हे गुरू, इन्हां गल्लां ग्लाई नैं तू अहां दी निंदा करदा ऐ।”
11	46	तिन्नी ग्लाया; “हे व्यवस्थापको तुहां जो भी हाय। तुहां मते भरी कायदे कानून बणांदे हन, जिन्हां जो लोकां तांई मन्नणा बड़ा औखा ऐ। अपर अपणे बणाएयो कायदे कानूना जो तां मन्नणे दी तां सैह़ जरा भी कोसस नीं करदे।
11	47	हाय तुहां पर। तुहां तिन्हां भविष्यवक्ता दी कब्रां जो तिन्हां दा आदर दैणे तांई बणांदे हन, जिन्हां जो तुहां दे ई पूर्वजां नैं मारी दित्या था।
11	48	कने तुहां गवाह हन, कने अपणे पूर्वजां दे कम्मां ते सेहमत हन; क्जोकि तिन्हां-तिन्हां जो मारी दित्या कने तुहां तिन्हां दियां कब्रां बणांदे हन।
11	49	इसतांई परमात्मे दी अक्ल भी दस्सदी ऐ, मैं तिन्हां अल्ल भविष्यवक्तां जो कने प्रेरितां जो घल्लगी, कने सैह़ तिन्हां च कुच्छना जो मारी दिंदा ऐ, कने कुच्छना जो सतांगे।
11	50	तांजे जितणे भी भविष्यवक्तां दा खून संसारे दी सृष्टिया ते बहाया गेआ ऐ, सारेयां दा लेखा इस जुगे दे लोकां ते लेआ जां:
11	51	हाबिले दी हत्या ते लेई करी जकरियाह दी हत्या तिकर, जेह्ड़ा वेदी कने मंदरे दे बिच्च मारेया जांगा। मैं तुहां नैं सच्च ग्लांदा ऐ इन्हां सारेयां दा लेखा इस बग्त दे लोकां ते लेआ जांगा।
11	52	हे व्यवस्थापको हाय तुहां पर। तुहां अल्ल ज्ञान तां ऐ, इसतांई ना तां तुहां परमात्मे दे राज्जे च दाखल हुंदे कने जेह्ड़े कि इस च दाखल होणा चांह़दे हन तिन्हां जो तुहां हाजर होणा नीं दिंदे।”
11	53	जाह़लू यीशु तित्थु ते चली गेआ, तां सास्त्री कने फरीसी बुरी तरांह तिसदे पचांह़ पेई गै कने छेड़णा लग्गे कि यीशु तिन्हां दे सवालां दा जवाब दैं,
11	54	कने ताक्का च लग्गी रैह् कि तिसदे मुँऐ दी कोई गल्ल पकड़न।
12	1	इतणे च जाह़लू हज़ारां लोकां दी भीड़ लग्गी गेई, ऐत्थु तिकर कि सैह़ इक्की-दूये जो धक्का-मुक्की करणा लग्गी पैयो थे, ताह़लू यीशु सबना ते पैहल्ले अपणे चेलेयां नैं ग्लाणा लग्गा, “फरीसी माणुआं दे खमीरे ते मतलब झूठी सिक्षा ते चौकन्ने रैहणा।
12	2	कुच्छ भी ढकेया नीं, जेह्ड़ा कुआड़ेया नीं जांगा, कुच्छ भी छुपेया नीं ऐ, जेह्ड़ा सामणै प्रगट नीं कित्ता जांगा।
12	3	इसतांई जेह्ड़ा कुच्छ तुहां नेहरे च ग्लाया ऐ, सैह़ परगड़े च सुणेया जांगा, कने जेह्ड़ा तुहां अंदर कमरेयां च कन्नां कंन्न ग्लाया ऐ, सैह़ छत्ती पर चढ़ी करी प्रचार कित्ता जांगा।
12	4	“मैं तुहां नैं जेह्ड़े मेरे साथी हन ग्लांदा ऐ, कि जेह्ड़े सरीरे जो मारदे हन अपर तिसते जादा होर कुच्छ नीं करी सकदे, तिन्हां ते मत डरा।
12	5	मैं तुहां जो समझांदा कि तुहां जो कुसते डरणा चाइदा, मरने ते बाद जिस जो नरके च पाणे दा हक्क ऐ, तिस परमात्मे ते डरा, हाँ मैं तुहां नैं ग्लांदा तिसते डरा।
12	6	क्या दो पैसेयां च पंज चिड़ियां बिकदियां हन? तमी परमात्मा तिन्हां च इक्की जो भी नीं भुलदा।
12	7	परमात्मा तुहां दिया ज़िन्दगिया दी हर इक्की गल्ला दा ध्यान रखदा ऐ, ऐत्थु तिकर तिन्नी तुहां दे सिरे दा इक्क-इक्क बाल़ गिणेया ऐ, इसतांई डरा मत, तुहां मतिआं चिड़ियां ते बधी नैं हन।
12	8	“मैं तुहां नैं ग्लांदा ऐ जेह्ड़ा कोई माणुआं सामणै मिन्जो अपनाई लैंगा तिसियो मैं माणुये दा पुत्तर भी परमात्मे दे सुअर्गदूतां सामणै अपनाई लैंगा।
12	9	अपर जेह्ड़ा कोई माणुआं दे सामणै मिन्जो नकारी दिंगा, तिसियो मैं परमात्मे दे सुअर्गदूतां सामणै भी नकारी दिंगा।
12	10	“जेह्ड़ा कोई माणुये दे पुत्तरे दे बरोधे च कोई गल्ल ग्लां, तिसदा सैह़ अपराध माफ कित्ता जांगा, अपर जेह्ड़ा कोई पवित्र आत्मा दी निंदा करैं, तिसदा अपराध माफ नीं कित्ता जाणा ऐ।
12	11	“जाह़लू माणु तुहां जो आराधनालयां कने हाकमां कने अधिकारियां सामणै लेई जान, तां एह़ फिकर मत करणा कि अहां कुस तरीके नैं या क्या जवाब दिंगे कने क्या ग्लांगे।
12	12	क्जोकि पवित्र आत्मा तुहां जो तिस बग्त सखाई दिंगा कि क्या ग्लाणा चाइदा।”
12	13	भिरी लोकां दिया भीड़ा च इक्की माणुयैं यीशुये नैं ग्लाया, “हे गुरू, मेरे भाऊये जो ग्ला कि अहां दे बुढ़े दी जायदात मिन्जो सौगी बंडी लैं।”
12	14	यीशुयैं तिन्हां नैं ग्लाया, “हे माणु, कुणी मिन्जो तुहां दिया जायदाता दा बंडवारा करणे आल़ा बणाया ऐ?”
12	15	कने तिन्नी तिन्हां नैं ग्लाया, “चौकन्ने रेह्आ, कने हर किस्मां दे लालचे ते अपणे आप्पे जो बचाई रखा; क्जोकि कुसी दी ज़िन्दगी तिसदिया धन-दौलता दिया बढ़तिया नैं नीं हुंदा।”
12	16	यीशुयैं तिन्हां नैं इक्क उदारण ग्लाया, “कुसी अमीरे दिया जमीना च बड़ा अनाज होएया।
12	17	ताह़लू सैह़ अपणे मने च सोचणा लग्गा, ‘मिन्जो कुच्छ पता नीं लग्गा कि मैं क्या करैं क्जोकि मिन्जो अल्ल मती जगाह नीं ऐ जित्थु मैं अपणे अनाजे जो किठ्ठा करी नैं रखैं।’
12	18	कने तिन्नी ग्लाया, ‘मैं जाणदा ऐ, कि मिन्जो क्या करणा चाइदा, मैं अपणे पेड़ूयां जो भेड़ी करी तिन्हां ते बड्डा बणांगा। कने तित्थु अपणा सारा अनाज कने धन दौलत रखगा;
12	19	तिसते बाद सैह़ अपणे आप्पे नैं ग्लांगा, हे मेरे प्राण मते साल्लां तांई तिज्जो अल्ल मती धन दौलत रखियो ऐ। चैन कर, खा पी कने सुखे नैं रैह्।’
12	20	अपर परमात्मैं तिस नैं ग्लाया, ‘हे मूर्ख। इसा राती ई मैं तेरे प्राण तिज्जो ते लेई लैंगा; ताह़लू जेह्ड़ा कुच्छ तैं कठ्ठेरया सैह़ कुसदा हुंगा?’
12	21	ऐई हालत तिन्हां माणुआं दी हुंदी ऐ, जेह्ड़े अपणे तांई धन दौलत किठ्ठा करदे हन, अपर परमात्मे दिया नजरा च अमीर नीं।”
12	22	भिरी यीशुयैं अपणे चेलेयां नैं ग्लाया, “इसतांई मैं तुहां नैं ग्लांदा ऐ, अपणिया ज़िन्दगिया दे बारे च एह़ फिकर मत करा, कि अहां क्या खांगे; ना अपणे सरीरे दी फिकर कि क्या लगांगे।
12	23	क्जोकि ज़िन्दगी खाणे ते, कने सरीर कपड़ेयां ते भी जादा कीमती ऐ।
12	24	कोगलेयां पर ध्यान देआ, सैह़ ना तां बांदे हन, ना बडदे; ना तिन्हां अल्ल भण्डार कने ना तां पेड़ू हुंदा ऐ; तमी परमात्मा तिन्हां जो पाल़दा ऐ। तुहां दी कीमत इन्हां पंछियां ते भी जादा ऐ।”
12	25	तुहां च कुण ऐ, जेह्ड़ा फिकर करी नैं अपणिया उम्रा च इक्क घड़ी भी बधाई सकदा ऐ?
12	26	इसतांई जे तुहां सारेयां ते छोटा कम्म भी नीं करी सकदे, तां अपणी ज़िन्दगिया च होरनी गल्लां दी क्जो फिकर करदे हन?
12	27	जंगली फूलां दे बूटेयां पर ध्यान करा कि सैह़ किंआं बडुंदे हन। सैह़ ना मेहनत करदे, ना तां अपणे तांई कपड़े बणांदे हन। तमी मैं तुहां नैं ग्लांदा ऐ कि सुलेमान राजा भी अपणी पूरी राजपाठ आल़ी ज़िन्दगिया च इन्हां छैल़ फूलां साइआं नीं सज्जी सकेया।
12	28	इसतांई जे परमात्मैं दरबड़े दे घाऐ जो इतणा छैल़ बणाया ऐ, जेह्ड़ा अज्ज ऐ कने कल तिसियो अग्गी च फूकदे हन, भिरी भी सैह़ तिसदा इतणा जादा ध्यान रखदा ऐ। तां हे बेबसुआसियो तुहां दा सैह़ इन्हां ते भी जादा ध्यान रखगा।
12	29	कने तुहां इसा गल्ला दी फिकर मत करा, कि क्या खाणा कने क्या पीणा ऐ, कने ना शक करा।
12	30	क्जोकि संसारे दी दूईआं जातिआं दे लोक इन्हां सारियां चीज्जां दी फिकर करदे रैंह्दे हन कने तुहां दा पिता जाणदा ऐ, तुहां जो इन्हां चीज्जां दी जरूरत ऐ।
12	31	अपर परमात्मे दे राज्जे दी खोज करदे रेह्आ तां एह़ चीज्जां भी तुहां जो मिल्ली जागियां।
12	32	“हे भेड्डां साइआं झुंड, मत डर; क्जोकि तुहां दे पिता परमात्मे तुहां जो राज्ज दैणे दी दया कित्ती ऐ।
12	33	अपणिया धन दौलता बेची करी दान करी देआ; अपणे तांई ऐदेय बटुए बणा जेह्ड़े पराणे नीं हुंदे, ग्लाणे दा मतलब एह़ ऐ कि सुअर्गे च इतणा धन दौलत कठ्ठेरा जेह्ड़ी घटदी नीं कने जिस अल्ल चोर नीं जांदा, कने कीड़ा नीं लगदा।
12	34	क्जोकि जित्थु तुहां दी धन दौलत ऐ, तित्थु तुहां दा मन भी लगेया रैंह्गा।
12	35	“परमात्मे दे कम्मां तांई तुहां हमेसा त्यार रेह्आ, जिंआं कम्म करणे तांई लोक कमर कसी नैं सारी रात दीय्ये बाल़ी करी त्यार रैंह्दे हन।
12	36	कने तुहां तिन्हां माणुआं साइआं बणा, जेह्ड़े अपणे मालके दे इन्तजारे च रैंह्दे हन, कि सैह़ ब्याये ते काह़लू बापस ओंगा, कि जाह़लू सैह़ आई नैं दरवाजे ठोरैं तां इकदम तिस तांई खोली दैन।
12	37	धन हन सैह़ दास, जिन्हां जो मालक बापस आई नैं इन्तजारे च जागदे दिक्खैं, मैं तिज्जो नैं सच्च ग्लांदा ऐ, कि सैह़ मालक दासां दे कपड़े पैहनी नैं तिन्हां जो खाणा खाणे तांई बठाल़गा, कने अप्पु आई नैं तिन्हां दी सेवा करगा।
12	38	जे सैह़ अधिया राती या भ्यागा दे बग्त आई नैं जागदे दिक्खैं, तां सैह़ दास धन हन।
12	39	अपर तुहां एह़ जाणी लेआ कि जे घरे दे मालके जो एह़ पता होयैं कि चोर कुस बग्त ओंगा, तां जागदा रैंह्दा, कने अपणे घरे च सेंध नीं लगणा दिंदा ऐ।
12	40	मेरे बापस ओणे तिकर तुहां दा त्यार रैहणा जरूरी ऐ; क्जोकि जिस बग्त दे बारे च तुहां सोचदे भी नीं, तिसी बग्त मैं माणुये दा पुत्तर बापस आई जांगा।”
12	41	ताह़लू पतरसैं ग्लाया, “हे प्रभु क्या एह़ उदारण तैं अहां नैं ई या सबना नैं ग्ला दा ऐ।”
12	42	प्रभुयैं ग्लाया, “सैह़ बसुआसे जोग्गा कने अक्लमंद भण्डारी कुण ऐ, जिसियो मालकैं नौकरां चाकरां पर अधिकारी बणाया कि तिन्हां जो खाणे दी समग्री दैं।
12	43	धन ऐ सैह़ दास, जिसियो तिसदा मालक आई नैं इआं ई करदे दिक्खैं,
12	44	मैं तुहां नैं सच्च ग्लांदा ऐ, सैह़ तिसियो अपणी सारिया धन दौलता दा हक्कदार बणांगा।
12	45	अपर जे सैह़ दास सोचैं, कि मेरा मालक ओणे च देर करा दा ऐ, कने दासां कने दासियां जो मारणा-कुटणा लग्गैं, कने खाणा-पीणा कने पियक्कड़ होणा लग्गैं।
12	46	तां तिस दासे दे मालकैं ऐसें दिन औणां, जाह़लू सैह़ तिसदा इन्तजार नीं करा दा होयैं, कने ऐसें बग्तें ओंगा जिसियो सैह़ नीं जाणदा होयैं, कने तिसियो बड़ी भरी सज़ा देई नैं तिसदा हिस्सा बेबसुआसियां सौगी ठैहरांगा।
12	47	हर इक्क दास जेह्ड़ा अपणे मालके दी इच्छा जो जाणदा ऐ, सैह़ अपणे मालकैं तांई क्या करैं; जेह्ड़ा तिसदा दास अपणे मालके दी इच्छा पर नीं चलदा, सैह़ बड़ी मार खांगा।
12	48	अपर हर इक्क दास जेह्ड़ा अपणे मालके दी इच्छा जो नीं जाणदा ऐ, कि अपणे मालकैं तांई तिसियो क्या करणा ऐ; कने सज़ा पाणे जोग्गा कम्म करैं सैह़ थोड़ी मार खांगा। जिसियो बड़ा जादा दित्ता गेआ ऐ, तिसते बड़ा जादा मंगेया जांगा; कने जिस जो मता दित्ता गेआ ऐ, तिसते मता लेई लेआ जांगा।
12	49	“मैं धरतिया पर अग्ग लगाणा आया ऐ; कने कदेया खरा हुंदा, जे एह़ इसी बग्त होई जांदा।
12	50	मैं तां इक्क बपतिस्मा लैणां ऐ, जेह्ड़ा बड़े भरी खतरनाक दुखां नैं भरेया ऐ, कने जाह़लू तिकर सैह़ ना लेई लैं ताह़लू तिकर मेरा मन बेचैन रैंह्गा।
12	51	क्या तुहां समझदे हन कि मैं धरतिया पर लोकां बिच्च मेल-जोल करवाणा आया ऐ? मैं तुहां नैं ग्लांदा ऐ; मेल-जोल करवाणा नीं, अपर लग्ग करवाणा आया ऐ।
12	52	क्जोकि जे इक्की परवारे च पंज माणु होन, तां मेरिया बज़ाह ते लग्ग कित्ते जांगे, तिन्हां च त्रै माणु जेह्ड़े मिन्जो पर बसुआस नीं करदे, तिन्हां बाक्कि दूँ माणुआं दा जेह्ड़े मिन्जो पर बसुआस रखदे हन, तिन्हां दा बरोध करणा।
12	53	पिता पुत्तरे नैं, कने पुत्तर पिता नैं बैर रखगा; माँ कुड़िया नैं, कने कुड़ी मांऊ नैं, सस्स नुमां नैं, कने नु सस्सु नैं बैर रखगी।”
12	54	तिन्नी माणुआं दी भीड़ा नैं भी ग्लाया, “जाह़लू तुहां बदल़े जो पशिचम दिसा ते उठदे दिक्खदे हन, तां झट ग्लांदे हन; कि बरखा होणी, कने इआं ई हुंदा ऐ।
12	55	कने जाह़लू दक्षिण दिसा ते हौआ चलदिया दिक्खदे हन तां ग्लांदे हन कि लू चलगी, कने इआं ई हुंदा ऐ।
12	56	हे पाखंडी माणुओ, तुहां धरतिया कने अम्बरे दे लछणा दा भेत जाणी सकदे हन, अपर इस जुगे दा परमात्मा क्या करा दा ऐ, एह़ भेत क्जो करणा नीं जाणदे?
12	57	“तुहां जो अप्पु फैसला करणा चाइदा, कि अहां जो क्या करणा ठीक ऐ?
12	58	जाह़लू तुहां अपणे दुश्मणे सौगी कोट कचेहरी जो मकदमे तांई जांदे हन, तां तिस सौगी रस्ते च ई समझौता करणे दी कोसस करा, इआं ना होयैं कि सैह़ तिज्जो हाकमे अल्ल लेई जां, कने हाकम तिज्जो सपाईये दे हुआलैं करी दैं कने सपाई तिज्जो जेला च पाई दैं।
12	59	मैं तुहां नैं ग्लांदा ऐ, कि जाह़लू तिकर तू पाई-पाई चुकाई नीं दैं ताह़लू तिकर तित्थु ते छुटी नीं पांगा।”
13	1	तिस बग्त कुच्छ लोक आई पुज्जे, कने यीशुये नैं तिन्हां गलील प्रदेसे दे लोकां दी चर्चा करणा लग्गे, क्जोकि पिलातुसैं तिस प्रदेसे दे कुच्छ लोकां दा जिन्हां मंदरे च बलिदान चढ़ाया तिन्हां दा खून कित्या था।
13	2	एह़ सुणी करी तिन्नी तिन्हां नैं ग्लाया, “तुहां क्या समझदे हन, कि एह़ गलीली लोक बाक्कि गलीली लोकां ते जादा पापी समझदे थे, जिन्हां सौगी एह़ सब कुच्छ होएया? जिसदिया बज़ाह ते इन्हां पर ऐदई मुसीबत आई।”
13	3	मैं तुहां नैं ग्लांदा ऐ, इआं नीं ऐ; अपर जे तुहां मन नीं बदलगे तां तुहां भी सारे इस तरीके नैं नास हुंगे।
13	4	या, क्या तुहां समझदे हन कि शीलोहे दा खम्भा पोणे ते जेह्ड़े ठारा माणु दबोई करी मरी गै, सैह़ यरूशलेम सैहरे दे कने सारे रैहणे आल़ेआं ते जादा पापी थे?
13	5	मैं तुहां नैं ग्लांदा ऐ कि नीं; अपर जे तुहां मने नीं बदलगे तां तुहां सारे ई इस तरीके नैं नास हुंगे।
13	6	भिरी यीशुयैं तिन्हां जो इस उदारण दे जरिये समझाणा सुरू कित्ता; “इक्की माणुये अंगूरा दे बागे च इक्क धूड़े दा रूख लगया था। सैह़ तिस च फल़ तोपणे तांई हर साल ओंदा था, अपर नीं मिलदा था।
13	7	ताह़लू तिन्नी बागे दे मालिये नैं ग्लाया, ‘सुण मैं त्रीं साल्लां ते इस धूड़े दे रूखे च फल़े दिया आसा च ओंदा ऐ अपर मिन्जो अह्ल्ली तिकर कोई फल़ नीं मिल्ला। इसियो बड्डी दे क्जोकि इन्हीं बेकार च खरी जमीन रोकियो ऐ।’
13	8	तिन्नी तिस जो जवाब दित्ता, हे मालक, इसियो इक्क साल होर दिक्खी लेआ, मैं इसदे अक्खै बक्खे खुणी नैं खाद पाई दिंदा।
13	9	जे अगले साल फल़ दिंगा तां ठीक ऐ, नीं तां इसियो बड्डी दिंगे।”
13	10	बिस्रामे आल़े दिनैं यीशु इक्की आराधनालय च सिक्षा दै दा था।
13	11	तित्थु इक्क जणांस थी जिसा जो ठारा साल ते इक्क अपंग करणे आल़ी बुरी आत्मा चिमड़ियो थी, कने सैह़ कुबड़ी होई गियो थी, कने कुस भी तरीके नैं सिध्धी नीं होई सकदी थी।
13	12	यीशुयैं तिसा जो सद्देया कने ग्लाया, “हे नारी, तू अपणिया इसा बमारिया ते छुटी गेई ऐ।”
13	13	ताह़लू यीशुयैं तिसा पर अपणा हत्थ रखेया, कने इकदम सिध्धी होई गेई, कने परमात्मे दी महिमा करणा लग्गी।
13	14	इसतांई कि यीशुयैं बिस्रामे आल़े दिन तिसा जणासा जो खरा कित्या था, एह़ दिक्खी करी आराधनालय दा सरदार गुस्सा करी नैं लोकां नैं ग्लाणा लग्गा, “हफ्ते दे छे दिन हन, जिन्हां च कम्म करणा चाइदा, इन्हां दिनां ई चंगाई लेणी चाइदी ना कि बिस्रामे आल़े दिने।”
13	15	एह़ सुणी नैं प्रभु यीशुयैं जवाब दित्ता, “हे पाखंडी माणुओ, क्या बिस्रामे आल़े दिनैं तुहां च हर इक्क अपणे दांदे या गधे जो घराल़ा ते खोली करी पाणी पियाणा नीं लेई जांदा?
13	16	तां एह़ जणांस जेह्ड़ी अब्राहमे दे वंशे ते ऐ, कने जिसा जो सैताने ठारा साल्लां ते बन्नी रखेया, क्या बिस्रामे आल़े दिने तिस बंधने ते छड्डाणा ठीक नीं था?”
13	17	जाह़लू यीशुयैं एह़ गल्लां ग्लाईयां, तां तिसदे सारे बरोधी सर्मिंदा होई गै, सारी भीड़ यीशुये दे जरिये कित्यो सामर्थी दे कम्मां जो दिक्खी करी खुस होई।
13	18	भिरी यीशुयैं इक्क होर उदारण देई नैं ग्लाया, “परमात्मे दा राज्ज कुस साइआं ऐ? कने मैं तिसदी तुलणा कुस नैं करैं?
13	19	सैह़ राईया दे इक्की दाणे साइआं ऐ, जिसियो माणुयैं लेई करी अपणे बागे च बाया, कने सैह़ बधी करी रूख बणी गेआ; कने अम्बरे दे पंछियां तिसदियां डाल़िआं पर बसेरा कित्ता।”
13	20	यीशुयैं दुवारी भिरी उदारण देई नैं ग्लाया, “मैं परमात्मे दे राज्जे दी तुलणा कुस नैं करैं?
13	21	सैह़ तिस खमीरे साइआं ऐ, जिसियो कुणकी जणासा लेई नैं तीई किलो आटे च मलाई दित्ता कने हुंदे-हुंदे सैह़ सारा आटा खमीर बणी गेआ।”
13	22	यीशु सैहरे-सैहरे, कने चेलेयां सौगी ग्रांऐ-ग्रांऐ च होई नैं सिक्षा दिंदा-दिंदा यरूशलेम सैहरे दे पास्से जा दा था,
13	23	तां तित्थु इक्की माणुये तिसते पुछया, “हे प्रभु, क्या थोड़े ई लोक उद्धार पांगे?” एह़ सुणी करी यीशु तिस नैं ग्लाणा लग्गा,
13	24	“तुहां परमात्मे दे राज्जे च संगड़े दरवाजे ते अंदर जाणे दी कोसस करा, क्जोकि मैं तुहां नैं सच्च ग्लांदा ऐ, कि मते अंदर जाणा तां चांह़गे, कने सैह़ अंदर नीं जाई सकगे।
13	25	जाह़लू परमात्मा जेह्ड़ा घरे दा मालक ऐ, उठी नैं दरवाजे बंद करी दैं, कने तुहां बाहर खड़ोई करी रोंदे पीटदे दरवाजे खोलणे जो ग्लान, ‘हे प्रभु, अहां तांई दरवाजे खोली देआ,’ कने सैह़ जवाब दिंगा, मैं तुहां जो नीं जाणदा, तुहां कुत्थू दे हन?
13	26	ताह़लू तुहां ग्लाणा, ‘अहां कने तिज्जो सामणै खादा पीता कने तैं अहां दे बजारां च सिक्षा दित्ती।’
13	27	अपर सैह़ ग्लांगा, मैं तुहां नैं ग्लांदा ऐ, ‘मैं नीं जाणदा तुहां कुत्थू ते हन। हे बुरे कम्मां करणे आल़ेयो, तुहां सारे मिन्जो ते दूर हन।’
13	28	तित्थु रोणा कने दंद पीणा हुंगा; जाह़लू तुहां अब्राहमे जो कने इसहाके जो कने याकूबे जो कने सारे भविष्यवक्तां जो परमात्मे दे राज्जे च बैठेयो, कने अपणे आप्पे जो बाहर कड्डदे होये दिक्खगे;
13	29	ताह़लू सारे संसारे ते दूईआं जातिआं दे लोक परमात्मे दे राज्जे च आई नैं धामा च अपणी जगाह लैणां ओंगे।
13	30	कने दिक्खा, जेह्ड़े इस संसारे च अपणे आप्पे जो म्हान समझदे हन, सैह़ परमात्मे दिया नजरा च नीच हुंगे; कने जिन्हां जो संसारे दे लोक नीच समझदे हन, सैह़ परमात्मे दिया नजरा च म्हान हुंगे।”
13	31	तिस बग्त कुच्छना फरीसियां आई नैं तिस नैं ग्लाया, “ऐत्थु ते निकल़ी करी चली जा, क्जोकि हेरोदेस राजा तिज्जो मारी दैणा चांह़दा ऐ।”
13	32	यीशुयैं तिन्हां नैं ग्लाया, “तिस माणुये नैं जेह्ड़ा लोमड़िया साइआं चलाक ऐ, जाई नैं ग्लाई देआ, कि दिक्ख, मैं अज्ज भी कने कल भी दुष्टआत्मां जो कड्डदा कने बमारियां जो ठीक करदा ऐ, कने त्रीये दिने अपणा कम्म पूरा करगा।
13	33	भिरी भी एह़ जरूरी ऐ, कि मैं अज्ज कने कल कने परसुं सफर करैं, क्जोकि एह़ होई नीं सकदा कि कुसी भी भविष्यवक्ता दा खून यरूशलेम सैहरे ते बाहर होयैं।
13	34	“हे यरूशलेम सैहरे दे लोको। तुहां जेह्ड़े भविष्यवक्तां मारी दित्ते हन, कने जेह्ड़े तुहां अल्ल घल्लेयो, तिन्हां पर पत्थर मारदे हन। कितणी ई बरी मैं एह़ सोचेया कि जिंआं कुक्ड़ी अपणे बच्चेयां जो अपणे पंखा थल्लैं किठ्ठा करी नैं सम्भाल़ी करी रखदी ऐ, तिंआं मैं भी तुहां दे जागतां जो किठ्ठा करी सम्भाल़ी लैं, अपर तुहां लोकां नीं चाया।
13	35	दिक्खा, तुहां दा घर तुहां तांई उजाड़ छड्डी जांदा ऐ, कने मैं तुहां नैं ग्लांदा ऐ जाह़लू तिकर तुहां नीं ग्लांगे, धन हन सैह़, जेह्ड़े प्रभु दे नांऐ ते ओंदे हन, ताह़लू तिकर तुहां मिन्जो भिरी कदी भी नीं दिक्खगे।”
14	1	भिरी यीशु बिस्रामे आल़े दिनैं फरीसी माणुआं दे सरदारां च कुसी इक्की सरदारे दे घरे खाणा-खाणा गेआ, कने सैह़ तिस च गलती तोपणे तांई बड़े ध्याने नैं दिक्खा दे थे।
14	2	तित्थु इक्क माणु था, जिसियो हत्थ पैर फूलणे दा रोग था।
14	3	तिस जो दिक्खी करी यीशुयैं व्यवस्थापक कने फरीसी माणुआं नैं ग्लाया, “क्या बिस्रामे आल़े दिनैं खरा करणा ठीक ऐ या नीं?”
14	4	अपर सैह़ चुपचाप रैह् ताह़लू यीशुयैं तिस पर अपणा हत्थ रखी नैं खरा कित्ता, कने तिसियो घल्ली दित्ता,
14	5	कने यीशुयैं ग्लाया, “तुहां च ऐदेया कुण ऐ, जिसदा जागत या दांद खुऐ च पेई जां कने बिस्रामे आल़े दिनैं तिस जो तौल़ी बाहर नीं कड्डगा?”
14	6	सैह़ इसा गल्ला दा कोई भी जवाब नीं देई सके।
14	7	जाह़लू यीशुयैं दिख्या कि सद्देयो माणु किंआं खास-खास जगाह चुणी लैंदे हन, तां इक्क उदारण देई नैं तिन्नी ग्लाया,
14	8	“जाह़लू कोई तिज्जो ब्याये च सदैं, तां खास जगाह च नीं बैणा, कुत्थी इआं ना होयैं कि तिन्नी तिज्जो ते भी बड्डे लोकां जो सद्देया होयैं।
14	9	कने जिन्नी तिज्जो कने तिसियो दून्नी जो सद्देया होयैं, आई नैं तिज्जो ग्लां, एह़ जगाह इसियो देई दे, कने ताह़लू तिज्जो सर्मिंदा होई नैं सबना ते पचांह़ बैणा पोयैं।
14	10	अपर जाह़लू भी तिज्जो सद्देया जां तां साबना ते पचांह़ जाई नैं बैठ, कि जाह़लू सैह़ जिन्नी तिज्जो सद्देया ऐ तिज्जो अल्ल आई नैं ग्लां, हे साथी गांह जाई नैं तिसा खास जगाह च बैठ, जाह़लू तिज्जो सौगी बैणे आल़ेआं सामणै तेरी इज्जत हुंगी।
14	11	क्जोकि जेह्ड़ा कोई अपणे आप्पे जो बड्डा बणांगा, सैह़ छोटा कित्ता जांगा; कने जेह्ड़ा कोई अपणे आप्पे जो छोटा बणांगा, सैह़ बड्डा कित्ता जांगा।
14	12	ताह़लू तिन्नी अपणे सदणे आल़े नैं भी ग्लाया, जाह़लू तू दिने दी कने राती दी धाम दैं, तां अपणे साथियां या भाऊआं या रिस्तेदारां या अमीर प्ड़ेसियां जो मत सद, कुत्थी इआं ना होयैं कि सैह़ भी तिज्जो सदन, कने तिज्जो नैं बराबरी होई जां।
14	13	अपर जाह़लू तू धाम दिंगा तां गरीबां, डुडेयां, लटेयां, कने अन्नेयां जो भी सद्दी लेआं।
14	14	ताह़लू तू धन हुंगा, क्जोकि तिन्हां अल्ल तिज्जो बदला दैणे तांई कुच्छ नीं ऐ, अपर तिज्जो धर्मियां दा जिन्दे होणे पर इसदा प्रतिफल़ मिलगा।”
14	15	तिस सौगी खाणा खाणे आल़ेआं ते इक्की एह़ गल्लां सुणी नैं तिस नैं ग्लाया, “धन ऐ सैह़ जेह्ड़ा परमात्मे दे राज्जे च धाम खांगा।”
14	16	तिन्नी तिस नैं ग्लाया, “सुअर्ग दा राज्ज तिस माणुये साइआं ऐ, जिन्नी बड्डी धाम दित्ती कने सबना जो सद्देया।
14	17	जाह़लू खाणा त्यार होई गेआ तां तिन्नी अपणे दासे दे हत्थ सादा घल्लेया कि जेह्ड़े माणु सद्देयो तिन्हां जो ग्ला, ‘ओआ, हुण खाणा त्यार ऐ।’
14	18	अपर सैह़ सारे माफी मगणा लग्गे पैहल्ले आल़ैं तिस नैं ग्लाया, ‘मैं जमीन खरीदी लेई, कने जरूरी ऐ कि मैं तिसा जो दिक्खे; मेरी तिज्जो नैं विणती ऐ, मिन्जो माफ करी दे।’
14	19	दूँये ग्लाया, ‘मैं पंज जोड़ियां दांदा दियां खरिदियां हन, कने तिन्हां जो परखणा चलेया; मैं तिज्जो नैं विणती करदा ऐ मिन्जो माफ करी दे।’
14	20	इक्की होरनी ग्लाया; मैं ब्याह कित्या ऐ, इसतांई मैं नीं आई सकदा।
14	21	तिन्नी दासें आई नैं अपणे मालके जो एह़ गल्लां सणाईयां, ताह़लू घरे दे मालकैं गुस्से च आई नैं अपणे दासे नैं ग्लाया, सैहरे दे बजारां कने गलियां च तौल़ी जाई नैं गरीबां कने डुडेयां कने लटेयां कने अन्नेयां जो ऐत्थियो लेई आ।
14	22	दासें भिरी ग्लाया, ‘हे मालक, जिंआं तैं ग्लाया था, सैह़ ई कित्ता गेआ ऐ; कने भिरी भी जगाह बचियो ऐ।’
14	23	मालकैं दासे नैं ग्लाया, ‘सड़कां पर कने गलियां अल्ल जा कने लोकां जो मजबूर करी नैं लेई आ तांजे मेरा घर भरोई जां।
14	24	क्जोकि मैं तुहां नैं ग्लांदा ऐ, कि जेह्ड़े लोक पैहल्ले सद्देयो थे, तिन्हां च कोई भी मेरे धामा जो नीं चखगा’।”
14	25	जाह़लू लोकां दी बड्डी भीड़ तिस सौगी जा दी थी तां तिन्नी पचांह़ मुड़ी करी तिन्हां नैं ग्लाया,
14	26	“जे कोई मेरा चेला बणना चांह़दा ऐ, अपर सैह़ अपणे बुढ़े, मांऊ, लाड़ी, बच्चेयां, भाऊआं, बैह्णी, कने अपणे प्राणा नैं सबते जादा प्यार रखदा ऐ, सैह़ मेरा चेला नीं बणी सकदा;
14	27	जे कोई भी मेरा चेला बणना चांह़दा ऐ, तां सैह़ अपणे दुखां दिया सूल़िया चुक्की नैं मिन्जो पचांह़ चली औयें।
14	28	“तुहां च कुण ऐ जेह्ड़ा घर बणाणा चांह़दा ऐ, कने पैहल्लैं बेई नैं हसाब कताब ना करैं कि पूरा करणे तांई मिन्जो धन दौलत अल्ल ऐ, कि नीं।
14	29	कुत्थी इआं ना होयैं कि जाह़लू सैह़ घरे दी निआं पाई लैं अपर घरे जो त्यार नीं करी सकैं, तां सारे दिक्खणे आल़े एह़ ग्लाई नैं तिसदा मजाक करणा ऐ,
14	30	‘एह़ माणु बणाणा तां लग्गा अपर त्यार नीं करी सकेया?’
14	31	या कुण ऐदेया राजा हुंगा जेह्ड़ा दूये राजे नैं युद्ध करणे तांई जांदा ऐ, कने पैहल्ले बेई नैं बचार ना करी लैं कि जेह्ड़ा राजा बी हज़ार सपाईयां लेई नैं तिस नैं युद्ध करणे जो ओंदा ऐ, क्या सैह़ दस हज़ार सपाई लेई नैं तिसदा सामणा करी सकदा ऐ।
14	32	जे सामणा नीं करी सकदा ऐ ताह़लू तिकर जेह्ड़ा दूआ राजा दूर ऐ, सैह़ राज्जदूतां जो घल्ली करी तिस नैं सुलाह करणे दी कोसस करगा।
14	33	इस तरीके नैं तुहां च जेह्ड़ा कोई अपणा सब कुच्छ छड्डी दैं, सैह़ मेरा चेला बणी सकदा ऐ।
14	34	“लूण तां इक्क खरी चीज्ज ऐ, अपर जे लूणै दा लूणकापन चली जां तां सैह़ कुसा चीज्जा नैं लूणका कित्ता जांगा।
14	35	सैह़ ना तां जमीना तांई ना तां खादी तांई कम्म ओंदा ऐ तिसियो तां माणु बाहर सट्टी दिंदे हन, जेह्ड़े समझी सकदे हन, तिसियो ध्याने नैं सुणन कने मन्नी भी लैन।”
15	1	सारे चुंगी लैणे आल़े कने पापी तिस अल्ल ओआ दे थे तांजे सैह़ यीशु दी सुणन।
15	2	अपर फरीसी कने सास्त्री कुड़कुड़ाई नैं ग्लाणा लग्गे, “एह़ तां पापियां नैं मिलदा ऐ कने तिन्हां सौगी भी खांदा पींदा ऐ।”
15	3	ताह़लू यीशुयैं तिन्हां नैं एह़ उदारण ग्लाया:
15	4	“तुहां च कुण ऐ जिसदियां सौ भेड्डां होन, कने तिन्हां च इक्क गुआची जां, तां नड़ीनूयें जो सुनसाण जगाह च छड्डी नैं, तिसा गुआचिया जो जाह़लू तिकर मिल्ली नीं जां ताह़लू तिकर तोपदा नीं रैह्?”
15	5	“कने जाह़लू सैह़ मिल्ली जांदी ऐ, ताह़लू सैह़ बड़िया खुसिया नैं तिसायो सिरे पर चुक्की लैंदा ऐ;
15	6	कने घरैं आई नैं साथियां कने प्ड़ेसियां जो किठ्ठा करी नैं ग्लांदा ऐ, ‘मिन्जो सौगी खुसी मना, क्जोकि मेरी गुआचियो भेड्ड मिल्ली गियो ऐ।’
15	7	मैं तुहां नैं ग्लांदा ऐ; कि इस तरीके नैं इक्क मन बदलणे आल़े पापिये दे बारे च भी सुअर्गे च इतणी खुसी हुंदी ऐ, जितणी कि नड़ीनूयें ऐदेय धर्मी माणुआं दे बारे च नीं हुंदी, जेह्ड़े सोचदे हन, कि अहां मन बदली करी धर्मी बणी गियो हन।
15	8	“यीशुयैं इक्क होर उदारण देई नैं ग्लाया, कुण ऐदई जणांस हुंगी जिसा अल्ल दस सिक्के होन, कने तिन्हां च इक्क गुआची जां, तां सैह़ दीय्ये बाल़ी नैं कने घरे दी झाड़ चम्ब करी नैं, जाह़लू तिकर मिल्ली नीं जां जी लगाई नैं तोपदी नीं रैंह्?
15	9	कने जाह़लू मिल्ली जांदा ऐ, तां सैह़ अपणी सहेलियां कने प्ड़ेसणियां जो कठ्ठेरी नैं ग्लांदी ऐ, ‘मिन्जो सौगी खुसी मना, क्जोकि मेरा सिक्का गुआची गेआ था पर हुण मिल्ली गेआ ऐ।’
15	10	मैं तुहां नैं ग्लांदा ऐ, इस तरीके नैं मन बदलणे आल़े पापी माणु दे बारे च परमात्मे दे सुअर्गदूतां दे सामणै बड़ी खुसी मनाई जांदी ऐ।”
15	11	यीशुयैं दुवारी भिरी होर उदारण देई नैं ग्लाया, “इक्की माणुये दे दो जागत थे।
15	12	तिन्हां च लोक्कें जागतैं बुढ़े नैं ग्लाया, ‘हे बापू जायदाता च जेह्ड़ा मेरा हिस्सा ऐ सैह़ मिन्जो इसी बग्त देई दे।’ तां बुढ़ैं तिन्हां दून्नी जो अपणी जायदात बराबर-बराबर बंडी दित्ती।
15	13	कुच्छ दिनां बाद लोक्का जागत सब कुच्छ किठ्ठा करी नैं दूर देसे जो चली गेआ, कने तित्थु बुरे कम्मां च अपणी पूरी धन दौलत बरबाद करी दित्ती।
15	14	जाह़लू सैह़ सब कुच्छ खर्ची बैठा, तां तिस देसे च बड़ा अकाल पेआ, कने तिस अल्ल कुच्छ भी नीं रेह्आ, कने भुखा मरना लग्गा।
15	15	कने सैह़ तिस देसे दे इक्की माणुये दे घरैं कम्म करणे तांई गेआ, कने तिन्नी तिसियो अपणे खेतां च सूअरां चगाणे तांई रखी लेआ।
15	16	अपर तिसियो बड़े जोरे दी भुख लगियो थी, कने चांह़दा था कि तिन्हां फल़ियां जिन्हां जो सूअर खांदे थे, खाई नैं अपणा पेट भरैं; क्जोकि तिसियो कोई भी कुच्छ नीं दिंदा था।
15	17	ताह़लू तिसदियां अखीं खुलियां तां सोचणा लग्गा, मेरे बुढ़े दे घरैं कितणे मजदूर कम्म करदे कने तिन्हां जो रोटी मिलदी ऐ, अपर मैं ऐत्थु भुखा मरा दा ऐ।
15	18	मैं हुण उठी नैं अपणे बुढ़े अल्ल चलेया कने तिस नैं ग्लांगा कि बापू जी, मैंई परमात्मे दे बरोधे च कने तेरिया नजरा च पाप कित्या ऐ।
15	19	हुण मैं तुहां दा जागत कैहलाणे जोग्गा नीं रेह्आ, मिन्जो अपणा इक्क मजदूर बणाई नैं रखी लेआ।
15	20	“ताह़लू सैह़ तिस देसे जो छड्डी करी अपणे बुढ़े अल्ल बापस चली गेआ, सैह़ अह्ल्ली दूर ई था कि तिसदे बुढ़ैं तिसियो दिक्खी करी तरस खादा, कने दौड़ी नैं अपणे जागते जो गल़े लगाया, कने बड़ा प्यार कित्ता कने चूम्मेया।
15	21	जागतैं बुढ़े नैं ग्लाया, ‘बापू जी, मैं परमात्मे दे बरोधे च कने तेरिया नजरा च पाप कित्या ऐ; कने मैं तेरा जागत कैहलाणे जोग्गा नीं रेह्आ।’
15	22	अपर बुढ़ैं अपणे दासां नैं ग्लाया, ‘झटपट करा खरे-खरे कपड़े कड्डी नैं तिसियो पैहना, कने तिसदे हत्थे च गूठी, कने पैरां च जुतियां पैहनाआ,
15	23	कने पाल़ेया पैरू अंणी करी बड्डा तांजे अहां खान कने खुसी मनान।
15	24	क्जोकि मैं एह़ सोचेया था कि मेरा जागत मरी गेआ, मरेया नीं अपर गुआची गेआ था, जेह्ड़ा हुण मिल्ली गेआ ऐ।’ कने सैह़ सारे तिसदे मिलणे दी खुसी मनाणा लग्गे।
15	25	“तिस बग्त तिसदा बड्डा जागत खेतां च था। जाह़लू सैह़ ओंदे-ओंदे घरे अल्ल पुज्जया, तां तिन्नी गाणे बजाणे कने नचणे दी उआज़ सुणी।
15	26	तिन्नी इक्की दासे जो सद्दी नैं पुछया, ‘एह़ क्या होआ दा ऐ?’
15	27	तिन्नी तिस नैं ग्लाया, ‘तेरा लोक्का भाऊ घरेयो बापस आईआ ऐ,’ कने तेरे बुढ़ैं पाल़ेया पैरू बड्डाया ऐ, ‘क्जोकि तिसियो सैह़ सही सलामत मिल्ला ऐ।’
15	28	एह़ सुणी नैं सैह़ गुस्से नैं भरोई करी अंदर जाणा लग्गा, तां तिसदा बुढ़ा बाहर आई नैं तिसियो मनाणा लग्गा।
15	29	तिन्नी बुढ़े जो जवाब दित्ता, ‘दिक्ख, मैं इतणे साल्लां ते तेरी सेवा करा दा ऐ, कने कदी भी तेरा हुक्म नीं टाल़ेया, तमी तैं मिन्जो कदी भी पैरू दा बच्चा बड्डणा नीं दित्ता, कि मैं अपणे साथियां सौगी खुसी मना।
15	30	अपर जाह़लू तेरा एह़ जागत, जिन्नी तेरी सारी धन दौलत वैश्यां च बरबाद करी आया तां तिस तांई तुहां पाल़ेया पैरू बड्डाया।’
15	31	तिन्नी तिस नैं ग्लाया, ‘मेरे जागता, तू तां हमेसा मिन्जो सौगी ऐ; कने जेह्ड़ा कुच्छ मेरा ऐ सैह़ सब तेरा ई ऐ।
15	32	अपर अहां जो हुण खुसी मनाणा कने खुस होणा चाइदा क्जोकि मैं एह़ सोचेया था कि मेरा जागत मरी गेआ; मरेया नीं अपर गुआची गेआ था, जेह्ड़ा हुण मिल्ली गेआ ऐ।’ ”
16	1	यीशुयैं भिरी इक्क होर उदारण अपणे चेलेयां नैं ग्लाया, “कुसकी अमीरे दा इक्क भण्डारी था, कने लोकां तिसदे सामणै एह़ इल्जाम लगाया कि सैह़ तेरी सारी धन दौलत बरबाद करी दिंदा ऐ।
16	2	कने तिन्नी तिसियो सद्दी नैं ग्लाया, ‘एह़ क्या ऐ जेह्ड़ा मैं तेरे बारे च सुणा दा ऐ? अपणे भण्डारी खाते दा हसाब कताब दस्स, क्जोकि तू गांह जो भण्डारी नीं रेई सकदा।’
16	3	ताह़लू भण्डारी सोचणा लग्गा, ‘हुण मैं क्या करैं? क्जोकि मेरा मालक हुण भण्डारिये दे कम्मे ते मिन्जो कड्डा दा ऐ। जमीना च तां खड्डे मिन्जो ते खुणी नीं होणे; कने भिख मगणे च मिन्जो सर्म ओंदी ऐ।
16	4	हुण मैं समझी गेआ, कि मैं क्या करगा, तांजे जाह़लू ते मैं भण्डारिये दा कम्म छड्डगा तां लोक मिन्जो अपणे घरे च रखी लैन।’
16	5	ताह़लू तिन्नी अपणे मालके दे दैणदारां जो इक्क -इक्क करी नैं सद्देया कने पैहल्ले ते पुछया, ‘तिज्जो पर मेरे मालक दा कितणा कर्ज ऐ?’
16	6	तिन्नी ग्लाया, ‘सौ मण तेल,’ ताह़लू तिन्नी तिस नैं ग्लाया, अपणे खाते पकड़ कने बेई नैं झटपट पजांह़ लिखी दे।
16	7	भिरी तिन्नी दूये ते पुछया, ‘तिज्जो पर कितणा कर्ज ऐ?’ तिन्नी ग्लाया, ‘सौ मण कणक,’ ताह़लू तिन्नी तिस नैं ग्लाया, ‘तूमी अपणे खाते पकड़ कने अस्सी लिखी दे।’
16	8	“मालकैं तिस अधर्मी भण्डारिये जो साबासी दित्ती, कि तिन्नी चलाकिया दा कम्म कित्ता ऐ। क्जोकि इस संसारे दे लोक अपणे बग्ते दे लोकां सौगी अपणे सभावे च जोतिया दे लोकां ते जादा चलाक हन।
16	9	यीशुयैं ग्लाया, मैं तुहां नैं ग्लांदा ऐ कि संसारिक धन-दौलता नैं अपणे तांई साथी बणाई लेआ, तांजे जाह़लू तुहां दे मरने दे बाद धन-दौलत मुक्की जांगी तां सैह़ सदा दी रैहणे आल़े घरे च तुहां दा सुआगत करगे।
16	10	जेह्ड़ा थोड़े ते थोड़े च ईमानदार ऐ, सैह़ मते च भी ईमानदार ऐ। कने जेह्ड़ा थोड़े ते थोड़े च बेइमान ऐ, सैह़ मते च भी बेइमान ऐ।
16	11	इसतांई जाह़लू तुहां बेइमानी दी धन दौलता च ईमानदार नीं ठैह़रन, तां ईमानदारी दी धन दौलत तिज्जो कुण दिंगा।
16	12	कने जे तुहां पराये दी धन दौलता च ईमानदार नीं ठेहरै तां जेह्ड़ा तुहां दा ऐ, तिसियो तुहां जो कुण दिंगा?
16	13	“कोई भी दास दूँ मालकां दी सेवा नीं करी सकदा, क्जोकि सैह़ तां इक्की मालके नैं बैर कने दूये नैं प्यार रखगा; या इक्की नैं मिल्लेया रैंह्गा कने दूये जो घटिया समझगा। कने तिंआं ई तुहां परमात्मे दी कने धन दौलता दी दून्नी दी सेवा नीं करी सकदे।”
16	14	फरीसी जेह्ड़े लालची थे, एह़ सारियां गल्लां सुणी करी तिसदा मजाक करणा लग्गे।
16	15	यीशुयैं तिन्हां नैं ग्लाया, तुहां तां माणुआं साइआं अपणे आप्पे जो धर्मी ठैहरांदे हन, अपर परमात्मा तुहां दे मनां जो जाणदा ऐ, क्जोकि जेह्ड़ी चीज्ज माणुआं दियां नजरा च म्हान ऐ, सैह़ परमात्मे दी नजरा च घृणित ऐ।
16	16	“यीशुयैं ग्लाया, मूसा दी व्यबस्था कने भविष्यवक्तां दा संदेस यूहन्ना बपतिस्मा दैणे आल़े बग्त तिकर थे, तिसते बाद परमात्मे दे राज्जे दा सुसमाचार तुहां जो सणाया जा दा ऐ, कने हर इक्क माणु तिस च बड़ी मजबूतिया नैं ओआ दा ऐ।
16	17	जाह़लू तिकर अम्बर कने धरती टल़ी नीं जां, ताह़लू तिकर व्यबस्था ते इक्क मात्रा या इक्क बिंदु भी पूरा होये बगैर नीं टलगा। एह़ व्यबस्था ताह़लू तिकर रैहणी ऐ, जाह़लू तिकर तिसादा मकसद पूरा नीं होई जां।
16	18	“जेह्ड़ा कोई अपणिया लाड़िया जो छड्डी नैं दूईआ नैं ब्याह करदा ऐ, सैह़ ब्यभिचार करदा ऐ कने जेह्ड़ा कोई छड्डिया जणासा नैं ब्याह करदा ऐ, सैह़ भी ब्यभिचार करदा ऐ।”
16	19	“इक्क अमीर माणु था जेह्ड़ा मैंह्गे कपड़े पैहणदा कने हर रोज सुख-विलासे च कने बड़ी ठाट बाट नैं रैंह्दा था।
16	20	लाजर नांऐ दा इक्क गरीब माणु जख्मां नैं भरोया तिसदे घरे दे गेटे सामणै अंणी नैं बठाल़ी दित्ता जांदा था,
16	21	कने सैह़ चांह़दा था कि अमीर माणुये दे खाणे बाद मेज्जे पर जेह्ड़ा जूठा बचदा था तिस नैं अपणा पेट भरैं; ऐत्थु तिकर कि कुत्ते भी तिसदेयां जख्मां जो चटदे थे।
16	22	इआं होएया कि सैह़ गरीब मरी गेआ, कने सुअर्गदूतां तिसियो लेई करी, अब्राहमे सौगी आदर-सम्मान दी जगाह पर बठाल़ी दित्ता। सैह़ अमीर भी मरी गेआ कने दब्बी दित्ता,
16	23	जिंआं ई तिन्नी अधोलोक च पीड़ा च पैयो ऊपर नजर कित्ती, तां दूरे ते लाजरे जो अब्राहमे सौगी आदर-सम्मान दी जगाह पर बैठेया दिख्या।
16	24	ताह़लू तिन्नी जोरे नैं ग्लाया, ‘हे पिता अब्राहम मिन्जो पर दया करी नैं लाजरे जो घल्ली दे, जे सैह़ अपणिया उंगलिया पांणिये च सेड़ी नैं मेरिया जीभा जो ठंडिया करैं, क्जोकि मैं इसा अग्गी च तड़फा दा ऐ।’
16	25	अपर अब्राहमे ग्लाया, ‘बच्चा, याद कर कि तू अपणिया ज़िन्दगिया च खरियां चीज्जां लेई चुकेया ऐ, कने तिंआं ई लाजर भी बुरिआं चीज्जां लेई चुकेया ऐ, अपर हुण सैह़ ऐत्थु सुख पा दा ऐ, कने तू तड़फा दा ऐ।
16	26	इन्हां सारियां गल्लां जो छड्डी करी अहां दे कने तुहां दे बिच्च इक्क बड़ा बड्डा खड्डा बणाया ऐ कि जेह्ड़ा ऐत्थु ते तिस पार तुहां अल्ल औणां चां, सैह़ नीं जाई सकदा; कने ना कोई औत्थू ते इस पार अहां अल्ल आई सकदा।’
16	27	तिन्नी ग्लाया, ‘तां हे पिता, मैं तिज्जो नैं विणती करदा ऐ कि तू लाजरे जो मेरे पिता दे घरेयो घल्ल,
16	28	क्जोकि मेरे पंज भाऊ हन; मैं चांह़दा ऐ, कि सैह़ जाई नैं तिन्हां जो इन्हां गल्लां दी चतौणी दैं, इआं ना होयैं कि सैह़ भी इसा पीड़ा दैणे आल़िआ जगाह च ओन।’
16	29	अब्राहमे तिस नैं ग्लाया, ‘तिन्हां अल्ल तां मूसा कने भविष्यवक्तां दियां कताबा हन, तांजे सैह़ तिन्हां दी सुणन।’
16	30	तिन्नी ग्लाया, ‘नीं, हे पिता अब्राहम; अपर जे कोई मरेयां ते तिन्हां अल्ल जां, कने तिन्हां जो चतौणी दैं, तां सैह़ अपणे पापां ते मने बदली लैंगे।’
16	31	तिन्नी तिस नैं ग्लाया, ‘जाह़लू सैह़ मूसा कने भविष्यवक्तां दी सुणी करी भी बसुआस नीं करदे, जे मरेयां ते कोई भी जिन्दा होई जां तां तिस पर बसुआस किंआं करगे’।”
17	1	भिरी यीशुयैं अपणे चेलेयां नैं ग्लाया, “एह़ होई नीं सकदा कि मुसीबतां नीं ओन, अपर हाय, तिस माणुये पर जिसदिया बज़ाह ते सैह़ ओंदियां हन।
17	2	जेह्ड़ा इन्हां लोक्केयां च कुसी इक्की ते पाप करवांदा ऐ, तिसियो परमात्मा सज़ा दिंगा, अपर परमात्मे दिया खतरनाक सज़ा ते एह़ खरा कि बड्डे घराटे दा पुड़ तिसदे गल़े च लटकाई करी सैह़ समुंदरे च सट्टी दित्ता जां।
17	3	चौकन्ने रेह्आ; जे तेरा बसुआसी भाऊ अपराध करैं तां तिस जो समझा, कने जे पछतां तां तिसियो माफ कर।
17	4	जे दिन भर च सैह़ सत बरी तेरा अपराध करैं कने सत बरी तिज्जो अल्ल आई नैं ग्लां, कि मैं पछतांदा ऐ, तां तिसियो माफ कर।”
17	5	ताह़लू खास बारांह चेलेयां प्रभुये नैं ग्लाया, “अहां दे बसुआसे जो बधा।”
17	6	प्रभुयैं ग्लाया, “जे तुहां जो राईया दे दाणे बराबर भी बसुआस हुंदा, तां तुहां इस सहतूत दे रूखे नैं ग्लांदे हन कि जड़ा ते पटौई करी समुंदरे च लग्गी जा, तां सैह़ तुहां दी मन्नी लैंदा।
17	7	“तुहां च देहया कुण ऐ, जिसदा दास हल़े जोतदा ऐ या भेड्डां चगांदा ऐ, कने जाह़लू सैह़ खेतां ते बापस ओंदा ऐ, तां तिसियो ग्लां, ‘तौल़ी आ कने खाणा खा?’
17	8	नीं अपर सैह़ ग्लांगा, कि मेरा खाणा त्यार कर, कने जाह़लू तिकर मैं खां-पीयें ताह़लू तिकर कमरा कसी नैं मेरी सेवा कर; तिसते बाद तूंमी खाई पी लेआं।
17	9	क्या सैह़ तिस दासे दा साह़न मनगा कि तिन्नी सैह़ कम्म कित्ते जिन्हां दा हुक्म दित्या था?
17	10	इसी तरीके नैं तुहां भी जाह़लू तिन्हां सारेयां कम्मां जो करी लैन जिन्हां दा हुक्म तुहां जो दित्या ऐ, तां ग्ला, ‘अहां नकम्मे दास हन; जेह्ड़ा अहां जो करणा चाइदा था अहां सिर्फ सैई कित्या ऐ।’ ”
17	11	कने एह़ होएया जाह़लू यीशु कने तिसदे चेले यरूशलेम सैहरे जो जांदे बग्त सामरिया प्रदेस कने गलील प्रदेसे दे लाक्के च होई नैं जा दे थे।
17	12	तां इक्की ग्रांऐ च पुज्जदे बग्त तिन्हां जो दस कोढ़ी मिल्ले।
17	13	सैह़ दूर खड़ोई करी जोरे नैं ग्लाणा लग्गे, “हे यीशु, हे मालक, अहां पर दया कर।”
17	14	यीशुयैं तिन्हां जो दिक्खी नैं ग्लाया, “यरूशलेम सैहरे दे मंदरे च जा, कने अपणे आप्पे जो याजकां जो दस्सा।” कने सैह़ रस्ते च चलदे-चलदे ई खरे होई गै।
17	15	ताह़लू तिन्हां च इक्की एह़ दिक्खी नैं कि मैं खरा होई गेआ ऐ, जोरे नैं परमात्मे दी महिमा करदा-करदा बापस हटी आया;
17	16	कने यीशुये दे पैरां पर मुँऐ भार पेई नैं तिसदा धन्यावाद करणा लग्गा; कने सैह़ सामरी था।
17	17	इसा गल्ला पर यीशुयैं ग्लाया, “क्या दस्सां दे दस खरे नीं होये, तां भिरी सैह़ नौ कुत्थू हन?
17	18	क्या इस परदेसिये जो छड्डी नैं होर कोई नीं निकल़ेया जेह्ड़ा परमात्मे दी महिमा करदा ऐ?”
17	19	ताह़लू तिन्नी तिस नैं ग्लाया, “उठी करी चली जा; तेरे बसुआसैं तिज्जो खरा कित्ता ऐ।”
17	20	जाह़लू फरीसी माणुआं यीशु ते पुछया, कि परमात्मे दा राज्ज काह़लू ओंगा, तां तिन्नी तिन्हां जो जवाब दित्ता, “परमात्मे दा राज्ज कोई ऐदई चीज्ज नीं ऐ, जेह्ड़ी तुहां दिक्खी सकदे हन।
17	21	कने माणु एह़ नीं ग्लांगे, दिक्खा, ऐत्थु ऐ, या औत्थू ऐ। क्जोकि दिक्खा, परमात्मे दा राज्ज तुहां दे बिच्च ई ऐ।”
17	22	भिरी तिन्नी चेलेयां नैं ग्लाया, “सैह़ दिन ओंगे, जिन्हां दिनां च तुहां मिन्जो जेह्ड़ा माणुये दा पुत्तर ऐ, इक्क दिन दिक्खणा चांह़गे, अपर दिक्खी नीं पांगे।
17	23	ताह़लू माणु तुहां नैं ग्लांगे, ‘दिक्खा, मसीह औत्थू ऐ।’ या ‘दिक्खा, मसीह ऐत्थु ऐ।’ अपर तुहां चली मत जांदे कने ना ई तिसदे पचांह़ जान्नेयों।
17	24	क्जोकि जिंआं बिजल़ी अम्बरे दे इक्की पास्से ते निकल़ी करी दूँये पास्से चमकदी ऐ तिंआं ई मैं माणुये दा पुत्तर भी अपणे दिनां च ओंगा, तां सारे लोक दिक्खगे।
17	25	अपर पैहल्लैं जरूरी ऐ कि सैह़ बड़ा भरी दुख झेलैं, कने इस जुगे दे लोक तिसियो नीच समझन।
17	26	“जिंआं नूह दे दिनां च होएया था, तिंआं ई माणुये दे पुत्तरे दे दिनां च भी हुंगा।
17	27	जिस दिन तिकर नूह जाह्जे पर नीं चढ़ेया था, तिस दिन तिकर माणु खांदे पींदे थे, कने तिन्हां च ब्याह हुंदे थे। ताह़लू जल-प्रलयै आया कने तिन्हां सबना जो खत्म करी दित्ता।
17	28	“तिंआं ई जिंआं लूते दे दिनां च होएया था, कि माणु खांदे पींदे, कने लैण-दैण करदे, कने रूख लगांदे कने घर बणांदे थे;
17	29	अपर जिस दिन लूत सदोमे ते निकल़ेया, तिस दिन अग्ग कने गंधक अम्बरे ते बरसी कने तिस सैहरे सारे लोकां जो नास करी दित्ता।
17	30	“मैं माणुये दे पुत्तर जाह़लू दुवारी बापस ओंगा, तां तिन्हां दिनां च भी इआं ई हुंगा।
17	31	तिस दिन जेह्ड़े छत्ती पर हुंगे, सैह़ अपणे घरे ते कुच्छ भी लैणे तांई थल्लै नीं लौन, कने अंदर नीं जान। कने जेह्ड़े खेतां च हुंगे, सैह़ अपणा कपड़े लैणे तांई पचांह़ नीं हटन।
17	32	लूते दिया लाड़िया जो याद रखा कि तिसा नैं क्या होएया था।
17	33	जेह्ड़ा कोई अपणे प्राण बचाणा चांह़गा सैह़ अपणे प्राण गुआंगा, कने जेह्ड़ा कोई अपणे प्राण गुआंगा सैह़ अपणे प्राण बचांगा।
17	34	मैं तुहां नैं ग्लांदा ऐ, तिसा राती दो माणु इक्की मंजोल़ूये पर हुंगे; इक्की जो लेई लेआ जाणा कने दूआ छड्डी दैणा।
17	35	दो जणासां सौगी-सौगी चक्की पीआ दियां हुंगियां, इक्क लेई ली जांगी कने दूई छड्डी दित्ती जांगी।
17	36	दो माणु खेतां च हुंगे, तां इक्क लेई लेआ जांगा कने दूआ छड्डी दित्ता जांगा।”
17	37	एह़ सुणी नैं तिन्हां तिसते पुछया, “हे प्रभु एह़ कतांह हुंगा?” तिन्नी तिन्हां नैं ग्लाया, हर इक्क माणु जाणगा, कि एह़ कुत्थू हुंगा, “ठीक तिंआं ई जिंआं जित्थु लाह्सां हन, तित्थु इलणी कठ्ठियां हुंदियां हन।”
18	1	भिरी यीशुयैं अपणे चेलेयां नैं ग्लाया, कि लगातार प्रार्थना करणी कने हिम्मत नीं हारनी चाइदी, तिसते बाद तिन्हां नैं एह़ उदारण ग्लाया:
18	2	“कुसी सैहरे च इक्क न्यायी रैंह्दा था, जेह्ड़ा ना परमात्मे ते डरदा था कने ना कुसी माणुआं दी परवाह करदा था।
18	3	तिस सैहरे च इक्क बिधवा भी रैंह्दी थी, जेह्ड़ा तिस अल्ल आई नैं ग्ला करदी थी, ‘मेरा न्याय चुकाई नैं मिन्जो मेरे दुश्मणे ते बचा।’
18	4	मतेआं दिनां तिकर तां सैह़ नीं मन्नेया अपर अन्त च सोची नैं ग्लाया, ‘कने मैं ना परमात्मे ते डरदा, कने ना माणुआं दी कुच्छ परवाह करदा ऐ,
18	5	तमी एह़ बिधवा मेरे प्राणा खांदी रैंह्दी ऐ, इसतांई मैं तिसादा न्याय चुकांगा, कुत्थी इआं ना होयैं कि पल्लैं-पल्लैं आई नैं अन्त च मेरे नक्के च दम करी दैं’।”
18	6	प्रभु यीशुयैं ग्लाया, “ध्याने नैं सोचा, एह़ अधर्मी न्यायी क्या ग्लांदा ऐ?
18	7	इसतांई क्या परमात्मा अपणे चुणेयां दा न्याय नीं चुकांगा, जेह्ड़े दिन-रात तिसदी दुहाई दिंदे रैंह्दे हन? क्या सैह़ तिन्हां दे बारे च देर करगा?
18	8	अपर मैं तुहां नैं सच्च ग्लांदा ऐ, सैह़ तौल़ी तिसदा न्याय चुकांगा। तमी मैं माणु दा पुत्तर जाह़लू बापस ओंगा, तां क्या धरतिया पर इक्क भी माणु मिलगा जेह्ड़ा मिन्जो बसुआस करगा?”
18	9	कने यीशुयैं तिन्हां नैं जेह्ड़े अपणे आप्पे पर भरोसा रखदे थे, कि अहां धर्मी हन, कने दूयेयां जो नीच समझदे थे, एह़ उदारण ग्लाया:
18	10	“दो माणु मंदरे च प्रार्थना करणा गै; इक्क फरीसी था कने दूआ चुंगी लैणे आल़ा।
18	11	फरीसी खड़ोई नैं अपणे मने च प्रार्थना इआं करणा लग्गा, ‘हे परमात्मा, मैं तेरा धन्यावाद करदा ऐ कि मैं दूयेयां माणुआं साइआं बुरे कम्म करणे आल़ा कने अन्यायी कने ब्यभिचारी नीं ऐ, कने ना इस चुंगी लैणे आल़े साइआं ऐ।
18	12	मैं हफ्ते च दो बरी ब्रत रखदा ऐ; मैं अपणिया सारिया कमाईया दा दसमा हिस्सा भी तिज्जो दिंदा ऐ।’
18	13	“अपर चुंगी लैणे आल़े दूर खड़ोई नैं, सुअर्गे पास्से दिक्खणा भी खरा नीं समझेया, अपर अपणी छातिया पीटी-पीटी नैं ग्लाया, ‘हे परमात्मा मिन्जो पापिये पर दया कर।’
18	14	मैं तुहां नैं ग्लांदा ऐ, कि सैह़ फरीसी नीं, अपर ऐई माणु जेह्ड़ा चुंगी लैणे आल़ा धर्मी होएया, कने अपणे घरेयो गेआ; क्जोकि जेह्ड़ा कोई अपणे आप्पे जो बड्डा बणांगा, सैह़ छोटा कित्ता जांगा; कने जेह्ड़ा अपणे आप्पे जो छोटा बणांगा, सैह़ बड्डा कित्ता जांगा।”
18	15	भिरी माणु भी अपणे बच्चेयां जो भी तिस अल्ल लेयोणा लग्गे कि सैह़ तिन्हां पर हत्थ रखैं; अपर चेलेयां दिक्खी नैं तिन्हां जो झिड़केया।
18	16	यीशुयैं बच्चेयां जो अप्पु अल्ल सद्दी नैं ग्लाया, “जागतां जो मिन्जो अल्ल औणां देआ, कने इन्हां जो मत रोका, क्जोकि परमात्मे दा राज ऐदेयां दा ई ऐ।
18	17	मैं तुहां नैं सच्च ग्लांदा ऐ, कि जेह्ड़ा कोई परमात्मे दे राज्जे जो जागतां साइआं मन्नी नीं लैंगा, ताह़लू सैह़ सुअर्गे दे राज्जे च पुज्जी नीं सकदा ।”
18	18	इक्की सरदारैं तिसते पुछया, “हे उत्तम गुरू, सदा दी ज़िन्दगिया दा अधिकारी होणे तांई मैं क्या करैं?”
18	19	यीशुयैं तिस नैं ग्लाया, “तू मिन्जो भला क्जो ग्लांदा ऐ? परमात्मे जो छड्डी नैं कोई भला नीं ऐ।
18	20	तू हुक्मां जो तां जाणदा ऐ, कि व्यबस्था च क्या लिख्या ऐ, ब्यभिचार मत करणा, हत्या मत करणा, कने चोरी मत करणा, झूठी गवाही नीं दैणी, अपणे बुढ़े दी कने अपणिया मांऊ दी इज्जत करणा।”
18	21	तिन्नी ग्लाया, “मैं तां तिन्हां सबना जो जुआनिया ते ई मनदा आया ऐ।”
18	22	एह़ सुणी नैं यीशु तिस नैं ग्लाणा लग्गा, “तिज्जो च हुण भी इक्की गल्ला दी कमी ऐ, अपणा सब कुच्छ बेची करी गरीबां जो बंडी दे; कने तिज्जो सुअर्गे च धन दौलत मिलगी, कने आई नैं मिन्जो पचांह़ चली पौ।”
18	23	सैह़ एह़ सुणी नैं बड्डा उदास होएया, क्जोकि सैह़ बड़ा भरी अमीर था।
18	24	यीशुयैं तिसियो दिक्खी नैं ग्लाया, “अमीरां दा परमात्मे दे राज्जे च पुज्जणा कितणा औखा ऐ।
18	25	जिंआं ऊँटे दा सूईया दे नक्के ते निकल़णा औखा ऐ, तिंआं ई अमीर माणुये दा परमात्मे दे राज्जे च प्रवेश करणा बड़ा औखा ऐ।”
18	26	इस गल्ला पर सुणने आल़ेआं ग्लाया, “तां भिरी कुसदा उद्धार होई सकदा ऐ?”
18	27	यीशुयैं ग्लाया, “जेह्ड़ा माणुये तांई बड़ा औखा ऐ, सैह़ परमात्मे ते होई सकदा ऐ।”
18	28	पतरसैं ग्लाया, “दिक्खा, अहां तां घर-बार छड्डी नैं तिज्जो पचांह़ चली पैयो हन।”
18	29	तिन्नी तिन्हां नैं ग्लाया, “मैं तुहां नैं सच्च ग्लांदा ऐ कि ऐदेया कुण हन? जिन्नी परमात्मे दे राज्जे तांई घरे जो, कने लाड़िया जो या भाऊये जो, या मांऊ-बुढ़े जो, या बाल-बच्चेयां जो छड्डी दित्या होयैं;
18	30	कने इस बग्त कई गुणा जादा नीं पां; अपर परलोक च सदा दी ज़िन्दगी जरूर मिलणी ऐ।”
18	31	भिरी तिन्नी अपणे बारांह चेलेयां जो सौगी लेईआ कने जाई करी तिन्हां नैं ग्लाणा लग्गा, “दिक्खा अहां यरूशलेम सैहरे जो चलेयो हन, कने जितणियां गल्लां माणु दे पुत्तरे तांई भविष्यवक्ता दे जरिये लिखियां हन, सैह़ सारियां पूरियां होन।
18	32	क्जोकि सैह़ होरनी जातिआं दे हत्थां च दित्ता जांगा, कने सैह़ तिसियो मजाके च लैंगे, कने तिसदा अपमान करगे, कने तिस पर थुकगे,
18	33	कने तिसियो कोड़े मारगे, कने तिसियो जान्नी ते मारी दिंगे; कने सैह़ त्रीये दिने जिन्दा हुंगा।”
18	34	अपर तिन्हां जो इन्हां गल्लां च कोई भी गल्ल समझ नीं आई; कने एह़ गल्ल तिन्हां ते छुपी रेई, कने जेह्ड़ा ग्लाया था सैह़ तिन्हां दी समझा च नीं आया।
18	35	जाह़लू सैह़ यरीहो सैहरे अल्ल पुज्जा, तां इक्क अन्ना सड़का कनारे बेई करी भिख मंगा दा था।
18	36	सैह़ माणु भीड़ा दे चलणे दी उआज़ सुणी नैं पुछणा लग्गा, “एह़ क्या होएया दा ऐ?”
18	37	तिन्हां दस्सेया, “यीशु नासरी जा दे हन।”
18	38	ताह़लू तिन्नी जोरे नैं ग्लाया, “हे यीशु, दाऊदे दे वंश, मिन्जो पर दया कर।”
18	39	जेह्ड़ा गांह-गांह जा दे थे, सैह़ तिसियो झिड़कणा लग्गे कि चुप रैह्; अपर सैह़ होर डड्डणा लग्गा, “हे दाऊदे दे वंश, मिन्जो पर दया कर।”
18	40	ताह़लू यीशुयैं खड़ोई नैं हुक्म दित्ता कि तिसियो मिन्जो अल्ल लेई ओआ, कने जाह़लू सैह़ यीशु अल्ल आया तां यीशुयैं तिसते पुछया,
18	41	“तू क्या चांह़दा ऐ कि मैं तिज्जो तांई करैं?” तिन्नी ग्लाया, “हे प्रभु, एह़ कि मैं दिक्खणा लग्गी पोयैं।”
18	42	यीशुयैं तिसियो ग्लाया, “दिक्खणा लग्गी पौ; तेरे बसुआसैं तिज्जो खरा करी दित्ता ऐ।”
18	43	सैह़ ताह़लू ई दिक्खणा लग्गी पेआ कने परमात्मे दी महिमा करदा-करदा तिसदे पचांह़ चली पेआ; कने सारे लोकां दिक्खी करी परमात्मे दी स्तुति कित्ती
19	1	यीशु यरीहो सैहरे च पुज्जा कने रस्ते च चलेया था।
19	2	तित्थु जक्कई नांऐ दा इक्क माणु था जेह्ड़ा चुंगी लैंणे आल़ेआं दा सरदार था कने अमीर था।
19	3	सैह़ यीशुये जो दिक्खणा चांह़दा था कि सैह़ कुण ऐ। अपर मती भीड़ होणे दिया बज़ाह ते दिक्खी नीं सकदा था, क्जोकि सैह़ बोणा था।
19	4	ताह़लू सैह़ तिसियो दिक्खणे तांई गांह दौड़ी नैं इक्की रुम्बली दे रूखे पर चढ़ी गेआ, क्जोकि यीशु तिस रस्ते च जाणे आल़ा था।
19	5	जाह़लू यीशु तिसा रूखे अल्ल पुज्जा, तां ऊपर दिक्खी करी तिस नैं ग्लाया, “हे जक्कई, झटपट लौई आ; क्जोकि अज्ज मैं तेरे घरैं रैहणा ऐ।”
19	6	सैह़ झटपट रूखे ते थल्लै लुत्था कने खुस होई नैं यीशुये जो अपणे घरेयो लेई गेआ कने तिसदा सुआगत कित्ता।
19	7	एह़ दिक्खी नैं सारे लोक बुड़बुड़ाई नैं ग्लाणा लग्गे, “एह़ तां इक्क पापी माणुये दे घरेयो चलेया ऐ।”
19	8	जक्कई खड़ोई करी प्रभु नैं ग्लाणा लग्गा, “हे प्रभु, सुण, मैं अपणी आधी धन दौलत गरीबां जो दिंदा ऐ, कने कुसी नैं बेइमानी करी नैं लेई भी लेआ ऐ तां तिस जो चार गुणा बापस करी दिंगा।”
19	9	ताह़लू यीशुयैं तिस नैं ग्लाया, “अज्ज इस घरे च उद्धार आया ऐ, इसतांई एह़ भी अब्राहमे दा इक्क जागत ऐ।
19	10	क्जोकि मैं माणुये दा पुत्तर गुआचेआं जो तोपणा कने तिन्हां दा उद्धार करणा आया ऐ।”
19	11	जाह़लू तित्थु लोक एह़ गल्लां सुणा दे थे, तां यीशुयैं इक्क होर उदारण देई नैं ग्लाया, इसतांई कि सैह़ यरूशलेम सैहरे नेड़े था, कने लोक समझदे थे कि परमात्मे दा राज्ज हुण ई ओणे आल़ा ऐ।
19	12	कने तिन्नी ग्लाया, “इक्क अमीर माणु दूर देसे जो चलेया तांजे राज्ज पद पाई नैं बापस औयें।
19	13	तिन्नी अपणे दासां च दसा जो सद्दी नैं तिन्हां जो दस मोहरां दित्तियां कने तिन्हां नैं ग्लाणा लग्गा, ‘मेरे बापस ओणे तिकर लैण-दैण करनेयों।’
19	14	अपर तिसदे सैहरे दे अक्खै-बक्खे रैहणे आल़े लोक तिस नैं बैर रखदे थे, कने तिसदे पचांह़ संदेसा दैणे आल़े दुवारी एह़ ग्लाई करी घल्लेया, अहां नीं चांह़दे कि एह़ अहां पर राज करैं।
19	15	“जाह़लू सैह़ राज्ज पद पाई नैं बापस आया, तां इआं होएया कि तिन्नी अपणेयां दासां जो जिन्हां जो मोहरां दित्तियां थियां तिन्हां जो अप्पु अल्ल सद्देया तांजे पता करैं कि तिन्हां लैण-दैण ते क्या-क्या कमाया।
19	16	ताह़लू पैहल्ले आई नैं ग्लाया, ‘हे मालक, तेरियां मोहरां ते मैं दस होर मोहरां कमाईयां हन।’
19	17	मालकैं तिस नैं ग्लाया, धन, ‘हे उत्तम दास। तू मते ते ई थोड़े च बसुआसे जोग्गा निकल़ेया हुण दस्सां सैहरां पर हक्क रख।’
19	18	दूँये आई नैं ग्लाया, ‘हे मालक तेरियां मोहरां ते मैं पंज होर मोहरां कमाईयां हन।’
19	19	तिन्नी तिस नैं भी ग्लाया, ‘तूमी पंजा सैहरां पर हाकम होई जां।’
19	20	त्रीयें दासें भी आई नैं ग्लाया, ‘हे मालक, दिक्ख तेरी मोहर एह़ ऐ, जिसियो मैं परने च बन्नी नैं रखदा था।
19	21	क्जोकि मैं तिज्जो ते डरदा था, इसतांई कि तू कठोर माणु ऐ, जेह्ड़ा तैं नीं रखेया तिसियो चुक्की लैंदा ऐ, कने जेह्ड़ा तैं नीं बाया, तिसियो बड्डी लैंदा ऐ।’
19	22	मालकैं तिस नैं ग्लाया, हे दुष्ट दास, मैं तेरे ई मुँऐ ते तिज्जो दोसी ठैहरांदा ऐ। तू मिन्जो जाणदा था कि मैं सक्त माणु ऐ, जेह्ड़ा मैं नीं रखेया तिसियो चुक्की लैंदा, कने जेह्ड़ा मैं नीं बाया तिसियो बड्डदा ऐ;
19	23	तां तैं मेरिया मोहरा सौकारां अल्ल क्जो नीं रखी दित्ते कि आई नैं ब्याजे समेत लेई लैंदा?
19	24	कने जेह्ड़े माणु बक्खे खड़ोत्यो थे, तिन्नी तिन्हां नैं ग्लाया, ‘सैह़ मोहर इसते लेई लेआ, कने जिस अल्ल दस मोहरां हन तिसियो देई देआ।’
19	25	तिन्हां तिस नैं ग्लाया, ‘हे मालक, तिस अल्ल दस मोहरां हन।’
19	26	‘मैं तुहां नैं ग्लांदा कि जिन्हां अल्ल ऐ, तिन्हां जो दित्ता जांगा; कने जिन्हां अल्ल नीं ऐ, तिन्हां ते सैह़ भी जेह्ड़ा तिन्हां अल्ल ऐ लेई लेआ जांगा।
19	27	अपर मेरे तिन्हां बैरियां जो जेह्ड़ा नीं चांह़दे थे कि मैं तिन्हां पर राज्ज करैं, तिन्हां जो ऐत्थियो अंणी करी मेरे सामणै मारा’।”
19	28	एह़ गल्लां ग्लाई करी यीशु अपणे चेलेयां सौगी यरूशलेम सैहरे दे पास्सेयो तिन्हां दे गांह-गांह चला।
19	29	जाह़लू सैह़ जैतून नांऐ दे प्हाड़े पर बैतफगे ग्रांऐ कने बैतनिय्याह ग्रांऐ अल्ल पुज्जा, तां तिन्नी अपणे चेलेयां च दूँ जो एह़ ग्लाई नैं घल्लेया,
19	30	“सामणै आल़े ग्रांऐ च जा; कने तिस ग्रांऐ च पुजदेयां ई इक्क गधिया दा बच्चा जिस पर कदी कोई भी नीं बैठेया ऐ, बन्नेया होएया तुहां जो मिलगा। तिसियो खोली नैं लेई ओआ।
19	31	जे कोई तुहां ते पुछैं कि क्जो खोला दे हन, तां एह़ ग्लानेयों कि प्रभु जो इसदी जरूरत ऐ।”
19	32	जेह्ड़े दो चेले घल्लेयो थे, तिन्हां जाई नैं जिंआं यीशुयैं तिन्हां नैं ग्लाया था, तिन्हां जो तिदेया ई मिल्ला।
19	33	जाह़लू सैह़ गधे दे बच्चे जो खोला दे थे, तां तिस गधे दे मालकैं तिन्हां ते पुछया, “इस बच्चे जो क्जो खोला दे?”
19	34	तिन्हां ग्लाया, “प्रभु जो इसदी जरूरत ऐ।”
19	35	सैह़ तिसियो यीशु अल्ल लेई आये, कने अपणे कपड़े तिस बच्चे परालें रखी नैं यीशुये जो तिस पर बठाई दित्ता।
19	36	जाह़लू यीशु जा दा था, तां मतेआं लोकां अपणे कपड़े रस्ते च बछाई दित्ते।
19	37	बक्खे ओंदे-ओंदे जाह़लू सैह़ जैतून प्हाड़े दी ढलाना पर पुज्जा, तां चेलेयां दी सारी मंडल़ी तिन्हां सारेयां सामर्थी दे कम्मां दिया बज़ाह ते जेह्ड़े तिन्हां दिख्यो थे, खुस होई नैं जोरे नैं परमात्मे दी स्तुति करणा लग्गे:
19	38	“धन ऐ सैह़ राजा, जेह्ड़ा प्रभु दे नांऐ ते ओंदा ऐ, सुअर्गे च सांति कने सुअर्गे च परमात्मे दी महिमा होयैं।”
19	39	ताह़लू लोकां दियां भीड़ा च कुच्छ फरीसी माणु तिस नैं ग्लाणा लग्गे, “हे गुरू, अपणे चेलेयां जो चुप रैहणे तांई ग्ला।”
19	40	तिन्नी जवाब दित्ता, “मैं तुहां नैं सच्च ग्लांदा ऐ, जे एह़ लोक चुप रैह़न तां पत्थर डड्डी पोंगे।”
19	41	जाह़लू सैह़ बक्खे आया तां सैहरे जो दिक्खी नैं तिस पर रोया।
19	42	कने ग्लाया, “जे तू, हाँ तू, अज्ज इतणा समझी लैंदा कि सांतिया दा मतलब क्या ऐ, अपर हुण तुहां ते छुपाई नैं रखेया ऐ।
19	43	क्जोकि सैह़ दिन तिज्जो पर भी ओंगे कि तेरे बैरी मोर्चा बन्नी करी तिज्जो घेरी लैंगे, कने चौंन्नी पास्से ते तिज्जो बंद करी दिंगे;
19	44	कने तेरे बैरी तिज्जो कने तेरे जागतां जो जेह्ड़े तिज्जो च हन, नास करी दिंगे, कने एह़ तेरे पत्थरां दे बणायो भवने दा इक्क भी पत्थर नीं छड्डगे; क्जोकि जाह़लू तिज्जो पर दयादृष्टि कित्ती गेई, तां तैं तिस मौके जो नीं पणछैणया।”
19	45	ताह़लू यीशु मंदरे च जाई नैं तित्थु बैठेयो बपार करणे आल़ेआं जो बाहर कड्डणा लग्गा,
19	46	कने तिन्हां नैं ग्लाणा लग्गा, “पवित्रशास्त्रे च लिख्या ऐ, ‘मेरा मंदर प्रार्थना दा घर हुंगा,’ अपर तुहां इसियो डाकुआं दा अड्डा बणाई दित्ता ऐ।”
19	47	यीशु हर रोज मंदरे च सिक्षा दिंदा था; कने प्रधान याजक कने सास्त्री कने लोकां दे मुखिये तिसियो खत्म करणे दा मौका तोपदे थे।
19	48	अपर कोई उपाय नीं निकाल़ी सके एह़ कुस तरीके नैं करन, क्जोकि सारे माणु बड़ा मन लगाई नैं तिसदी सुणदे थे।
20	1	इक्क दिन इआं होएया कि जाह़लू यीशु मंदरे च लोकां जो सिक्षा दै दा कने सुसमाचार सणांदा था, तां प्रधान याजक कने सास्त्री, स्याणेयां सौगी आई करी बक्खे खड़ोई गै;
20	2	कने ग्लाणा लग्गे, “अहां जो दस्स, तू इन्हां कम्मां जो कुस हक्के नैं करदा ऐ, कने सैह़ कुण ऐ जिन्नी तिज्जो एह़ हक्क दित्या ऐ?”
20	3	तिन्नी तिन्हां जो जवाब दित्ता, “मैं भी तुहां ते इक्क गल्ल पुछदा ऐ; मिन्जो दस्सा
20	4	यूहन्ने दा बपतिस्मा सुअर्गे दे पास्से ते था या माणुआं दे पास्से ते था?”
20	5	ताह़लू सैह़ अप्पु च ग्लाणा लग्गे, “जे अहां ग्लांगे, ‘सुअर्गे दे पास्से ते,’ तां इन्हीं ग्लाणा, ‘भिरी तुहां यूहन्ने पर बसुआस क्जो नीं कित्ता?’
20	6	कने जे अहां ग्लांगे, ‘माणुआं दे पास्से ते,’ तां सारेयां लोकां अहां पर पत्थर मारने, क्जोकि सैह़ सच्च-बिच्च जाणदे हन कि यूहन्ना भविष्यवक्ता था।”
20	7	इसतांई तिन्हां जवाब दित्ता, “अहां नीं जाणदे कि सैह़ कुसदे पास्से ते था।”
20	8	यीशुयैं तिन्हां नैं ग्लाया, “तां मैं भी तुहां जो नीं दस्सणा कि मैं एह़ कम्म कुस हक्के नैं करदा ऐ।”
20	9	ताह़लू यीशु लोकां नैं एह़ उदारण ग्लाणा लग्गा, “इक्की माणुयैं अंगूरा दा बाग लगाया, कने किसानां जो तिसदा ठेका देई दित्ता कने मते दिनां बासती परदेस चली गेआ।
20	10	जाह़लू बग्त आया तां तिन्नी किसानां अल्ल इक्की दासे जो घल्लेया कि सैह़ अंगूरा दे बागे च थोड़े फल़ां दा हिस्सा लेई औयें, अपर किसानां तिसियो मारी कूटी करी खाली हत्थ बापस घल्ली दित्ता।
20	11	भिरी तिन्नी इक्क होर दास घल्लेया, कने तिन्हां तिसियो भी मारेया कने तिसदी बेइज्जती करी नैं खाली हत्थ बापस घल्ली दित्ता।
20	12	भिरी तिन्नी त्रीआ दास घल्लेया, कने किसानां तिसियो भी जख्मी करी नैं कड्डी दित्ता।
20	13	ताह़लू अंगूरा दे बागे दा मालक ग्लाणा लग्गा, ‘मैं क्या करैं? मैं अपणे प्यारे जागते जो घल्लदा, जरूर सैह़ इसदा लैआज रखगे।’
20	14	जाह़लू किसानां तिस जो दिख्या तां अप्पु च ग्लाणा लग्गे, ‘एह़ तां वारस ऐ; ओआ, अहां इसियो मारी दिंदे कि सारी मलकीत अहां दी होई जां।’
20	15	कने तिन्हां तिसियो अंगूरा दे बागे ते बाहर कड्डी नैं मारी दित्ता। इसतांई अंगूरा दे बागे दा मालक तिन्हां नैं क्या करगा?
20	16	सैह़ आई नैं तिन्हां किसानां जो खत्म करगा, कने अंगूरा दे बागे जो दूयेयां जो दिंगा।” एह़ सुणी करी तिन्हां ग्लाया, “परमात्मा करैं ऐदेया ना होयैं।”
20	17	तिन्नी तिन्हां दे बक्खी दिक्खी नैं ग्लाया, “तां भिरी पवित्रशास्त्रे च एह़ क्या लिख्या ऐ: ‘जिस पत्थरे जो राजमिस्त्रियां नकम्मा ठैहराया था, सैई कुणे दा सिरा होई गेआ।’
20	18	जेह्ड़ा कोई तिस पत्थरे पर पोंगा सैह़ चकनाचूर होई जांगा, कने जिस पर सैह़ पोंगा, तिसियो पित्थी दिंगा।”
20	19	तिस बग्त सास्त्रियां कने प्रधान याजकां तिसियो पकड़णा चाया, क्जोकि सैह़ समझी गियो थे कि तिन्नी अहां पर एह़ उदारण ग्लाया, अपर सैह़ लोकां ते डरे।
20	20	कने सैह़ तिसदी ताक च लग्गे, कने भेत्ती घल्ले कि धर्मी दा भेस बदली करी तिसदी कोई ना कोई गल्ल पकड़न, जे तां तिसियो हाकमां दे हक्क कने अधिकारियां दे हुआलैं करी दिंगे।
20	21	तिन्हां तिसते एह़ पुछया, “हे गुरू, अहां जाणदे हन कि तू ठीक ग्लांदा कने सखांदा भी ऐ, कने कुसी दा भेदभाव नीं करदा, अपर परमात्मे दा रस्ता सच्चाईया नैं दस्सदा ऐ।
20	22	क्या अहां जो कैसरे जो चुंगी दैणा ठीक ऐ कि नीं?”
20	23	तिन्नी तिन्हां दी चलाकिया जो जाणी नैं तिन्हां नैं ग्लाया,
20	24	“इक्क दीनार मिन्जो भी दस्सा। तिस पर कुसदी मौहर कने नां ऐ?” तिन्हां ग्लाया, “कैसरे दा।”
20	25	तिन्नी तिन्हां नैं ग्लाया, “तां जेह्ड़ा कैसर दा ऐ, सैह़ कैसर जो देआ; कने जेह्ड़ा परमात्मे दा ऐ, सैह़ परमात्मे जो देआ।”
20	26	सैह़ लोकां दे सामणै इसा गल्ला च पकड़ी नीं सकैं, अपर तिसदे जवाबे ते हरान होई नैं चुप रेई गै।
20	27	भिरी सदूकी माणु जेह्ड़े ग्लांदे हन कि मरेयां दा जिन्दा होणा ऐ कि नीं, तिन्हां च कुच्छना तिस अल्ल आई नैं पुछया,
20	28	“हे गुरू, मूसैं अहां तांई पवित्रशास्त्रे च लिख्या ऐ, ‘जे कुसी दा भाऊ अपणिया लाड़िया दे हुंदे बगैर औलादी मरी जां, तां तिसदा भाऊ तिसदिया लाड़िया नैं ब्याह करी लैं, कने अपणे भाऊये तांई वंश पैदा करैं।’
20	29	सत भाऊ थे, पैहल्ला भाऊ ब्याह करी नैं बगैर औलादी मरी गेआ।
20	30	भिरी दूँये,
20	31	कने त्रीयें भी तिसा जणासा नैं ब्याह करी लेआ। इस तरीके नैं सतो बिना औलादी ते मरी गै।
20	32	तिसते बाद सैह़ जणांस भी मरी गेई।
20	33	इसतांई सैह़ जिन्दे होणे पर सैह़ तिन्हां च कुसदी लाड़ी हुंगी, क्जोकि सैह़ सतां दी लाड़ी रेई चुकियो थी।”
20	34	यीशुयैं तिन्हां नैं ग्लाया, “इस जुगे दियां औलादी च तां ब्याह हुंदा ऐ,
20	35	अपर जेह्ड़े लोक तिस जोग्गे ठैहरगे कि इस जुगे जो कने मरेयां ते जिन्दे होणे जो हासल करन, सैह़ ना तां ब्याह करगे कने ना ई ब्याये च दित्ते जांगे।
20	36	सैह़ भिरी मरने तांई भी नीं; क्जोकि सैह़ सुअर्गदूतां साइआं हुंगे, कने दुवारी जिन्दे होणे दी औलाद होणे ते परमात्मे दी भी औलाद हुंगे।
20	37	अपर इसा गल्ला जो कि मरेयो भी जिन्दे हुंदे हन, मूसैं भी अग्गी आल़ी झाड़ी दी कथा च प्रगट कित्ता ऐ कि सैह़ प्रभु जो ‘अब्राहमे दा परमात्मा, कने इसहाके दा परमात्मा, कने याकूबे दा परमात्मा’ ग्लांदा ऐ।
20	38	परमात्मा मुड़देयां दा नीं अपर जिन्देया दा परमात्मा ऐ, क्जोकि तिसदे नेड़े सारे जिन्दे हन।”
20	39	ताह़लू एह़ सुणी नैं सास्त्रियां च कुच्छना एह़ ग्लाया, “हे गुरू, तैं ठीक ग्लाया।”
20	40	कने तिन्हां जो भिरी तिसते होर कुच्छ पुछणे दी हिम्मत नीं होई।
20	41	भिरी तिन्नी तिन्हां ते पुछया, “मसीह जो दाऊदे दी औलाद किंआं ग्लांदे हन?
20	42	दाऊद अप्पु भी भजन संहिता दिया कताबा च ग्लांदा ऐ: ‘प्रभुयैं मेरे प्रभु नैं ग्लाया,
20	43	मेरे सज्जे बक्खे बैठ, जाह़लू तिकर कि मैं तेरे बैरियां जो तेरेयां पैरां थल्लैं नीं करी दैं।’
20	44	दाऊद तां तिस जो प्रभु ग्लांदा ऐ; तां भिरी सैह़ तिसदी औलाद किंआं होएया?”
20	45	जाह़लू सारे माणु सुणा दे थे, तां तिन्नी अपणे चेलेयां नैं ग्लाया,
20	46	“सास्त्रियां ते चौकन्ने रेह्आ, जिन्हां जो लम्मे-लम्मे कपड़े पैहनी करी घूमणा खरा लगदा ऐ, कने जिन्हां जो बजारां च नमस्कार, कने आराधनालयां च खास-खास आसण कने धामा च खास जगाह प्यारी लगदी ऐ।
20	47	सैह़ बिधवां दे घरां जो चलाकिया नैं हड़पी लेई जांदे हन, कने दस्सणे तांई लमियां-लमियां प्रार्थना करदे हन। क्जोकि एह़ जादा सज़ा पांगे।”
21	1	भिरी यीशुयैं अखीं चुक्की नैं अमीरां जो अपणा-अपणा दान दानपात्रे च पांदे दिख्या।
21	2	तिन्नी इक्क गरीब बिधवा जो भी तिस च दो दमड़ियां पांदे दिख्या।
21	3	ताह़लू यीशुयैं ग्लाया, “मैं तुहां नैं सच्च ग्लांदा ऐ कि इन्नै गरीब बिधवा तां सबना ते जादा पाया ऐ।
21	4	क्जोकि तिन्हां सबना अपणिया-अपणिया कमाईया दा थोड़ा हिस्सा दाने च पाया ऐ, अपर इन्नै अपणिया गरिबिया च अपणी सारी कमाई पाई दित्ती ऐ।”
21	5	जाह़लू कुच्छ माणु मंदरे दे बारे च ग्ला दे थे कि सैह़ कदेय छैल़ पत्थरां नैं कने दान कित्तियां चीज्जां नैं सजाया ऐ, तां तिन्नी ग्लाया,
21	6	“सैह़ दिन ओंगे, जिन्हां च एह़ सब कुच्छ जेह्ड़ा तुहां दिक्खदे हन, तिन्हां च ऐत्थु कुसी भी इक्की पत्थरे पर दूआ पत्थर नीं टिकगा। अपर इक्क-इक्क पत्थर ढाई दित्ता जांगा।”
21	7	तिन्हां तिसते पुछया, “हे गुरू, एह़ सब काह़लू हुंगा? कने एह़ गल्लां जाह़लू पूरियां होणे पर हुंगियां, तां तिस बग्त दा क्या नसाण हुंगा?”
21	8	तिन्नी ग्लाया, “चौकन्ने रेह्आ कि भरमाये नीं जान, क्जोकि मते भरी मेरे नांऐ ते आई नैं ग्लांगे, मैं सैई ऐ, कने एह़ भी कि, ‘बग्त आई रेह्आ ऐ।’ तुहां तिसदे पचांह़ मत चली जांदे।
21	9	जाह़लू तुहां लड़ाईयां कने हंगामे दी चर्चा सुणगे तां घबराई मत जांदे, क्जोकि तिन्हां दा पैहल्लैं होणा जरूरी ऐ; अपर तिस बग्त इकदम अन्त नीं हुंगा।”
21	10	ताह़लू तिन्नी तिन्हां नैं ग्लाया, “जातिआं पर जाति कने राज्जे पर राज्ज चढ़ाई करगा,
21	11	कने बड्डे-बड्डे हिल्लण हुंगे, कने जगाह-जगाह पर अकाल कने महामारियां पोंगियां, कने अम्बरे च बुरिआं गल्लां कने बड्डे-बड्डे नसाण प्रगट हुंगे।
21	12	अपर इन्हां सारियां गल्लां होणे ते पैहल्लैं मेरे नांऐ दिया बज़ाह ते तुहां जो पकड़गे, कने सतांगे, आराधनालय च घसीटगे, जेलां च करी दिंगे, राजेयां कने हाकमां सामणै लेई जांगे।
21	13	अपर एह़ तुहां तांई गवाही दैणे दा मौका होई जांगा।
21	14	इसतांई अपणे-अपणे मने च ठाणी लेआ कि अहां पैहल्लैं ई जवाब दैणे दी फिकर नीं करगे।
21	15	क्जोकि मैं तुहां जो ऐदेय सब्द कने अक्ल दिंगा कि तुहां दे सब बरोधी सामणा या बरोध नीं करी सकगे।
21	16	तुहां दे माँ-बुढ़े, कने भाऊ, कने रिस्तेदार, कने साथी भी तुहां जो पकड़ुआंगे; ऐत्थु तिकर कि तुहां च कुच्छ लोकां जो मारी दिंगे।
21	17	मेरे नांऐ दी खातर सारे माणु तुहां नैं बैर रखगे।
21	18	अपर तुहां दे सिरे दा इक्क बाल़ भी बांका नीं हुंगा।
21	19	अपणे सबरे नैं तुहां अपणे प्राणा जो बचाई रखगे।
21	20	“जाह़लू तुहां यरूशलेम सैहरे जो सेना नैं घिरेया दिक्खगे, तां जाणी लैनेयों कि तिसदा उजड़णा नेड़े ऐ।
21	21	ताह़लू जेह्ड़े यहूदिया च होन सैह़ प्हाड़ां पर नठ्ठी जान; कने जेह्ड़े यरूशलेमे अंदर होन सैह़ बाहरेयो निकल़ी जान; कने जेह्ड़े ग्रांऐ च होन सैह़ तिस ग्रांऐ च ना जान।
21	22	क्जोकि एह़ बदला लैणे दे ऐदेय दिने हुंगे, जिन्हां च लिखियां सारियां गल्लां पूरियां होई जागियां।
21	23	तिन्हां दिनां च जेह्ड़ी जणांस गर्भवती कने दूद प्यांदी हुंगी, तिसा तांई हाय। क्जोकि देसे च बड़ा सताव कने तिन्हां लोकां पर बड़ा प्रकोप हुंगा।
21	24	सैह़ तलवारा दी धार बणी जांगे, कने सारेयां देसा दे लोकां च कैदी होई नैं पज्जाये जांगे; कने जाह़लू तिकर होरनी जातिआं दा बग्त पूरा ना होयैं, ताह़लू तिकर यरूशलेम सैहर होरनी जातिआं नैं रौंदेया जांगा।
21	25	“सूरजे च कने चन्द्रमे च कने तारेयां च नसाण दुस्सगे; कने धरतिया पर सारे देसां दे लोकां जो मुसीबत हुंगी, क्जोकि सैह़ समुंदरे दी गरजणा नैं कने लैहरां दिया उआज़ा नैं घबराई जांगे।
21	26	डरे दिया बज़ाह ते कने संसारे पर ओणे आल़ी मुसीबतां दा इन्तजार करदे-करदे लोकां दे जी च जी नीं रैंह्गा, क्जोकि अम्बरे दियां सक्तियां हिलाईयां जाणियां हन।
21	27	ताह़लू सैह़ माणुये दे पुत्तरे जो सामर्था दे कने बड़ी महिमा सौगी बदल़े पर ओंदे दिक्खगे।
21	28	जाह़लू एह़ गल्लां होणा लगियां, तां सिध्धे होई नैं अपणे सिरे ऊपर चुकनेयों; क्जोकि तुहां दा छुटकारा नेड़े हुंगा।”
21	29	तिन्नी तिन्हां नैं इक्क उदारण भी ग्लाया, “धूड़े दे रूखे कने सारेयां रूखां जो दिक्खा।
21	30	जिंआं तिन्हां च कुम्बलू निकल़दे हन, तां तुहां दिक्खी नैं अप्पु ई जाणी लैंदे हन कि गर्मिया दा मौसम ओणे आल़ा ऐ।
21	31	तिस तरीके नैं जाह़लू तुहां एह़ गल्लां हुंदे दिक्खा, ताह़लू जाणी लेआ कि परमात्मे दा राज्ज ओणे आल़ा ऐ।
21	32	मैं तुहां नैं सच्च ग्लांदा ऐ, कि जाह़लू तिकर एह़ सारियां गल्लां नीं होई लैंन, ताह़लू तिकर इसा पीढ़िया दे लोकां दा कदी भी अन्त नीं हुंगा।
21	33	अम्बर कने धरती टल़ी सकदे हन, अपर मेरियां गल्लां कदी नीं टली सकदियां।
21	34	“इस बज़ाह ते चौकन्ने रेह्आ, एह़ नीं होयैं कि तुहां दे मने च खुमार, कने मतवाल़ापन, कने इसा ज़िन्दगिया दी फिकर करी नैं सुस्त होई जान, कने सैह़ दिन तुहां पर गल़फाये साइआं चाणचक आई पोयैं।
21	35	क्जोकि सैह़ सारे धरतिया पर रैहणे आल़ेआं पर इस तरीके नैं आई पोंगा।
21	36	इसतांई जागदे रेह्आ कने हर बग्त प्रार्थना करदे रेह्आ कि तुहां इन्हां सब ओणे आल़िआं मुसीबता ते बची करी रैह़न कने माणुये सामणै खड़ोणे जोग्गा तां बणा।”
21	37	सैह़ हर दिन मंदरे च सिक्षा दिंदा था, कने रातियो बाहर जाई नैं जैतून नांऐ दे प्हाड़े पर रैंह्दा था;
21	38	कने भ्यागा तड़कें ई सारे माणु तिसदी सुणने तांई मंदरे च तिस अल्ल ओंदे थे।
22	1	अखमीरी रोटिया दा त्योहार जेह्ड़ा फसह दे नांऐ जाणेयां जांदा ऐ, नेड़े था;
22	2	कने प्रधान याजक कने सास्त्री इस सोच बचारे च रैंह्दे थे कि यीशुये जो किंआं जान्नी ते मारन, अपर सैह़ लोकां ते डरदे थे।
22	3	ताह़लू सैतान यहूदा च समाईया, जेह्ड़ा इस्करियोती नांऐ ते जाणेयां जांदा था कने यीशुये दे बारांह चेलेयां च गिणेया जांदा था।
22	4	तिन्नी जाई नैं प्रधान याजकां कने अधिकारियां नैं गल्ल-बात कित्ती कि यीशुये जो किंआं तिन्हां दे हुआलैं करैं।
22	5	सैह़ खुस होये, कने तिसियो पैसे दैणे दा वादा कित्ता।
22	6	तिन्नी मन्नी लेआ, कने मौका तोपणा लग्गा कि जाह़लू भीड़ ना होयैं तां यीशुये जो तिन्हां दे हुआलैं करी दिंगा।
22	7	ताह़लू अखमीरी रोटिया दे त्योहारे दा दिन आया, जिस च फसह दा मेम्ना बल़ि चढ़ाणा जरूरी था।
22	8	यीशुयैं पतरसे नैं कने यूहन्ने जो एह़ ग्लाई नैं घल्लेया, “जाई नैं अहां दे खाणे तांई फसह त्यार करा।”
22	9	तिन्नी तिसते पुछया, “तू अहां ते फसह दी त्यारी कतांह करवाणा चांह़दा ऐ, कि अहां त्यार करन?”
22	10	तिन्नी तिन्हां नैं ग्लाया, “दिक्खा, सैहरे च पुज्जदे ई इक्क माणु पांणिये दा घड़ा लेई नैं चलेया तुहां जो मिलगा; जिस घरे च सैह़ जां तुहां तिसदे पचांह़ चली जान्नेयों,
22	11	कने तिस घरे दे मालके नैं ग्लाणा, कि ‘गुरू तिज्जो नैं ग्ला दा ऐ कि सैह़ कमरा कुत्थू ऐ जिस च मैं अपणे चेलेयां सौगी फसह खां?’
22	12	सैह़ तुहां जो इक्क सज्जियो सज्जाइयो बौड़ दस्सगा; तित्थु ई त्यारी करनेयों।
22	13	तिन्हां जाई नैं, जिंआं यीशुयैं तिन्हां जो ग्लाया था, तिंआं ई होएया कने फसह त्यार कित्ता।”
22	14	जाह़लू बग्त आई रेह्आ, तां सैह़ खास बारांह चेलेयां सौगी खाणा खाणे बैठा।
22	15	कने तिन्नी तिन्हां नैं ग्लाया, “मिन्जो बड़ी लालसा थी कि दुख झेलणे कने मरने ते पैहल्लैं एह़ फसह दी धाम तुहां सौगी खां।
22	16	क्जोकि मैं तुहां नैं ग्लांदा ऐ, कि जाह़लू तिकर सैह़ परमात्मे दे राज्जे च पूरा नीं होयैं, ताह़लू तिकर मैं फसह दिया धामा जो कदी नीं खांगा।”
22	17	ताह़लू तिन्नी अंगूरा दे रसे दा कटोरा लेई नैं परमात्मे धन्यावाद कित्ता कने ग्लाया, “इसियो लेआ कने अप्पु च बंडी लेआ।
22	18	क्जोकि मैं तुहां नैं ग्लांदा ऐ कि जाह़लू तिकर परमात्मे दा राज्ज नीं औयें ताह़लू तिकर मैं अंगूरा दा रस अज्जे ते बाद कदी नीं पींगा।”
22	19	भिरी तिन्नी रोटी लेई, कने परमात्मे दा धन्यावाद करी नैं तोड़ी, कने तिन्हां जो एह़ ग्लाई नैं दित्ती, “एह़ रोटी मेरा सरीर ऐ, जेह्ड़ा तुहां तांई दित्ता जांदा ऐ, मेरिया यादा तांई ऐई करा-करा।”
22	20	इस तरीके नैं तिन्नी खाणे ते बाद अंगूरा दे रसे दा कटोरा भी एह़ ग्लाई नैं दित्ता, “एह़ अंगूरा दे रसे दा कटोरा मेरे तिस खूने च जेह्ड़ा तुहां तांई बहाया जांदा ऐ, नौआं वादा ऐ।
22	21	अपर दिक्खा, मेरे पकड़ुआणे आल़े दा हत्थ मिन्जो सौगी खाणा खा दा ऐ।
22	22	क्जोकि मैं माणुये दा पुत्तर तां जिंआं तिस तांई ठैहराया गेआ ऐ, तिस बग्त जाणा ई ऐ, अपर हाय तिस माणुये पर जिसदिया बज़ाह ते सैह़ पकड़ुआया जांदा ऐ।”
22	23	ताह़लू सैह़ अप्पु च पुछणा लग्गे कि अहां च कुण ऐ, जेह्ड़ा एह़ कम्म करगा।
22	24	तिन्हां च एह़ बैंह्स भी होई तिन्हां च बड़ा कुण समझेया जांदा ऐ।
22	25	तिन्नी तिन्हां नैं ग्लाया, “होरनी जाति दे राजे तिन्हां पर हकुमत करदे हन; कने जेह्ड़े तिन्हां पर हक्क रखदे हन, सैह़ भलाई करणे आल़े नांऐ ते जाणे जांदे हन।
22	26	अपर तुहां ऐदेय मत हुंदे; अपर जेह्ड़ा तुहां च बड्डा ऐ, सैह़ लोक्के साइआं कने जेह्ड़ा प्रधान ऐ, सैह़ दासे साइआं बणैं।
22	27	क्जोकि बड्डा कुण ऐ, सैह़ जेह्ड़ा खाणा बैठेया ऐ, या सैह़ जेह्ड़ा सेवा करदा ऐ? क्या सैह़ नीं जेह्ड़ा खाणा बैठेया ऐ? अपर मैं तुहां बिच्च दासे साइआं ऐ।
22	28	“तुहां सैह़ हन, जेह्ड़े मेरिया परीक्षा दे बग्त लगातार मिन्जो सौगी रैह्;
22	29	कने जिंआं मेरे पितैं मेरे तांई इक्क राज्ज ठैहराया ऐ, तिंआं ई मैं तुहां तांई ठैहरांदा ऐ,
22	30	तांजे तुहां मेरे राज्जे च मेरी मेज्जे पर खांगे-पींगे, अपर सिंहासणे पर बेई नैं इस्राएल देसे दे बारांह गोत्रां दा न्याय करा।
22	31	“शमौन, हे शमौन। सुण, सैताने तुहां लोकां जो मंगी लेआ ऐ तांजे कणका साइआं फटके।
22	32	अपर मैं तिज्जो तांई परमात्मे नैं विणती कित्ती, कि तेरा बसुआस मिन्जो ते चली नीं जां; कने जाह़लू तू मने बदलें तां अपणे भाऊआं जो भी मिन्जो पर बसुआस करणे तांई मजबूत कर।”
22	33	तिन्नी यीशुये नैं ग्लाया, “हे प्रभु, मैं तिज्जो सौगी जेला च जाणे जो कने मरने जो भी त्यार ऐ।”
22	34	यीशु ग्लाणा लग्गा, “ओ पतरसा, मैं तिज्जो नैं ग्लांदा ऐ कि अज्ज कुक्ड़े दे बांग दैंणे ते पैहल्लैं तैं त्रै बरी मिन्जो पणछैणने ते मुकरना कि तू मिन्जो नीं जाणदा।”
22	35	भिरी यीशुयैं अपणे चेलेयां नैं ग्लाया, “जाह़लू मैं तुहां जो बटुए, कने झोल़ी, कने जूते बगैर परमात्मे दा सुसमाचार लोकां जो सनाणे तांई घल्लेया था, तां क्या तुहां जो कुसी चीज्जा दी कमी होई थी?”
22	36	तिन्नी तिन्हां नैं ग्लाया, “अपर हुण लोक अहां दे बरोध च हन, तां जिस अल्ल बटुआ होयैं सैह़ तिसियो लैं, कने तिंआं ई झोल़िया भी लैं कने जिस अल्ल तलवार ना होयैं, सैह़ अपणे कपड़े बेची नैं खरीदी लैं।
22	37	क्जोकि मैं तुहां नैं ग्लांदा ऐ, कि एह़ जेह्ड़ा पवित्रशास्त्रे च लिख्या ऐ। कने एह़ दस्सदा कि सैह़ अपराधियां सौगी गिणेया गेआ, तिसदा मिन्जो च पूरा होणा जरूरी ऐ। क्जोकि मेरे बारे च लिखियां गल्लां पूरियां होणे पर हन।”
22	38	तिन्हां ग्लाया, “हे प्रभु, दिक्ख, ऐत्थु दो तलवारा हन।” यीशुयैं तिन्हां नैं ग्लाया, “बड़ियां हन।”
22	39	ताह़लू यीशु बाहर निकल़ी नैं, अपणी रीतिया मताबक जैतून दे प्हाड़े पर गेआ, कने चेले तिसदे पचांह़ चली पै।
22	40	तिसा जगाह पुजी नैं यीशुयैं तिन्हां नैं ग्लाया, “प्रार्थना करा कि तुहां परीक्षा च नीं पोन।”
22	41	भिरी यीशु अपणे चेलेयां ते लगभग तीई मीटर दूर गेआ, कने गोड्डेयां भार बेई नैं प्रार्थना करणा लग्गा,
22	42	“हे पिता, जे तू चां तां इस दुखे दे बग्ते जो मिन्जो ते दूर करी दे, भिरी भी मेरी नीं अपर तेरी ई इच्छा पूरी होयैं।”
22	43	ताह़लू सुअर्गे ते इक्क सुअर्गदूत तिसियो दुस्सेया जेह्ड़ा तिसियो सामर्थ दिंदा था।
22	44	सैह़ बड़िया मुसीबता ते व्याकुल होई नैं होर भी जोरे नैं प्रार्थना करणा लग्गा; कने यकिन करा कि तिसदा पसीना खूने दियां बड्डियां-बड्डियां टिप्पियां साइआं धरतिया पर पेआ।
22	45	ताह़लू सैह़ प्रार्थना ते उठेया कने अपणे चेलेयां अल्ल आई नैं तिन्हां जो उदासी दे मारे सुतेया दिख्या,
22	46	कने यीशुयैं तिन्हां नैं ग्लाया, “क्जो सुतेयो हन? उठा, प्रार्थना करा कि परीक्षा च ना पोन।”
22	47	सैह़ एह़ ग्ला दा ई था कि इक्क माणुआं दी भीड़ आई, कने तिन्हां बारांह चेलेयां च इक्क जिसदा ना यहूदा था तिन्हां गांह-गांह ओआ दा था। सैह़ यीशुये दा पुक्का लैणे तांई तिस अल्ल आया।
22	48	यीशुयैं तिस नैं ग्लाया, “हे यहूदा, क्या तैं पुक्का लेई नैं माणुये दे पुत्तरे जो धोखे नैं पकड़ुआणा आया ऐ?”
22	49	तिसदेयां साथियां कने जाह़लू दिख्या कि क्या होणे आल़ा ऐ, तां ग्लाया, “हे प्रभु, क्या अहां तलवार चलान?”
22	50	कने तिन्हां च इक्की महायाजके दे दासे पर तलवार चलाई नैं तिसदा सज्जा कंन्न बड्डी दित्ता।
22	51	इसा गल्ला पर यीशुयैं ग्लाया, “हुण बस करा।” कने तिसदा कंन्न छुई नैं तिसियो ठीक कित्ता।
22	52	ताह़लू यीशुयैं प्रधान याजकां कने मंदरे दे चौकीदारां दे सरदारां कने स्याणेयां यहूदी नेतेयां नैं, जेह्ड़े तिस पर चढ़ी आएयो थे, ग्लाया, “क्या तुहां मिन्जो डाकू समझी नैं तलवारां कने डांगा लेई करी पकड़णा निकल़ेयो हन?
22	53	जाह़लू मैं मंदरे च हर दिन तुहां सौगी था, तां तुहां मिन्जो पर हत्थ नीं पाया; अपर एह़ तुहां दा बग्त ऐ, कने नेहरे दा हक्क ऐ।”
22	54	भिरी सैह़ यीशुये जो पकड़ी करी लेई चल्ले, कने महायाजके दे घरेयो लेई गै। कने पतरस डरदा-डरदा तिसदे बड़ी पचांह़ चलेया था;
22	55	कने जाह़लू सैह़ अँगणे च अग्गी सल़गेरी नैं किठ्ठे बैठे, तां पतरस भी तिन्हां बिच्च बेई गेआ।
22	56	कने ताह़लू इक्क दासिया तिसियो अग्गी दिया लौई च बैठेयो दिक्खी नैं कने तिसदे पास्से ताक्की नैं ग्लाणा लग्गी, “एह़ भी तां तिस सौगी था।”
22	57	अपर तिन्नी एह़ ग्लाई नैं ना कित्ती, “हे नारी, मैं तिसियो नीं जाणदा।”
22	58	थोड़िया देरा बाद कुणकी होरनी भी तिसियो दिक्खी नैं ग्लाया, “तू भी तां तिन्हां च ऐ।” पतरसैं ग्लाया, “हे माणु, मैं नीं ऐ।”
22	59	कुच्छ घंटे बाद इक्क होर माणु बसुआसे नैं ग्लाणा लग्गा, “पक्का एह़ भी तां तिस सौगी था, क्जोकि एह़ गलीली माणु ऐ।”
22	60	पतरसैं ग्लाया, “हे माणु, मैं नीं जाणदा कि तू क्या ग्ला दा ऐ।” सैह़ ग्ला दा ई था कि ताह़लू ई कुक्ड़े बांग दित्ती।
22	61	ताह़लू प्रभुयैं पचांह़ मुड़ी नैं पतरसे पास्से दिख्या, कने पतरसे जो प्रभु दी सैह़ गल्ल याद आई जेह्ड़ी तिन्नी ग्लाईयो थी, “अज्ज कुक्ड़े दे बांग दैणे ते पैहल्लैं, तैं त्रै बरी मिन्जो पणछैणने ते मुकरणा।”
22	62	कने सैह़ बाहर निकल़ी नैं अखीं भरी-भरी नैं रोणा लग्गा।
22	63	जिन्हां माणुआं यीशुये जो पकड़ेया था, सैह़ तिसियो मजाक करी नैं मारणा कूटणा लग्गे;
22	64	कने तिसदियां अखीं ढक्की नैं तिसते पुछया, “हे गुरू भविष्यवाणी करी नैं दस्स कुणी मारेया।”
22	65	कने तिन्हां मतिआं होर भी निंदा दियां गल्लां तिसदे खलाफ ग्लाईयां।
22	66	जाह़लू दिन होएया तां लोकां दे स्याणे कने प्रधान याजक कने सास्त्री किठ्ठे होये, कने तिसियो अपणिया महासभा च अंणी करी पुछया,
22	67	“जे तू मसीह ऐ, तां अहां नैं ग्लाई दे।” तिन्नी तिन्हां नैं ग्लाया, “जे मैं तुहां नैं ग्लां, तां तुहां बसुआस नीं करणा
22	68	जे पुछैं, तां तुहां जवाब नीं दैणा।
22	69	अपर हुण ते मैं माणुये दा पुत्तर सर्वशक्तिमान परमात्मे दी सज्जे पास्से बैठेया रैंह्गा।”
22	70	इसा गल्ला पर सारेयां ग्लाया, “तां क्या तू परमात्मे दा पुत्तर ऐ?” तिन्नी तिन्हां नैं ग्लाया, “तुहां अप्पु तां ग्लांदे हन, क्जोकि मैं ऐ।”
22	71	ताह़लू तिन्हां ग्लाया, “हुण अहां जो होर गवाहिया दी क्या जरूरत ऐ; क्जोकि अहां अप्पु तां तिसदे मुँऐ ते सुणी लेआ।”
23	1	ताह़लू सारी सभा उठी नैं तिसियो पिलातुसे अल्ल लेई गेई।
23	2	सैह़ एह़ ग्लाई नैं यीशु पर दोस लगाणा लग्गे, “अहां इसियो लोकां जो भकांदे कने कैसरे जो कर दैणे ते मना करदे, कने अपणे आप्पे जो मसीह, राजा ग्लांदे सुणेया ऐ।”
23	3	पिलातुसैं तिसते पुछया, “क्या तू यहूदियां दा राजा ऐ?” तिन्नी तिसियो जवाब दित्ता, “तू अप्पु ई तां ग्ला दा ऐ।”
23	4	ताह़लू पिलातुसैं प्रधान याजकां कने लोकां नैं ग्लाया, “मैं इस माणुये च कोई दोस नीं पांदा।”
23	5	अपर सैह़ होर भी जोरे-जोरे नैं ग्लाणा लग्गे, “एह़ गलील प्रदेसे ते लेई करी ऐत्थु तिकर, सारे यहूदिया प्रदेसे च सिक्षा देई नैं लोकां जो भकांदा ऐ।”
23	6	एह़ सुणी नैं पिलातुसैं पुछया, “क्या एह़ माणु गलील प्रदेस ते ऐ?”
23	7	कने एह़ जाणी नैं कि सैह़ हेरोदेस राजे रियासता दा ऐ, तिसियो हेरोदेस अल्ल घल्ली दित्ता, क्जोकि तिन्हां दिनां च सैह़ भी यरूशलेम सैहरे च था।
23	8	हेरोदेस यीशुये जो दिक्खी नैं बड़ा खुस होएया, क्जोकि सैह़ मतेआं दिनां ते यीशुये जो दिक्खणा चांह़दा था; इसतांई कि तिसदे बारे च सुणेया था, कने तिसते कुच्छ चमत्कार दिक्खणे दी आस रखदा था।
23	9	सैह़ तिसते मतिआं गल्लां पुछदा रेह्आ, अपर तिन्नी तिसियो कुच्छ भी जवाब नीं दित्ता।
23	10	प्रधान याजक कने सास्त्री खड़ोई करी पूरा जोर लगाई नैं तिस पर आरोप लगांदे रैह्।
23	11	ताह़लू हेरोदेसैं अपणे सपाईयां सौगी तिसदी बेइज्जती करी नैं मजाक कित्ता कने भड़कीले कपड़े लौआई करी तिसियो पिलातुसे अल्ल घल्ली दित्ता।
23	12	तिस दिने पिलातुस कने हेरोदेस साथी बणी गै। तिसते पैहल्लैं सैह़ इक्की दूये दे बैरी थे।
23	13	पिलातुसैं प्रधान याजकां कने सरदारां कने लोकां सद्दी नैं तिन्हां नैं ग्लाणा लग्गा,
23	14	“तुहां इस माणुये जो लोकां दे भकाणे आल़ा दस्सी नैं मिन्जो अल्ल लेई आएयो हन, कने दिक्खा, मैं तुहां सामणै तिसदी जांच कित्ती, अपर जिन्हां गल्लां दा तुहां तिस पर दोस लगा दे हन, तिन्हां गल्लां दे बारे च मैं तिस च कुच्छ भी दोस नीं पाया ऐ।
23	15	कने ना ई हेरोदेस राजे तिस पर दोस पाया, क्जोकि तिन्नी तिसियो अहां अल्ल बापस घल्ली दित्ता ऐ। कने सुणा, इन्हीं माणुये ऐदेया कोई गलत कम्म नीं कित्ता, कि जिसदिया बज़ाह ते इसियो मौत्ती दी सज़ा दित्ती जां।
23	16	इसतांई मैं इसियो कोड़े लगुआई करी छड्डी दिंदा ऐ।”
23	17	पिलातुस यहूदी लोकां दे फसह दे त्योहारे दे बग्त तिन्हां तांई इक्क कैदिये जो छड्डी दिंदा था।
23	18	ताह़लू सारे लोक मिल्ली नैं ग्लाणा लग्गे, “इसदा कम्म तमाम कर, कने अहां तांई बरअब्बा जो छड्डी दे।”
23	19	सैह़ कुसी हंगामे दिया बज़ाह ते जेह्ड़ा सैहरे च होआ दा था, कने हत्या दिया बज़ाह ते जेला च बंद कित्या था।
23	20	अपर पिलातुसैं यीशुये जो छड्डणे दी इच्छा ते लोकां जो भिरी ते समझाया,
23	21	अपर तिन्हां जोरे नैं ग्लाया, “इसियो सूल़िया पर टूंगा, सूल़िया पर।”
23	22	तिन्नी त्री बरी तिन्हां नैं ग्लाया, “क्जो, तिन्नी कुण देहया गुनाह कित्या ऐ? मैं तिस च मौत्ती दी सज़ा जोग्गी कोई गल्ल नीं पाई। इसतांई मैं तिसियो मार दुआई नैं छड्डी दित्ता ऐ।”
23	23	अपर सैह़ जोरे-जोरे नैं डड्डी-डड्डी करी पचांह़ पेई गै, कि सैह़ सूल़िया पर टूंगेया जां, कने तिन्हां दा रौल़ा इतणा बधी गेआ।
23	24	कने तां पिलातुसैं हुक्म दित्ता कि तिन्हां दी विणतिया मताबक कित्ता जां।
23	25	तिन्नी तिस माणुये जो हंगामे कने हत्या दिया बज़ाह ते जेला च पाया था, कने जिसियो सैह़ मंगदे थे, छड्डी दित्ता; कने यीशुये जो तिन्हां दी इच्छा मताबक हुआलैं करी दित्ता।
23	26	जाह़लू सैह़ यीशुये जो लेई नैं जा दे थे, तां तिन्हां शमौन नांऐ दे इक्की कुरेनी माणुये जो जेह्ड़ा ग्रांऐ ते ओआ दा था, पकड़ी नैं तिस पर सूल़ी चकाई दित्ती कि तिसियो यीशुये पचांह़-पचांह़ लेई चल्ले।
23	27	लोकां दी बड्डी भीड़ तिसदे पचांह़ चली पेई कने तिसा भीड़ा च मतिआं जणासां भी थियां जेह्ड़ियां यीशु तांई छातिया पीटी करी रौआ दियां थियां।
23	28	यीशुयैं तिन्हां दे पास्से दिक्खी नैं ग्लाया, “हे यरूशलेम सैहरे दी कुड़ियो, मिन्जो तांई मत रौआ; अपर अपणे कने अपणे जागतां तांई रौआ।
23	29	क्जोकि सुणा, दुखां दिन ओआ दे हन, जिन्हां च माणु ग्लांगे, ‘धन हन सैह़ जणासां जेह्ड़ियां बाँझ हन, जिन्हां कुसी बच्चे जो जन्म नीं दित्ता, ना तिन्हां दा पालण पोसण कित्ता।’
23	30	तिस बग्त, ‘लोक प्हाड़ां नैं ग्लांगे, कि अहां पर पो , कने टिलेयां नैं ग्लांगे, अहां जो ढक्की लेआ।’
23	31	“क्जोकि जाह़लू सैह़ सैले रूखां सौगी इआं करदे हन, तां सुक्केयां रूखां सौगी क्या कुच्छ नीं कित्ता जांगा?”
23	32	सैह़ होर दूँ माणुआं जो भी जेह्ड़े बुरे कम्म करदे थे यीशु सौगी सूल़िया पर टूंगणे तांई लेई गै।
23	33	जाह़लू सैह़ तिसा जगाह च जिसा जो खोपड़ी दी जगाह ग्लांदे हन पुज्जे, तां तिन्हां तित्थु तिसियो कने तिन्हां बुरे कम्म करणे आल़ेआं जो भी, इक्की जो सज्जे पास्से कने दूये जो खब्बे पास्से सूल़िया पर टंगाई दित्ता।
23	34	ताह़लू यीशुयैं ग्लाया, “हे पिता, इन्हां जो माफ कर, क्जोकि एह़ नीं जाणदे कि क्या करा दे हन?” कने तिन्हां पर्चियां पाई नैं तिसदे कपड़े बंडी लै।
23	35	माणु खड़ोई करी दिक्खा दे थे, कने सरदार भी मजाक करी नैं ग्लांदे थे, “इन्हीं होरनी माणुआं जो तां बचाया, जे एह़ परमात्मे दा मसीह ऐ, कने तिसदा चुणेया ऐ, तां अपणे आप्पे जो बचाई लै।”
23	36	सपाई भी आई नैं सिरका देई नैं तिसदा मजाक करी नैं ग्लांदे थे,
23	37	“जे तू यहूदियां दा राजा ऐ, तां अपणे आप्पे जो बचा।”
23	38	कने तिसदा दोसपत्र तिसदे ऊपर सूल़िया पर लगाई दित्ता, कि “एह़ यहूदियां दा राजा ऐ।”
23	39	जेह्ड़े बुरे कम्म करणे आल़े टूंगेयो थे तिन्हां च इक्क तिसदी निंदा करी नैं ग्लाणा लग्गा, “क्या तू मसीह नीं? तां अपणे आप्पे जो कने अहां जो भी बचा,”
23	40	इसा गल्ला पर दूँये तिसियो झिड़की नैं ग्लाया, “क्या तू परमात्मे ते भी नीं डरदा? तू भी तां सैई सज़ा पा दा ऐ,
23	41	अहां तां कानूने मताबक सज़ा पा दे हन, अपर इन्हीं तां कोई बुरा कम्म नीं कित्या।”
23	42	ताह़लू तिन्नी ग्लाया, “हे यीशु, जाह़लू तू अपणे राज्जे च राजे साइआं ओंगा, तां मिन्जो याद रखेयां।”
23	43	तिन्नी तिस नैं ग्लाया, “मैं तुहां नैं सच्च ग्लांदा ऐ कि अज्जे ते ई तू मिन्जो सौगी सुअर्गलोके च हुंगा।”
23	44	कने लगभग दोपैरा बाराह बजे ते लेई नैं दोपैरा त्रै बजे तिकर सारे देसे च नेहरा छाई रेह्आ,
23	45	कने सूरजे दा परगड़ा चली गेआ, कने मंदरे दा पड़दा बिच्चे ते फटी गेआ,
23	46	कने यीशुयैं जोरे नैं डड्डी नैं ग्लाया, “हे पिता, मैं अपणिया आत्मा तेरे हत्थां च दिंदा ऐ।” कने एह़ ग्लाई नैं प्राण छड्डी दित्ते।
23	47	सूबेदारें, जेह्ड़ा कुच्छ होएया था दिक्खी नैं परमात्मे दी महिमा कित्ती, कने ग्लाया, “सच्च-बिच्च एह़ माणु धर्मी था।”
23	48	कने भीड़ा दे लोक जेह्ड़े एह़ दिक्खणे जो किठ्ठे होएयो थे, तिसा घटनां जो दिक्खी नैं छाती पीटदे-पीटदे अपणे घरां बापस चली गै।
23	49	अपर यीशुये दे सारे जाण पणछैणा आल़े, कने जेह्ड़ियां जणासां गलील प्रदेसे ते तिस सौगी आईआं थियां, दूर खड़ोई एह़ सब कुच्छ दिक्खा दियां थियां।
23	50	कने दिक्खा यूसुफ नांऐ दा महासभा दा इक्क सदस्य था जेह्ड़ा सज्जन कने धर्मी मरद था।
23	51	कने तिन्हां दी योजना कने तिन्हां दे तिस कम्मे ते खुस नीं था। सैह़ यहूदियां दे सैहर अरिमतिया सैहरे दा रैहणे आल़ा कने परमात्मे दे राज्जे दा इन्तजार करणे आल़ा था।
23	52	तिन्नी पिलातुसे अल्ल जाई नैं यीशु दी लाह्स मंगी;
23	53	कने यीशुये जो लौआई नैं मलमले दी चादरा च लपेटया, कने लाह्सा जो इक्की कब्रा च रखेया, जेह्ड़ी चट्टाना च कोरियो थी; तिसा च कोई भी कदी नीं रखेया था।
23	54	सैह़ त्यारिया दा दिन था, कने बिस्रामे आल़ा दिन सुरू होणे आल़ा था।
23	55	तिन्हां जणासां जेह्ड़ियां तिस सौगी गलील प्रदेसे ते आईआं थियां, पचांह़-पचांह़ जाई नैं तिसा कब्रा जो दिख्या, कने एह़ भी कि तिसदी लाह्स किंआं रखियो ऐ।
23	56	ताह़लू तिन्हां अपणे घर बापस आई नैं खुशबु आल़िआं चीज्जां कने इत्तर त्यार कित्ता, कने बिस्रामे आल़े दिनैं तिन्हां मूसा दिया व्यबस्था मताबक अराम कित्ता।
24	1	अपर हफ्ते दे पैहल्ले दिन बड़िया भ्यागा जो सैह़ तिन्हां खुशबु आल़िआं चीज्जां जो जेह्ड़ियां तिन्हां त्यार कित्तियां थियां, लेई नैं कब्रा पर आईआं।
24	2	तिन्हां पत्थरे जो कब्रा ते खिसकेया दिख्या,
24	3	अपर अंदर जाई नैं प्रभु यीशु दी लाह्स नीं दुस्सी।
24	4	जाह़लू सैह़ इसा गल्ला पर हरान होआ दियां थियां तां दिक्खा, दो माणु चमकदे कपड़ेयां च तिन्हां अल्ल आई खड़ोते।
24	5	डरे दे मारे तिन्हां धरतिया दे पास्से मुँ झुकाया था तां तिन्हां दूँ माणुआं तिन्हां नैं ग्लाया, “तुहां जिन्दे जो मरेयां च क्जो तोपा दियां हन?
24	6	सैह़ ऐत्थु नीं ऐ, अपर जिन्दा होई गेआ ऐ। याद करा कि तिन्नी गलील प्रदेसे च रेई करी तुहां नैं ग्लाया था,
24	7	‘जरूरी ऐ कि मैं माणुये दा पुत्तर पापियां दे हुआलैं कित्ता जांगा, कने सूल़िया पर टूंगी दित्ता जांगा, कने त्रीयें दिने दुवारी भिरी जिन्दा होई जांगा।’ ”
24	8	ताह़लू तिसदियां गल्लां तिन्हां जो याद आईआं,
24	9	कने कब्रा ते बापस आई नैं तिन्हां ग्यारा चेलेयां जो, कने होरनी सारेयां जो, एह़ सारियां गल्लां ग्लाई नैं सणाईयां।
24	10	तिन्हां प्रेरितां नैं एह़ गल्लां ग्लाईयां सैह़ मरियम मगदलीनी कने योअन्ना, याकूबे दी माँ मरियम कने तिसा सौगी होर जणासा भी थियां।
24	11	अपर तिन्हां दियां गल्लां तिन्हां जो काहणियां साइआं लगियां, कने तिन्हां जणासा दा बसुआस नीं कित्ता।
24	12	ताह़लू पतरस उठी नैं कब्रा अल्ल दौड़ी नैं गेआ, कने झुकी नैं सिर्फ कपड़े पैयो दिक्खे, कने जेह्ड़ा होएया था तिसते हरान होई नैं अपणे घरेयो चली गेआ।
24	13	तिसी दिने तिसदे दो चेले इम्माऊस नांऐ दे ग्रांऐ जो जा दे थे, जेह्ड़ा यरूशलेम सैहरे ते कोई सत मील दूर था।
24	14	सैह़ तिन्हां सारियां गल्लां पर जेह्ड़ियां होईयां थियां, अप्पु च गल्लबात करदे जा दे थे,
24	15	कने जाह़लू अप्पु च गल्लबात कने पुछताछ करा दे थे, तां यीशु अप्पु आई नैं तिन्हां सौगी चली पेआ।
24	16	अपर परमात्मैं तिन्हां दियां अखीं ऐसियां बंद कित्तियां थियां कि यीशुये जो पणछैणी नीं सके।
24	17	तिन्नी तिन्हां ते पुछया, “एह़ क्या गल्लां हन, जेह्ड़ियां तुहां चलदे-चलदे अप्पु च करा दे हन?” सैह़ उदास होई करी खड़ोई गै।
24	18	एह़ सुणी नैं तिन्हां नैं क्लियोपास नांऐ दे इक्की माणुयैं ग्लाया, “क्या तू यरूशलेम सैहरे च किल्ला परदेसी ऐ, जेह्ड़ा नीं जाणदा कि इन्हां पिछले कुच्छ दिनां च इस सैहरे च क्या-क्या होएया ऐ?”
24	19	तिन्नी तिन्हां ते पुछया, “कुण देईयां गल्लां?” तिन्हां तिस नैं ग्लाया, “यीशु नासरी दे बारे च जेह्ड़ा परमात्मे कने सारेयां लोकां बिच्च अपणे कम्मां कने वचनां च बड़ा सामर्थी भविष्यवक्ता था,
24	20	कने प्रधान याजकां कने अहां दे सरदारां तिसियो पकड़ुआई दित्ता कि तिस पर मौत्ती दा हुक्म दित्ता जां; कने तिसियो सूल़िया पर टूंगेया।
24	21	अपर अहां जो आस थी कि एह़ ई इस्राएल देसे जो रोम देसे ते छुटकारा दिंगा। हाँ होर जादा क्या सैह़ सारियां गल्लां जेह्ड़ियां होई चुकियां हन, तिन्हां दा अज्ज त्रीआ दिन ऐ,
24	22	अपर हुण अहां च कईआं जणासा भी अहां जो हरानिया च पाई दित्या ऐ, जेह्ड़ियां अज्ज भ्यागा कब्रा पर गियां थियां।
24	23	कने जाह़लू तिसदी लाह्स नीं दिक्खी तां एह़ ग्लांदियां आईआं कि अहां सुअर्गदूतां दे दर्शन कित्ते; जिन्हां ग्लाया, कि यीशु दुवारी जिन्दा होईया ऐ।
24	24	ताह़लू अहां दे साथियां च इक्क कब्रा पर गेआ, कने जिंआं जणासां ग्लाया था तिंआं ई दिख्या; अपर तिसियो नीं दिख्या।”
24	25	ताह़लू यीशुयैं दूँ चेलेयां नैं ग्लाया, “हे मूर्ख लोको, तुहां भविष्यवक्तां दी सारियां गल्लां पर बसुआस करणे पर कितणे सुस्त हन।
24	26	क्या जरूरी नीं था कि मसीह एह़ दुख झेली नैं अपणी महिमा च दाखल होयैं?”
24	27	ताह़लू यीशुयैं मूसा ते कने सारे भविष्यवक्ता ते सुरू करी नैं सारे पवित्रशास्त्र च अपणे बारे च लिखियां गल्लां दा मतलब तिन्हां जो समझाई दित्ता।
24	28	इतणे च सैह़ तिस ग्रांऐ अल्ल पुज्जे जित्थु सैह़ जा दे थे, यीशुयैं ऐदेया बर्ताब कित्ता जिंआं कि तिसियो गांह जाणा होयैं।
24	29	अपर तिन्हां एह़ ग्लाई नैं तिसियो रोकेया, “अहां सौगी रुकी जा, लगभग संझ होईयो ऐ कने हुण दिन ज्यादा ढल़ी गेआ ऐ। ताह़लू सैह़ तिन्हां सौगी रैहणे तांई अंदर गेआ।”
24	30	जाह़लू सैह़ तिन्हां सौगी खाणा बैठा, तां तिन्नी रोटी लेई धन्यावाद कित्ता कने रोटी तोड़ी नैं तिन्हां जो दैणा लग्गा।
24	31	ताह़लू तिन्हां दियां अखीं खुली गियां; कने तिन्हां तिसियो पणछैणी लेआ, कने सैह़ तिन्हां दियां अखीं ते गायब होई गेआ।
24	32	तिन्हां अप्पु च ग्लाया, “जाह़लू सैह़ रस्ते च अहां नैं गल्लां करा दा था कने पवित्रशास्त्र दा मतलब समझादा था, तां अहां दे मने च बड़ा जोश पैदा होएया।”
24	33	सैह़ तिस बग्त उठी नैं यरूशलेम सैहरे जो बापस चली गै, कने तिन्हां ग्यारां चेलेयां जो कने तिन्हां साथियां जो किठ्ठा दिख्या।
24	34	सैह़ ग्लांदे थे, “प्रभु सच्च-बिच्च जिन्दा होएया ऐ, कने शमौन पतरसे जो दुस्सेया ऐ।”
24	35	ताह़लू तिन्हां रस्ते दियां गल्लां तिन्हां जो दस्सी दित्तियां, कने एह़ भी कि तिन्हां यीशुये जो रोटी तोड़दे बग्त किंआं पणछैणया।
24	36	चेले एह़ गल्लां ग्ला दे ई थे, कि यीशु अप्पु ई तिन्हां दे बिच्च आई खड़ोता, कने तिन्हां नैं ग्लाणा लग्गा, “तुहां जो सांति मिल्लैं।”
24	37	अपर सैह़ घबराई गै, कने डरी गै, कने समझे कि अहां कुसी भूते जो दिक्खा दे हन।
24	38	तिन्नी तिन्हां नैं ग्लाया, “क्जो घबरांदे हन? कने तुहां दे मने च क्जो शक होआ दा ऐ?
24	39	मेरे हत्थां कने पैरां जो दिक्खा कि मैं सैई ऐ। मिन्जो छुई नैं दिक्खा, क्जोकि आत्मा जो हड्डी मास नीं हुंदा, जिंआं मिन्जो च दिक्खदे हन।”
24	40	एह़ ग्लाई नैं यीशुयैं तिन्हां जो अपणे हत्थ पैर दस्से।
24	41	जाह़लू खुसिया दे मारे तिन्हां जो बसुआस नीं होएया, कने सैह़ हरान हुंदे थे, तां तिन्नी तिन्हां ते पुछया, “क्या तुहां अल्ल ऐत्थु कुच्छ खाणेयों ऐ?”
24	42	तिन्हां तिसियो भुनिया मच्छिया दा टुकड़ा दित्ता।
24	43	तिन्नी लेई नैं तिन्हां दे सामणै खादा।
24	44	भिरी यीशुयैं तिन्हां नैं ग्लाया, “एह़ मेरियां सैह़ गल्लां हन, जेह्ड़ियां मैं तुहां सौगी रेई करी तुहां नैं ग्लाईयां थियां, कि जरूरी ऐ कि जितणियां गल्लां मूसा दी व्यबस्था कने भविष्यवक्तां कने भजनां दिया कताबा च मेरे बारे च लिखियां हन, सारियां पूरियां होन।”
24	45	ताह़लू तिन्नी पवित्रशास्त्र समझणे तांई तिन्हां दी मदत कित्ती,
24	46	कने भिरी यीशु तिन्हां नैं ग्लाणा लग्गा, “पवित्रशास्त्रे च एह़ लिख्या ऐ कि मसीह दुख झेलगा, कने त्रीये दिनैं मरेयां ते जिन्दा होई जांगा,
24	47	कने यरूशलेम सैहरे ते लेई नैं सारी जातिआं दे लोकां च मन बदलणे दा कने पापां दी माफी दा प्रचार, मसीह दे नांऐ ते कित्ता जांगा।
24	48	तुहां इन्हां सारियां गल्लां दे गवाह हन।
24	49	कने सुणा, मैं अप्पु पवित्र आत्मा तुहां पर घल्लगा जिसादे बारे च मेरे पितैं वादा कित्या ऐ, अपर जाह़लू तिकर तुहां जो सुअर्गे ते सामर्थ नीं मिल्लैं, ताह़लू तिकर तुहां तिस सैहरे जो मत छड्डदे ।”
24	50	ताह़लू यीशु तिन्हां जो बैतनिय्याह ग्रांऐ ते बाहर लेई गेआ, कने अपणा हत्थ चुक्की नैं आसीष दित्ती;
24	51	कने तिन्हां जो आसीष देई करी सैह़ तिन्हां ते लग्ग होई गेआ कने सुअर्गे जो चली गेआ।
24	52	ताह़लू सैह़ तिस जो प्रणांम करी नैं बड़े खुस होई नैं यरूशलेम सैहरे जो बापस हटी आये।
24	53	कने सैह़ लगातार मंदरे च आई नैं परमात्मे दी स्तुति कने धन्यावाद करदे थे।
