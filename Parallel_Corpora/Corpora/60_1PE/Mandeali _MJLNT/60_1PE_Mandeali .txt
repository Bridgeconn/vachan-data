1	1	हांऊँ पतरस, एस्सा चिठ्ठी जो लिखी करहा। हांऊँ यीसू मसीह रा चुणिरा चेला आ। हांऊँ ये चिठ्ठी परमेसरा रे चुणिरे तिन्हा लोका रे कठे लिखी करहा, जो परदेसिया साहीं पुन्तुस, गलातिया, होर कप्पुदुकीया, आसिया होर बितूनिया ईलाके रे कई सैहरा मन्झ रैंहयां ऐें।
1	2	होर परमेसर बापूए बौह्त पैहले ले ही तुस्सा जो आपणे लोक हूंणे रे कठे, होर पवित्र आत्मा रे कामा रे ज्रीए पवित्र हूंणे रे कठे चुणी लईरा था। एह्ड़ा तिन्हें इधी कठे कितेया की तुस्से यीसू मसीह रा हुक्म मान्नो, होर तेसरे खूना रे छिड़कणे ले साफ हुई जाओ। हांऊँ प्रार्थना करहा कि परमेसर तुस्सा जो बौह्त अनुग्रह होर सांति देंदा रहे।
1	3	आस्सा रे प्रभु मसीह यीसू रे बापू होर परमेसर धन्यावाद हो, जिन्हें आपणी बड़ी दया ले आस्सा जो नौंईं जिन्दगी दिती। क्यूंकि परमेसरे यीसू मसीह जो मरिरे मन्झा ले जिउंदा कितिरा, आस्से आपणी जिन्दगी बड़ी आसा किन्हें जी सके यानि आस्से पूरी उम्मीद रखी सके की जो वादा तिन्हें आस्सा किन्हें कितिरा से तेस पूरा करणा।
1	4	आस्से तेस विरासता जो पाणे रे कठे देखी करहे, जो परमेसर आपणे लोका रे सम्भाली किन्हें रखिरी। परमेसरे युयां आसिसा स्वर्गा मन्झ रखीरी, जेथी स्यों ना सड़दी ना खराब हुन्दी होर ना ही लुप्त हुन्दी।
1	5	परमेसरा आपणी सामर्था ले तुस्सा री हिफाजत करहा, क्यूंकि तुस्से मसीह यीसू पर भरोसा रखे, होर मसीह रे वापस आऊणें रे आखरी ध्याड़े तक तेस तुस्सा री हिफाजत करदे रैहणा। तेबे तुस्सा जाणी लेणा कि परमेसरे तुस्से पाप होर मौता दुहीं ले पूरी तरहा बचाई लितिरे।
1	6	इन्हा सारी होर एस वजहा ले तुस्से खुस हुंहां ऐें, जेब्की एेबे तुस्सा जो थोह्ड़े टैमा रे कठे कई किस्मा री परेसानिया मन्झ पई किन्हें दुःख उठाणा जरूरी आ।
1	7	होर ये परेसानिया इधी कठे हुंहां ताकि ये जाहिर हो की तुस्सा रा विस्वास परमेसरा पर हाया की नी। मसीह पर तुस्सा रा विस्वास आगा मन्झ परखिरे सुद्ध कितिरे सोने ले भी ज्यादा कीमती आ। जिहां नास हूंणे वाल्आ सोना भी आगी किन्हें परखी जाहाँ, होर इंहां ही अगर तुस्सा रा विस्वास भी परेसानिया रे बीचा मन्झ मजबूत निकले, ता जेबे यीसू मसीहा दबारा वापस आऊंणा, तेस ध्याड़े तुस्सा जो भी बड़ाई, होर महिमा होर आदर मिलणा।
1	8	तुस्से कधी भी यीसू नी देखेया पर फेरी भी तुस्से तेस किन्हें प्यार करहे, होर तुस्से तेस जो नी देखदे पर फेरी भी विस्वास करहे। एह्ड़े करी किन्हें बड़े खुस हुंहां ऐें, एह्ड़ी खुसी जो ब्खान करणे ले बाहर होर महिमा किन्हें भ्हरीरा आ।
1	9	तुस्से इधी कठे खुस हुंहां ऐें क्यूंकि परमेसर तुस्सा री आत्मा जो पापा री सजा ले पूरा उद्धार करी करहा। ये यीसू मसीह पर तुस्सा रे विस्वासा री वजहा ले हुईरा।
1	10	एस ही उद्धारा रे बारे मन्झ नबिये होर जाणना चाहें थे। तिन्हें भविस्यवाणी किती कि परमेसरे कियां तुस्सा पर अनुग्रह करी किन्हें तुस्से बचाई लेणे, जेसरे तुस्से लायक नी ऐें। एस गल्ला जो जाणने रे कठे तिन्हें बौह्त जांच-पड़ताल किती।
1	11	मसीह री आत्मा नबिया मन्झ थी, जो पैहले ले ही तिन्हो दसी थी कि मसीहा कियां दुःख सहन करना, होर तेता ले बाद तेस जो बड़ी इज्जत मिलणी। ता स्यों इन्हा गल्ला जो तोपे थे कि ये गल्ला संसारा मन्झ केबे हूणीं, होर तेस टैमा रा संसार केह्ड़ा हूंणां।
1	12	पर परमेसरे नबिया पर ये गल जाहिर किती कि, स्यों जो गल्ला बोल्या करहा ऐें थे, स्यों तिन्हारे कठे नी पर तुस्सा रे कठे ई। से गल मसीह रे बारे मन्झ खुसी री खबर ई जो तुस्से ऐबे सुणी लईरी, परमेसरे पवित्र आत्मा जो स्वर्गा ले भेजी किन्हें लोका री मदद किती कि स्यों तुस्सा जो खुसी री खबर सुणाहें, होर ये बड़ी हरानी गल्ला ई कि स्वर्गदूत भी बड़े गौरा किन्हें इन्हा गल्ला जो हुंदे हुए देखी करहा ऐें।
1	13	एस वजहा ले आपणा-आपणा मन त्यार करा, जिहां लोक आपणी कमर कस्सी किन्हें काम करणे रे कठे त्यार हूंहाँ ऐें। चतन्न रहूआ की तुस्से क्या सोच्हे होर एह्ड़ा करणे ले तुस्से आपणे जिन्दगी एस आसा किन्हें जीये कि जेस ध्याड़े प्रभु यीसू मसीहा स्वर्गा ले वापस आऊंणा, तेस ध्याड़े परमेसरा तुस्सा जो आपणे अनुग्रहा रे ज्रीए उद्धारा रा दान देणा।
1	14	होर हुक्म मनणे वाले बच्चे साहीं परमेसरा रा हुक्म मन्हा। बुरे काम नी करहा, जेस जो करणे री इच्छा तुस्से पैहले रखे थे जेबे परमेसरा री सच्चाई जो नी जाणदे थे।
1	15	पर से पवित्र आ, जिन्हें तुस्से आपणे लोक हूंणे रे कठे सादिरे, तिहां ईं तुस्से भी जो कुछ करहे तेता मन्झ पवित्र बणां।
1	16	क्यूंकि पवित्र सास्त्रा मन्झ लिखिरा की परमेसर बोल्हा कि, “पवित्र बणां, क्यूंकि हांऊँ पवित्र आ।”
1	17	होर जेबे तुस्से प्रार्थना करहा ऐें ता परमेसरा जो बापू बोल्हे। ता याद रखा कि से भेदभाव नी करदा, होर हर एकी जो तेसरे कामा रे मताबक फैसला करहा। ता इधी कठे जेबे तुस्से एस्सा धरती पर परदेसी हुई किन्हें रहें ता परमेसरा री बड़ी इज्जत करहा।
1	18	क्यूंकि तुस्से जाणहां ऐें कि, तुस्से पैहले एक निकम्मी जिन्दगी जीये थे, जेस जिन्दगी जो जीणा तुस्सा रे बापदादे सखाया। एस्सा निकम्मी जिन्दगी ले तुस्सा रा छुटकारा नास्मान चांदी सोने री चीजा रे ज्रीए नी हुआ।
1	19	पर तुस्सा रा छुटकारा यीसू मसीह रे कीमती खूना रे ज्रीए हुआ, जो बेकसूर होर बेदाग छेलू साहीं था।
1	20	संसारा जो रचणे ले बौह्त पैहले ले ही परमेसरे फैसला करी लितिरा था कि यीसू मसीह ही उद्धारकर्ता हूंणा, पर ऐबे से आखरी ध्याड़े मन्झ एस संसारा मन्झ आया ताकि तुस्सा री मदद करी सके।
1	21	तिन्हें मसीहे जो कितिरा तेता री वजहा ले ई तुस्से परमेसरा पर विस्वास करहे। तिन्हें ही यीसू जो मरिरे मन्झा ले जिउंदा कितेया, होर तेस जो महिमा दिती। इधी कठे परमेसरा पर तुस्सा रा विस्वास होर आस दुहें मजबूत ऐें।
1	22	सच्च जो मनणे री वजहा ले ही तुस्से आपणे पापा ले सुद्ध किती गईरे। इधी कठे ऐबे आपणे विस्वासी भाई बैहणा किन्हें गहरा होर पुरे दिला किन्हें प्यार करदे रैहया।
1	23	क्यूंकि तुस्से परमेसरा ले नौंईं जिन्दगी पाईरी, तुस्से ये जिन्दगी नास हूंणे वाली चीजा ले नी पाईरी, पर हमेसा बणी रैहणे वाली चीजा ले पाईरी। यानि आस्से परमेसरा रे जिउंदे होर अनंत बचना रे ज्रीए ये जिन्दगी पाईरी।
1	24	क्यूंकि पवित्र सास्त्रा मन्झ लिखिरा कि, “हर एक माह्णुं घाहा साहीं आं, होर तेसरी सुन्दरता जंगला रे फूला साहीं ईं, घाह सुक्की जाहाँ, होर फूल झड़ी जाहें।
1	25	पर प्रभु रे बचना जुग-जुग मजबूत बणी रैहणां।” होर ये बचन मसीह रे बारे मन्झ खुसी री खबर ई, जेसरा प्रचार आस्से तुस्सा जो सुणाईरा था।
2	1	इधी कठे सभ किस्मा रे बैर-भाव दूर करहा। दूजेया जो धोखा नी देआ, होर पाखंड मत बणा; होर दूजेया किन्हें हिर्ख नी रखा, होर बदनामी नी करहा।
2	2	जिहां नंऊँऐं जम्मिरे बच्चे माऊआ रे दुधा री इच्छा रखे, तुस्से भी परमेसरा रे बचना जो सीखणे री इच्छा रखा, ताकि आत्मिक रूपा ले स्याणे बणी सको। होर तेबे आखरी मन्झ परमेसरा तुस्से एस संसारा री बुरी गल्ला ले पूरी तरहा बचाई लेणे।
2	3	क्यूंकि जिहां पवित्र सास्त्रा मन्झ लिखिरा कि, “तुस्से चखी लितिरा की प्रभु भला।”
2	4	तुस्से यीसू मसीह रे वाले आईरे, जो जिउंदा पात्थर आ। तेस जो संसारा रे माह्णुंऐ बेकार समझी किन्हें काढी दितेया, पर परमेसरे तेस जो कोणे रा पात्थर करी किन्हें चुणी लितेया, क्यूंकि से तेसरी नजरा मन्झ कीमती आ।
2	5	होर तुस्से सभ विस्वासी भाई बैहण भी जो एक जिउंदे पात्थरा साहीं ऐें। परमेसर एकजुट हूंणे रे कठे जोड़ी करहा, जेस मन्झ परमेसरा री आत्मा वास करही, ताकि तुस्से भी तेस कामा री वजहा ले जो यीसू मसीहे आस्सा रे कठे कितिरा, याजका साहीं एह्ड़ा बलिदान चढ़ाऊआ जो परमेसरा जो ग्रहण करणे रे लायक हो,
2	6	ये तेह्ड़ा ही आ जेहड़ा पवित्र सास्त्रा मन्झ भी लिखिरा कि परमेसर बोल्हा, “हांऊँ सिय्योन सैहरा मन्झ एक कोणे रा पात्थर रख्या करहा, जो कीमती आ होर चुणीरा आ, एता पर जो विस्वास करघा तेस कधी भी सर्मिन्दा नी हूंणां।”
2	7	इधी कठे तुस्से जे मसीह यीसू पर विस्वास करहे ये विस्वासी लोका रे कठे कीमती पात्थर आ। पर विस्वास नी करणे वाले लोका रे कठे पवित्र सास्त्रा मन्झ लिखिरा कि, “से पात्थर जेस जो राज मिस्त्रिये बेकार जाणेया था से ई पात्थर कोणे रा पात्थर बणी गया।”
2	8	होर फेरी पवित्र सास्त्रा मन्झ ये भी लिखिरा कि, “से एह्ड़ा पात्थर आ, जेता ले लोका जो ठेस लगी, होर एह्ड़ी चट्टान ई की जेता ले स्यों ठोकर खाएं,” क्यूंकि स्यों लोक परमेसरा रे बचना जो नी मनणे रे कठे ठोकर खाहें, होर परमेसरे ये नियुक्त कितिरा था कि तिन्हा किन्हें एह्ड़ा ही हूंणा।
2	9	पर तुस्से एह्ड़े लोक नी ऐें, तुस्से परमेसरा रे चुणिरे लोक ऐें। होर परमेसरा रे याजक लोक, जो राजे होर पवित्र लोक, होर परमेसरा रे आपणे लोक ऐे, तिन्हें तुस्से नहयारे मन्झा ले आपणी नौखे प्रयासे मन्झ सादी लईरे ताकि तुस्से परमेसरा रे नौखे कामा रा प्रचार करी सको।
2	10	तुस्से पैहले परमेसरा रे लोक नी थे, पर एेबे तुस्से परमेसरा रे लोक ऐें, पैहले तुस्सा पर अनुग्रह नी हुईरा था, पर एेबे परमेसरे तुस्सा पर दया कितिरी।
2	11	हे लाडले भाईयो होर बैहणो, हांऊँ तुस्सा ले अर्ज करहा कि, तुस्से आपणे आपा जो एस संसारा मन्झ परदेसी होर यात्री जाणी किन्हें हर एक सरीरा री पापा री इच्छा ले दूर रैहया, क्यूंकि स्यों हमेसा तुस्सा रे खलाप युद्ध करहा ई।
2	12	तुस्सा रे ओरे परे रैहणे वाले लोक जो परमेसरा पर विस्वास नी करदे बोली सके कि तुस्सा रे काम बुरे। एह्ड़ी खरी जिन्दगी जीया ताकि स्यों तुस्सा रे भले कामा जो देखी किन्हें मसीह रे दबारा वापस आऊणें रे ध्याड़े परमेसरा जो महिमा दे।
2	13	प्रभु जो इज्जत देणे रे कठे, माह्णुंआं रे ज्रीए तय कितिरे हर एक अधिकारिया रे अधीन रैहया, क्यूंकि ये ही प्रभु री इच्छा ई, राजे रे अधीन रैहया क्यूंकि से सभी पर राज करहा।
2	14	होर हाकमा रे अधीन रैहया, जेस जो राजे नियुक्त कितिरा, क्यूंकि स्यों गलत काम करणे वाले जो सजा देणे होर सही काम करणे वाले री बढ़ाई रे कठे भेजिरे।
2	15	क्यूंकि परमेसरा री इच्छा ये ई कि, आस्सा रे खरे कामा जो देखी किन्हें आस्सा रे बरखलाफ दोस लगाणे वाले, जो परमेसरा जो नी जाणदे तिन्हा नर्क्कले लोका रा मुंह बंद हुई जाये।
2	16	होर तुस्से आपणे आपा जो अजाद समझा, क्यूंकि तुस्से पापा रे कैदा मन्झ नी ऐें, होर प्रभु यीसू मसीहे तुस्से पैहले ले ही अजाद करी दितिरे। पर आपणी एस्सा अजादी जो बुराई करणे रे कठे आड़ नी बणाऊआ। एता रे बजाय आपणे कामा ले एस्सा गल्ला जो जाहिर करहा की तुस्से सच्चे परमेसरा रे गुलाम ऐे।
2	17	सभिरा आदर करा, सारे विस्वासी भाई बैहणा किन्हें प्यार रखा, परमेसरा ले डरा, राजे री इज्जत करा।
2	18	हे सेऊआदारो, अगर तुस्से विस्वासी हो होर दूजे रे घरा काम करहे ता आपणे माल्का री गल्ला जो मन्हा होर हमेसा तिन्हारी इज्जत करहा। ना सिर्फ भले होर नम्र दीन माल्का किन्हें पर निर्दयी माल्का किन्हें भी एह्ड़ा ही करहा।
2	19	क्यूंकि अगर आस्से बिना गलती रे दुःख सहन करहे, होर आस्से एह्ड़ा ये सोची किन्हें करहे कि परमेसर सभ कुछ जाणहां तेबे परमेसर आस्सा ले खुस हुआ।
2	20	क्यूंकि अगर तुस्से गलती करी किन्हें मार भी खाध्ही ता तेता मन्झ बड़ाई करणे री कोई वजहा नी की तुस्से एस्सा सजा जो बड़े सबरा किन्हें सहन कितेया। पर अगर तुस्से खरे काम करी किन्हें दुःख सहन करहे, होर फेरी भी सबर रखे ता परमेसरा एता ले खुस हुआ।
2	21	होर एक वजहा ये भी की परमेसरे तुस्से चुणिरे कि तुस्से मसीह रे कठे दुःख सहन करो। मसीहे भी तुस्सा रे कठे दुःख उठाया, होर एह्ड़ा करी किन्हें तिन्हें तुस्सा रे कठे एक उदाहरण छाडेया कि, तुस्से भी तेसरे पद चिन्हा पर चली सको।
2	22	पवित्र सास्त्रा मन्झ लिखिरा कि, “तिन्हें कोई पाप नी कितेया होर तिन्हें कधी भी झूठ नी बोल्या, एक बारी भी नी।”
2	23	जेबे लोके यीसू जो गाल्ई दिती तिन्हें बदले मन्झ कोई भी गाल्ई नी दिती, होर जेबे लोके तेस जो दुःख दितेया ता तिन्हें केसी जो भी धमकी नी दिती। एता रे बजाय तिन्हें परमेसरा पर भरोसा रखेया कि से तेसरी मदद करहे, क्यूंकि से जाणहां था की परमेसर सभीरा न्याय सही करहा।
2	24	जेबे यीसू मसीह मारी दितेया, ता क्रूसा प्रयाल्हे तेस जो आपणे सरीरा मन्झ आस्सा रे पापा री सजा मिली, ताकि आस्से पाप करणा छाडी दे, होर धार्मिकता री जिन्दगी जीणा सुर्हू करी दे। तेसरे मार खाणे ले तुस्से चंगे हुए।
2	25	क्यूंकि तुस्से पैहले तिन्हा भेडा साहीं थे, जो आपणे रस्ते ले भटकी गईरी थी। पर एेबे तुस्से मसीह वाले वापस आई गईरे जो तुस्सा रा रखवाला होर पुहाल आ।
3	1-2	हे लाड़ियो, तुस्से भी आपणे-आपणे लाड़े रे अधीन रैहया। इधी कठे कि अगर तिन्हा मन्झा ले कुछ परमेसरा पर विस्वास करणे वाले नी हो, ता तिन्हा तुस्सा रे कुछ बोले बगैर तुस्सा री जिन्दगी जो देखी किन्हें विस्वास करणा। जेबे तिन्हा देखणा कि किहां तुस्से परमेसरा री इज्जत करहे, होर पवित्र जिन्दगी जीए, तिन्हा मसीह पर विस्वास करणा।
3	3	होर तुस्सा री सुन्दरता बाहर सूझणे वाली चीजा मन्झ नी हो, जिहां कि बाला रा स्वांग करणा, होर सोने रे गैहणे पैन्ह्णा, या मैहंगे-मैहंगे कपड़े पैन्ह्णा।
3	4	बल्की तुस्सा री सुन्दरता एस गल्ला ले जाहिर हुईं कि तुस्सा रे दिला मन्झ क्या यानि नम्रता होर सांत मन जो की तुस्सा रे गैहणे ऐें, जेता री परमेसरा री नजरा मन्झ बडी कीमत ई।
3	5	होर बौह्त पैहले जो ज्नानिया परमेसरा पर आस रखी थी होर जिन्हों भरोसा था कि तेस आपणे वादे पुरे करणे; स्यों ज्नानिया आपणे आपा जो एस तरहा ही सजाई थी। होर इधी कठे स्यों आपणे लाड़े रे अधीन भी रही थी।
3	6	जिहां सारा भी अब्राहमा जो माल्का बोली किन्हें तेसरे अधीन रैंहयां थी। यानि अगर तुस्से दूजे री मदद करो होर एता मन्झ कोई डरा री गल नी हो तेबे तुस्सा सारा री मह्ठीया साहीं बणना।
3	7	तिहां ईं हे लाड़ेयो, तुस्से भी आपणी-आपणी लाड़ीया साउगी बड़ी समझदारी किन्हें जिन्दगी बिताऊआ। याद रखा की स्यों तुस्सा ले कमजोर ईं, इधी कठे तिन्हारी इज्जत करा, क्यूंकि तुस्से दुहें तेस अनंत जिन्दगी रे दान रे साझीदार हो, जो परमेसरे बड़े अनुग्रहा किन्हें दितिरा। एह्ड़ा इधी कठे करहा की जेबे तुस्से दुहें प्रार्थना करहे ता परमेसर तुस्सा री सुणी ले।
3	8	आखरी मन्झ हांऊँ तुस्सा किन्हें ये बोलणा चाहां कि सभ आपु मन्झ एकता रखा, एक दूजे रा ध्यान रखा, आपणे परिवारा समझी किन्हें एक दूजे किन्हें प्यार करहा, एक दूजे पर दया करहा, होर नम्र बणा।
3	9	बुराई रे बदले बुराई मत करा; होर ना गाल्ई रे बदले गाल्ई देआ; पर आसरीवाद ई देआ; क्यूंकि परमेसरे तुस्से इधी कठे सादिरे ताकि तुस्से दूजेया जो आसीस दो, होर अगर तुस्से एह्ड़ा करहे ता परमेसरा भी तुस्सा जो आसीस देणी।
3	10	क्यूंकि पवित्र सास्त्रा मन्झ लिखिरा, “जो कोई खरी जिन्दगी जीणे री इच्छा रख्हा, होर खरे ध्याड़े देखणा चाहां; से आपणी जीभा ले बुरी गल्ला नी करहे, होर एह्ड़ी गल्ला नी करहे जो सच्ची नी हो।
3	11	से बुराई करणा छाडी दे, होर भलाई ई करहे, होर एक दूजे किन्हें सांति किन्हें जिन्दगी जीणे री कोसिस करहे।
3	12	क्यूंकि प्रभु री हाखिया धर्मी माह्णुंआं पर लगी रैंहयां ईं, होर तेसरे कान तिन्हारी प्रार्थना वखा जो लगी रैंहयां ऐें। पर प्रभु बुराई करणे वाले रे विरोध मन्झ रैंहयां।”
3	13	होर अगर तुस्से हमेसा खरा करणे री कोसिस करहे, ता कोई भी तुस्सा जो नुकसान नी पुजाई सकदा।
3	14	होर अगर खरा करी किन्हें भी तुस्से दुःख सहन करहे ता परमेसरा तुस्सा जो आसीस देणी। तुस्से तिहां करहा जिहां यसायाह नबिये लिखिरा : “जो लोक तुस्सा जो धमकी दे तिन्हा ले नी डरा, होर नी घबराऊआ की लोका क्या करणा।”
3	15	पर मसीह जो प्रभु जाणी किन्हें तेसरी इज्जत करहा, होर आपणे मना मन्झ तेसरा डर मन्हा। होर कोई तुस्सा ले तेस आसा रे बारे मन्झ कुछ पूछे, जो आस्से सभ विस्वासी लोक साझा करहे, ता तेस जो जवाब देणे रे कठे हमेसा त्यार रैहया। पर एह्ड़ा नम्रता होर आदर भाव किन्हें करहा,
3	16	ताकि तुस्सा री अंतरात्मा तुस्सा जो दोस नी लगाए। जेबे लोका देखणा कि तुस्से सही काम करहे, क्यूंकि तुस्से मसीह रे लोक ऐे; तेबे तिन्हा तुस्सा रे बरखलाफ बुरी गल्ला बोलणे री वजहा ले सर्मिन्दा हूंणा।
3	17	क्यूंकि अगर परमेसरा री इच्छा आस्सा रे कठे ये ई, ता खरी गल ये ई कि आस्से भले काम करणे री वजहा ले दुःख सहन करहे, ना की बुरे काम करी करणे री वजहा ले।
3	18	हांऊँ एह्ड़ा इधी कठे बोल्हा क्यूंकि मसीह सिर्फ एक ही बारी आस्सा रे पापा रे कठे दुःख उठाई करी किन्हें मारी दितेया। से एक धर्मी माह्णुं था जो आस्सा अधर्मिया रे कठे मरी गया, ताकि से आस्सा जो परमेसरा रे नेडे ल्याई सके; तिन्हें तेसरा सरीर खत्म करी दितेया पर तेसरी आत्मा जिउंदी।
3	19	फेरी तेसरी आत्मे जाई किन्हें तिन्हा दूजी आत्मा जो खुसी री खबर सुणाई, जिन्हों परमेसरे तेस जगहा मन्झ कैद करी रखिरा, जेथी मरिरे लोका री आत्मा ई।
3	20	ये तिन्हा लोका री आत्मा जिन्हें बौह्त टैम पेहले परमेसरा रे हुक्मा जो नी मन्नेया था, जेबे नूह जहाज बणाया करहा था परमेसरे सबर करी किन्हें रुकी रैंहयां कि, लोक पाप करणा छाडी दे, पर जेबे जल प्रलया मन्झ सभ लोक डूबी किन्हें मरी गये ता सिर्फ आठ ही लोक बचे जो जहाजा पर कोहे।
3	21	पुराणे टैम मन्झ तिन्हारा पाणी ले बची जाणा ऐबे रे उद्धारा रा एक उदाहरण आ, जो आस्सो बपतिस्मा लेणे पर मिला। जेस पाणी मन्झ आस्से बपतिस्मा ले से आस्सा रे सरीरा रा मैल दूर नी करदा, पर ये एक नसाणी की आस्से आपणी सुद्ध अंतरात्मा ले परमेसरा ले माफ़ी मांगी लेईरी। आस्सो माफ़ी मिली सकी क्यूंकि यीसू मसीह मरिरे मन्झ ले दबारा जिउंदा हुईरा,
3	22	होर से स्वर्गा मन्झ चली गईरा। ऐबे से तेथी परमेसरा रे सीधी वखा जो आ, जो सभी ले खास जगहा ई; होर से सभ स्वर्गदूत होर अधिकारी होर सामर्था गास राज करहा।
4	1	इधी कठे मसीहे सरीरा मन्झ रैहन्दे हुए दुःख सहन कितेया, ता तुस्सा जो भी तेस साहीं दुःख सहन करणे रे कठे त्यार रेहणा चहिए। क्यूंकि अगर तुस्से मसीह रे कठे दुःख सहन करणे री इच्छा रखायें, ता तुस्से पाप नी करणे रा फैसला लेई लितिरा।
4	2	होर एस वजहा ले एह्ड़ा माह्णुं एस संसारा मन्झ रैहन्दे हुए आगे जो कधी भी आपणी जिन्दगी मन्झ माह्णुंआं री पापा री इच्छा जो पूरी नी करदा, पर से तेहड़ा ही करहा जेहड़ी परमेसरा री इच्छा ई।
4	3	क्यूंकि परमेसरा पर विस्वास नी करणे वाले जिन्हा गल्ला ले खुस हुए, तिन्हा गल्ला जो करणे मन्झ तुस्से पैहले ई टैम गुआई दितेया, होर ऐबे भतेरा हुआ। होर स्यों गल्ला ये ई कि-लुचपन करणे री बुरी इच्छा, पी किन्हें मुताली जाणा, रंगरलिया, दारू-बाजी, होर घृणित मूर्ति री पूजा करणा।
4	4	एता ले तुस्सा रे पुराणे दोस्त हरान हुयें कि, ऐबे तुस्से एह्ड़े गल्ला जो करणे मन्झ तिन्हारा साथ नी देंदे, होर इधी कठे स्यों तुस्सा जो बुरा भला बोल्हा ऐें।
4	5	पर एक ध्याड़े तिन्हा परमेसरा रे साम्हणें न्याय रे कठे खड़ीरे हूंणा। होर तिन्हा जो तिन्हारे कामा रा लेखा परमेसरा जो देणा पऊणा। होर परमेसरा मरिरे होर जिउंदे लोका रा न्याय करणा।
4	6	ये ई वजहा ई कि मरिरे लोके भी मसीह रे बारे मन्झ खुसी री खबर सुणी, हालांकि तिन्हारे सरीरा जो भी सजा मिली होर स्यों दूजे लोका साहीं मरी गये, पर ऐबे स्यों आत्मा मन्झ परमेसरा साउगी जुग-जुग जिउंदे।
4	7	सभ गल्ला रा अंत जल्दी हूंणे वाल्आ आ; इधी कठे चतन्न रही किन्हें आपु पर काबू रखा होर प्रार्थना रे कठे त्यार रहा।
4	8	होर सभी ले जरूरी गल ये ई कि एक दूजे किन्हें गहरा प्यार रखा; क्यूंकि अगर तुस्से एक दूजे किन्हें प्यार करहे, ता तुस्से तिन्हारी हमेसा केसी भी गलती जो माफ़ करणे रे कठे त्यार रहे।
4	9	बगैर केसी सिकायत किन्हें तुस्सा रे घरा मन्झ आईरे मैहमाना री आदर-खातर करहा।
4	10	जेस जो भी परमेसरे वरदान दितिरा हो, एक दूजे री सेऊआ करणे रे कठे तेता रा इस्तेमाल करहा। एक खरे भंडारीया साहीं तिन्हा सारे वरदाना रा इस्तेमाल करहा, जो परमेसरे तिन्हो बड़े अनुग्रहा ले दितिरा।
4	11	उदाहरणा रे कठे अगर तुस्सा वाले प्रचार करणे रा बरदान हो ता तुस्सा जो परमेसरा रे बचना रा प्रचार करणा चहिए। अगर दूजेया री मदद करणे रा वरदान आ ता परमेसरे तुस्सा जो, जो ताकत दितिरी, तेस ताकता ले दूजेया री मदद करहा। तेबे जो कुछ तुस्सा करणा तेता ले यीसू मसीह रे ज्रीए परमेसरा जो महिमा मिलणी। सारी महिमा होर सामर्थ जुग-जुग तेसरी ई! आमीन।
4	12	हे लाडले भाईयो होर बैहणो, तुस्से इन्हा दुःख भरी गल्ला ले हरान नी हो जो तुस्से मसीह रे। पर ये इधी कठे हुई ताकि ये जाहिर हो कि तुस्से परमेसरा पर सच्चे विस्वास करहे की नी, इधी कठे एह्ड़ा मत सोच्हा कि कोई नौखी गल तुस्सा पर हुएया करहा ई।
4	13	पर जिहां-जिहां तुस्से मसीह रे दुःखा मन्झ साझी हुंहां ऐें, खुसी मनाऊआ। एस वजहा ले जेबे मसीहा लोका पर आपणी महिमा जाहिर करदे आऊंणा, तेबे तुस्सा बौह्त ज्यादा खुस हूंणा।
4	14	फेरी अगर मसीह रे नांऊँआं रे कठे तुस्सा री निंदा हुंहां ईं, ता तुस्से धन्य ऐें; क्यूंकि परमेसरा री महिमामय आत्मा तुस्सा मन्झ वास करहा।
4	15	तुस्सा मन्झा ले कोई आदमी हत्यारा या चोर, या बुरे काम करणे वाल्आ, या दूजे रे कामा मन्झ हाथ पाणे री वजहा ले दुःख नी सहे।
4	16	पर अगर मसीहा रे लोक हूंणे री वजहा ले दुःख सहे, ता सर्मिन्दे नी हो, पर एस गल्ला रे कठे परमेसरा री बड़ाई करहा की तुस्से एक विस्वासी ऐें।
4	17	परमेसरा रा न्याय करणे रा टैम आई गईरा, पैहले आस्सा विस्वासी लोका रा न्याय हूंणा। जेब्की परमेसरा पैहले आस्सा विस्वासी लोका रा न्याय करणा ता तिन्हा लोका पर आऊणें वाली खरतनाक गल्ला रे बारे मन्झ सोचा, जो परमेसरा री दितिरी खुसी री खबरा जो नी मन्नदे।
4	18	होर जिहां पवित्र सास्त्रा मन्झ लिखिरा, “अगर धर्मी माह्णुंआं बौह्त मुस्किला किन्हें उद्धार पाणा, ता बुरे होर पापी लोका साउगी क्या हूंणां?”
4	19	इधी कठे जो परमेसरा री इच्छा रे मताबक दुःख सहन करहे, स्यों भलाई करदे हुए, आपणे आपा जो भरोसे रे लायक परमेसरा रे हाथा मन्झ सौंपी दे जिन्हें जे स्यों रचिरे।
5	1	एक होर गल ई जो हांऊँ तुस्सा लोका किन्हें यानि कलीसिया रे अगुवे किन्हें बोलणा चाहां, क्यूंकि हांऊँ भी तिन्हा साहीं एक कलीसिया रा अगुवा। मैं आपु स्यों दुःख देखिरे जो मसीहे बौह्त पैहले काटीरे। जेबे तेस दबारा वापस आऊंणा मां तेसरी महिमा रा भी साझीदार बणना। तुस्सा साहीं अगुवा हूंणे रे नाते हांऊँ तुस्सा किन्हें अर्ज करहा,
5	2	कि विस्वासी लोका रे झुंडा री देखभाल करा; जो परमेसरा री, होर जो तुस्सा जो दितिरी की तुस्से तिन्हारी देखभाल करी सको। होर तिन्हारी देखभाल खुसी किन्हें करहा, कोई जोर जबरदस्ती किन्हें नी, क्यूंकि ये ही परमेसरा री इच्छा ई। एह्ड़ा तुस्से नीच कमाई रे कठे नी, पर सच्चे तिन्हारी मदद करणे रे कठे करा।
5	3	होर जो लोक तुस्सा जो सौंपे गईरे, तिन्हा पर हक नी जताऊआ, जिहां एक अधिकारी लोका पर आपणा हक जता पर झुंडा रे कठे एक खरा उदाहरण बणां।
5	4	होर जेबे प्रधान रखवाला यानि यीसू मसीह दबारा वापस आऊंणा, ता तुस्सा जो एक बांका ताज देणा, जेसरी तेज महिमा कधी भी खत्म नी हूणीं।
5	5	एस तरीके किन्हें हे नौजुआनो, तुस्से भी कलीसिया रे स्याणे विस्वासी लोका री गल्ला जो मन्नेया करेया, बल्की बड़ी दीनता किन्हें एक दूजे री मदद करेया करणा। क्यूंकि पवित्र सास्त्रा मन्झ लिखिरे एक बचना जो आस्से पढ़े कि, “परमेसर बडयाई करणे वालेया रा ता विरोध करहा, पर नम्र दीना पर अनुग्रह करहा।”
5	6	इधी कठे आपणे आपा जो तेस परमेसरा रे साम्हणें दीन बणाऊआ, जो तुस्सा जो बचाणे रे कठे सामर्थी आ, ताकि से तुस्सा जो ठीक टैमा पर बड़ी इज्जत दे।
5	7	होर आपणी सारी चिंता तेस पर पाई देआ, क्यूंकि परमेसरा जो तुस्सा री परवाह ई।
5	8	चतन्न रैहया, होर त्यार रैहया, क्यूंकि सैतान तुस्सा रा व्रोधी आ, जो तुस्सा पर वार करणा चाहां ताकि तुस्से परमेसरा रे हुकमा जो नी मान्नो। से गुर्राणे वाले सेरा साहीं एस ताका मन्झ रैंहयां कि, केस जो फाड़ी किन्हें खाई दे।
5	9	विस्वासा मन्झ पक्के हुई किन्हें तेसरा विरोध करहा। याद रखा कि संसारा मन्झ रैहणे वाले सारे विस्वासी भाई बैहण एह्ड़ा ही दुःख भोगी करहे, जो तुस्से भूग्तेया करहे।
5	10	होर ऐबे परमेसर जो अनुग्रहा ले भरिरा आ, होर जिन्हें यीसू मसीह साउगी जुड़े रैहणे री वजहा ले आस्सा जो स्वर्गा मन्झ आपणी अनंत महिमा मन्झ साझी हूंणे रे कठे सादीरा, तुस्सा रे थोह्ड़ी देरा तक दुःख उठाणे ले बाद तेस आपु ई तुस्से खरे बनाणे, ताकि तुस्सा मन्झ कोई गलती नी हो होर तेस तुस्सा रे दिल मजबूत करणे, होर तेस तुस्से सामर्थी बणाई देणे ताकि तुस्सा रा विस्वास कमजोर नी हो।
5	11	तेस सामर्था किन्हें जुग-जुग राज करदा रेहणा। आमीन।
5	12	मैं सिलासा री मददा किन्हें ये छोटी जे चिठ्ठी लिखी किन्हें तुस्सा वाले भेजिरी, हांऊँ तेस जो एक भरोसे रे लायक विस्वासी भाई समझ्हा। एता जो लिखणे रा मेरा मकसद ये आ कि हांऊँ तुस्सा जो हिम्मत होर होंसला देई सकूं कि, ये सच्चे तुस्सा रे कठे परमेसरा रा अनुग्रह ही आ, जेता रा तुस्से मैहसूस करी करहे। एस अनुग्रहा मन्झ ही मजबूत बणी किन्हें रहा।
5	13	बाबेल सैहरा (जो रोम देसा मन्झ आ) मन्झ रैहणे वाले विस्वासी लोका री तरफा ले तुस्सा जो नमस्कार, जो तुस्सा साहीं परमेसरा रे चुणिरे लोक ऐें। मरकुस तुस्सा जो नमस्कार बोली करहा जो मेरे मह्ठे साहीं आ।
5	14	प्यारा किन्हें गले मिली किन्हें एक दूजे जो नमस्कार करा। हांऊँ प्रार्थना करहा की परमेसर तुस्सा सभी जो सांति दे, जो मसीह साउगी जुड़ीरे। आमीन।
