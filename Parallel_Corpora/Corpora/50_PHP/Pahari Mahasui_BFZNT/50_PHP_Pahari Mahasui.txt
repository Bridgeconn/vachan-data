1	1	हाऊं पौलुस और तीमुथियुसा ज़ुण यीशु मसीह रै सेवक ई आमारी तौरफा कु इऐ चिट्ठी परमेश्‍वरा रै सारै पवित्र लोगु, मुख्येऊ लै और सेवकु लै ज़ुण यीशु मसीह दी हुइयौ फिलिप्पी शैहरा दी रौआ ई लिखाऊ।
1	2	आमारै बाब परमेश्‍वर और प्रभु यीशु मसीह री तौरफा कु तुमुलै बौड़ी दया और शान्ति मिलदी रौआ।
1	3	हाऊं ज़ेबी-ज़ेबी तुमु याद कौराऊ, तेबी-तेबी आपणै परमेश्‍वरा रौ धन्यबाद कौराउ।
1	4	और ज़ेबी केबी तुमु सौभी लै औरज़ कौराउ। ता सौदा खुशी आइलै औरज़ कौराउ।
1	5	एथीलै कि तुमै पैहलै दिना कु आज़ा झ़ांऊ खुशी री खौबर फैलाउणै दी मुं आइलै रौऐ ई।
1	6	मुकै इऊं बुशु रौ विश्वास आ कि परमेश्‍वर ज़ुणिऐ तुमु मांझ़िऐ आच़्छ़ौ काम शुरु कियौ सा, सेऊ ई तेस काम ज़ेबी यीशु मसीह दुजी बारै वापिस आशा लौ तेबी झ़ाऊं पुरौ कौरा।
1	7	एऊ ठीक आ कि हाऊं तुमु सौभी लै इणी ई बिच़ार कौरु, कैलैकि हाऊं तुमु आइलै भौरी प्यार कौराऊ, और ज़ेबी हाऊं ज़ेला दी ऊ खुशी री खौबरी रखवाल़ी कौरना लै और सौच़्च़ साबित कौरना लै तुमै सारै मुं आइलै परमेश्‍वरा री बौड़ी दया दी साज़ी ई।
1	8	एथदी परमेश्‍वर मैरौ गवाह सा कि हाऊं यीशु ज़िणौ प्यार कौरीऔ तुमु सौभी री देखबाल़ कौरणै री बौड़ी इच़्छ़ा छ़ाड़ाऊ।
1	9	हाऊं इणी प्राथना कौराउ कि तुमारौ एकी दुजै लै प्यार, ज्ञान और सारै रौंगा री पुरी सौमझ़ा आइलै औज़ौ भी बौड़दै थाकौ लागी,
1	10	एथीलै कि तुमै इऊं बुशु पौरखणै रै लायक बौणौ कि केज़ी बुशै बोलणा लै ठीक ई और मसीह रै दुजी बारै वापिस आशणै झ़ाऊं पवित्र और बेकसूर बौणी रौऔ।
1	11	यीशु मसीह रै दुजी बारै पैदै हुणै रै भौलाई रै कामा कु आपु भौरीयौ ज़ेथकु परमेश्‍वरा री महिमा और स्तुति औन्दी रौआ।
1	12	ओ मैरै प्यारै साथी विश्वासिउओ, हाऊं च़ाहा ऊ कि तुमै इणौ ज़ाणौ कि मुं माथै ज़ो बितौ सा, तेसरी वज़ाह कु भौरी लोगुऐ खुशी री खौबरी माथै विश्वास कियौ आ।
1	13	इदरा झ़ांऊ कि कैसर राज़ै रै मैहला री सारी फौज़ और बौच़ै औन्दै सारै लोगु दी इणौ पौगड़ौ हुई गौ कि हाऊं मसीह री खातिर ज़ेला दी कैद ऊ।
1	14	और प्रभु दी ज़ो भाई आ, तिऊं मांझ़िऊ कु भौरी लोगुऐ मैरै ज़ेला दी हुणा री वज़ाह कु मज़बूत विश्वास कौरी परमेश्‍वरा रौ वचन बिणा डौरियौ शुणाउंणा लै औज़ौ भी हिम्मत कौरा आ।
1	15	इणौ सौच़्च़ौ आ कि कुछ़ लोग ता ज़लन और लौड़ाई-झ़ौगड़ै री वज़ाह कु मसीहा री खुशी री खौबरी रौ परचार कौरा ई और कुछ़ कौरा ई आच़्छ़ै इरादै कौरी।
1	16	इऐ इणै लोग ई ज़ुण मसीह री खुशी री खौबर आच़्छ़ै इरादै कौरीऐ और प्यारा कौरी शुणावा ई कैलैकि सै ज़ाणाई कि हाऊं यीशु मसीह री खुशी री खौबरी री रखवाल़ी री खातिर ज़ेला दी पाऔ औन्दौ।
1	17	पर इऐ सै लौड़ाई-झ़ौगड़ै कौरणै वाल़ै लोग ई ज़ुण खुशी री खौबर सौच़्च़ाई कौरी नाईं पर आपणै मतलबा लै मसीह री खुश-खौबरी शुणावा ई, इणौ सुंच़ीऔ कि मुं ज़ेला दी औज़ौ भी ज़ादौ परेशान कौरा।
1	18	तैबै का हुऔ? सिरफ इणौ कि सौभी रौंगा कु, च़ाऐ बुरी वज़ाह कु च़ाऐ सौच़्च़ाई कु, मसीहा री खुश-खौबरी शुणावा ई, और हाऊं एथकु भौरी खुश ऊ और भौरी खुश रौआ भी ऊ।
1	19	कैलैकि हाऊं ज़ाणाऊ कि तुमारै प्राथना रै ज़ौरिऐ, और यीशु मसीह री तौरफा कु भेज़ी ऐन्दी पवित्र आत्मा री मज़दा रै ज़ौरिऐ, एथरौ इनाम मुलै आच़्छ़ौ हुणौ आ।
1	20	हाऊं ता भौरी इच़्छ़ा और आश छ़ाड़ाऊ कि हाऊं केज़ी बुशु दी बेइज़्ज़त ना औऊ, पर ज़िणै मैरै शक्ति रै हिम्मता री वज़ाह कु मसीह री बौड़ाई मैरै शरीरा रै ज़ौरिऐ सौदा औन्दै रौई आ, तिणी ई आबै भी हुआ, च़ाऐ हाऊं ज़िउंदौ रौऊ या मौरु लौ।
1	21	कैलैकि मैरौ ज़िउंदौ रौइणौ मसीह लै आ, और मैरौ मौरणौ भी लाभ आ कैलैकि हाऊं मौरणै बासीऐ मसीह आइलै रौआऊ।
1	22	पर अगर शरीरा दी ज़िउंदौ रौइणौ ई मैरै कामा लै ठीक आ ता हाऊं नाईं ज़ाणदौ कि कास छ़ांटु।
1	23	कैलैकि इऊं दुइया मांझ़िया कु एक छ़ांटणौ मुकालै भौरी कठिण आ। मन ता च़ाहा आ कि मौरीयौ मसीह काऐ डेइयौ रौऊ, कैलैकि एऊ मुकालै भौरी आच़्छ़ौ आ,
1	24	पर शरीरा दी रौइणौ औज़ौ भी ज़रुरी आ कैलैकि तुमुकै मेरी मज़दा री ज़ुरत आ।
1	25	एथीलै कि मुकै एथरौ भरोसौ आ। और हाऊं ज़ाणाऊ कि हाऊं ज़िउंदौ रौआऊ, पर बल्कि सौभी आइलै रौआऊ ज़ेथकु हाऊं तुमु विश्वासा दी मज़बूत कौरदै और तेथदी खुश रौउणै दी तुमारी मज़द कौराऊ।
1	26	और ज़ो घमण्ड तुमै मैरै बारै दी कौरा ई। सेऊ मैरै तौंइऐ तुमु काऐ आशणै कु यीशु मसीह दी भौरी बौड़दै रौऔ।
1	27	सिरफ एती कौरौ कि तुमारौ चाल-चलण मसीह रै खुश-खौबरी रै मुताबिक हुआ कि च़ाऐ हाऊं आशीयौ तुमु देखु, च़ाऐ नाईं भी आशु, तुमारै बारै दी हाऊं इणौ शुणु कि तुमै एक ई इरादै दी मज़बूत रौआ ई, और एकी मौना कौरी खुशी री खौबरी रै विश्वासा लै मैहनत कौरदै रौआ ई,
1	28	और केज़ी भी बुशु दी बिरोधिऊ कु डौरदै नाईं। तुमारी हिम्मत तिंउलै विनाशा री साफ निशाणी आ, पर तुमु कालै छ़ुटकारौ रौ और इणौ परमेश्‍वरा री तौरफा कु आ।
1	29	कैलैकि मसीह री वज़ाह कु तुमु माथै इणी बौड़ी दया हुई कि ना सिरफ तेस माथै विश्वास कौरौ पर तेसलै दु:ख भी उठाऔ।
1	30	और तुमुऐ तिणी ई मुसीबत झ़ेलनी, ज़िणी तुमुऐ हाऊं मुसीबत झ़ेलदै देखौ ऊ, ज़ेबी हाऊं तुमु आइलै फिलिप्पी शैहरा दी थौ, और आबै भी शुणाई कि हाऊं तिणी ई झ़ेलाऊ।
2	1	एथीलै अगर तुमु लोगु मांझ़िऐ मसीह दी थोड़ौ भी हौसलौ प्यारा कु पैदौ हुआ सौबर, आत्मा रौ साथ, और कुछ़ करुणा और दया आ,
2	2	ता मेरी एज़ी खुशी पुरी कौरौ कि एक मन छ़ाड़ौ, और एक ज़िणौ प्यार, एक दुजेऊ आइलै मेल मिलाप छ़ाड़ौ, और एक ई इच़्छ़ा छ़ाड़ौ।
2	3	आपणै फाइदै लै या घमण्डा कौरी कुछ़ ना कौरौ, पर निउलै हुइयौ एकी दुजै आपु कु ज़ादै आच़्छ़ै सौमझ़ौ।
2	4	हर एक सिरफ आपणी ई भौलाई री नाईं, पर दुजेऊ री भौलाई री भी फिकर कौरौ।
2	5	ज़िणौ यीशु मसीह रौ स्वभाव थौ तिणी ई तुमारौ भी एकी दुज़ेऊ आइलै स्वभाव हुआ।
2	6	हालांकी मसीह सौच़्च़ी ई परमेश्‍वर थौ तैबै भी तिणीऐ लोग इणै मज़बूर नाईं किऐ कि सै तेस आइलै परमेश्‍वरा ज़िणौ बरताव कौरा।
2	7	पर आपुलै तिणीऐ कुछ़ भी नाईं सौमझ़ौ, और सेवका रौ रूप धारण कियौ, और आदमी रै ज़िणौ हुई गौ।
2	8	और आदमी रै रुपा दी पौगड़ै हुइयौ आपु छ़ोटौ बौणौ, और आपणी मौउता झ़ाऊं हुकम मानै इदरा झ़ाऊं कि तिणीऐ क्रुसा री दर्दनाक मौउत भी सौई।
2	9	एज़ै कारण परमेश्‍वरै सेऊ भौरी महान भी कियौ, और तेसलै सेज़ौ नाऊं दैऔ ज़ो सौभी नावां कु बौड़ौ आ,
2	10	कि ज़ुण सौरगा दी और धौतरी दी और धौतरी थालै ई, सै सारै यीशु रै नावां दी तेसलै इज़्ज़तमान दैणा लै घुंडै टेका।
2	11	और बाब परमेश्‍वरा री महिमा लै हर एक आदमी आपणै मुंआ कौरी इणौ माना लौ कि यीशु मसीह ई प्रभु सा।
2	12	एथीलै ओ मैरै प्यारै साथी विश्वासिउओ, ज़िणै तुमै सौदा ओउलै हुकम मानियौ आशै ई, तिणी ई आबै भी ना सिरफ मुं आइलै रौउंदी बारै पर खास कौरीऐ आबै मैरै दूर रौइयौ भी डौरियौ और कांबीऔ भौलाई रै काम लगातार कौरौ, ज़ो तुमारै छ़ुटकारै कु आशा ई।
2	13	कैलैकि परमेश्‍वर ई आ ज़ुण आपणी पवित्र आत्मा रै ज़ौरिऐ तुमारै ज़िवा दी तेसरी भौली इच़्छ़ा और भौलै काम, कौरणै री हिम्मत दिया आ।
2	14	सौभी काम बिण कुड़कुड़ाइयौ और बिण झ़ौगड़िऔ कौरौ,
2	15	ताकि तुमै बेकसूर और भोल़ै हुइयौ दारखै और भौरी ढ़ीलै लोगु मांझ़िऐ परमेश्‍वरा री बेदाग संतान बौणी रौऔ, ज़ास मांझ़िऐ तुमै ज़िन्दगी रौ वचन नीईंयौ धौतरी दी आसमाना रै च़मकदै तारै ज़िणै दिशदै रौऔ।
2	16	ताकी मसीह रै दुजी बारै वापिस आशणै रै दिना दी मुकै घमण्ड कौरणै रौ कारण हुआ, कि मेरी भाग-दौड़ और कठिण मैहनत कौरणौ बेकार नाईं हुऔ।
2	17	तुमारौ मसीह दी विश्वास और तुमारी सेवा परमेश्‍वरा लै च़ौड़ाई ऐन्दी बौल़ी ज़िणी आ। अगर सै मुं झ़ांगा भी लै, तैबै भी हाऊं खुश ऊ और तुमु सौभी आइलै खुशी मौनावा ऊ।
2	18	तिणी ई तुमै भी खुश रौऔ और मुं आइलै खुशी मौनाऔ।
2	19	मुकै प्रभु यीशु दी आश आ कि हाऊं तीमुथियुस तुमु काऐ शिगरी ई भेज़ाऊ, ताकि तुमारी हालत शुणियौ मैरौ हौसलौ बौड़ा।
2	20	कैलैकि मुं काऐ इणौ ढौंगारौ कोई नाईं ज़ो साफ मौना कौरी तुमारी फिकर कौरा।
2	21	कैलैकि सौभी आपणै मतलब लोड़ाई, ना कि यीशु मसीह रौ।
2	22	पर तुमै ता तीमुथियुसा काबलियत ज़ाणाई कि ज़िणौ छ़ोहरु बाबा आइलै कौरा सा, तिणी ई तिणीऐ खुशी री खौबर फैलाउणै दी मुं आइलै मैहनत की ई।
2	23	एथीलै मुकै आश आ कि ज़िणी ई मुकै पौतौ लागा लौ कि मेरी का हालत हुआ आ, तिणी ई हाऊं तेस खरकच़ार भेज़ाऊ।
2	24	और मैरौ प्रभु दी भरोसौ आ कि हाऊं आपु ई शिगरी आशाऊ।
2	25	पर मुंइऐ इपफ्रुदीतुस तुमु काऐ वापिस भेज़णौ ज़रुरी सौमझ़ौ। एऊ मैरौ भाई और मुं आइलै कामा कौरणै वाल़ौ और मैरौ साथी फौज़ी और तुमारी खौबर पौउंच़ाउणै वाल़ौ और ज़ुरुरी बुशै दी मेरी सेवा टहल कौरणै वाल़ौ आ।
2	26	कैलैकि तेसरौ मन तुमु सौभी दी थौ लागौ औन्दौ, और सेऊ बेच़ैन रौआ थौ कैलैकि तुमुऐ तेसरी बिमारी री हालत शुणी थी।
2	27	सेऊ सौच़्च़ी ई बिमार ता हुई गौ थौ इदरा झ़ांऊ कि मौरणै वाल़ौ थौ, पर परमेश्‍वरै तेस माथै दया की, और सिरफ तेस ई माथै नाईं पर मुं माथै भी कि मुकै दु:खा माथै दु:ख ना च़ांई हुऔ।
2	28	एथीलै मुंइऐ तेस भेज़णा लै भौरी कोशिष की ई कि तुमै तेसकु मिलियौ खुश हुआ और मेरी फिकर भी कम हुआ।
2	29	एथीलै तुमै प्रभु दी तेसकु भौरी खुशी आइलै मिलेऊ, और तुमुऐ तेसरी और ज़ुण तेस ज़िणै ई तिउंरी इज़्ज़त कौरणी च़ांई,
2	30	कैलैकि सेऊ ई मसीह रै कामा लै आपणै प्राणा माथै कौष्टा कौरीयौ मौरणै वाल़ौ थौ, ताकि ज़ेथरी कामी तुमारी तौरफा कु मेरी सेवा दी हुई तेस पुरी कौरा।
3	1	एथीलै ओ मैरै प्यारै साथी विश्वासिउओ, प्रभु दी खुश रौऔ! सेज़ी बुशै तुमुलै घौड़ी-घौड़िऐ लिखणै दी मुंदी ता कोई कौष्ट नाईं औन्दौ, बल्कि इऐ बुशै तुमु झ़ुठी शिक्षा कु बौच़ावा आ,
3	2	तिऊं लोगु कु खौबरदार रौऔ ज़ुण कुकरु ज़िणै खतरनाक ई, और बुरै काम कौरणै वाल़ै ई, और सै बोलाई कि छ़ुटकारै लै खतनौ ज़ुरुरी आ।
3	3	कैलैकि परमेश्‍वरा रै सौच़्च़ै लोग ता आमै ई ज़ुण परमेश्‍वरा री आत्मा दी हुइयौ आराधना कौरा ई, और यीशु मसीह माथै घमण्ड कौरी ई, और शरीरा रै कामा माथै घमण्ड नाईं कौरदै।
3	4	अगर कासी ओरी रौ शरीरा रै कामा माथै घमण्ड छ़ाड़नै रौ बिच़ार आ, ता मुकै शरीरा रै कामा माथै घमण्ड छ़ाडणै री वज़ाह तिउंकु भी बौड़ियौ आ।
3	5	आठवै दिनै मैरौ खतनौ हुऔ ज़िणौ परमेश्‍वरै हुकम थौ दैऔ औन्दौ, हाऊं इस्राइली लोगु रै वंश, और बिन्यामिना रै गोत्रा रौ ऊ। हाऊं पाकौ इब्रानी ऊ और मैरै स्याणै भी पाकै इब्रानी थै। अगर मुसा रै नियमा मानणै री बूश आ ता हाऊं फरीसी ऊ।
3	6	तागती रै बारै दी बोलालै ता कलिसिया रौ सताउणै वाल़ौ। और यहुदी नियम मानणै री बूश आ ता हाऊं धौर्मी आदमी थौ। कैलैकि हाऊं तिऊं नियमा रौ पालन कौरा थौ।
3	7	पर ज़ो-ज़ो बुशै मुइंऐ सुंच़ी थी कि सै मैरै फाइदै री, सेई मुंइऐ मसीह ज़ाणना लै बेकार सौमझ़ी गोई।
3	8	पर एथकु कु भी बौड़ियौ हाऊं आपणै प्रभु यीशु मसीह ज़ाणनै री ज़ुरता काऐ सारी बुशै बेकार सौमझ़ा ऊ। ज़ासरी वज़ाह कु मुंइऐ सौभी च़िज़ु रौ नुकसान झ़ेलौ, और तिऊं कूड़ौ सौमझ़ा ऊ। ज़ेथ कौरी हाऊं मसीह ज़ाणु।
3	9	ताकी हाऊं तेस आइलै एकता दी ज़ीई सौकु, ना कि आपणै तेस धार्मिकता आइलै, ज़ो मुसा रै नियमा कु आ, पर तेस धार्मिकता आइलै ज़ो मसीह माथै विश्वास कौरणै री वज़ाह कु आ और परमेश्‍वरा री तौरफा कु विश्वास कौरणै कु मिला आ।
3	10	हाऊं च़ाहा ऊ कि मसीह ज़ाणु, कि तेसरै तौंइऐ ज़िउंदै हुणै री शक्ति मैहसूस कौरु, तेसरै दु:ख झ़ेलणै दी साथी बौणीयौ और मौउता दी तेस ज़िणौ बौणु।
3	11	ज़ेथ कौरी हाऊं केज़ी भी रीती कौरी मौरै औन्दै मांझ़िया कु दुज़ी बारै ज़िउंदै हुणै झ़ाऊं पौउंच़ी सौकु।
3	12	इणौ मतलब नाईं आ कि मुंइऐ इऐ सारी च़िज़ै पैहलै ओउलै पाई गोई आ, या पाकौ हुई ऐरौ ऊ। पर हाऊं तिऐं च़ीज़ पाइणा लै औगांऊ बौड़दै लागौ औन्दौ ताकी हाऊं पाकौ बौणु। ज़ेथलै मसीह यीशुऐ छ़ांटौ थौ।
3	13	ओ मैरै प्यारै साथी विश्वासिउओ, मैरै बोलणै रौ मतलब इणौ नाईं कि मुकै मिली गौ आ। पर सिरफ इणौ एक काम कौराऊ कि ज़ो-ज़ो बुशै बिती गोई तिऊं बिसरीयौ, ज़ो बुशै हुणै वाल़ी ई तिऊं बुशु री तौरफा दी बौड़ियौ,
3	14	निशाणा री तौरफा दी दौड़दै थाकाऊ लागी, ताकि तेस सौरगा रौ इनाम पाऊ ज़ेथलै परमेश्‍वरै हाऊं यीशु मसीह रै ज़ौरिऐ सौरगा लै औटाऔ ऊ।
3	15	आमु मांझ़िऐ ज़ेती विश्वासा दी बौड़दै ई लागै औन्दै, इणै बिच़ार छ़ाड़ा, और अगर केज़ी बुशा दी तुमारौ ओर ई बिच़ार हुऔ ता परमेश्‍वर तेस भी तुमु माथै पौगड़ौ कौरा ई।
3	16	एथीलै आमुऐ तिऐं सौच़्च़ाई ज़िणी ज़िन्दगी ज़िउणी च़ांई ज़ो परमेश्‍वरै पैहला कु आमु माथै पौगड़ी कौरी थी।
3	17	ओ मैरै प्यारै साथी विश्वासिउओ, तुमै सौभी मिलियौ मुं ज़िणी ज़िन्दगी ज़िऔ, और तिऊं रवाई छ़ाड़ौ ज़ो इणै रीती कौरी ज़िवा ई ज़ासरौ औनैणौ तुमै आमुदी पा ई।
3	18	कैलैकि भौरी लोग बुरी च़ाल च़ाला ई, ज़ेथरै बारै दी मुंइऐ तुमुकै घौड़ी-घौड़ीऐ बोलौ आ, और आबै भी लेरी-लेरीयौ बोलाऊ कि सै आपणी च़ाल-च़लणा कु मसीह कुर्बानी रै दुश्मन ई।
3	19	तिऊंरौ अन्त विनाश आ, तिउंरौ ईश्वर तिउंरै शरीरा री इच़्छ़ा सा, सै आपणी शरमा री बुशु माथै घमण्ड कौरा ई और धौतरी री च़िज़ेऊ माथै मन लाई छ़ाड़ाई।
3	20	पर आमारौ आपणौ देश सौरगा दी आ। और आमै एक छ़ुटकारै देणै वाल़ै प्रभु यीशु मसीह रै तिदरा कु आशणै रौ इन्तज़ार लागै औन्दै कौरदै।
3	21	सेऊ आपणी शक्ति रै तेस प्रभाव रै मुताबिक ज़ासरै ज़ौरिऐ सेऊ सौभी च़िज़ेऊ आपणै वशा दी कौरी सौका आ। सेऊ आमारी दीन-हीन शरीर रौ रूप बौदल़ियौ, आपणै महिमा रै शरीरा ज़िणौ चाणा आ।
4	1	ओ मैरै प्यारै साथी विश्वासिउओ, हाऊं तुमु आइलै भौरी प्यार कौराऊ और तुमु कु मिलणौ च़ाहा ऊ, ज़ो मेरी बौड़ी खुशी और इनाम ई। एथीलै ओ मैरै प्यारै साथी विश्वासिउओ, प्रभु रै विश्वासा दी इणै मज़बूत रौऔ।
4	2	हाऊं यूओदिउ भी सौमझ़ावा ऊ और सुन्तुखे लै भी हौसलौ दियाऊ, कि सै प्रभु दी मिली-ज़ुलियौ रौआ।
4	3	ओ सौच़्च़ै साथी, हाऊं तांउकु भी औरज़ कौराऊ कि तू तिऊं छ़ेउड़ी री मज़द कर कि सै भी मिली-ज़ुलियौ रौआ, कैलैकि तिंउऐ मुं आइलै खुशी री खौबर फैलाउणा दी, क्लेमेंस और मैरै दुजै गोश्टणु आइलै मैहनत की ई आ, तिऊं सारेऊ रै नाऊं ज़िन्दगी री किताबी दी लिखै औन्दै।
4	4	प्रभु दी सौदा खुश रौऔ। हाऊं तुमुलै तौंइऐ बोलाऊ, खुश रौऔ।
4	5	तुमारौ कौंउल़ौपन सौभी लोगु माथै पौगड़ौ हुआ। प्रभु रौ वापिस आशणौ नज़दीक आ।
4	6	केज़ी भी बुशु री फिकर नाईं कौरौ। पर हर एक हालती दी तुमारै निवेदन, प्राथना और औरज़ा रै ज़ौरिऐ धन्यबादा आइलै परमेश्‍वरा काऐ देईया।
4	7	तैबै परमेश्‍वरा री शान्ति, ज़ो आदमी री सारी सौमझ़ा कु बाइरै आ, तुमारौ मन और तुमारौ बिच़ार मसीह यीशु दी बौच़ाई छ़ाड़ाई।
4	8	एथीलै आखरी दी, ओ मैरै प्यारै साथी विश्वासिउओ, तुमै आपणौ ध्यान तिऊं बुशु माथै लाऔ, ज़ो-ज़ो बुशै सौच़्च़ी ई, और इज़्ज़त वाल़ी ई, और भौली ई, और पवित्र ई, और बुशै आच़्छ़ी ई, और ज़िवा दी आच़्छ़ी लागणै वाल़ी ई। तिऊं बुशु रै बारै दी भी सुंच़ौ ज़ो भौरी आच़्छ़ी और बौड़ाई री।
4	9	ज़ो बुशै तुमुऐ मुकु शिखी, और मानी, और शुणी, और मुंदी देखी ई, तिऊंरौ पालन कौरौ, तैबै शान्ति रौ परमेश्‍वर तुमु लोगु आइलै रौआ आ।
4	10	हाऊं प्रभु दी भौरी खुश ऊ कि आबै एती दिना बासिऐ तुमारै ज़िवा दी मुलै पैसै भेज़णै रौ तौंइऐ बिच़ार आशै। सौच़्च़ी तुमुकै शुरु दी भी एथरी फिकर थी, पर तुमुकै एथरौ मौकौ नाईं मिलौ।
4	11	इणौ नाईं कि हाऊं आपणी ज़रुरता री वज़ाह कु इणौ बोलाऊ। कैलैकि मुंइऐ इणौ शिखौ आ कि ज़ेज़ै हालता दी ई, तेसी दी खुशी कौरु।
4	12	हाऊं भौरी कामती दी भी ज़िन्दगी ज़िवी सौका ऊ। ज़रुरता कु ज़ादै दी भी ज़िउणौ ज़ाणाऊ। भुखौ रौउणौ, और बौड़णौ-घौटणौ, हर एक बूश और सौभी हालती दी मुंइऐ ज़िउणौ शिखी गौ आ।
4	13	मसीह रै ज़ौरिऐ ज़ुण मुलै शक्ति दिआ सा तेसदी हाऊं सारौ कुछ़ कौरी सौका ऊ।
4	14	तैबै भी तुमुऐ आच़्छ़ौ किऔ आ कि मुकै पैसै भेज़ीयौ मैरै दु:खा दी साज़ी हुऐ ई।
4	15	ओ फिलिप्पिऊ रै लोगुओ, तुमै आपु भी ज़ाणाई कि खुशी री खौबर ज़ो तुमुकै शुरु कु शुणाई और ज़ेबी हाऊं मकिदुनीया परदेशा कु डैऔ थौ, तैबै सिरफ तुमारी ई कलिसिया रै लोगुऐ लेण-देणा रै बारै दी मेरी मज़द की आ।
4	16	इणै कौरी ज़ेबी हाऊं थिस्सलुनीके दी थौ, तैबै भी तुमुऐ मेरी ज़ुरत पुरी कौरना लै कई बारै पैसै भेज़ै थै।
4	17	हाऊं इणौ नाईं बोलदौ कि हाऊं पैसैऊ री मज़द च़ाहा ऊ, पर हाऊं इणौ फल़ च़ाहा ऊ ज़ो तुमारै फाइदै लै बौड़दै रौआ।
4	18	मुकै सारौ कुछ़ आ, पर भौरी का भी आ। ज़ो च़ीज़ै तुमुऐ इपफ्रुदीतुसा रै हाथा कु भेज़ी थी तिऊं नीईंयौ हाऊं ढौटी गो ऊ, सै च़िज़ै ता सुखवाल़ी खुशबु ज़िणी, और अपणाउणै रै लायक बौल़ी ई, ज़ो याजक परमेश्‍वरा कै च़ौड़ावा ई, ज़ास परमेश्‍वर अपणावा आ और खुश हुआ आ।
4	19	मैरौ परमेश्‍वर भी आपणै तेस धना रै मुताबिक ज़ो महिमा समेत मसीह यीशु दी आ, तुमारी हर एक ज़ुरत पुरी कौरा आ।
4	20	आमारौ परमेश्‍वर और बाबा री महिमा जुगा-जुगा झ़ांऊ औन्दी रौआ। आमीन।
4	21	यीशु मसीह रै सारै परमेश्‍वरा रै पवित्र लोगु लै मेरी तौरफा कु ढाल कौरौ। ज़ेज़ै विश्वासी भाई मुं आइलै ई, तुमुलै ढाल कौरा ई।
4	22	सौभी परमेश्‍वरा रै पवित्र लोग ज़ो इदै ई, खास कौरीऐ ज़ो कैसर राज़ै रै घौरा रै विश्वासी ई, तुमुलै ढाल कौरा ई।
4	23	आमारै प्रभु यीशु री बौड़ी दया तुमु आइलै सौदा रौआ। आमीन।
