1	1	मैं पौलुस जेह्ड़ा यीशु मसीह दी सेवा करणे दिया बज़ाह ते जेला च कैद ऐ, कने भाऊ तीमुथियुसे दिया तरफा ते अहां दे प्यारे साथी फिलेमोन,
1	2	कने बैहण अफफिया, कने अहां दे साथी योद्धा अरखिप्पुस कने फिलेमोन दे घरे दी कलीसिया दे नांऐ पर चिठ्ठी लिखा दा ऐ:
1	3	मैं प्रार्थना करदा ऐ कि अहां दे पिता परमात्मे कने प्रभु यीशु मसीह दिया तरफा ते तुहां जो अनुग्रह कने सांति मिलदी रैंह्।
1	4	मैं सदा परमात्मे दा धन्यावाद करदा ऐ, कने अपणिया प्रार्थना च भी तिज्जो याद करदा ऐ,
1	5	क्जोकि मैं तेरे तिस प्यारे कने बसुआसे दी चर्चा सुणी करी, जेह्ड़ी प्रभु यीशु मसीह पर कने सारे परमात्मे दे लोकां सौगी ऐ।
1	6	मैं प्रार्थना करदा ऐ कि बसुआसे च तेरा साझी होणा, हर इक्क खरिया गल्ला दे ज्ञाने तांई असरदार होयैं, जेह्ड़ी यीशु मसीह च अहां अल्ल ऐ ।
1	7	क्जोकि हे मेरे प्यारे बसुआसी भाऊ, मिन्जो तेरे प्यारे ते मती सारी खुसी कने सांति मिलियो ऐ, इसतांई कि तेरे जरिये परमात्मैं दे लोकां दे मन हरे भरे होई गियो हन।
1	8	इसतांई जे मिन्जो मसीह च बड़ी हिम्मत ऐ, कि जेह्ड़ी गल्ल ठीक ऐ, तिसादा हुक्म तिज्जो दैं।
1	9	भिरी भी मिन्जो स्याणे पौलुसे जो जेह्ड़ा हुण यीशु मसीह दी सेवा करणे दिया बज़ाह ते जेला च कैद ऐ, एह़ होर भी खरा लग्गा कि प्यारे नैं विणती करैं।
1	10	मैं उनेसिमुस तांई जेह्ड़ा मेरे जागते साइआं ऐ, कने जेह्ड़ा जेला च मेरे जरिये बसुआसे च आया, तिज्जो नैं विणती करदा ऐ।
1	11	सैह़ तां पैहल्ले तेरे कुसी कम्मे दा नीं था, अपर हुण तेरे कने मेरे, दून्नी दे बड़े कम्मे दा ऐ।
1	12	तिसियो मतलब जेह्ड़ा मेरे क्लेजे दा टुकड़ा ऐ, मैं तिसियो तिज्जो अल्ल बापस घल्ली दित्या ऐ।
1	13	तिसियो मैं अप्पु अल्ल रखणा चांह़दा था कि सैह़ तेरे पास्से ते इसा कैदा च जेह्ड़ा सुसमाचारे दिया बज़ाह ते ऐ, मेरी सेवा करैं।
1	14	अपर मैं तेरी इच्छा बगैर कुच्छ भी करणा नीं चाया, तांजे तेरी एह़ दया जबरदस्तिया नैं नीं अपर तेरिया खुसिया नैं होयैं।
1	15	क्जोकि क्या पता सैह़ तिज्जो ते कुच्छ दिनां तांई इसा बज़ाह ते दूर होएया कि हर बग्त तिज्जो अल्ल रैंह्।
1	16	अपर हुण दासे साइआं नीं अपर दासे ते भी खास, मतलब बसुआसी भाऊये साइआं रैंह्, जेह्ड़ा मिन्जो तांई तां जादा प्यारा ऐ ई, अपर हुण सरीरे च कने प्रभु च भी, तिज्जो तांई भी जादा प्यारा होई जां।
1	17	जे तू मिन्जो अपणा साथी समझदा ऐ, तां तिसियो इस तरीके नैं अपनाआ जिंआं मिन्जो अपनाया।
1	18	जे तिन्नी तेरा कुच्छ नकसान कित्ता ऐ, या तिन्नी तेरा कुच्छ दैणा ऐ तां मेरे खाते च लिखी लै।
1	19	मैं पौलुस अपणे हत्थे नैं लिखा दा ऐ, कि मैं अप्पु आई नैं एह़ कर्ज चुकाई दिंगा, कने मैं तुहां जो एह़ याद दिलाणा जरूरी नीं समझेया कि तुहां दी सारी ज़िन्दगी मेरी कर्जदार ऐ।
1	20	हे मेरे बसुआसी भाऊ, एह़ खुसी मिन्जो प्रभु च तेरे पास्से ते मिल्लैं। मसीह च मेरे दिले जो हरा भरा करी दे।
1	21	मैं तेरे आज्ञाकारी होणे दा भरोसा रखी नैं तिज्जो लिखदा ऐ, कने एह़ जाणदा ऐ कि जेह्ड़ा कुच्छ भी मैं ग्लांदा ऐ, तू तिसते भी जादा बधी नैं करगा।
1	22	कने एह़ भी कि मिन्जो तांई रैहणे दी जगाह त्यार रख। मिन्जो आस ऐ कि परमात्मा तुहां दिया प्रार्थना दा तौल़ी जवाब दिंगा, कि मैं तुहां अल्ल औयें।
1	23	इपफ्रास भी जेह्ड़ा यीशु मसीह च मिन्जो सौगी जेला च कैदी ऐ,
1	24	कने मरकुस कने अरिस्तर्खुस कने देमास कने लूका जेह्ड़े मेरे साथी हन, इन्हां दे पास्से ते तिज्जो नमस्कार।
1	25	मैं प्रार्थना करदा ऐ, कि अहां दे प्रभु यीशु मसीह दा अनुग्रह तुहां दिया आत्मा पर हुंदा रैंह्। आमीन।
