Book, Chapter, Verse, Text
"2CO","1","1","इऐ चिट्ठी पौलुस ज़ुण परमेश्‍वरा री मौरज़ी कु यीशु मसीह रौ प्रेरित आ और आमारौ भाई तीमुथियुसा री तौरफा कु तुमुलै लिखदै लागै औन्दै। और इऐ चिट्ठी परमेश्‍वरा री तिऐं कलिसिया रै नावां दी, ज़ो कुरिन्थुसा दी आ, और परमेश्‍वरा रै सारै पवित्र लोगु रै नावां दी ज़ुण अखाया परदेशा दी रौआ ई।"
"2CO","1","2","आमारै बाब परमेश्‍वर और प्रभु यीशु मसीहा री तौरफा कु तुमुलै बौड़ी दया और शान्ति मिलदै थाकाली लागी।"
"2CO","1","3","आमारै प्रभु यीशु मसीहा रै बाब और परमेश्‍वरा रौ धन्यबाद, ज़ुण दया रौ बाब और सारै रौंगा री सुख-शान्ति रौ परमेश्‍वर आ।"
"2CO","1","4","सेऊ आमारै सारै दु:खा दी सुख-शान्ति दिआ सा ताकी आमै तिऐं शान्ति री वज़ाह कु ज़ो परमेश्‍वर आमुलै दिआ सा, तिंउलै भी शान्ति देई बौल़ा ज़ो केज़ै भी रौंगा रै क्लेशा दी ई पौड़ै औन्दै।"
"2CO","1","5","कैलैकि ज़िणौ मसीहा रै दुखा दी आमै ज़ादौ शामिल हुई आ, तिणौ ई आमै सुख-शान्ति दी भी मसीहा रै ज़ौरिऐ ज़ादै शामिल हुई आ।"
"2CO","1","6","अगर आमै दुःख सौई ई, ता सेऊ दु:ख तुमारी शान्ति और छ़ुटकारै लै आ। और अगर आमुकै शान्ति मिला सा, ता तुमारी शान्ति लै आ। ज़ेथरी शक्ति कौरी तुमैं सौबरा आइलै तेस दु:ख सहन कौरा ई, और ज़ो आमै भी सहन कौरी ई।"
"2CO","1","7","आमारी आश तुमारै बारै दी मज़बूत आ। कैलैकि आमै ज़ाणी ई कि ज़िणौ तुमैं आमारै दुःखा दी, तिणौ ई सुखा दी भी शामिल हुऔ।"
"2CO","1","8","ओ मैरै प्यारै साथी विश्वासिउओ, आमै नाईं च़ाहांदै कि तुमैं आमारै तेस दु:खा रै बारै दी अणज़ाण रौऔ ज़ो आसिया परदेशा दी आमु माथै पौड़ौ। आमै इणै गौरकै बोझ़ा थाली दौबी गोऐ थै, ज़ो आमारी सौइणै कु बाइरै थौ, इदरा झ़ांऊ कि आमुऐ आपणी ज़िउणै री सारी आश छ़ाड़ी गोई थी।"
"2CO","1","9","यानी कि आमुऐ आपणै मौना दी सौमझ़ी ऐरौ थौ कि आमै मौरणै वाल़ै थै, ताकी आमै आपणौ भोरोसौ ना छ़ाड़ी, पर परमेश्‍वरा माथै भोरोसौ छ़ाड़ी ज़ुण मौरै औन्देऊ ज़िउंदै कौरा सा।"
"2CO","1","10","तिणिऐ आमै मौउता री इणी बौड़ी फाई कु बौच़ाऐ ई, और बौच़ावा सा। और तेस माथै आमारौ एज़ौ भरोसौ आ कि सेऊ औगांऊ लै भी आमु बौच़ाउंदै थाका लागी।"
"2CO","1","11","तुमैं भी मिलियौ प्राथना रै ज़ौरिऐ आमारी सहायता कौरालै कि ज़ो आशीषै सारेउ रै ज़ौरिऐ आमुलै मिली आ, तेथारी वज़ाह कु भौरी लोग आमारी तौरफा कु धन्यबाद कौरा।"
"2CO","1","12","कैलैकि आमै आपणै मौना री इऐं गवाही माथै गर्व कौरी ई कि धौतरी दी और खास कौरीऐ तुमु मांझ़िऐ, आमारौ च़ाल-च़लण परमेश्‍वरा रै ज़ौरिऐ इणौ पवित्र और सौच़्च़ाई आइलै थौ, ज़ो शरीरा रै ज्ञाना कु नाईं पर परमेश्‍वरा री बौड़ी दया आइलै थौ।"
"2CO","1","13","आमै तुमुलै तेसी लिखी ई, ज़ो तुमैं पौढ़ीयौ सौमझ़ा ई और माना भी ई, मुकै आश आ कि तुमै एस आच़्छ़ा कौरीऐ सौमझ़ौ।"
"2CO","1","14","ज़िणौ कि तुमु मांझ़िऐ कईएउऐ मानी भी ऐरौ आ कि आमै तुमारै गर्वा री वज़ाह ई, तिणौ ई तुमैं भी प्रभु यीशु रै वापिस आशणै रै दिना दी आमुलै गर्वा री वज़ाह बौणा ई।"
"2CO","1","15","एज़ै भरोसै कु हाऊं च़ाहा थौ कि पैहलै तुमु काऐ आशु कि तुमुलै दुगुणी आशीष मिला।"
"2CO","1","16","मुइंऐ सुंच़ौ थौ कि तुमु बाटीऐ कु आशीयौ मकिदुनीया परदेशा लै डेऊ, और तैबै मकिदुनीया कु तुमु काऐ आशु। और तुमैं मेरी यहुदिया रै सफरा दी मज़द कौरा।"
"2CO","1","17","एथीलै ज़ो मुंइऐ एऊ सुंच़ौ औन्दौ थौ ता, का मुइंऐ तेथदी लापरवाई की आ? या ज़ो हाऊं कौरणौ च़ाहा ऊ, का सण्सारा रै लोगु रै ज़ौरिऐ कौरणौ च़ाहा ऊ कि ज़ुण इबी ता ओ, ओ बोलाई और बासीऐ मुकरा ई पोरु।"
"2CO","1","18","ज़िणौ परमेश्‍वर विश्वास वाल़ौ आ, तिणी ई आमारी बुशु दी भी “ओ” रौ मतलब “ओ” और “नाईं” रौ मतलब “नाईं” हुआ आ।"
"2CO","1","19","कैलैकि परमेश्‍वरा रौ छ़ोहरु यीशु मसीह ज़ासरौ परचार आमारै ज़ौरिऐ मतलब की मैरै और सिलवानुस और तीमुथियुसा रै ज़ौरिऐ तुमु मांझ़िऐ दी हुऔ आ, तेथदी “ओ” और “नाईं” दुइया नाईं थै, पर तेथादी “ओ री ओ” हुई।"
"2CO","1","20","कैलैकि परमेश्‍वरा रै ज़ेती भी वायदै ई, सै सब मसीह दी “ओ” आइलै ई। एथीलै तेथरै ज़ौरिऐ आमीन भी हुई कि आमारै ज़ौरिऐ परमेश्‍वरा री महिमा हुआ।"
"2CO","1","21-22","परमेश्‍वर ई आ, ज़ुण तुमु आइलै आमु मसीह दी मज़बूत कौरा आ। परमेश्‍वरै आमु माथै आपणी छ़ाप लाइयौ बयानै रै रुपा दी आपणी आत्मा आमारै मौना दी देइयौ आमारौ अभिषेक कियौ आ।"
"2CO","1","23","ज़ो हाऊं बोलाऊ तेथरौ गवाह परमेश्‍वर ई आ कि हाऊं इबी झ़ांऊ कुरिन्थुसा शैहरा दी एथीलै नाईं आशौ कि हाऊं तुमु सौख्ती कौरी धौमकाऊ।"
"2CO","1","24","इणौ नाईं कि आमै विश्वासा रै बारै दी तुमु माथै हक्क्क ज़माउणौ च़ाई सी। पर तुमारी खुशी दी मज़द कौरना लै साथा दी ई कैलैकि तुमैं विश्वासा कौरी पाकै रौआ ई।"
"2CO","2","1","मुंइऐ आपणै मौना दी इणौ ई ठाणी ऐरौ थौ कि एकी बारै तुमु काऐ तौंइऐ आशीयौ तुमुलै दु:ख ना देऊ।"
"2CO","2","2","कैलैकि अगर हाऊं तुमु दु:खी कौरु, ता मुलै खुशी दैणै वाल़ौ कुण हुआ सा, सिरफ सेई ज़ुण मुंइऐ दु:खी कियौ आ?"
"2CO","2","3","और मुंइऐ एज़ी ई बूश तुमुलै एथलै लिखी आ कि किऐ इणौ ना च़ांई हुऔ कि मैरै आशणै कु, ज़ासकु मुलै खुशी मिलणी च़ांई हाऊं तिऊंकु दु:खी औऊ। कैलैकि मुकै तुमु सौभी माथै एज़ी बुशा रौ भरोसौ आ कि ज़ो मेरी खुशी आ कि सेज़ी ई खुशी तुमु सौभी री भी आ।"
"2CO","2","4","भौरी दु:ख और मौना रै कौष्टा कु मुंइऐ भौरी लेरी-लेरीयौ तुमुलै सै चिट्ठी लिखी थी, मुंइऐ एथलै ना लिखी कि तुमैं दु:खी हुआ, पर एथीलै लिखौ कि तुमैं तेस बौड़ौ प्यार ज़ाणौ, ज़ो प्यार मैरौ तुमु आइलै आ।"
"2CO","2","5","अगर कुणिऐ दुःख दैऔ आ सेऊ सिरफ मुंई लै ना दैऔ, पर अगर ज़ादौ ना बोलु ता थोड़ौ-भौरी दुःख तुमुलै भी दैऔ आ।"
"2CO","2","6","इणै आदमी लै भौरी सौज़ा ज़ो तेसलै मिली गोई आ सै तेसलै काफी आ।"
"2CO","2","7","एथीलै एथकु आच़्छ़ौ इणौ आ कि तेसरौ पाप माफ कौरौ, और तेसलै सुख-शान्ति दैऔ, इणौ ना च़ांई हुऔ कि सेऊ आदमी भौरी दुःखा दी डुबा।"
"2CO","2","8","एज़ै मतलबै हाऊं तुमु कु औरज़ कौराऊ कि तुमैं तेस आदमी लै आपणौ प्यार देखाऔ।"
"2CO","2","9","कैलैकि मुंइऐ तुमुलै एथलै भी लिखौ थौ कि हाऊं तुमु पौरखु कि तुमैं मेरी बुशु मानणा लै तैयार आसती भी, कि नाईं।"
"2CO","2","10","ज़ासरौ तुमैं कुछ़ माफ कौरा ई ता हाऊं भी तेस माफ कौराऊ। कैलैकि ज़ो कुछ़ मुंइऐ माफ कियौ आ ज़ो माफ हुणौ च़ांई थौ, ता मसीह रै हक्क्का कौरीऐ तुमारै फाइदै लै हाऊं माफ कौराऊ,"
"2CO","2","11","कि शैताना रौ आमु माथै कोई भी हक्क्क ना च़ाला। कैलैकि ज़ो कुछ़ शैतान कौरा सा तेथरै बारै दी आमै अणज़ाण नाईं आसतै।"
"2CO","2","12","ज़ेबी हाऊं यीशु मसीहा रौ खुशी री खौबर शुणाउंदै त्रोआस शैहरा दी आशौ, ता प्रभुऐ मुलै दार खोलौ सा।"
"2CO","2","13","मुकै आपणौ विश्वासी भाई तितुस तिऐ नाईं मिलौ ता मैरै मौना लै च़ैन ना मिलौ। एथीलै तिऊंकु मिलियौ हाऊं मकिदुनीया परदेशा लै वापिस च़ाल पौड़ौ।"
"2CO","2","14","पर परमेश्‍वरा रौ धन्यबाद आ कैलैकि मसीह री एकता री वज़ाह कु सेऊ आमु सौदा आपु आइलै औंडावा आ। आमु ज़ितावा सा और आपणै ज्ञाना री खुशबु आमारै ज़ौरिऐ सौभी ज़ागाह दी फैलावा सा।"
"2CO","2","15","कैलैकि आमै परमेश्‍वरा रै नज़दीक छ़ुटकारौ पाइणा वाल़ै और नाश हुणै वाल़ै, मांझ़िऐ मसीह री खुशबु ई।"
"2CO","2","16","ज़ुण नाश हुणै री बाटा दी ई तिउंलै मौरणै री गन्ध और ज़ुण ई छ़ुटकारै री बाटा दी तिऊं मांझ़िऐ आ ज़िउणै री खुशबु। पर एज़ी बुशा लायक कुण आ?"
"2CO","2","17","कैलैकि आमै तिऊं सारेउ ज़िणै नाईं आसतै ज़ुण परमेश्‍वरा रै वचन लेण-देण कौरीयौ आपणै फाइदै लै शुणावा ई। पर आमै मौना री सौच़्च़ाई कु परमेश्‍वरा री मौज़ूदगी ज़ाणियौ मसीह दी बोली ई।"
"2CO","3","1","का आमै तौंइऐ आपणी बौड़ाई कौरदै थाकी लै लागी? या आमै ओरी लोगु बाशीऐ सिफारिशा री चिट्ठी आणनी या तुमु कु निणी आ?"
"2CO","3","2","आमारी चिट्ठी ता तुमैं ई आ, ज़ो आमारै ज़िवा दी आ लिखी औन्दी और तिऐं चिट्ठी सारै आदमी प्राणा और पौढ़ाई।"
"2CO","3","3","इणौ पौगड़ौ आ कि तुमैं यीशु मसीहा री तौरफा कु एक चिट्ठी ज़िणै ई, इऐ चिट्ठी आमारी सेवा कौरणै रौ फल़ आ, ज़ो स्याई कौरी नाईं पर ज़िउंदै परमेश्‍वरा री आत्मा कौरी, पात्थरा री पट्टी माथै नाईं पर ज़िवा रै मांसा ज़िणी पट्टी माथै लिखी औन्दी।"
"2CO","3","4","आमै मसीह रै ज़ौरिऐ परमेश्‍वरा माथै इणौ ई भरोसौ छ़ाड़ी आ।"
"2CO","3","5","इणौ नाईं कि आमै आपु ई इणै जोगी आ कि आमै आपणी तौरफा कु केज़ी बुशु रौ बिच़ार कौरी बौल़ी, पर ज़ो कुछ़ आमारै शिखौ औन्दौ आ, और औकल आ, सब कुछ़ परमेश्‍वरा री तौरफा कु आ।"
"2CO","3","6","तिणिऐ आमै नौंवै वायदा रै सेवक हुणै रै लायक भी किऐ ई। इऐ मुसा रै नियमा रै सेवक नाईं पर पवित्र आत्मा रै। कैलैकि मुसा रै नियम नाईं मानियौ आमुलै सौज़ा मिला आ, पर पवित्र आत्मा सौदा री ज़िन्दगी दिया आ।"
"2CO","3","7-8","ज़ेबी मुसा रै नियम ज़ान्टै माथै लिखै थै, तेबी परमेश्‍वरा री महिमा पौगड़ी हुई। इस्राइली लोग मुसा रौ मूंह काफी बौगता झ़ाऊं नाईं देखी बौल़ै, कैलैकि तेसरौ मूंह भौरी थौ च़मकदै लागौ औन्दौ हालांकी सै च़ौमक ज़ादै बौगता झ़ाऊं नाईं रौई। एथीलै अगर सै सेवा ज़ो मुसा रै नियमा रै मुताबिक मौउता भिलै निंआ आ ज़ेथदी सेज़ी महिमा थी, ता नौऐं वायदै रै मुताबिक सेवा कौरणी ज़िणौ पवित्र आत्मा अगुवाई कौरा आ तेथकु भी ज़ादौ च़ौमकिलौ हुणौ आ।"
"2CO","3","9","कैलैकि ज़ैबै आरोपी चाणनै वाल़ौ वायदौ च़ौमकिलौ थौ, ता धौर्मी चाणनै वाल़ौ वायदौ एथकु ज़ादौ च़ौमकिलौ कैलै ना औन्दौ?"
"2CO","3","10","और ज़ो मुसा रै नियमा री च़ौमक थी, सै भी तेस नौऐं वायदै रै च़ौमकिलै री वज़ाह कु ज़ो च़ौमक तेथाकु ज़ादी थी, कुछ़ भी ज़ादी च़ौमक नाईं रौई।"
"2CO","3","11","कैलैकि मुसा रै नियमा री च़ौमक थोड़ै बौगता लै रौई। पर नौऐं वायदै री च़ौमक तेथकु भी ज़ादी च़ौमकिली आ कैलैकि सै सौदा लै पाकौ रौआ आ।"
"2CO","3","12","एथीलै एज़ी आश छ़ाड़ियौ आमै हिम्मत कौरी बोली ई।"
"2CO","3","13","और आमै मुसा बाशीऐ नाईं, ज़ुणिऐ आपणै मुंआ माथै पौरदौ पाऔ थौ ताकी इस्राइली लोग तिऐं घौटणै वाल़ी च़ौमका रौ आखरी बौगत ना देखा।"
"2CO","3","14","तिंउरै मन काठै हुई गोऐ, कैलैकि आज़ झ़ांऊ पुराणौ नियम पौढ़दी बारै तिंउरै ज़िवा दी सेज़ौ पौरदौ आ पौड़ौ औन्दौ। पर सेऊ पौरदौ यीशु मसीह माथै विश्वास कौरीयौ उठा सा।"
"2CO","3","15","आज़ झ़ांऊ ज़ैबै भी मुसा री किताब पौढ़ाई, ता तिंउरै ज़िवा माथै पौरदौ पौड़ी थाका आ ताकी सै आच़्छ़ा कौरीऐ ना सौमझ़ा।"
"2CO","3","16","पर ज़ैबै-केबी तिऊंरौ ज़िऊ प्रभु भिलै फिरा लौ, तैबै सेऊ पौरदौ पोरु टौल़ा आ।"
"2CO","3","17","प्रभु और पवित्र आत्मा एका आ। और ज़िऐ-किऐ प्रभु रौ आत्मा सा, तिऐ आज़ादी आ।"
"2CO","3","18","पर ज़ैबै आमै सारै आपणै खुलै मुंआ कौरी शिशे दी प्रभु री च़ौमका रौ ध्यान कौरी ई, ता आमै भी तिणी ई लागी ई, और आमारी च़ौमक भी प्रभु री आत्मा कौरी बौड़दै थाका लागी।"
"2CO","4","1","एथीलै ज़ैबै आमु माथै इणी दया हुई कि आमुकै परमेश्‍वरा रौ परचार कौरणै री सेवा मिली, ता आमै निराश नाईं औन्दै।"
"2CO","4","2","पर आमुऐ लाज़ी रै गुप्त काम पोरु छ़ाड़ी ऐरै, और ना च़ालाकी कौरी च़ालदै, और ना परमेश्‍वरा रै वचना दी मिलावट कौरदै। पर आमै परमेश्‍वरा रै सामनै सौच़्च़ाई री शिक्षा देई, कि हर एक आदमी एथरी गवाही देई सौका ई कि इऐ सौच़्च़ी आ।"
"2CO","4","3","ज़ेज़ी खुशी री खौबरी रौ आमै परचार कौरी, तेथ माथै अगर पौरदौ आ पौड़ौ औन्दौ, ता सेऊ पौरदौ तिऊं लै आ पौड़ौ औन्दौ ज़ुण नाश हुणै वाल़ी बाटा दी हाण्डा ई।"
"2CO","4","4","इऐं धौतरी रै ईश्वर शैतानै तिऊं अविश्वासिऊ री आखी शेड़ी आ की ई ऐन्दी, ताकी मसीह ज़ो परमेश्‍वरा रौ रूप आ, तेसरै च़ौमकणै वाल़ी खुश-खौबरी रौ प्याशौ तिऊं माथै ना च़ौमका।"
"2CO","4","5","कैलैकि आमै आपुलै नाईं, पर यीशु मसीह लै परचार कौरी ई कि सेऊ प्रभु आ। और तेसरै बारै दी इणौ बोली ई कि आमै यीशु री वज़ाह कु तुमारै सेवक ई।"
"2CO","4","6","एथीलै कि परमेश्‍वरै बोलौ, “न्यारै मांझ़िया कु प्याशौ च़ौमकौ,” और परमेश्‍वरै आमुकै प्याशै ज़िणी सौमझ़ देई ताकी आमै परमेश्‍वरा री महिमा देखी बौल़ु ज़ो यीशु मसीह दी पौगड़ी हुई।"
"2CO","4","7","पर आमै माटै रै ओखरु ज़िणै ई ज़ेथदी इऐ धन ज़यदाद आ छ़ाड़ी औन्दी कि एथरौ पौतौ लागा कि इऐ सौदा री तागत आमारी तौरफा कु नाईं पर परमेश्‍वरा री तौरफा कु बौणी रौआ।"
"2CO","4","8","आमै च़ारौ तौरफा दी दुःख ता भोगी आ, पर मुसीबता दी नाईं पौड़दै। घौबरा ई ता ई, पर निराश नाईं औन्दै।"
"2CO","4","9","आमु सतावा ता भौरी ई, पर आमु शोटदै नाईं, लोटाल़ा ता ई, पर नाश नाईं औन्दै।"
"2CO","4","10","आमै हर बौगतै झ़ांगिणै रै खौतरै दी ज़िवी ई ज़िणौ यीशु झ़ांगौ थौ, ताकी यीशु री ज़िन्दगी भी आमारै शरीरा कु पौगड़ी हुआ।"
"2CO","4","11","कैलैकि ज़ेबी झ़ांऊ आमै ज़िउंदै ई सौदा यीशु री वज़ाह कु आमु मौउता रै खौतरै दी सौंभाल़ा ई कि यीशु री ज़िन्दगी भी आमारै मौरणै वाल़ै शरीरा कु पौगड़ी हुआ।"
"2CO","4","12","एथीलै आमै मौउता रै खौतरै दी ज़िवी ई, पर एथरौ नौतिज़ौ तुमुलै सौदा री ज़िन्दगी हुऔ आ।"
"2CO","4","13","एथीलै कि आमुदी सेई विश्वासा री आत्मा सा ज़ेथरै बारै दी पवित्रशास्त्रा दी लिखौ औन्दौ भी आ, “मुंइऐ विश्वास कियौ, एथीलै ‘हाऊं’ मतलब के आमै भी विश्वास कौरी ई, एथीलै आमै बोली ई।”"
"2CO","4","14","कैलैकि आमै ज़ाणी ई कि, ज़ुणिऐ प्रभु यीशु मौरै औन्दै मांझ़िया कु ज़िउंदौ कियौ आ, सेऊ आमु भी प्रभु यीशु आइलै साथाई ज़ाणियौ ज़िउंदौ कौरा सा, और तुमु आइलै आपु काऐ हाज़िर कौरा सा।"
"2CO","4","15","कैलैकि इऐ सारी बुशै हाऊं तुमुलै एथीलै बोलाऊ कि आमुऐ तुमारै फाइदै लै दु:ख झ़ेलौ आ, ज़िणी परमेश्‍वरा री बौड़ी दया भौरी लोगु मांझ़िऐ पौउंच़ा आ तैबै सै परमेश्‍वरा री महिमा लै भौरी धन्यबाद कौरा ई"
"2CO","4","16","एथीलै आमै निराश नाईं औन्दै। आमारौ एऊ नाश हुणै वाल़ौ शरीर सुलै-सुलै कमज़ोर हुआ सा, और आमारी आत्मा हर दिना दी नौंवौ थाका आ औन्दै लागी।"
"2CO","4","17","कैलैकि आमारौ थोड़ै बौगता रौ हौल़्कौ ज़ेई दुःख आमुलै भौरी ई खास और सौदा री महिमा तयार कौरदै थाका लागी।"
"2CO","4","18","और आमै ता देखी ऐन्दी च़िज़ु नाईं पर अणदेखी च़िज़ु देखदै थाकी लागी। कैलैकि देखी ऐन्दी च़िज़ै धौख दिना री ई, पर अणदेखी च़ीज़ै सौदा लै बौणी रौआ ई।"
"2CO","5","1","कैलैकि आमै ज़ाणी ई कि आमारै शरीर इऐं धौतरी माथै तेस ताम्बु बाशीऐ आ, ज़ेथदी आमै रौई ज़ो नाष हुणौ आ, ता आमु कालै परमेश्‍वरा री तौरफा कु सौरगा दी एक इणौ घौर मिला सा ज़ो हाथा कौरी बौणौ औन्दौ घौर नाईं पर सौदा लै पाकौ घौर आ।"
"2CO","5","2","पर ज़ेबी आमै इऐं धौतरी माथा रै घौरा दी रौई ता आमै लेरी ई। और आश छ़ाड़ी आ कि आमुलै सौरगा रौ घौर मिला आ"
"2CO","5","3","ज़ेबी आमै आपणै सौरगा रै घौरा दी रौउलै तैबै आमै कास नांगै आदमी ज़िणै नाईं हुणै।"
"2CO","5","4","और आमै एस घौरा दी रौइयौ भारै थाली दाबुऐ औन्दै, कैलैकि आमै संसारिक शरीर छ़ाड़णौ नाईं च़ांहदै पर आमै च़ाई कि परमेश्‍वर आमुलै सौरगा रौ शरीर दिआ, ताकी आमारौ नौंवौ शरीर ज़ो सौदा लै रौउणौ आ सेऊ इऊं शरीर ज़ो नाष हुणै ई बौदला आ।"
"2CO","5","5","परमेश्‍वरै आपु आमै एज़ी बुशा लै ई त्यार किऐ औन्दै, ज़ुणिऐ आमुकै बयानै दी पवित्र आत्मा भी आ देई औन्दी। इयौ ब्यानौ सेज़ौ वायदौ आ ज़ो परमेश्‍वर बासीऐ आमुलै पुरौ कौरा आ।"
"2CO","5","6","आमुकै पुरौ विश्वास आ, कैलैकि आमै ज़ाणी ई कि ज़ेबी झ़ांऊ आमै शरीरा दी रौउंदै लागै औन्दै तेबी झ़ांऊ आमै प्रभु कु अलग ई ज़ुण सौरगा दी आ"
"2CO","5","7","कैलैकि आमै मसीह माथै विश्वासा री वज़ाह कु ज़िउंदै ई ना कि तेस देखीयौ।"
"2CO","5","8","एथीलै आमै भरोसौ छ़ाड़ी आ, शरीरा कु अलग हुईयौ प्रभु आइलै रौइणौ सौभी कु आच़्छ़ौ सौमझ़ी ई।"
"2CO","5","9","एज़ी वज़ाह कु आमै आपणै मौना दी इणौ च़ांई कि आमै सौरगा दी रौउलै या च़ाऊ धौतरी माथै रौउलै आमै प्रभु कै आच़्छ़ै च़ांई लागणै।"
"2CO","5","10","कैलैकि ज़ुरुरी आ कि आमु सौभीऊ रौ राज़ मसीह रै फैसलै रै राज़गादी काऐ खुला, कि हर एक आदमी आपणै-आपणै भौलै बुरै कामा रौ बौदल़ौ निआं ज़ो तिणिऐ आपणै शरीरा कौरीऐ किएई।"
"2CO","5","11","एथीलै प्रभु रौ डौर मानियौ आमै लोगु कु औरज़ कौरी कि सै सौच़्च़ाई माथै विश्वास कौरा। पर परमेश्‍वर आमारौ हाल ज़ाणा आ और मेरी आश इणी आ कि तुमै आमारै बारै दी ज़ाणा कि आमै किणै रौंगा रै लोग ई।"
"2CO","5","12","तैबै भी आमै आपणी बौड़ाई तुमु काऐ नाईं कौरदै, पर आमै आपणै बारै दी तुमुकै घमण्ड कौरणै रौ मौकौ देई ई, कि तुमैं तिउंलै ज़वाब देई बौल़ा, ज़ो मौना लै नाईं पर देखावटी बुशु लै घमण्ड कौरा ई।"
"2CO","5","13","अगर कुण बोलालौ कि आमै पागल ई, ता आमै परमेश्‍वरा लै ई और अगर बोलालै कि आमै होश-बाशी दी, ता तुमुलै ई।"
"2CO","5","14","कैलैकि मसीहा रौ प्यार आमु मज़बूर कौरा सा। एथीलै कि आमै इणौ सौमझ़ी ई कि ज़ैबै एक सारेउ लै मौरी गौ आ ता सारै मौरी गोऐ।"
"2CO","5","15","और मसीह इणै कौरी सारै लोगु लै मौरौ कि ज़ो लोग ज़िउंदै ई, सै एथ बासी आपुलै ना ज़िआ पर तेसलै ज़िआ ज़ो तिउंलै मौरौ आ और तौंइऐ दुजी बारै ज़िउंदौ हुऔ आ।"
"2CO","5","16","पर एथ बासी आमै कासी रौ भी शरीरा रै मुताबिक तेसरौ फैसलौ नाईं कौरदै। यानी के एकी बारै प्रभु यीशु भी आमुऐ शरीरा रै मुताबिक ज़ाणौ थौ, तैबै भी एथ बासी मसीह आमै इणौ नाईं ज़ाणदै।"
"2CO","5","17","एथीलै अगर कुण मसीहा माथै विश्वास कौरा आ ता सेऊ मसीह दी नौंवौ आदमी आ। पुराणी बुशै बिती गोई। देखौ, आबै सारी बुशै नौईं हुई गोई आ।"
"2CO","5","18","एज़ी सारी बुशै परमेश्‍वरा री तौरफा कु आ, ज़ुणिऐ यीशु मसीह रै ज़ौरिऐ आपु आइलै आमारौ मेल-मिलाप कौरी ऐरौ आ, और मेल मिलापा री सेवा आमु सौभी कै सांबी एरी आ।"
"2CO","5","19","एथरौ मतलब इणौ आ कि परमेश्‍वरै मसीहा दी हुइयौ आपु आइलै धौतरी रै लोगु रौ मेल मिलाप कौरी ऐरौ आ, और तिंउरै बुरै कामा रौ आरोप तिऊं माथै नाईं लाऔ और परमेश्‍वरै मेल मिलापा रौ वचन आमुकै सौंभाल़ी ऐरौ आ।"
"2CO","5","20","एथीलै, आमै मसीहा रै बज़ीर ई। और परमेश्‍वर आमारै ज़ौरिऐ लोगु कु औरज़ कौरदै लागौ औन्दौ, कि लोग तेसरै वचन अपणावा। एथीलै आमै मसीह री तौरफा कु बोली ई कि परमेश्‍वरा आइलै मेल-ज़ोल कौरौ"
"2CO","5","21","मसीह पापा कु अणज़ाण थौ, सेऊ ई परमेश्‍वरै आमारी ताइंऐ तेस आइलै पापी ज़िणौ बरताव कियौ कि आमै मसीह दी हुइयौ परमेश्‍वरा रै आच़्छ़ै और धौर्मी आदमी बौणा।"
"2CO","6","1","आमै ज़ो परमेश्‍वरा आइलै काम कौरी ई, तुमु कु इणी औरज़ भी कौरी कि प्रभु री बौड़ी दया ज़ो तुमु माथै हुई आ, तिऐं बेकार ना दैऔ डेऊणै।"
"2CO","6","2","कैलैकि पवित्रशास्त्रा दी परमेश्‍वर बोला सा, “ठीक बौगता दी मुंइऐ तेरी प्राथना शुणी आ, और छ़ुटकारै रै दिनै मुंइऐ तेरी मज़द की आ।” देखौ इबी एऊ ठीक बौगत आ। देखौ इबी एऊ छ़ुटकारै रौ दीन आ"
"2CO","6","3","परमेश्‍वरा रै साथी ज़िणै, आमै केज़ी भी बुशा दी ठोकर खाणै रौ कोई भी मोकौ नाईं दैंदै, ताकी आमारी सेवा दी कोई भी आरोप ना लागा।"
"2CO","6","4","पर सारी बुशु कु परमेश्‍वरा रै सेवकु ज़िणौ आपणै सारै आच़्छ़ै गुण साबित कौरी ई। आमै बौड़ी हिम्मती कौरी दुःखा झ़ेलणै दी, गरीबी दी, कौष्टा दी,"
"2CO","6","5","कोड़ै खाइयौ, कैदा दी पौड़ीयौ ज़िऐ शान्ति नाईं औन्दी तिदरु, मैहनती कौरी, उज़ीई रौइऔ, ब्रौता छ़ाड़ियौ,"
"2CO","6","6","पवित्रता कौरी, ज्ञाना कौरी, धीरजा कौरी, दया देखाल़ियौ, पवित्र आत्मा कौरी,"
"2CO","6","7","सौच़्च़ै प्यारा कौरी, सौच़्च़ाई रै वचना कौरी, परमेश्‍वरा री शक्ति कौरी। और भौलाई रै औज़ारा कौरी ज़ो उल़टै सुल़टै हाथा दी ज़ो आमुकै बौच़णा लै और हामलै कौरना लै लागा ई।"
"2CO","6","8","इज़्ज़त और बेइज़्ज़ती कौरी, आच़्छ़ै नावां कौरी और बुरै नावां कौरी यानी के आमु बिशवाशणै वाल़ै सौमझ़ा ई पर तैबै भी सौच़्च़ै ई।"
"2CO","6","9","कुछ़ लोग आमु अणज़ाण ज़ाणाई, ज़ैबै कि आमु सौभी लोग ज़ाणाई और आमै मशहूर ई, और इणै ज़ाणाई ज़िणै मौरै औन्दै ई, देखौ तैबै भी आमै ज़िउंदै ई। पिटियौ आमु झ़ांगणै च़ाहा ई पर ज़ानिऐ नाईं झ़ांगदै,"
"2CO","6","10","आमै आपणै कौष्टा भौरी दु:खी ई पर तैबै भी सौदा खुशी मौनाई। हालांकी आमै गरीबु लोगु ज़िणै ई पर आमै भौरी लोगु आदमी आत्मिक्ता दी सेठ चाणी ई। आमै इणै ई ज़िणौ कि आमुकै कुछ़ भी नाईं तैबै भी आमुकै सब कुछ़ आ।"
"2CO","6","11","ओ कुरिन्थिओ रै विश्वासिउओ, आमुऐ ज़िवा खोलियौ तुमु आइलै बुशै लाई आ, आमुऐ तुमु आइलै खुलै ज़िवा कौरी प्यार कियौ आ।"
"2CO","6","12","तुमुलै आमारै ज़िवा दी कोई भी खोट नाईं, पर तुमारै ज़िवा दी आमुलै खोट आ।"
"2CO","6","13","पर हाऊं आपणै छ़ोहरु ज़ाणियौ तुमु आइलै बोलाऊ कि तुमै भी तेथरै बौदल़ै तिणी ई आमु आइलै खुलै ज़िवा कौरी प्यार कौरौ।"
"2CO","6","14","अविश्वासिऊ आइलै शौमाई दी ना जोचियौ। कैलैकि धौर्मा रौ और अधर्मा रौ का मेल मिलाप? या प्याशै और न्यारै री का संगती?"
"2CO","6","15","इणौ ई का मसीहा रौ शैताना आइलै तालमेल औआ सा? या विश्वासिउ रौ अविश्वासिऊ आइलै का नातौ?"
"2CO","6","16","और मुर्तिऊ आइलै परमेश्‍वरा रै घौरा रौ का रिश्तौ? कैलैकि आमै ता ज़िउंदै परमेश्‍वरा रौ घौर ई। ज़िणौ परमेश्‍वरै पवित्रशास्त्रा दी बोलौ आ, “हाऊं तिऊंदी बौसाऊ और तिऊंदी हांडदै-फिरदै थाकाऊ लागी। और हाऊं तिऊंरौ परमेश्‍वर हुआ ऊ, और सै मैरै लोग हुआई।”"
"2CO","6","17","एथीलै प्रभु पवित्रशास्त्रा रै ज़ौरिऐ आमुलै बोला सा, “तिऊं अविश्वासिऊ मांझ़िया कु पोरु निकल़ौ और अलग रौ। और गान्दी बुशेऊ कु दूर रौ, तैबै तुमु हाऊं आपुलै अपणावा ऊ।"
"2CO","6","18","और हाऊं तुमारौ बाब हुआ ऊ, और तुमै मैरै छ़ोटी और छ़ोहरु हुआई। और एऊ सौभी कु शक्ति वाल़ै परमेश्‍वरा रौ वचन आ।”"
"2CO","7","1","पर ओ मैरै प्यारै साथी विश्वासिउओ, ज़ैबै कि इऐ वायदै आमुकै मिलै ई, ता आशौ आमै आपु, आपणौ शरीर और आत्मा आपणी सारी बुराई कु पवित्र कौरी ई, और परमेश्‍वरा री इज़्ज़त कौरीयौ आपणी पवित्र ज़िन्दगी ज़िउणै री कोशिष कौरौ।"
"2CO","7","2","आमुलै आपणै ज़िवा दी ज़ागाह दैऔ। आमुऐ ना ता कासी आइलै बुरौ कियौ, ना कासी आइलै कुछ़ बिगाड़ौ, और ना आमुऐ कोइयौ ठौगौ।"
"2CO","7","3","हाऊं तुमु आरोपी चाणना लै इणौ नाईं बोलदौ। कैलैकि, मुंइऐ पैहलै ई बोली ऐरौ आ कि तुमैं आमारै ज़िवा दी इणै बौसी गोऐ कि आमै तुमु आइलै मौरणा-ज़िउणा लै तयार ई।"
"2CO","7","4","हाऊं तुमु आइलै भौरी हिम्मत्ती कौरी, बोलदै लागौ औन्दौ, मुकै तुमु माथै भौरी घमण्ड आ, हाऊं सुख-शान्ति कौरी भौरुई गो ऊ। आपणै सारै दुःखा दी हाऊं खुशी कौरीऐ बिल्कुल भरपूर रौआऊ।"
"2CO","7","5","कैलैकि ज़ेबी आमै त्रोआस शैहरा कु मकिदुनीया परदेशा दी आशै, तेबी भी आमारै शरीरा लै च़ैन नाईं मिलौ, पर आमै च़ारौ तौरफा कु दुःख उठाई ई। बाइरै ता लौड़ाई-झ़ौगड़ै थै, और ज़िवा भितै थी डौराउणै वाल़ी बुशै।"
"2CO","7","6","तैबै भी निउलै लोगु लै सुख-शान्ति दैणै वाल़ै परमेश्‍वरै आमु काऐ हौसलै दैणा लै तितुस भेज़ौ"
"2CO","7","7","और ना सिरफ तेसरै आशणै कु पर तेसरी तिऐं शान्ति कु भी ज़ो तेसलै तुमारी तौरफा कु मिली थी। तिणिऐ तुमारी इच़्छ़ा, तुमारै दुःख, तिणिऐ आमु आइलै बोलौ आ कि तुमै आमु मिलणा लै उताउल़ै ई, तुमै मेरी केती फिकर छ़ाड़ाई, एज़ी बुशा कु हाऊं तौंइऐ भी भौरी खुश ऊ।"
"2CO","7","8","हालांकि अगर मुंइऐ आपणी चिट्ठी कु तुमैं नाराज़ किऐ ई, तैबै भी हाऊं तेथकु पश्ताऔ नाईं ज़िणौ कि हाऊं पैहलै पश्तावा थौ, कैलैकि हाऊं देखाऊ कि तिऐं चिट्ठी कु तुमैं नाराज़ ता हुऐ पर तुमारौ सेऊ नाराज़ हुणौ थोड़ी देरा लै थौ।"
"2CO","7","9","आबै हाऊं खुश ऊ पर एथलै नाईं कि तुमैं नाराज़ हुऐ, पर एथलै कि तुमुऐ तेस नाराज़ हुणै री वज़ाह कु पापा कु मन बौदल़ौ आ, कैलैकि तुमारौ नराज़ हुणौ परमेश्‍वरा री मौरज़ी रै मुताबिक थौ कि आमारी तौरफा कु तुमुलै केज़ी भी बुशा दी नुकसान ना पहुंच़ा।"
"2CO","7","10","कैलैकि सेऊ दुःख ज़ो परमेश्‍वर दिआ सा, तेथ कौरीऐ इणौ मन बौदल़िया सा ज़ेथरौ नतीज़ौ छ़ुटकारौ आ और तैबै तेथकु पश्ताउणौ नाईं जान्दौ। पर धौतरी रौ दुःख सौदा री मौत पैदी कौरा सा।"
"2CO","7","11","और देखौ ज़ो दुःख तुमुलै परमेश्‍वरै दैऔ आ तेस दुखा कौरी तुमुलै केती हिम्मत आशी आ, आपणी सौच़्च़ाई देखाल़णा लै, ज़ौलन, और डौर, और मिलणै री इच़्छ़ा, सेवा लै खुशी और फैसलै कौरणै री केती इच़्छ़ा पैदी कौरा सा! तुमुऐ सारी बुशु कौरीऐ इणौ देखाल़ी ऐरौ आ कि तुमैं इऊं सारी बुशु दी सौच़्च़ै ई।"
"2CO","7","12","तैबै मुंइऐ ज़ो तुमुलै सौख्ती वाल़ी बुशै तिऐं चिट्ठी दी लिखी थी, सेऊ ना ता तेथरै मतलबै लिखौ ज़ुणिऐ बुरौ कियौ और ना ता तेथरै मतलबै ज़ास आइलै बुरौ हुऔ आ, पर एथलै लिखौ आ कि तुमारी हिम्मत ज़ो आमुलै आ, सै परमेश्‍वरा काऐ तुमु माथै पौगड़ी हुआ।"
"2CO","7","13","एथीलै आमुलै हौसलौ मिलौ। आमारौ एस हौसलै आइलै तितुसा री खुशी री वज़ाह कु तौंइऐ भी खुशी हुई, कैलैकि तेसरी आत्मा ज़ो तुमु सौभी री वज़ाह कु हौरी भौरी हुई गोइ आ।"
"2CO","7","14","कैलैकि अगर मुंइऐ तेस काऐ तुमारै बारै दी कुछ़ घमण्ड देखाल़ौ आ, हाऊं बेइज़्ज़त नाईं हुऔ, पर ज़िणौ आमुऐ तुमु आइलै सारी बुशै सौच़्च़ी-सौच़्च़ी बोली थी, तिणौ ई तितुसा काऐ आमारौ घमण्ड देखाउणौ भी सौच़्च़ौ निकल़ौ।"
"2CO","7","15","ज़ैबै तेसकै याद आशा सा कि तुमुऐ तेसरौ हुकम डौरी-डौरियौ और कांबी-काँबियौ कि किणौ मानौ आ। ता तेसरौ प्यार तुमु भिलै तौंइऐ भी बौड़दै थाका लागी।"
"2CO","7","16","हाऊं खुश ऊ कैलैकि मुकै सारी बुशु दी तुमु माथै पुरौ भरोसौ आ।"
"2CO","8","1","आबै ओ मैरै प्यारै साथी विश्वासिउओ आमै तुमुलै परमेश्‍वरा री तिऐं बौड़ी दया री खुश खौबर देई ई ज़ो मकिदुनीया परदेशा री कलिसिया रै लोगु माथै हुई आ।"
"2CO","8","2","कि ज़ेबी भौरी दुःखा दी तिउंरौ इम्तहान हुऔ ता सै भौरी खुश हुऐ और भौरी गरीबी दी तिंउऐ खुलै ज़िवा कौरीऐ ओरी विश्वासिउ री मज़द कौरना लै पैसै दै।"
"2CO","8","3","तिंउरै बारै दी मेरी इऐ गवाही आ तिंउऐ आपणी शक्ति कु यानी के शक्ति कु भी ज़ादौ दैऔ आ।"
"2CO","8","4","एस दाणा दी और पवित्र लोगु री सेवा दी ज़ुण यहुदिया परदेशा दी ई, साथी हुणै री मज़दा रै बारै दी, आमुकु घौड़ी-घौड़ी औरज़ की,"
"2CO","8","5","और ज़िणी आमुऐ आश की थी, तिणी ई नाईं बल्कि पैहलै आपणौ ज़िऊ प्रभु लै, तैबै परमेश्‍वरा री मौरज़ी कौरी बासीऐ आमुलै भी दैऔ।"
"2CO","8","6","एथीलै आमुऐ तितुस सौमझ़ाऔ कि ज़िणौ तिणिऐ पैहलै शुरु कियौ थौ तिणौ ई तुमु मांझ़िऐ एस दाण दैणा रौ काम पुरौ भी कौरालौ।"
"2CO","8","7","एथीलै ज़िणौ तुमै सारी बुशु दी मतलब के विश्वास, वचना रौ परचार कौरणै दी ज्ञान और सारी रौंगा री कोशिषा दी, और तेस प्यारा दी ज़ो आमु आइलै छ़ाड़ाई, बौड़दै लागै औन्दै और तिणौ ई ज़ुरतमंद विश्वासिऊ लै दाण दैणै रै कामा दी भी बौड़दै थाकौ लागी।"
"2CO","8","8","हाऊं इऐं बूश तुमुलै हुकमा रै रुपा दी नाईं दैंदै लागौ औन्दौ पर दुजै रै हौसला कु तुमारै प्यारा री सौच़्च़ाई परखुणा लै भी ऊ बोलदै लागौ औन्दौ।"
"2CO","8","9","तुमै आमारै प्रभु यीशु मसीहा री बौड़ी दया ज़ाणाई कि सेऊ अमीर हुइयौ भी तुमुलै गरीब बौणौ आ ताकी तेसरै गरीब हुइयौ तुमै अमीर हुऔ।"
"2CO","8","10","पिछ़लै बौरशा दी तुमै सारेऊ कु पैहलै थै ज़ुण दाण दैणौ च़ाहा थै, और तुमै थै ज़ुणीऐ सारेऊ कु पैहलै दाण दैणौ शुरु कियौ, इऐं बुशा दी मेरी सलाह एज़ी आ कि, एऊ तुमुलै आच़्छ़ौ आ।"
"2CO","8","11","एथीलै आबै एस काम पुरौ कौरौ कि ज़िणौ तुमैं देणा री इच़्छ़ा लै तुमैं तैयार थै, तिणी ई आपणै-आपणै खौरच़ै रै मुताबिक पुरौ भी कौरौ।"
"2CO","8","12","कैलैकि अगर तुमै च़ाहा लै ता दाण तेथरै मुताबिक कबूल भी हुआ सा ज़ो तेसकै आसती आ, ना कि तेथरै मुताबिक ज़ो तेसकै नाईं आ।"
"2CO","8","13","हाऊं इणौ नाईं च़ाहांदौ कि दुजेऊ लै सुख और तुमुलै मिला दुःख।"
"2CO","8","14","पर बराबरी रै बिच़ारा कु एज़ै बौगतै तुमारी ज़ादी कौमाई कम कौमाई वाल़ै री ज़रूरत पुरी कौरा ताकी तिउंरी ज़ादी कौमाई तुमारौ काठौ बौगत सौंभाल़ा कि तुमारौ हिसाब किताब बराबर हुआ।"
"2CO","8","15","ज़िणौ पवित्रशास्त्रा दी आ लिखौ औन्दौ, “ज़ुणिऐ भौरी कौमाऔ आ तेसरौ कुछ़ भी ना निकल़ौ, और ज़ुणिऐ थोड़ौ कौमाऔ तेसरौ कुछ़ भी कामत्ती ना निकल़ौ।”"
"2CO","8","16","परमेश्‍वरा रौ धन्यबाद आ, ज़ुणिऐ तुमुलै सेज़ौ जोश तितुसा रै ज़िवा दी पाई ऐरौ आ ज़ो मुंदी थौ।"
"2CO","8","17","कि तिणिऐ आमारौ सौमझ़ाउणौ मानी ऐरौ तैबै ई भौरी खुश हुईयौ सेऊ आपणी मौरज़ी कौरी तुमु काऐ आशदै लागौ औन्दौ।"
"2CO","8","18","आमै तेस आइलै तेस विश्वासी भाई भी भेज़दै लागै औन्दै ज़ासरौ नाऊं खुशी री खौबर शुणाउणै रै बारै दी सारी कलिसिया रै विश्वासिऊ दी आ फौइलौ औन्दौ।"
"2CO","8","19","और एती ई नाईं, पर सेऊ कलिसिया रै विश्वासिउऐ मानी भी ऐरौ कि एस दाणा रै कामा लै आमु आइलै डिया। आमै इऐं सेवा एज़ी ताइंऐ कौरी आ कि प्रभु री महिमा और आमारै मौना री तैयारी मज़द कौरना लै पौगड़ी हुई बौल़ा।"
"2CO","8","20","आमै एज़ी बुशु दी खौबरदार रौई ई कि एस खुलै ज़िवा कौरी दैणै रै कामा रै बारै दी ज़ासरी सेवा आमै कौरी ई, कोई भी आमु माथै बौदी ना लाई बौल़ा।"
"2CO","8","21","कैलैकि ज़ो बुशै सिरफ प्रभु री नौज़री दी नाईं, पर लोगु री नौज़री दी भी भौली ई कि आमै तिऊं ठीक कौरना लै ध्यान देई।"
"2CO","8","22","आमुऐ तिऊं आइलै आपणौ एक विश्वासी भाई भी भेज़दै लागै औन्दै ज़ो आमुऐ घौड़ी-घौड़ी पौरखियौ भौरी बुशु दी जोशिलौ देखौ आ। पर आबै तुमु माथै तेसरौ बौड़ौ भरोसौ आ, एज़ी वज़ाह कु तेसदी तौंइऐ भी भौरी जोश आ।"
"2CO","8","23","अगर कुण तितुसा रै बारै दी पुछ़ा लौ, ता सेऊ मैरौ साथी और तुमुलै मैरै साथा दी कामा कौरणै वाल़ौ आ। और अगर कुण आमारै विश्वासी भाईऊ रै बारै दी पुछ़ा लौ, ता सै कलिसिया कु भेज़ै औन्दै कि सै यीशु मसीहा री महिमा कौरा ई।"
"2CO","8","24","एथीलै कि आपणौ प्यार और आमारौ सेऊ घमण्ड ज़ो तुमारै बारै दी आ, कलिसिया रै सामनै साबित कौरीयौ तिउंकै देखाल़ौ।"
"2CO","9","1","आबै यरुशलेमा रै विश्वासिऊ लै दाण दैणै री सेवा रै बारै दी मुकै तुमुलै लिखणौ ज़ुरुरी नाईं।"
"2CO","9","2","कैलैकि हाऊं तुमारै ज़िवा री त्यारी ज़ाणाउ, ज़ेथरी वज़ाह कु हाऊं तुमारै बारै दी मकिदुनीया परदेशा रै विश्वासिऊ रै सामनै घमण्ड देखाल़ा ऊ कि तुमै कुरिन्थिया रै लोग अखाया परदेशा दी एकी बौरशा ओउलै त्यार ई हुऐ औन्दै, और तुमारै हौसलै तौंइऐ भी भौरी लोग उकसाऐ ई।"
"2CO","9","3","पर मुंइऐ सै चीन विश्वासी भाई एथलै भेज़ै ई कि आमुऐ ज़ो घमण्ड तुमारै बारै दी देखाल़ौ आ, सेऊ घमण्ड एज़ी बुशा दी बेकार ना बौणा। पर ज़िणौ मुंइऐ बोलौ तिणी ई तुमैं यरुशलेमा रै विश्वासिऊ लै दाण भेज़णा लै त्यार रौऔ।"
"2CO","9","4","इणौ ना च़ांई हुऔ कि अगर कुण मुं आइलै मकिदुनीया परदेशा कु कुछ़ विश्वासी आशा और तुमु दाणा आइलै तैयार ना देखा, ता हुई बौल़ा आ कि एज़ै भरोसै री वज़ाह कु आमारी बेइज़्ज़ती हुआ, पर तुमारी तेथकु भी ज़ादी बेइज़्ज़ती हुणी।"
"2CO","9","5","एथीलै मुंइऐ विश्वासी भाईऊ कु इणी औरज़ कौरणी ज़रूरी सौमझ़ौ कि सै पैहलै कु ई तुमु काऐ आशा, और तुमारै ज़िवा खोलियौ दैणै रौ फौल़ ज़ेथरै बारै दी पैहलै कु वचन देई गौ थौ, तयार कौरीयौ छ़ाड़ा कि एऊ ज़ौबरिऐ नाईं पर ज़िवा खोलियौ दैणै रै फौल़ा बाशीऐ त्यार हुआ"
"2CO","9","6","पर बूश एज़ी आ, ज़ुण थोड़ौ बौआ सा, सेऊ थोड़ौ लौआ भी आ। और ज़ो भौरी बौआ सा, सेऊ भौरी का लौआ सा।"
"2CO","9","7","हर एक आदमी ज़िणौ मौना दी ठाणा तिणौ दाण कौरा। ना ता कुड़-कुड़ाइयौ और ना ज़ौबरी ऐ, कैलैकि परमेश्‍वर खुशी कौरी दैणै वाल़ेऊ आइलै प्यार छ़ाड़ा सा।"
"2CO","9","8","परमेश्‍वर सारै रौंगा री बौड़ी दया भौरी का दिआ सा ज़ेथ कौरी हर बुशु दी और हर बौगतै, सारौ कुछ़ ज़ो तुमुकै ज़रूरी औली, तुमु काऐ रौआ। और हर एक भौलै कामा लै तुमुकै भौरी कुछ़ च़ांई हुऔ।"
"2CO","9","9","ज़िणौ पवित्रशास्त्रा दी आ लिखौ औन्दौ, “परमेश्‍वर ज़ुरतमंद लोगु लै खुलै ज़िवा कौरी दिया आ, तिणिऐ गरीबु लै दाण दैऔ, तेसरी भौलाई सौदा लै बौणी रौआ।”"
"2CO","9","10","परमेश्‍वर आ ज़ुण बौइणै वाल़ेउ लै बीज और खाणा लै रोटी दिआ सा, सेऊ तुमुकै बीज दिआ, और तेस कामयाब कौरा। और तुमारी भौलाई रै फौल़ बौड़ाउवा सा।"
"2CO","9","11","तुमुकै हर रौंगा री आशीष मिला ताकी तुमै सौदा खुलै ज़िवा कौरीऐ दाण देई बौल़ा। और ज़ेबी आमै तुमारै दाण गरीब लोगु काऐ निईंयौ डेउलै, ता सै लोग परमेश्‍वरा रौ धन्यबाद कौरा ई।"
"2CO","9","12","कैलैकि इऐं सेवा पुरी कौरणै कु ना सिरफ परमेश्‍वरा रै लोगु री ज़रूरत पुरी औन्दी, पर लोगु री तौरफा कु परमेश्‍वरा रौ भी भौरी धन्यबाद हुआ सा।"
"2CO","9","13","कैलैकि इऐं सेवा रौ सबूत मानियौ सै परमेश्‍वरा री महिमा पौगड़ी कौरा ई कि तुमैं यीशु मसीह री खुशी री खौबर मानियौ तेथरै अधीन रौआ ई, ज़ुरतमंद विश्वासिऊ और सारेउ री मज़द कौरणै दी खुलै ज़िऊ पौगड़ै कौरदै थाका ई लागी।"
"2CO","9","14","और सै तुमुलै प्राथना कौरा ई, कैलैकि तुमु माथै परमेश्‍वरा री बौड़ी दया आ, और तुमु कु मिलणै री आश कौरदै थाका ई लागी।"
"2CO","9","15","परमेश्‍वरा रौ, तेसरै दाणा लै ज़ो हिसाबा कु बाइरै आ, तेसरौ धन्यबाद च़ांई हुऔ।"
"2CO","10","1","हाऊं सेऊ ई पौलुस ऊ ज़ो तुमु काऐ निउलौ ऊ पर पीठी पिछ़ु तुमारी तौरफा दी हिम्मत कौराउ, तुमुकै मसीहा रौ निउलौपन और कौंअल़ाई री वज़ाह कु मेरी बुशै शुणना लै औरज़ कौराऊ।"
"2CO","10","2","हाऊं एज़ी औरज़ कौराऊ कि तुमु काऐ मुं निडर हुईयौ सौख्ताई कौरी धौमकाउणौ ना पौड़ा, ज़िणौ हाऊं कुछ़ लोगु माथै ज़ो आमु संसारिक लोगु ज़िणै सौमझ़ा ई, सौख्ताई कौरी धौमकाउणै रै बारै दी बिच़ार कौराऊ।"
"2CO","10","3","कैलैकि अगर आमै इऐं दुनिया दी रौई, तैबै भी आमै दुश्मनु आइलै नाईं लौड़दै ज़िणै इऐं दुनिया रै लोग लौड़ाई।"
"2CO","10","4","कैलैकि आमारी लौड़ाई रै औज़ार शरीरा कौरी लौड़णा रै नाईं आसतै, पर दुश्मनु रै इलाकै तबाह कौरना लै परमेश्‍वरा रै ज़ौरिऐ शक्ति वाल़ै औज़ार ई।"
"2CO","10","5","एथीलै आमै ख्याला रौ और हर उंच़ी बुशा रौ, ज़ो परमेश्‍वरा रै पैहच़ाणा रै विरोधा दी उठा सा तिऊं बुशै ज़ौड़ी कु खातम कौरी ई और हर एक भावना कैदा दी कौरीऔ मसीहा रौ आज्ञाकारी चाणी ई।"
"2CO","10","6","और त्यार रौई ई कि ज़ैबै तुमारी हुकम रौ पालन पुरौ हुई जा लौ, ता हर एक रौंगा री हुकम ना मानणै वाल़ै लै सौज़ा दिआ।"
"2CO","10","7","तुमैं तिऊं सबूत शुणौ, ज़ो आखी रै सामनै ई। अगर कासकै आपणै घौरा माथै भरोसौ औलौ कि हाऊं मसीह रौ ऊ, ता सेऊ इणौ भी ज़ाणालौ कि ज़िणौ सेऊ मसीहा रौ आ तिणै आमै भी मसीह रै ई।"
"2CO","10","8","कैलैकि अगर हाऊं तेस हक्क्का रै बारै दी औज़ौ भी घमण्ड देखाल़ु लौ, ज़ो प्रभुऐ तुमारै विश्वास खातम कौरना लै नाईं पर बौड़ाउणा लै आमुकै दैऔ आ ता हाऊं बेशर्म नाईं औन्दौ।"
"2CO","10","9","इणौ हाऊं एथलै बोलाऊ कि चिट्ठिउ रै ज़ौरिऐ कि हाऊं तुमु डराउणै वाल़ौ ना बौणु।"
"2CO","10","10","कैलैकि कुछ़ लोग बोलाई, “तिउंरी चिट्ठी ता असरदार और दमदार ई। पर ज़ेबी सेऊ सामनै हुआ ता तेबी सेऊ शरीरा दी कमज़ोर और तेसरी बुशु रौ कोई मतलब नाईं।”"
"2CO","10","11","ज़ो इणौ बोला सा, सेऊ इणौ सौमझ़ा लौ कि ज़िणौ पीठी पिछ़ु चिट्ठिउ दी आमारै वचन ई, और तिणी ई तुमारै सामनै आमारै काम भी हुआई।"
"2CO","10","12","कैलैकि आमुकै इणी हिम्मत नाईं कि आमै आपु ई तिऊं मांझ़िऐ इणै कुछ़ आइलै साथाई गिणिया या तिउंकै आपु मिली लै, ज़ुण आपणी तारीफ आपु कौरा ई और आपु ई आपु मांझ़िऐ नापुई-तोलूइयौ एकी दुजै आइलै मिल़ुइयौ मुर्ख बौणा ई।"
"2CO","10","13","कैलैकि आमै ज़ो काम परमेश्‍वरै आमुकै दैऔ आ तेथकु बाइरै घमण्ड बिल्कुल भी नाईं कौरुलै, पर तिऐं ज़ागाह झ़ांऊ ज़ो परमेश्‍वरा रै आमु कालै चाणी ऐन्दी आ, और तेथदी तुमैं भी आशी गौऐ ई, और तेथी रै मुताबिक घमण्ड भी कौरा ई।"
"2CO","10","14","कैलैकि आमै आपणै हिसाबा कु बाइरै आपु बौड़ाउणै नाईं च़ाहांदै, ज़िणौ कि तुमु झ़ांऊ ना पहुच़णा री हालती दी हुआ, पर यीशु मसीहा री खुशी री खौबर शुणाउंदै-शुणाउंदै तुमु झ़ांऊ पहुंच़ी ऐरै ई।"
"2CO","10","15","आमै हिसाबा कु बाइरै दुजै री मैहनती माथै घमण्ड नाईं कौरदै। पर आमुकै आश आ कि ज़िणी-ज़िणी ई तुमारौ विश्वास बौड़दै थाका लौ लागी, तिणी-तिणी ई आमै भी आपणै हिसाबा रै मुताबिक तुमारी वज़ाह कु तौंइऐ भी बौड़दै थाकी लागी,"
"2CO","10","16","ताकी आमै तुमारै हिसाबा कु औगांऊ बौड़ियौ दूर-दुरा झ़ाऊं खुशी री खौबर शुणाई। कैलैकि इणौ नाईं कि आमै दुजै रै हिसाबा भितै बौणै-बौणाऐ कामा माथै घमण्ड कौरी।"
"2CO","10","17","पर ज़िणौ पवित्रशास्त्रा दी आ लिखौ औन्दौ, “ज़ो घमण्ड कौरालौ सेऊ आपणै प्रभु माथै घमण्ड कौरालौ।”"
"2CO","10","18","कैलैकि ज़ुण आपणी बौड़ाई कौरा सा सेऊ नाईं, पर ज़ासरी बौड़ाई प्रभु कौरा सा सेऊ परमेश्‍वरा री नौज़री दी आच़्छ़ौ आ।"
"2CO","11","1","अगर तुमैं मेरी थोड़ी ज़ेई मुर्खता भी सहन कौरी बौल़ा थै ता का ई भौलौ हुणौ थौ। ओ, मेरी सहन भी कौरा ई।"
"2CO","11","2","कैलैकि हाऊं तुमारै बारै दी परवाह कौराऊ ज़िणौ परमेश्‍वर कौरा आ, एथीलै कि मुंइऐ मसीहा आइलै तुमारी बूश लाई आ कि तुमैं पवित्र बिण ब्याई छ़ोटी ज़िणी मसीहा कै सौंभाल़ु।"
"2CO","11","3","पर हाऊं डौराऊ कि ज़िणौ शैतानै सापा रै रुपा दी आपणी च़तुराई कौरीऐ पैहली छ़ेउड़ी हव्वा ठौगाई, तिणी ई तुमारै मन तिऐं सीधाई और पवित्रता कु ज़ो मसीह आइलै हुणी च़ांई किऐ बिटाल़ुऐ ना च़ांई।"
"2CO","11","4","अगर कुण तुमु काऐ आशीयौ कास दुजै यीशु रौ परचार कौरालौ, ज़ेथारौ परचार आमुऐ नाईं किऔ। या केज़ी ओर आत्मा तुमुकै मिला, ज़ो पैहलै नाईं मिली थी। या कुण खुशी री खौबर शुणावा लौ ज़ो तुमुऐ पैहलै नाईं मानौ थौ ता तुमैं तिऊं अपणाइयौ गलत कौरा ई।"
"2CO","11","5","हाऊं ता सौमझ़ा ऊ कि हाऊं केज़ी बुशा दी बौड़ै कु बौड़ै प्रेरिता कु कम नाईं आसतौ।"
"2CO","11","6","अगर हाऊं बोलणै दी अनाड़ी ऊ तैबै भी ज्ञाना दी अनाड़ी नाईं आसतौ। आमुऐ एऊ हर बुशु दी सारै ढौंगा कौरी तुमुलै पौगड़ौ किऔ आ।"
"2CO","11","7","का एथीई दी मुंइऐ केज़ौ पाप कियौ आ कि तुमुकै परमेश्‍वरा री खुशी री खौबर आच़्छ़ा कौरीऐ शुणाऔ। और आपु बौणौ छ़ोटौ कि तुमै बौड़ै बौणा?"
"2CO","11","8","तुमै इणौ ना बोलौ कि मुइंऐ ओर कलिसिया लुटी ई, पर मुंइऐ तिऊंकु दाण मांगौ आ ताकी तुमारी सेवा कौरु।"
"2CO","11","9","और ज़ेबी हाऊं तुमु आइलै थौ और मुकै पैसेऊ री कामी हुई, तैबै भी मुंइऐ कासी माथै भार नाईं पाऔ, कैलैकि विश्वासी भाईउऐ मकिदुनीया परदेशा कु आशीयौ मेरी कामी पुरी की आ। और मुंइऐ हर बुशु दी आपु तुमु माथै भार बौणनै कु रोकौ और रोकदै थाकाऊ लागी।"
"2CO","11","10","अगर मसीहा री सौच़्च़ाई मुंदी ता अखाया परदेशा दी कोई मुं एज़ै घमण्डा कु नाईं रोकदौ।"
"2CO","11","11","कैलै? का एथीलै कि हाऊं तुमु आइलै प्यार नाईं छ़ाड़दौ? परमेश्‍वर ज़ाणा कि हाऊं तुमु कु केती प्यार कौराऊ।"
"2CO","11","12","पर ज़ो हाऊं कौराऊ तेसी थाकाऊ कौरदै लागी, ज़ेथ कौरी हाऊं तिऊं लोगु कै एज़ी बुशा दी घमण्ड कौरणै रौ मौकौ नाईं दैंदौ कि तिउंरै काम आमु ज़िणै ई।"
"2CO","11","13","कैलैकि इणै लोग झ़ूठै प्रेरित, और छ़ल कौपटा कौरीऐ काम कौरणै वाल़ै, और मसीहा रै प्रेरिता ज़िणौ बौणनै रै घमण्ड कौरा ई।"
"2CO","11","14","इऐ कुछ़ हैरानी वाल़ी बूश नाईं कैलैकि शैतान आपु भी च़ौमकिलै सौरगदूता रौ रूप धारण कौरीयौ धोखौ दिया आ।"
"2CO","11","15","एथीलै अगर तेसरै सेवक भी धौर्मा रै सेवका ज़िणौ रूप धारण कौरालै, ता कोई बौड़ी बात नाईं, पर तिऊंरौ आखरी बौगत तिंउरै कामा रै मुताबिक हुआ सा।"
"2CO","11","16","हाऊं तौंइऐ बोलाऊ, कोई मुं मुर्ख ना सौमझ़ा लौ। नाईं ता मुर्ख ई सौमझ़ियौ मेरी सहन कौरौ, ताकी थोड़ौ ज़ेई हाऊं भी घमण्ड कौरी बोलु।"
"2CO","11","17","एस बेधड़क घमण्डा दी ज़ो कुछ़ हाऊं बोलाऊ, सेऊ प्रभु रै हुकमा कौरीऐ नाईं, मानौ मुर्खता कौरीऐ बोलाऊ।"
"2CO","11","18","ज़ैबै कि भौरी लोग इऐं दुनिया रै लोगु ज़िणै घमण्ड कौरा ई, ता हाऊं भी घमण्ड कौराऊ।"
"2CO","11","19","तुमैं ता सौमझ़दार हुइयौ खुशी कौरीऐ मुर्खा री सहन कौरा ई।"
"2CO","11","20","कैलैकि ज़ैबै तुमु कुण नुकुर चाणी एरा ई, या सेऊ तुमारौ कुछ़ निंया ई, या फौसावा ई, या आपुलै तुमु कु बौड़ौ बौणा सा, या तुमारै मुंआ दी थापै ला सा, ता तुमैं सहन कौरा ई।"
"2CO","11","21","शायद मुइंऐ शर्मिंदौ च़ांई हुणौ कि, हाऊं इणै बरताव कौरना लै भौरी कमज़ोर ऊ। पर ज़ेज़ी-केज़ी बुशा दी कुण घमण्ड कौरा सा, हाऊं मुर्खता कौरी बोलाऊ, ता हाऊं भी घमण्ड कौराऊ।"
"2CO","11","22","का सै ई सी इब्रानी? हाऊं भी ऊ। का सै ई सी इस्राइली? हाऊं भी ऊ। का सै ई अब्राहमा रै वंशा रै ई? हाऊं भी ऊ।"
"2CO","11","23","का सै ई मसीहा रै सेवक? हाऊं पागला बाशीऐ बोलाऊ, पर हाऊं तिऊंकु बौड़ियौ ऊ। ज़ादी मैहनत कौरणै दी, घौड़ी-घौड़ीऐ ज़ेल हुणै दी, कोड़ै खाणै दी, घौड़ी-घौड़ीऐ मौरणै रै खौतरै दी पौड़नै दी।"
"2CO","11","24","पांज़ा बारै मुंइऐ यहुदिऊ रै हाथा कु उन्तालिस-उन्तालिस कोड़ै खाऐ ई।"
"2CO","11","25","चिआ बारी मुंइऐ बैन्तै खाई आ। एकी बारै हाऊं ढोल़ियाऔ ऊ। चिआ बारी ज़हाज़ ज़ेथादी हाऊं बोशौ थौ सै चुटी गोऐ। एक राच एक दीन मुंइऐ समुन्दरा दी पाणी मांझ़ी काटौ।"
"2CO","11","26","हाऊं घौड़ी-घौड़ीऐ सफरा दी, नौईं रै खौतरै दी, डाकू रै खौतरै दी, आपणी ज़ाती वाल़ेउ कु खौतरै दी, दुजी ज़ाती कु खौतरै दी, शैहरु रै खौतरै दी, सुनसान ज़ागाह रै खौतरै दी, समुन्दरा रै खौतरै दी, झ़ूठै विश्वासी भाईऊ मांझ़िऐ हाऊं खौतरै दी रौ।"
"2CO","11","27","मैहनत और कौष्टा दी, घौड़ी-घौड़ीऐ उज़ीई रौइणै दी, बोखै-चिशै दी, ब्रौता कौरणै दी, शेल़ै दी, ज़ुड़केऊ री कामी दी।"
"2CO","11","28","और दुजी बुशेऊ छ़ाड़ियौ ज़ेथरौ हाऊं हिसाब-किताब नाईं कौरदौ, सारी कलिसियाऊ री फिकर हर रोज़ मुं दबावा सा।"
"2CO","11","29","केथरी कमज़ोरी कु हाऊं कमज़ोर नाईं औन्दौ? कासरै ठोकर खाणै कु मैरौ मन नाईं दुखदौ?"
"2CO","11","30","अगर घमण्ड कौरणौ ज़रूरी आ, ता हाऊं आपणी कमज़ोरी री बुशु माथै घमण्ड कौराऊ।"
"2CO","11","31","परमेश्‍वर, प्रभु यीशु रौ बाब ज़ो सौदा भौलै ई, ज़ाणा कि हाऊं झ़ूठ नाईं बोलदौ।"
"2CO","11","32","ज़ेबी हाऊं दमिश्क शैहरा दी थौ तैबै अरितास राज़ा री तौरफा कु ज़ो आफसर थौ, मुं पाकुड़ना लै दमिश्किउ रै इलाकै माथै पैहरौ बोशाल़ी थौ छ़ाड़ौ औन्दौ,"
"2CO","11","33","और हाऊं घिडै दी बोशीयौ खिड़की बाटै हुइयौ सिऊं माथै टौपियौ बाइरै उतरौ, और आफसरा कु बौच़ियौ निकल़ौ।"
"2CO","12","1","अगर घमण्ड कौरणौ मुलै ठीक नाईं आ तैबै भी कौरणौ जा सा। एथीलै हाऊं प्रभु रै दैऔ औन्दै दर्शण और परमेश्‍वरा री देखाल़ी ऐन्दी बुशै बोलाऊ।"
"2CO","12","2","हाऊं चौदह बौरश पैहलै सौरगा दी उठाऔ ऊ। हाऊं आपणै शरीरा दी या शरीरा कु बाइरै थौ मुकै कोई पौतौ नाईं आसतौ सिरफ परमेश्‍वर ज़ाणा सा।"
"2CO","12","3","ओ, सिरफ परमेश्‍वर ई ज़ाणा सा। कि हाऊं शरीरा दी थौ, या शरीरा कु बाइरै। पर हाऊं ज़ाणाऊ"
"2CO","12","4","कि हाऊं सौरगा दी उठाऔ थौ और इणी बुशै शुणी ज़ो बोलणै री नाईं। और ज़ो मुंआ दी आणनी आदमी लै ठीक नाईं।"
"2CO","12","5","इणी घटना माथै घमण्ड कौरणौ ठीक आ, पर हाऊं इणौ नाईं कौरणै वाल़ौ। हाऊं सिरफ आपणी कमज़ोरी माथै घमण्ड कौराऊ।"
"2CO","12","6","कैलैकि अगर हाऊं घमण्ड कौरणौ च़ाऊ लौ ता मुर्ख नाईं औन्दौ, कैलैकि सौच़्च़ौ बोलाऊ। तैबै भी आपु घमण्डा कौरणै कु रोका ऊ, कैलैकि हाऊं नाईं च़ांहादौ कि कुण मेरी एथकु ज़ादी बौड़ाई कौरा ज़ो सै मेरी ज़िन्दगी देखा और मुकु वचन शुणा आ।"
"2CO","12","7","एथीलै कि हाऊं परमेश्‍वरा री बोली औन्दी नोखी बुशु माथै घमण्ड ना कौरु, मैरै शरीरा दी एक काँडौ खुबाऔ आ यानी के शैताना रौ एक दूत ज़ो मुलै तकलीफ दिया आ, ताकी हाऊं घमण्ड ना कौरु।"
"2CO","12","8","एथरै बारै दी मुंइऐ प्रभु कु चिआ बारै औरज़ की मुकाऐ कु एऊ दूर च़ांई हुऔ।"
"2CO","12","9","प्रभुऐ मुंलै बोलौ, “मेरी बौड़ी दया ताउंलै भौरी आ, कैलैकि मेरी तागत कमज़ोरी दी पाकी हुआ आ।” एथीलै हाऊं बौड़ी खुशी कौरीऐ आपणी कमज़ोरी माथै घमण्ड कौराऊ कि मसीह री तागत मुं माथै बौणी रौआ।"
"2CO","12","10","एज़ी वज़ाह कु हाऊं मसीहा लै कमज़ोरी दी, और बेइज़्ज़ती दी, और गरीबी दी, और झ़ौगड़ै दी, और मुसीबता दी खुश ऊ। कैलैकि ज़ेबी हाऊं कमज़ोर हुआ ऊ तेबी हाऊं मसीह री शक्ति दी मज़बूत हुआ ऊ।"
"2CO","12","11","हाऊं मुर्खता बौणौ पर तुमुऐ ई हाऊं इणौ कौरना लै मज़बूर कियौ ऊ। तुमुऐ ता मेरी तारीफ कौरणी च़ांई थी, कैलैकि अगर हाऊं कुछ़ भी नाईं, तैबै भी तिऊं ज़ुण आपुलै बौड़ै कु बौड़ै प्रेरित सौमझ़ा ई केज़ी भी बुशा कु कम नाईं आसतौ।"
"2CO","12","12","सौच़्च़ै प्रेरिता रै लौछ़ण भी तुमु मांझ़िऐ सारै रौंगा रै धीरजा आइलै निशाण, और च़मत्कार, और शक्ति वाल़ै कामु दी देखाल़ै ई।"
"2CO","12","13","तुमै केज़ी बुशु दी दुजी कलिसियाऊ कु कम थै, सिरफ एथदी कि मुंइऐ तुमु माथै भार नाईं पाऔ। मैरौ एस अन्याय माफ कौरौ।"
"2CO","12","14","देखौ हाऊं चीजी बारै तुमु काऐ आशणा लै तैयार ऊ, और हाऊं तुमु माथै केज़ौ भी भार नाईं छ़ाड़दौ। कैलैकि हाऊं तुमारी धन-ज़यदाद नाईं बल्कि तुमु ई च़ाहा ऊ। कैलैकि छ़ोहरुऐ आमा-बाबा लै धन-ज़यदाद कौठै नाईं च़ांईं कौरणी, पर आमै-बाबै छ़ोहरु लै धन-ज़यदाद कौठै कौरणी च़ांई।"
"2CO","12","15","हाऊं तुमुलै भौरी खुशी कौरी खौर्च़ कौराऊ यानी कि आपु भी खौर्च़ियाउ। हाऊं तुमु आइलै भौरी प्यार कौराऊ, पर इणौ ज़ाणिया कि तुमैं मुं आइलै सिरफ थोड़ौ ज़ेई प्यार कौरा ई।"
"2CO","12","16","तैबै भी तुमुऐ मानणौ जा कि मुंइऐ तुमु माथै भार नाईं पाऔ, पर हुई बौल़ा आ कि कुछ़ लोग इणौ बोला कि, “मुइंऐ तुमु आइलै च़तुराई की आ और तुमै धोखै देइयौ फौसाऐ ई।”"
"2CO","12","17","शुणौ ज़ो मुंइऐ तुमु काऐ भेज़ै ई, का तिऊं मांझ़िया कु कास कौरीऐ मुंइऐ ठौगाइयौ तुमु कु कुछ़ नी ऐरौ आ?"
"2CO","12","18","मुंइऐ तितुस सौमझ़ाइयौ तेस आइलै सेऊ भाई भेज़ौ, ता का तितुसै ठौगाइयौ तुमु कु कुछ़ नींऔ आ? का आमुऐ एक ई पवित्र आत्मा नाईं मानी? का आमुऐ एकी तरिकै कौरी काम नाईं किऐ?"
"2CO","12","19","ओ मैरै प्यारै साथी विश्वासिउओ, तुमैं इबी झ़ांऊ सौमुझ़दै औलै लागै औन्दै कि आमै तुमु काऐ आपणी तौरफदारी देखाल़ी आ। पर आमै ता परमेश्‍वरा री मौज़ूदगी ज़ाणियौ मसीह दी बोली ई, और इऐ सारी बुशै तुमारै विश्वासा दी बौड़णा लै बोली ई।"
"2CO","12","20","कैलैकि मुकै डौर आ कि, किऐ इणौ ना च़ांई हुऔ कि हाऊं आशीयौ ज़िणौ च़ाहा ऊ, तिणौ मुकै तुमु दी ना दिशा। और ज़िणौ तुमैं नाईं च़ाहांदै तिणौ ई दिशु। हाऊं डौराऊ कि तुमु मांझ़िऐ झ़ौगड़ौ, डाह, रोश, बिरोध, ईर्ष्या, च़ुगली, घमण्ड और बखेड़ै हुआ।"
"2CO","12","21","और किऐ इणौ ना च़ांई हुऔ कि ज़ेबी हाऊं दुजी बारै तुमु काऐ आशु, ता मैरौ परमेश्‍वर मुं तुमु काऐ शर्मिंदौ ना कौरा। और मुं भौरी सारेउ लै तौंइऐ दु:ख कौरणौ जा लौ, ज़ुणिऐ पैहलै पाप कियौ थौ और गान्दै काम और बुरै बिच़ार और लाल़च़ ज़ो तिंउऐ कियौ, तेथकु मन ना बौदल़ौ।"
"2CO","13","1","आबै चीजी बारै हाऊं तुमु काऐ आशणौ ऊ, पवित्रशास्त्रा दी आ लिखौ औन्दौ कि, “दुई या चीन गवाह रै मुंआ कौरी सारी बुशै पाकी कौरा ई।”"
"2CO","13","2","ज़िणौ हाऊं ज़ेबी दुजी बारै तुमु आइलै थौ, तिणी ई आबै दूर रौइयौ तिऊं लोगु कु ज़ुणिऐ पैहलै पाप कियौ, और ओरी सारेऊ लोगु कु पैहलै बोलाऊ कि अगर हाऊं तौंइऐ आशु लौ ता नाईं छ़ाड़दौ।"
"2CO","13","3","हाऊं तुमुलै बोलाऊ कि तुमै ता एथरौ सबूत च़ाहा ई, कि मसीह मैरै ज़ौरिऐ बोला सा, ज़ेबी मसीह तुमु ठीक कौरा सा ता मसीह कमज़ोर नाईं पर तुमु मांझ़िऐ शक्ति वाल़ौ आ।"
"2CO","13","4","सेऊ कमज़ोरी री वज़ाह कु क्रुसा माथै टांगी ता ऐरौ आ। तैबै भी परमेश्‍वरा री शक्ति कौरी ज़िउंदौ आ। आमै भी मसीह ज़िणै कमज़ोर ई, पर परमेश्‍वरा री शक्ति कौरी ज़ो तुमुलै आ तेस आइलै ज़ीवी ई।"
"2CO","13","5","आपु पौरखियौ कि विश्वासा दी आसती कि नाईं। आपणी ज़ांच़ कौरौ। का तुमैं आपणै बारै दी इणौ नाईं ज़ाणदै कि यीशु मसीह तुमु दी आ? नाईं ता तुमैं पौरखुइयौ निकामै निकल़ी गोऐ ई।"
"2CO","13","6","पर मेरी आश आ कि तुमैं पोरु ज़ाणाई कि आमै निकामै नाईं आसतै।"
"2CO","13","7","आमै आपणै परमेश्‍वरा कु प्राथना कौरी कि ज़ो तुमै आच़्छ़ौ कौरा। एथलै नाईं कि आमै ठीक दिशी गोऐ, पर एथलै कि तुमैं भौलाई कौरौ, च़ाऊ आमै निकामै ई कैलै ना औलै।"
"2CO","13","8","कैलैकि आमै सौच़्च़ाई रै विरोधा दी कुछ़ नाईं कौरी बौल़दै, पर सिरफ सौच़्च़ाई लै ई कौरी ई।"
"2CO","13","9","ज़ैबै आमै कमज़ोर ई, और तुमैं शक्ति वाल़ै ई, ता आमै खुश हुई ई, और इणी प्राथना भी कौरी ई कि तुमै विश्वासा दी पाक्कै बौणौ।"
"2CO","13","10","एज़ी वज़ाह कु हाऊं तुमारी पीठी पिछ़ु इऊं बुशै लिखाऊ, कि हाज़िर हुइयौ मुकै तेस हक्क्का कौरीऐ ज़ो प्रभुऐ बिगाड़णा लै नाईं पर चाणना लै मुकै दैऔ आ, सौखती कौरी कुछ़ ना जा लौ कौरणौ।"
"2CO","13","11","पर ओ मैरै प्यारै साथी विश्वासिउओ, खुश रौऔ, और पाकै थाकौ बौणदै लागी, एकी दुजै लै हौसलौ दैऔ, एक ई मन छ़ाड़ौ, मेल मिलापा कौरी रौऔ। प्यार और शान्ति दैणै वाल़ौ परमेश्‍वर तुमु आइलै हुआ।"
"2CO","13","12","एकी दुजै आइलै पवित्र ज़िवा कौरी गौल़ै मिलियौ ढाल कौरौ।"
"2CO","13","13","सारै परमेश्‍वरा रै लोग तुमुकै ढाल कौरा ई।"
"2CO","13","14","प्रभु यीशु मसीह री बौड़ी दया और परमेश्‍वरा रौ प्यार और पवित्र आत्मा रौ साथ तुमु सौभी आइलै औन्दै थाका लौ लागी।"
