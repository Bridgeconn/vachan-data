Book, Chapter, Verse, Text
"MRK","1","1","एज़ी खुशी री खौबर यीशु मसीहा रै बारै दी आ, ज़ुण परमेश्‍वरा रौ छ़ोहरु आ। एज़ी खुशी री खौबर इणी शुरु हुई।"
"MRK","1","2","ज़िणौ भविष्यवक्ता री किताबी दी आ लिखौ औन्दौ कि परमेश्‍वरै आपणै छ़ोहरु लै इणौ बोलौ आ कि, “शुण! हाऊं ताऊं कु औगाड़िऐ आपणौ एक दूत भेज़ाऊ। सेऊ ताऊं कालै बाट त्यार कौरा सा।”"
"MRK","1","3","यशायाह भविष्यवक्तै इणौ थौ लिखौ औन्दौ कि, “शुनशान ज़ागाह दी एक आदमी री हाकै ई लागी औन्दी शुणिदै, ‘प्रभु कालै आशणा लै बाट त्यार कौरौ, ज़ो बिल्कुल साफ और सिधी आ।’ ”"
"MRK","1","4","तिऐं भविष्यवाणी पुरी कौरीयौ एक आदमी आशौ ज़ासरौ नाऊं यहुन्ना थौ। सेऊ यरदन नौईं पारभिलै बंज़र ज़मीना दी आशौ। और परचार कौरदै लागौ कि, “सारै लोग आपणै-आपणै पापा कु माफी पाइणा लै बुरै कामा कु मन बौदल़ौ और बपतिस्मौ निऔं।”"
"MRK","1","5","सारै यहुदा परदेशा रै लोग और यरुशलेम शहरा दी रौइणै वाल़ै सारै लोग यहुन्ना काऐ आशै, और आपणै-आपणै पाप मानियौ यरदन नौईं दी यहुन्ना कु बपतिस्मौ नियौं।"
"MRK","1","6","यहुन्ना ऊंटा रै बाल़ा रै चाणै औन्दै जुड़कै भिड़ा थौ, और कमरा दी भिड़ा थौ च़ामड़ा री गाची। यहुन्ना सिरफ थाड़ै और बौणा री माक्खी रौ मौ खा थौ।"
"MRK","1","7","यहुन्ना बोला थौ, “मुं बासिऐ ज़ुण आशणै वाल़ौ आ, ज़ो मुकु ज़ादौ शक्ति वाल़ौ आ। हाऊं ता एस लायक भी नाईं कि धौनी झ़ुकियौ तेसरै बुटा रै तौसमै खोलु।"
"MRK","1","8","हाऊं दिआऊ तुमुलै पाणी कौरीऐ बपतिस्मौ, पर सेऊ दिया तुमुलै पवित्र आत्मा कौरी बपतिस्मौ।”"
"MRK","1","9","सेज़ै बौगतै यीशु गलील परदेशा रै नासरत गाँवा कु आशीयौ यरदन नौईं काऐ डैऔ। तिऐ यहुन्ना लोगु लै बपतिस्मौ दैंदै थौ लागौ औन्दै। यीशुऐ भी यहुन्ना काऐ डेइयौ बपतिस्मौ निऔं।"
"MRK","1","10","ज़िणी ई यीशु पाणी मांझ़िआ कु खौड़ौ उठौ तिणी ई यीशुऐ सौरग दुई भिलै च़ीरिंदै देखौ और आपु माथै पवित्र आत्मा कबुतरा ज़िणौ उतुरदै देखी।"
"MRK","1","11","और सौरगा कु परमेश्‍वरा री हाक शुणुई कि, “तू मैरौ प्यारौ छ़ोहरु ई। हाऊं ताऊं देखीयौ भौरी खुश ऊ।”"
"MRK","1","12","खरकच़ार पवित्र आत्मै यीशु शुनशान ज़ागाह दी नियौं।"
"MRK","1","13","तिऐ यीशु खतरनाक छ़ोटै-छ़ोटै ज़ीव-जन्तु मांझ़िऐ चालिस दिना झ़ांऊ रौऔ। तिऐ शैतानै यीशु बुशु शुणाइयौ फसाउणौं और परखुणौ च़ाऔ, पर यीशुऐ तेसरी एक बूश भी नाईं मानी। तैबै प्रभु रै दूत सौरगा कु आशीयौ यीशु री सेवा कौरदै लागौ।"
"MRK","1","14","दख बौगतै बासिऐ राज़ै हेरोदेस अंतिपासै यहुन्ना पाकड़ियौ ज़ेला दी टाल़ौ, तैबै यीशु गलील परदेशा दी आशीयौ, परमेश्‍वरा री खुशी री खौबर शुणाउंदै लागौ।"
"MRK","1","15","यीशुऐ बोलौ, “बौगत पुरौ हुऔ परमेश्‍वरा रौ राज़ नज़दीक आशी गौ आ। आबै आपणै मन बौदल़ौ, और इंऐ खुशी री खौबरी माथै विश्वास कौरौ।”"
"MRK","1","16","ज़ेबी यीशु गलीला रै झ़िला रै डीका बाटीऐ थै डेउंदै लागौ औन्दै, तेबी यीशु कै शमौन और तेसरौ भाई आन्द्रियास दिशै। सै झ़ींवर थै। सै थै झ़िला दी ज़ाल़ा टाल़दै लागै औन्दै।"
"MRK","1","17","और यीशुऐ तिउंलै बोलौ, “मुं पिछ़ु आशौ। हाऊं तुमु लोगु मुं काऐ आणनै वाल़ै चाणाऊ।”"
"MRK","1","18","तैबै खरकच़ार तिऊं दुई भाईउऐ ज़ाल़ छ़ाड़ौ पोरु, आपु डेवै यीशु पीछ़ु।"
"MRK","1","19","यीशु तिदरा कु दख दूर डैऔ, तिऐ दिशै यीशु कै जबदी रै दुई छ़ोहरु याकूब और यहुन्ना। सै भी झ़ींवर थै। सै थै लागै औन्दै ज़ाल़ा गांठदै।"
"MRK","1","20","यीशुऐ सै खरकच़ार औटाऐ। तिंउऐ आपणौ बाब छ़ाड़ौ किश्ती दी मुंज़ुरदारु आइलै, और आपु डेवै यीशु पीछ़ु।"
"MRK","1","21","तेत बासिऐ यीशु आपणै च़ेलेऊ आइलै कफरनहूम गाँवा दी आशौ। तिऐ आशीयौ एक आराधनालय दी डैऔ, आरामा वाल़ै दिना दी। तिऐ शिक्षा दैंदै लागौ।"
"MRK","1","22","ज़ेती भी लोग थै तिऐ बोशै औन्दै, यीशु री शिक्षा शुणियौ सारै हैरान हुऐ। कैलैकि यीशु शिक्षा हक्क्का कौरीऐ दिया थौ। यीशु री शिक्षा यहुदी शास्त्री लोगु ज़िणी नाईं थी।"
"MRK","1","23","तिंया ताकै तिंया आराधनालय दी एक आदमी थौ, ज़ासदी बुरी आत्मा थी। तिऐं बुरी आत्मै हाकै मारीयौ बोलौ,"
"MRK","1","24","“ओ, नासरता रै यीशु! हाऊं ज़ाणाऊ कि तू कुण ई। तू परमेश्‍वरा री तौरफा कु भेज़ौ औन्दौ पवित्र ज़ौणौ ई। आमुकै ताऊं कु का काम आ? का तू आमु नाश कौरदै ई आशौ औन्दौ?”"
"MRK","1","25","यीशुऐ तिऐं बुरी आत्मा लै डांटियौ बोलौ, “च़ुटुक थाक! एस आदमी कु बाइरै निकुल़।”"
"MRK","1","26","तिऐं बुरी आत्मै सेऊ आदमी छ़ाटौ-बिछ़ांडौ और राड़ी मारीयौ, तेस आदमी छ़ाड़ियौ बाइरै निकल़ी।"
"MRK","1","27","ज़ेती भी तिऐ लोग थै सै हैरान हुऐ और आपु मांझ़िऐ चौपड़िंदै लागै कि “इऐ का बूश आ? इयौ यीशु हक्क्का कौरीऐ किणी शिक्षा दिया? इदरा झ़ांऊ कि बुरी आत्माऐं भी एसरौ हुकम पोरु माना ई।”"
"MRK","1","28","यीशु रै बारै दी खरकच़ार पुरै गलील परदेशा रै सारै मुलखा दी आगी बाशीऐ फैअली।"
"MRK","1","29","यीशु खरकच़ार आराधनालय कु निकल़ियौ याकूब और यहुन्ना आइलै शमौन और आन्द्रियासा सै घौरा दी डैऔ।"
"MRK","1","30","तिऐ शमौन री शाशु च़ाता ई बुखारा कौरीऐ भौरी बिमार थी। तिऊं घौरा रै लोगुऐ इऐ बूश खरकच़ार यीशु काऐ बोली।"
"MRK","1","31","यीशु शमौना री शाशु काऐ डैऔ, तियांरौ हाथ पाकड़ौ और सै खौड़ी उठाई। तियांरौ बुखार तेबी ठीक हुऔ। तेत बासिऐ सै तिउंरी सेवा कौरदै लागी।"
"MRK","1","32","आरामा रौ दीन खातम हुइयौ ब्याल़कै लोग बीमार और ज़ासदी बुरी आत्मा थी लागी औन्दी यीशु काऐ आणदै लागै।"
"MRK","1","33","गाँवा रै भौरी लोग शमौना रै दारा काऐ भौरुऐ।"
"MRK","1","34","यीशुऐ भौरी लोग ज़ासदी कई रौंगा री बीमारी थी लागी औन्दी च़ांगै कियै। और बुरी आत्मा ज़ासदी लागी औन्दी थी तिऊंकु सै आत्माऐं भी गाड़ी पोरु। तिणीऐ बुरी आत्माऐं लै बोलणै रौ कोई मौकौ ना दैऔ। कैलैकि बुरी आत्माऐं ज़ाणा थी कि यीशु कुण आ।"
"MRK","1","35","आगली दोउती यीशु दोत राची सुतियौ उठौ। और बाइरै निकल़ियौ एखुलै ज़ागाह दी डैऔ और तिऐ प्राथना कौरदै लागौ।"
"MRK","1","36","तैबै शमौन और तेसरै साथी यीशु लोड़दै लागै, कि सेऊ केशी डैऔ औलौ।"
"MRK","1","37","तेत बासिऐ तिउंकै यीशु मिलौ और सै तेसलै बोलदै लागै कि, “भौरी लोग ई तुमु लोड़दै लागै औन्दै।”"
"MRK","1","38","यीशुऐ तिउंलै बोलौ, “ओरु आशौ! आमै नीज़ुका रै गाँवा दी डेई। हाऊं धौतरी दी एथीलै ऊ आशौ औन्दौ कि लोगु कै परचार कौरु।”"
"MRK","1","39","तेत बासिऐ यीशु गलील परदेशा री भौरी ज़ागाह दी आराधनालय दी डेइऔ परचार कौरदै लागौ और ज़ासदी बुरी आत्मा थी तिऊंकु बुरी आत्मा गाड़दै लागौ।"
"MRK","1","40","एकी दिनै यीशु काऐ एक कोढ़ी आशौ। सौ यीशु रै बांगणै बौंधियौ औरज़ कौरदै लागौ, “अगर तुमै मुं च़ांगौ कौरणै च़ाहा लै ता च़ांगौ कौरी बौल़ा ई।”"
"MRK","1","41","यीशुऐ दया कौरीयौ आपणै हाथा बड़ाइयौ सेऊ छ़ुंऔ और तेसलै बोलौ, “हाऊं च़ाहा ऊ कि तू च़ांगौ च़ांई हुऔ।”"
"MRK","1","42","तेभी ई तेसरौ कोढ़ दूर हुऔ और सेऊ च़ांगौ हुऔ।"
"MRK","1","43","यीशुऐ सेऊ सख्ता ई कौरीऐ बोलीऔ भेज़ौ,"
"MRK","1","44","“इऐं बूश कासी काऐ ना बोलै। तू सिधौ याजका काऐ डेऊ। परमेश्‍वरा रै आपणै सेवक मुसा रै ज़ौरिऐ ज़ेज़ै नियम ई दैऔ औन्दै तिऊं अपणाईयौ बौल़ी च़ौड़ाऊ ताकी सै तैरै बारै दी लोगु काऐ बोला कि तू च़ांगौ और शुद्ध हुई गौ आ।”"
"MRK","1","45","पर सेज़ौ आदमी लोगु काऐ डेइऔ इऐं बुशा फैलाउंदै लागौ कि, “यीशुऐ हाऊं च़ांगौ कियौ ऊ।” एज़ै कारण यीशु कै गांव-गाँवा दी नाईं डेउवौ। तैबै यीशु बंज़र ज़मीना दी रौउंदै लागौ। तेती माथै भी लोग गांव-गाँवा कु यीशु काऐ तिऐ आशा थै।"
"MRK","2","1","कुछ़ दिना बासिऐ यीशु कफरनहूम गाँवा दी वापिस आशौ। लोगुऐ शुणौ कि यीशु एकी घौरा दी आ।"
"MRK","2","2","तैबै तिऐ एतरै लोग भौरुऐ कि दारा काऐ भी ज़ागाह नाईं थी। यीशु तिऊं काऐ परमेश्‍वरा रै वचना शुणाउंदै थौ लागौ औन्दौ।"
"MRK","2","3","तैबै तिदै च़ार आदमीउऐ च़ुंगियौ एक इणौ आदमी आणौ ज़ासकै आपणै ज़िसमा रौ केज़ौ भी आंग नाईं हिलाइया थौ।"
"MRK","2","4","भौरी लोगु री भीड़ा ई तिउंकै यीशु काऐ नाईं पउंच़ुऔ। एज़ी ताईं तिंउऐ उपरै स्वाणै पारै च़ौड़ियौ तेस घौरा रै छ़ापरा कु कुछ़ ज़ाण्दै गाड़ियौ बिस्तरै रै च़ार कुणै दी लोऊल़ी बानियौ सेज़ौ बीमार आदमी यीशु काऐ धौनी उतारौ।"
"MRK","2","5","तैबै यीशु तिऊं च़ार लोगु रौ विश्वास देखीयौ बिमार आदमी लै बोलौ, “ओ गोष्टण, तैरै पाप माफ हुई गोऐ ई।”"
"MRK","2","6","तैबै ज़ो तिऐ यहुदी शास्त्री थै बोशै औन्दै, सै आपणै मौना दी सुंच़दै लागै कि,"
"MRK","2","7","“एऊ यीशु इणौ कैलै बोला आ? इयौ परमेश्‍वरा री बुराई कौरा आ! पाप ता सिरफ परमेश्‍वर ई माफ कौरा सा?”"
"MRK","2","8","यीशुऐ खरकच़ार तिउंरै मौना री बुशै ज़ाणीऔ बोलौ, “तुमै आपणै मौना दी का ई लागै औन्दै सुंच़दै?"
"MRK","2","9","आसान का सा? बीमार आदमी लै इणौ बोलणौ कि, ‘तैरै पाप माफ हुई गोऐ’ या इणौ बोलणौ कि, ‘खौड़ौ उठ, आपणौ बिस्तरौ च़ुंग और आण्डदै लाग्ग?’"
"MRK","2","10","एथीलै तुमुकै देखाउणा लै कि पाप माफ कौरणै रौ हक्क्क मुकै आ, ज़ुण परमेश्‍वरा री तौरफा कु भेज़ौ औन्दौ,” तैबै यीशुऐ तेस बीमार आदमी देखीयौ बोलौ,"
"MRK","2","11","“हाऊं ताउंलै बोलाऊ, खौड़ौ उठ, आपणौ बिस्तरौ च़ुंग और घौरै डेऊ।”"
"MRK","2","12","तैबै सेऊ आदमी खरकच़ार सारै लोगु काऐ उठौ और आपणै बिस्तरै च़ुंगियौ बाइरै डैऔ। तिऐ सारै लोग इणै देखीयौ हैरान हुऐ और इणै बोलीयौ परमेश्‍वरा री बौड़ाई कौरी, कि “इणौ आमुऐ पैहलै केभी ना देखौ।”"
"MRK","2","13","यीशु तेस घौरा कु गलील झ़िला रै डीका काऐ डैऔ। तैबै लोगु री भीड़ यीशु काऐ डेई। यीशु लागौ तिऐ तिउंलै शिक्षा दैंदै।"
"MRK","2","14","तेत बासिऐ यीशु दुजी ज़ागाह दी डैऔ। तैबै यीशुऐ हलफई रौ छ़ोहरु देखौ ज़ासरौ नाऊं लेवी थौ। सौ मामलै निणै वाल़ेउ रै आड्डै माथै थौ बोशौ औन्दौ। यीशुऐ तेसलै बोलौ, “मुं पिछ़ु आश।” तैबै सौ उठीयौ यीशु पीछ़ु लागौ आण्डदै।"
"MRK","2","15","एकी दिनै तिणी मामलै निणै वाल़ै लेवीऐ यीशु आपणै घौरा दी रोटी खांदै औटाऔ। मामलै निणै वाल़ै और पापी लोग भी बोशै रोटी खांदै कैलैकि सै यीशु पिछ़ु च़ाला थै, यीशु रै च़ेलेउ आइलै।"
"MRK","2","16","यहुदी शास्त्री ज़ासलै फरीसी भी बोला थै कैलैकि सै आपुलै धौर्मी सौमझ़ा थै, तिंउऐ देखौ कि यीशु मामलै निणै वाल़ेऊ और पापी लोगु आइलै रोटी खांदै लागौ औन्दौ। तैबै तिंउऐ यीशु रै च़ेलेउलै बोलौ, “यीशु कैलै खा सा इऊं मामलै निणै वाल़ेऊ और पापी लोगु आइलै रोटी?”"
"MRK","2","17","यीशुऐ इणै शुणियौ तिउंलै बोलौ, “भौलै-च़ांगेउ लै डाक्टरा री ज़ुरत नाईं औन्दी, पर बिमार लोगु लै डाक्टरा री ज़ुरत हुआ सा। हाऊं धौर्मी लोगु नाईं बल्कि पापी लोगु औटाउंदै ऊ आशौ औन्दौ।”"
"MRK","2","18","यहुन्ना बपतिस्मौ दैणै वाल़ै रै च़ेलै और फरीसी थै ब्रौत कौरदै लागै औन्दै। तैबै सै यीशु काऐ आशीयौ यीशु लै बोलदै लागै, “यहुन्ना रै च़ेलै और फरीसी रै च़ेलै ता कौरा ई ब्रौत। पर तुमारै च़ेलै ब्रौत नाईं कौरदै। इणौ कैलै सा?”"
"MRK","2","19","यीशुऐ तिउंलै बोलौ, “ज़ेबी झ़ांऊ लाड़ौ साथा दी हुआ, का बराती ब्रौत कौरदै लागा ई? ज़ेबी झ़ांऊ लाड़ौ बरातीउ आइलै हुआ, सै खुश हुआई। एथीलै तिउंकै ब्रौत कौरणै री कोई ज़ुरत नाईं"
"MRK","2","20","पर सेज़ै दिन आशालै, ज़ेबी लाड़ौ तिऊंकु अलग कौरालै, सेज़ै बौगता दी सै ब्रौत कौरा ई।”"
"MRK","2","21","यीशुऐ इणौ भी बोलौ, “केज़ौ भी आदमी नौऐं जुड़कै रौ टालकौ पुराणै जुड़कै दी नाईं लाइंदौ। नाईं ता धोइदीं बारै सेऊ नौऐं जुड़कै रौ टालकौ तेस पुराणौ जुड़कौ पोरु थोसियौ ज़ादड़ौ च़ीरा सा।”"
"MRK","2","22","यीशुऐ तिउंलै इणौ औनैणौ भी दैऔ, “कोई भी आदमी अंगुरा री सूर चाणना लै ताज़ै अंगुरा रौ रस पुराणै खाल़ढै दी नाईं छ़ाड़दौ। नाईं ता अंगुरा रौ रस दख बौगता बासिऐ फैलीयौ तेस पुराणौ खाल़ढौ भी पोरु च़ीरा, ज़ेथ कौरीऐ अंगुरा रौ रस और खाल़ढौ दुइया बरबाद हुआई। एथीलै ताज़ै अंगुरा रौ रस नौऐ खाल़ढै दी भौराई।”"
"MRK","2","23","इणौ हुऔ कि एकी दिनै यीशु आपणै च़ेलेऊ आइलै आरामा वाल़ै दिना दी डोखरेउ दी थौ लागौ औन्दौ डेउंदै। यीशु रै च़ेलेऊ कै थी भूख लागी औन्दी। तेस डोखरै दी थै गीऊं बौऔ औन्दै, सै च़ेलै लागै तिऊं गिऊं सै सीला चोड़ियौ खांदै।"
"MRK","2","24","तैबै फरीसीउऐ यीशु लै बोलौ, “देखौ। ज़ेज़ौ काम आरामा रै दिना दी कौरणौ मौना सा, सेज़ौ काम तुमारै च़ेलै कैलै कौरा ई?”"
"MRK","2","25","यीशुऐ तिउंलै बोलौ, “धौर्म शास्त्रा दी तुमुऐ ज़ुरुर पौढ़ौ औलौ कि ज़ेबी राज़ौ दाऊद और तेसरै साथी भुखै थै, तिउंकै खाणा लै कुछ़ भी नाईं थौ, तैबै दाऊदै का कियौ?"
"MRK","2","26","आपणी ज़ुरता लै परमेश्‍वरा रै ताम्बु दी अबियातार नावां रै परधान याजका काऐ डेइयौ और तिऐ परमेश्‍वरा लै चड़ाई औन्दी भोगा री रोटी खाई और आपणै साथीऊ लै भी देई, ज़ो सिरफ याजक ई खा थै।”"
"MRK","2","27","यीशुऐ तिउंलै इणौ भी बोलौ, “परमेश्‍वरै आरामा रौ दीन आमारै फाइदै लै चाणौ आ, ना कि आदमी आरामा रै दिना रै नियम मानणा लै चाणौ।”"
"MRK","2","28","यीशुऐ इणौ भी बोलौ, “हाऊं आदमी रौ छ़ोहरु आरामा रै दिना रौ भी प्रभु ऊ।”"
"MRK","3","1","एकी औज़ौ आरामा रै दिना दी यीशु यहुदी लोगु री आराधनालय दी डैऔ। तिऐ एक आदमी थौ ज़ासरौ हाथ बीमारी कौरीऐ शुकी गौ थौ।"
"MRK","3","2","तैबै कुछ़ फरीसी लोग यीशु माथै आरोप लाइणा लै तेसरी ताकी दी थै रौऐ औन्दै कि का यीशु एस आदमी आरामा वाल़ै दिना दी ठीक कौरा या नाईं कौरदौ?"
"MRK","3","3","यीशुऐ शुकै औन्दै हाथ वाल़ै आदमी लै बोलौ, “सामनै आशीयौ खौड़ौ ऊ।”"
"MRK","3","4","तैबै यीशुऐ लोगु कु पुछ़ौ, “नियमा रै मुताबिक का आरामा रै दिना दी भौलौ कौरणौ ठीक आ या बुरौ कौरणौ? प्राण बौच़ाउणौ या मारनौ?” पर कोइयै ज़वाब ना दैऔ।"
"MRK","3","5","यीशु दुखी हुऔ कैलैकि तिंउरै मन भौरी डीठ बौणी गौऐ थै। तैबै यीशुऐ रोशुइयौ लोगु भिलै देखौ और तेस आदमी लै बोलौ, “आपणौ हाथ औगांऊ कर।” तिणिऐ हाथ औगांऊ कौरौ, तैबै तेसरौ हाथ च़ांगौ हुऔ।"
"MRK","3","6","तैबै फरीसी बाइरै डेइयौ खरकच़ार हेरोदेस राज़ै रै गुटा आइलै यीशु रै विरोधा ई सलाह कौरदै लागौ कि किणै कौरीऐ यीशु झ़ांगुलै।"
"MRK","3","7","तैबै यीशु भीड़ा कु अलग हुणा लै आपणै च़ेलेऊ आइलै गलील झ़िला काऐ डैऔ, पर ज़ो कुछ़ यीशु कौरदै थौ लागौ औन्दौ तेसरै बारै दी शुणियौ एक भौरी बौड़ी भीड़ तेस पीछ़ु आशी।"
"MRK","3","8","तिऐं भीड़ा दी गलील परदेश, यहुदा परदेश, यरुशलेम शहर, इदूमी परदेश और यरदन नौईं पार भिला रै लोग इदरा झ़ांऊ कि सूर और सैदा शहरु रै नज़दीका रै लोग भी आशै औन्दै थै।"
"MRK","3","9","भीड़ा री वज़ाह कु यीशुऐ आपणै च़ेलेऊ लै बोलौ कि तुमै मुकालै एक छ़ोटी किशती त्यार छ़ाड़ेऊ ताकि मुं भीड़ ना दबावा।"
"MRK","3","10","कैलैकि यीशुऐ भौरी बीमार लोग च़ांगै कियै थै, तैबै बीमार लोग यीशु माथै थै लागै औन्दै पौड़दै कि, “किणै कौरीऐ यीशु छ़ूंइयौ आमै ठीक हुलै।”"
"MRK","3","11","बीमार लोगु री भीड़ा दी इणै भी लोग थै ज़ो कि बुरी आत्मा रै वंशा दी थै। ज़ैबै केभी सै बुरी आत्माऐं यीशु देखा थी, तैबै तिऊं आपणै वंशा दी कौरै औन्दै लोग यीशु काऐ धौनी लोटाल़ा थी। तिऊं लोगु रै मुंआ कु सै बुरी आत्माऐं राड़ै मारीयौ बोला थी कि, “तू परमेश्‍वरा रौ छ़ोहरु ई।”"
"MRK","3","12","यीशुऐ तिऊं बुरी आत्मा लै सख्त हुकम दैऔ, “तुमै मुं ना देखाऔ कि हाऊं कुण ऊ।”"
"MRK","3","13","यीशु तेत बासिऐ गलील झ़िला रै उतर दिशा री पहाड़ी दी च़ौड़ौ, और ज़ास यीशु च़ाहा थै सै आपु काऐ औटाऐ, और सै यीशु काऐ आशै।"
"MRK","3","14","यीशुऐ खास कामा लै बारह आदमी चुनै, यीशुऐ तिंउलै प्रेरित बोलौ, ताकि सै यीशु रै साथा-साथाई रौआ और यीशु तिऊं भेज़ा, कि सै परमेश्‍वरा रौ संदेश शुणावा।"
"MRK","3","15","और सै लोगु कु बुरी आत्माऐं गाड़ने रौ हक्क्क छ़ाड़ा।"
"MRK","3","16","तिऊं बारह च़ेलेऊ रै नाऊं एज़ै-एज़ै ई, शमौन ज़ासरौ नाऊं यीशुऐ पतरस छ़ाड़ौ।"
"MRK","3","17","और जबदी रौ छ़ोहरु याकूब और तेसरौ छ़ोटौ भाई यहुन्ना, ज़ासरै बारै दी यीशुऐ इणौ बोलौ कि इऐ सौरगा रै गुड़णै ज़िणौ आ।"
"MRK","3","18","और आन्द्रियास, फिलिप्पुस, बरतुलमै, मत्ती, थोमा, हलफई रौ छ़ोहरु याकूब, तद्दै, और दुजौ शमौन ज़ुण देशभक्त थौ।"
"MRK","3","19","यीशुऐ करियोत गाँवा रौ यहुदा भी चुनौ, ज़ुणिऐ बासीऐ सेऊ पकड़ाऔ आ।"
"MRK","3","20","ज़ैबै यीशु च़ेलेऊ आइलै घौरा दी आशौ, ज़िऐ यीशु रौआ थौ, तिऐ भी एक भौरी भीड़ कौठी हुई गोई। यीशु कामा दी भौरी उलज़ी गौऔ, इदरा झ़ांऊ कि यीशु और तेसरै च़ेलेऊ कै रोटी खाणा रौ बौगत भी नाईं थौ।"
"MRK","3","21","ज़ैबै यीशु रै टौबरुऐ इणौ शुणौ तैबै सै यीशु ओरु आणना लै डेवै कैलैकि सै आपु मांझ़िऐ बोलदै लागै कि यीशु रौ दिमाग ठिकाणै दी ना आसतौ।"
"MRK","3","22","ज़ेज़ै यहुदी शास्त्री लोग यरुशलेम शहरा कु थै आशै औन्दै, सै यीशु लै इणौ लागै बोलदै कि एस भितै ता शैतान आ ज़ासरै ज़ौरिऐ यीशु बुरी आत्माऐं गाड़ा सा।"
"MRK","3","23","यीशुऐ सै लोग आपु काऐ औटाइयौ औनैणै देइयौ सौमझ़ाऐ कि, “ शैताना कैलै गाड़ा सा शैतान?”"
"MRK","3","24","यीशुऐ तिउंलै बोलौ, “ज़ेज़ै राज़्य रै लोगु दी आपु मांझ़िऐ फूट पौड़ा ली ता सेज़ौ राज़ नाईं बौणी रौइंदौ?"
"MRK","3","25","ज़ेज़ै टौबरा दी आपु मांझ़िऐ फूट पौड़ा ली ता सेज़ै घौरा रै लोग भी कौठै नाईं रौउंदै।"
"MRK","3","26","एज़ै कारण शैतान भी आपणै राज़ा दी फूट टाला लौ ता तेसरौ राज़ किणै कौरीऐ बौणी रौआ? तेसरौ ता खातमौ हुआ आ।”"
"MRK","3","27","केज़ौ भी आदमी केज़ै तागतबर आदमी रै घौरा दी घुसड़ियौ तेसरौ घौर तेभी झ़ांऊ नाईं लुटिंदौ, ज़ेबी झ़ांऊ तेस तागतबर आदमी बाना नाईं लै। इणै कौरीऐ तेस घौर लुटी बौल़ा ई।"
"MRK","3","28","हाऊं तुमुलै सौच़्च़ौ बोलाऊ कि, “लोगु रै सारै पाप, सारी बुराई भी माफ हुआई।"
"MRK","3","29","पर ज़ो पवित्र आत्मा रै बारै दी बुरौ बोलाई तेसलै केबी भी माफी ना मिलदी। और सेऊ सौदा रै पापा लै गुनाहगार बौणा आ।”"
"MRK","3","30","यीशुऐ इणौ तैबै बोलौ कैलैकि सै लोग बोला थै कि यीशु दी बुरी आत्मा सा।"
"MRK","3","31","तैबै यीशु री मां और भाई तिऐ पौउंच़ै, सै थै बाइरै खौड़ै, “तिंउऐ लोगु कै बोलौ कि यीशु बाइरै औटाऔ।”"
"MRK","3","32","यीशु काऐ थी भितै भौरी भीड़ बोशी औन्दी। लोगुऐ यीशु लै बोलौ, “तुमारी मां और भाई तुमु बाइरै औटावा ई।”"
"MRK","3","33","यीशुऐ तिउंलै बोलौ, “मेरी मां और भाई कुण ई?”"
"MRK","3","34","ज़ेज़ै लोग यीशु काऐ थै बोशै औन्दै, यीशुऐ तिऊं भिलै देखीयौ बोलौ कि, “देखौ मेरी मां और भाई इऐ ई।"
"MRK","3","35","ज़ो परमेश्‍वरा री इच़्छ़ा दी च़ाला ई, सेई सी मैरै भाई, बौइणी और मां।”"
"MRK","4","1","तेत बासिऐ यीशु तौंइऐ गलील झ़िला रै डीका काऐ शिक्षा दैंदै लागौ। तिऐ यीशु काऐ एती बौड़ी भीड़ कौठै हुई, कि यीशुऐ झ़िला दी एकी किशती दी पा पौड़ौ बोशणौ। और लोगु री भीड़ बोशी झ़िला रै डीका काऐ।"
"MRK","4","2","यीशु तिऊं काऐ काआणी शुणाइयौ भौरी बूशै लागौ शिखाउंदै। तिणीऐ शिक्षा दैंदी बारै तिउंलै बोलौ,"
"MRK","4","3","“इऐं काआणी शुणौ। एक ज़िमदार बीजा बौइंदै निकल़ौ।"
"MRK","4","4","बीजा बौइंदी बारै कुछ़ बीज छ़ुटौ बाटा दी, सौ च़ुणौ च़ड़कुऐ।"
"MRK","4","5","कुछ़ बीज फोकुऔ पथरिल़ी ज़मीना दी पर भौरी माटौ ना मिलणै री वज़ाह कु सौ बीज ज़ल्दी ता ज़ौमौ,"
"MRK","4","6","ज़ैबै ताती रुढ़ लागी तैबै सै आंगुरै शुकै पोरु।"
"MRK","4","7","और कुछ़ बीज पौड़ौ झ़ाड़िऊ मांझ़िऐ। ज़िणी सौ बीज बौड़िंदै लागौ मातौल़ै दबाऔ झ़ाड़िउऐ। एज़ै कारण सौ बीज नाईं फौल़ौ।"
"MRK","4","8","पर कुछ़ बीज पौड़ौ आच़्छ़ै माटै माथै। सौ ज़ौमौ और ज़ौमियौ भौरी फौल़ौ। कुछ़ फौल़ौ तीस पाथै, कुछ़ साठ पाथै, और कुछ़ शौ पाथै।”"
"MRK","4","9","तैबै यीशुऐ तिउंलै बोलौ, “तुमै मेरी काआणी रौ मतलब सौमझ़णौ च़ाहा ई, ता तुमै ध्याना देइयौ सुंच़ेऊ कि तुमै का शुणाई।”"
"MRK","4","10","तेत बासिऐ ज़ैबै सै भीड़ तिऐ काआणी शुणियौ वापिस डेई गोई थी, तैबै यीशु रै बारह च़ेलै और कुछ़ औज़ौ लोगुऐ यीशु काऐ आशीयौ पुछ़ौ, “इऐं काआणी शुणाउणै रौ मतलब का सा?”"
"MRK","4","11","तैबै यीशुऐ तिउंलै ज़वाब दैऔ, “इबी झ़ांऊ लोग नाईं ज़ाणा थै कि परमेश्‍वर आशीयौ लोगु रै ज़िवा दी राज़ कौरा आ। पर तुमुकै ता एस भेता रै बारै दी मुंइऐ सब कुछ़ आ बोलौ औन्दौ, पर ज़ासरै ज़िवा दी परमेश्‍वरा रौ राज़ नाईं, इऐ काआणी तिऊं लोगु लै आ।”"
"MRK","4","12","इऐ बूशै सौच़्च़ी ई, ज़ो यशायाह भविष्यवक्तै बोली आ कि, “ज़ो लोग देखा ता ई रौंगै, पर शिखदै नाईं, और शुणा ता ई रौंगै, पर सौमझ़दै नाईं, इणै लोग ना ता बौदल़िंदै, ना ता इउंलै माफी मिलदी।”"
"MRK","4","13","तौंइऐ यीशुऐ तिउंलै बोलौ, “का तुमै इऐं काआणी रौ मतलब नाईं सौमुझ़दै? तैबै तिऊं सारी काआणी किणै कौरीऐ सौमझ़ा ई?"
"MRK","4","14","सौ बीजा बौइणै वाल़ौ ज़िमदार इणौ आ, ज़िणौ परमेश्‍वरा रौ वचन शुणाउणै वाल़ौ आ।"
"MRK","4","15","ज़ो बीज बाटा दी पौड़ौ आ तेथरौ मतलब आ कि कुछ़ लोग परमेश्‍वरा रौ वचन ता शुणाई, पर आपणै ज़िवा दी ना छ़ाड़दै। सै केभी भी ना फौल़दै। ज़िणौ च़ड़कु बीज च़ुणा आ, तिणौ शैतान खरकच़ार आशीयौ तिंउरै ज़िवा कु परमेश्‍वरा रौ वचन च़ोरा आ।"
"MRK","4","16","और ज़ो बीज पथरियाल़ी ज़मीना दी पौड़ौ थौ तेथरौ मतलब इणौ आ कि कुछ़ लोग परमेश्‍वरा रौ वचन शुणियौ खरकच़ार खुशी कौरीऐ माना ई।"
"MRK","4","17","पर ज़ैबै विश्वासा री वज़ाह कु केज़ौ भी कौष्ट या सताव आशा, तैबै फेटी फशटा ई। कैलैकि सै आपणै ज़िवा दी परमेश्‍वरा रौ वचन नाईं बसाल़दै।"
"MRK","4","18","और ज़ो बीज झ़ाड़िऊ मांझ़िऐ पौड़ौ थौ, सौ खौड़ी ना उखरांदौ। तेथरौ मतलब इणौ आ कि कुछ़ लोग परमेश्‍वरा रौ वचन ता शुणाई।"
"MRK","4","19","बासिऐ धौतरी री च़िन्ता दी, रुपाऐ पैसै, दुजी च़ीज़ेउ रै लाल़च़ाई फौसियौ परमेश्‍वरा रै विश्वासा दी नाईं बौड़दै।"
"MRK","4","20","ज़ो बीज आच़्छ़ी ज़मीना दी पौड़ौ थौ सौ भौरी फौल़ा आ। तेथरौ मतलब इणौ आ कि कुछ़ लोग परमेश्‍वरा रौ वचन आच़्छ़ा कौरीऐ शुणाई और तेस वचना माथै च़ाला भी और विश्वासा दी बौढ़ा ई। इणै आदमी तेस बीजा बाशीऐ ई ज़ो बीज तीस पाथै, साठ पाथै और शौ पाथै फौल़ौ आ।”"
"MRK","4","21","तैबै यीशुऐ तिउंलै इणौ भी बोलौ, “का लम्प पलंगा थाल छ़ाड़ना लै आणाई या बाल्टी थाल? नाईं, पर एथलै आणाई कि घौरा भितै उंच़ी ज़ागाह दी छ़ाड़ियौ लोगु कै प्याशौ लागा।"
"MRK","4","22","कैलैकि कोई भी च़ीज़ छ़िपी औन्दी ना आसती, ज़ो पौगड़ौ ना कौरियाली, और ना ई कुछ़ छ़ुपौंदौ आसतौ, ज़ो उज़ाल़ै दी ना आणियालौ।"
"MRK","4","23","तुमै इऐं बूशै सौमझ़णौ च़ाहा ई, ता शुणौ, और सुंच़ौ, ज़ो कुछ़ भी हाऊं बोलाऊ।”"
"MRK","4","24","यीशुऐ तौंइऐ तिउंलै बोलौ, “ज़ो कुछ़ हाऊं तुमुलै बोलाऊ भौरी ध्याना देइयौ शुणौ कैलैकि परमेश्‍वर तुमुलै एथकु भी ज़ादी सौमझ़ दिया आ।"
"MRK","4","25","ज़ासकै कुछ़ आसा आ, तेसकै औज़ौ भी मिला, पर ज़ासकै ज़ादौ नाईं आसतौ, तेसकै ज़ो थोड़ौ-बौहत आसा आ, सौभी नाईं रौइंदौ कैलैकि सै सौमुझ़दै नाईं।”"
"MRK","4","26","यीशुऐ तिउंलै बोलौ, “परमेश्‍वरा रौ राज़ इणौ आ ज़िणौ केज़ै ज़िमदारै ज़मीना दी बीज बौऔ आ।"
"MRK","4","27","बीजा बौइयौ कुछ़ दिना बासिऐ तिणिऐ देखौ कि सौ बीज़ ज़ौमियौ बौड़ौ हुऔ औन्दौ। तेसकै पौतौ भी ना लागौ कि इयौ किणौ हुऔ आ।"
"MRK","4","28","ज़बीन आपु थी लागी औन्दी फसल पैदौ कौरदै। पैहलै निकल़ै आंगुरै, तेत बासिऐ सीलै, तेत बासिऐ सीलेऊ मांझ़िऐ त्यार गुल़ै।"
"MRK","4","29","ज़ैबै फसल त्यार हुई तेभी तिणिऐ मुंज़ुरदार भेज़ै कैलैकि फसल काटणै रौ बौगत आशी गौ थौ।”"
"MRK","4","30","यीशुऐ तिउंलै इणौ भी बोलौ, “हाऊं तुमु काऐ परमेश्‍वरा रै राज़ा रै बारै दी किणौ बोलु लै? केज़ै औनैणै देइयौ तेसरै बारै दी सौमझ़ाऊ लै?"
"MRK","4","31","परमेश्‍वरा रौ राज़ राई रै दाणै ज़िणौ आ। राई रौ बीज देखणा लै ता सारै छ़ोटै बीजा मांझ़िया कु भौरी छ़ोटौ हुआ सा।"
"MRK","4","32","पर ज़ेबी तेस बौआ ई, तैबै ज़ौमियौ सौ बीज एती बौड़ौ पौधौ बौणा कि च़ड़कु भी तेस थाल आशीयौ बसेरौ कौरा ई?”"
"MRK","4","33","यीशु इणै औनैणौ देई-देइयौ परमेश्‍वरा रौ वचन सौमझ़ावा थौ, ज़ेती तिऊं लोगु री सौमझ़ थी।"
"MRK","4","34","यीशु बिणा औनैणै देइयौ तिउंलै कुछ़ भी शिक्षा नाईं दिया थै, पर ज़ेबी सेऊ और च़ेलै एखुली थै तैबै सेऊ तिऊं काऐ सारी बूशेऊ रौ मतलब बोला थौ।"
"MRK","4","35","सेज़ै दिना दी ज़ेबी ब्याल़ हुई, तैबै यीशुऐ आपणै च़ेलेऊ लै बोलौ, “आशौ आमै झ़िला पारभिलै डेई।”"
"MRK","4","36","लोगु री भीड़ा छ़ाड़ियौ च़ेलै यीशु आइलै सेज़ी किश्ती दी डेवै ज़ेथदी यीशु पैहलै कु बोशौ औन्दौ थौ किश्ती नीईंयौ झ़िला पारभिलै डेवै। और तिऊं आइलै औज़ौ भी लोग काइयै किशती दी च़ाल पौड़ै।"
"MRK","4","37","तेभी खरकच़ार भौरी तेज़ बागुर लागौ, इदरा झ़ांऊ कि पाणी रै छ़ालै कौरीऐ किशती भी पुरी भौरुई।"
"MRK","4","38","तिंया ताकै यीशु किशती दी पिछ़ली भिलै शिराणै माथै मुंडा छ़ाड़ियौ सुतदै थौ लागौ औन्दौ। तैबै च़ेलेउऐ यीशु ज़गाऔ और डौरी-डौरियौ यीशु लै बोलौ, “ओ गुरु! का तुमुकै फिकर ना आसती कि आमै डुबदै ई लागै औन्दै?”"
"MRK","4","39","यीशु खौड़ौ हुऔ और आपणै हुकमा देइयौ बागुर और पाणी रै छ़ालै लै बोलौ, “शान्त हुऊ, पोरु घट!” इणै बोलदा बेर हुई बागुर शान्त हुऔ और पाणी रै छ़ालै तेभी ई बंद हुऐ।"
"MRK","4","40","तैबै यीशुऐ च़ेलेऊ लै बोलौ, “तुमै कैलै डौरै ई? का तुमुकै आज़ा झ़ांऊ मुं माथै विश्वास ना हुऔ?”"
"MRK","4","41","सै च़ेलै भौरी डौरै और आपु मांझ़िऐ बोलदै लागै, “इयौ कुण औलौ इणौ पा? पाणी रै छ़ालै बागुर भी एसरौ हुकम माना ई।”"
"MRK","5","1","यीशु और तेसरै च़ेलै झ़िला पारभिलै डेइयौ गिरासेनीउ रै इलाकै दी पौउंच़ै।"
"MRK","5","2","ज़िणी यीशु किशती कु उतरौ, तिणी खरकच़ार एक आदमी, ज़ासदी बुरी आत्मा थी, सौ तेसकु मिलौ।"
"MRK","5","3","सेऊ आदमी तिऐ रौआ थौ ज़िऐ मौरै औन्दै लोगु दबावा ई। कैलैकि सेऊ भौरी खुंखार थौ तेस कोइयौ शांगल़ी दी भी ना बानी बौल़ा थौ।"
"MRK","5","4","कैलैकि सौ बार-बार रौशै और शांगल़ी दी हुआ थौ बानौ औन्दौ, पर तिणिऐ सै शांगल़ी भी पोरु चोड़ी रशेउ रै भी कौरा थौ टुकड़ै-टुकड़ै। तेस केज़ौ भी आदमी आपणै वंशा दी ना कौरी बौल़ा थौ।"
"MRK","5","5","सौ लगातार राची-दिनै तिंऐ ज़ागाह दी और ढोकै माथै डेइयौ राड़ै मारा थौ, और पात्थरु कौरीऐ आपणै ज़िसमा री च़ौरच़ै कौरा थौ।"
"MRK","5","6","सौ आदमी यीशु देखीयौ दुरा कु तेस काऐ दुड़ौ। सौ धौनी झ़ुकियौ यीशु कै ढाल कौरदै लागौ।"
"MRK","5","7-8","यीशुऐ तेस भितै ज़ो बुरी आत्मा थी, तियांलै बोलौ, “ओ बुरी आत्मा एस आदमी छ़ाड़ियौ बाइरै निकुल़।” बुरी आत्मै यीशु लै राड़ै मारीयौ बोलौ, “ओ परमेश्‍वरा रै छ़ोहरु यीशु। मुकु का च़ाहा ई? हाऊं तांउकु परमेश्‍वरा रै नावां कौरीऐ औरज़ कौराऊ कि तू मुलै दु:ख ना दै।”"
"MRK","5","9","यीशुऐ तिऐं बुरी आत्मा कु पुछ़ौ, “तैरौ का नाऊं आ?” बुरी आत्मै बोलौ, “मैरौ नाऊं आ सेना, कैलैकि आमै भौरी सी।”"
"MRK","5","10","तेस आदमी रै जरिऐ तिऐं बुरी आत्मै यीशु कै भौरी औरज़ कौरी कि, “आमु एस इलाकै कु बाइरै ना गाड़ै।”"
"MRK","5","11","तिऐ पहाड़ा माथै सुंगरु रौ गोल़ थौ च़ौरदै लागौ औन्दौ।"
"MRK","5","12","तिऐ बुरी आत्मै यीशु कु औरज़ कौरीयौ बोलौ, “आमु इऊं सुंगरु दी भेज़, आमै इऊं भितै डेई।”"
"MRK","5","13","यीशुऐ तिउंलै हुकम दैऔ। सै बुरी आत्माऐं तेस आदमी कु निकल़ियौ तिऊं सुंगरु भितै डेई। सुंगरु रौ गोल़, ज़ो दुई हज़ारा रै लगभग थौ, मातौल़ै दुड़ियौ, पौड़ै झ़िला दी। तैबै मौरै तिऐ डुबियौ।"
"MRK","5","14","तिऊं सुंगरु च़ारणै वाल़ै भागै पोरु, तिंउऐ शहरा, गाँवा दी डेइयौ लोगु कै इऐ खौबर शुणाई। और ज़ो कुछ़ हुऔ थौ तेस देखणा लै लोग आशै।"
"MRK","5","15","सै यीशु काऐ डेवै। तिंउऐ सेऊ आदमी ज़ासदी बुरी आत्मा री पुरी सेना थी, जुड़कै भिड़ीयौ और दिमाग ठीक हुइयौ बोशौ औन्दौ देखौ। तैबै सै लोग डौरी गोऐ।"
"MRK","5","16","इऊं देखणै वाल़ै लोगुऐ सुंगरु और ज़ासदी सै बुरी आत्माऐं थी, तेसरौ पुरौ हाल तिऊं दुजै लोगु कै शुणाऔ।"
"MRK","5","17","तैबै तिऊं लोगुऐ यीशु कै औरज़ कौरी और बोलौ, “छ़ौंअटी। आमारै इलाकै कु पोरु डेऊ।”"
"MRK","5","18","ज़ैबै यीशु किशती दी लागौ च़ड़दै, तैबै सौ, ज़ासदी पैहलै सै बुरी आत्मा थी, यीशु कु औरज़ कौरदै लागौ, “मुं आपु आइलै दैऔ रौइणै।”"
"MRK","5","19","पर यीशुऐ सौ आपु आइलै ना दैऔ आशणै, और तिणीऐ तेसलै बोलौ, “आपणै घौरै डेऊ और आपणै लोगु कै बोलै कि ताऊं माथै दया कौरीयौ प्रभुऐ ताउंलै किणै बौड़ै काम किएई।”"
"MRK","5","20","यीशु रै बोलणै माथै सौ डैऔ और दिकापुलिस परदेशा दी एज़ी बुशा रौ परचार लागौ कौरदै कि, “यीशुऐ मुलै किणै बौड़ै काम किऐ ई।” इणै शुणियौ सारै लोग हैरान हुऐ।"
"MRK","5","21","ज़ैबै यीशु तौंइऐ किशती दी झ़िला पारभिलै डेवै, तिऐ डीका दी यीशु काऐ एक बौड़ी भीड़ कौठै हुई।"
"MRK","5","22","तैबै आराधनालय रौ एक मुखियौ यीशु काऐ आशौ। तेसरौ नाऊं थौ याईर। सौ तेस देखीयौ तेसरी लातेऊ माथै पौड़ौ।"
"MRK","5","23","तिणिऐ यीशु कै औरज़ कौरी, और इणौ बोलौ, “मेरी छ़ोटी मांई मौरणै वाल़ी आ। तुमै मैरै घौरा कै आण्डियौ मेरी मांई माथै हाथ छ़ाड़ौ, तैबै सै मांई च़ांगी हुआ आ, और सै मौरणै कु बौच़ा आ।”"
"MRK","5","24","तैबै यीशु तेस आइलै डैऔ। एक भौरी भीड़ तेस पीछ़ु च़ाल पौड़ी, इदरा झ़ांऊ कि लोग यीशु माथै पौड़दै थै लागै औन्दै।"
"MRK","5","25","तिऐ एक छ़ेउड़ी थी, तिंया दी बारह साला ओउलै लोऊ बौइणै री बीमारी थी।"
"MRK","5","26","तियांऐ भौरी डाक्टरु कु इलाज़ कौराइयौ भी दु:ख उठाऔ। आपणी सारी धन-ज़यदाद खौर्च़ कौरीयौ भी तियांलै कुछ़ सुख ना मिलौ, पर तिंयारी बीमारी औज़ौ भी बौड़दै लागी।"
"MRK","5","27","तियांऐ यीशु रै बारै दी शुणौ थौ कि तिणीऐ बिमार च़ांगै किऐ ई सै भीड़ा मांझ़िऐ यीशु पीछ़ु आशी।"
"MRK","5","28","सै बोला थी कि, “हाऊं यीशु रै जुड़कौ छ़ूंऊं लै ता हाऊं ठीक हुआ ऊ।”"
"MRK","5","29","तियांऐ यीशु रौ जुड़कौ छ़ुंऔ और तेभी तिऐं छ़ेउड़ी रौ लोऊ बौइणौ बंद हुऔ। तियांकै आपणै ज़िसमा दी च़ौगरु ई ऐरौ कि, “हाऊं च़ांगी हुई गोई।”"
"MRK","5","30","यीशुऐ आपणै ज़िवा दी च़ौगरौ कि, “मुकु शक्ति निकल़ी आ।” तैबै खरकच़ार भीड़ा दी पिछ़ाऊं मुड़ियौ पुछ़ौ, “मैरौ जुड़कौ कुणिऐ छ़ुंऔ?”"
"MRK","5","31","यीशु रै च़ेलेउऐ तेसलै बोलौ, “तुमै देखदै ई लागौ औन्दै कि तुमु माथै भीड़ आ लागी औन्दी पौड़दै। तौंइऐ भी पुछ़ा ई तुमै इणौ कि, ‘हाऊं कुणिऐ छ़ुंऔ?’ ”"
"MRK","5","32","तैबै यीशुऐ लोगु भिलै देखौ कि, “हाऊं कुणिऐ छ़ुंऔ औलौ?”"
"MRK","5","33","सै छ़ेउड़ी इणौ ज़ाणियौ कि तिंया आइलै केती भौलौ काम हुऔ, डौरियौ और कांबियौ यीशु काऐ आशी। सै तेसरी लातेऊ माथै पौड़ी और तियांऐ तेस काऐ आपणौ सारौ हाल सौच़्च़-सौच़्च़ बोलौ।"
"MRK","5","34","यीशुऐ तियांलै बोलौ, “धीया, तू च़ांगी हुई गोई कैलैकि तांऐ मुं माथै विश्वास छ़ाड़ौ। आरामा कौरीऐ डेऊ, और आपणी दु:ख पिड़ा कु बौच़ी रौऊ।”"
"MRK","5","35","ज़ैबै यीशु बोलदै थौ लागौ औन्दौ, तैबै आराधनालय रै मुख्यै याईरा रै घौरा कु लोगुऐ आशीयौ याईरा लै बोलौ, “तुमारी मांई मौरी गोई। आबै गुरु लै कौष्ट ना दैऔ।”"
"MRK","5","36","ज़ो बूश सै लोग बोलदै थै लागौ औन्दै, यीशुऐ तिऐं बुशा री कौन्थशुणी की, और तेस आराधनालय रै मुख्यै याईरा लै बोलौ, “नाईं डर! सिरफ विश्वास छ़ाड़! सै ज़िउंदी हुआ आ।”"
"MRK","5","37","यीशुऐ पतरस, याकूब, और याकुबा रौ भाई यहुन्ना आपणै साथा दी निऐं। तिणिऐ औज़ौ कोइयौ ना नियौं।"
"MRK","5","38","यीशु याईरा रै घौरा दी पौउंच़ै। तिणीऐ लोग लेरदै, छ़ाती पिटदै और राड़ै मारदै देखै।"
"MRK","5","39","यीशु घौरा भितै डेवै और तिउंलै बोलौ, “तुमै कैलै ई लागै औन्दै हालै पाइंदै और लेरदै? इऐ मांई मौरी नाईं बल्कि सुती औन्दी आ।”"
"MRK","5","40","सै इऐं बुशु शुणियौ यीशु रौ मज़ाक उड़ाउंदै। पर तिणीऐ सारै आदमी बाइरै गाड़ै। आपु डैऔ तिऐं मांई रै मां-बाब और तिऊं चिन च़ेलेऊ आइलै भितरै, ज़िऐ सै मांई थी।"
"MRK","5","41","यीशुऐ तिऐं मांई रौ हाथ पाकड़ौ और तियांलै आपणी बोली दी बोलौ, “तलीता कूमी” ज़ेथरौ मतलब इणौ आ, “ओ मांई! हाऊं ताउंलै बोलाऊ, उठ।”"
"MRK","5","42","मांई खरकच़ार उठीयौ च़ालदै-फिरदै लागी। (सै बारह साला री थी।) इणै देखीयौ सै खरकच़ार भौरी हैरान हुऐ।"
"MRK","5","43","यीशुऐ तिउंकै च़ितल़ाऔ कि एज़ी बुशा रौ कासी कै पौतौ ना च़ांई लागौ। और इणौ भी बोलौ, “इऐं मांई लै कुछ़ खाणा-पिणा लै दैऔ।”"
"MRK","6","1","कफरनहूम गाँवा कु निकल़ियौ यीशु आपणै गांव नासरता दी आशौ। तेसरै च़ेलै भी साथा दी डेवै।"
"MRK","6","2","ज़ेबी आरामा वाल़ौ दिन आशौ यीशुऐ आराधनालय दी शिक्षा देई। तेसरी शिक्षा शुणियौ भौरी लोग हैरान हुऐ। तैबै सै बोलदै लागै कि, “इणी शिक्षा केशकु शिखी औली इणीऐ? और इणी शक्ति वाल़ै कामा कौरणै रौ हक्क्क कुणिऐ दैऔ आ एसकै?"
"MRK","6","3","एस यीशु ता आमै भौरी पैहलै ओउलै ज़ाणी। एऊ ता मिस्त्री आ। एऊ मरियमा रौ छ़ोहरु, और याकूब, योसेस, यहुदा और शमौना रौ बौड़ौ भाई आ। एसरी बौइणी भी रौआ ई आमु मांझ़िऐ। इयौ सेज़ौ यीशु आ” एज़ै कारणै तिऊं लोगु कै तेस माथै शक हुऔ तिंउऐ तेस माथै विश्वास ना कियौ।"
"MRK","6","4","यीशुऐ तिउंलै बोलौ, “भविष्यवक्ता री इज़्ज़त हुआ सारी ज़ागाह दी। सिरफ आपणै गांवा दी, आपणै रिश्तैदारा दी और आपणै घौरा दी नाईं औन्दी।”"
"MRK","6","5","यीशुऐ तिऐ कुछ़ बीमार लोग छ़ूंइयौ च़ांगै कियै। बाकी तिंउरै अविश्वासा री वज़ाह कु सेऊ शक्ति रै भौरी काम नाईं कौरी बौल़ौ।"
"MRK","6","6","यीशु कै तिंउरै अविश्वासा देखीयौ भौरी दु:ख और हैरानी हुई। और तैबै सेऊ शिक्षा दैंदी बारै गांव-गाँवा दी घुमदै थौ लागौ औन्दौ।"
"MRK","6","7","यीशुऐ आपणै च़ुनै औन्दै बारह च़ेलै आपु काऐ औटाऐ, और तिऊं दुई-दुई कौरीऐ अलग-अलग ज़ागाह दी लागौ भेज़दै। तिणीऐ तिउंलै लोगु कु बुरी आत्माऐं गाड़नै रौ हक्क्क दैऔ।"
"MRK","6","8","यीशुऐ बोलौ, “बाटा लै हाथा दी डिंगौ, लातु दी चैपलै रै अलावा कुछ़ भी ना निऐं ऊ, ना रोटी, ना बैग और ना ज़ेबा दी पैसै।"
"MRK","6","9","दुजौ कुरतौ भी ना नियौं, ज़ो जुड़कै तुमुऐ भिड़ौ औन्दै ई, सै मोकते ई।”"
"MRK","6","10","तौंइऐ यीशुऐ तिउंलै इणौ भी बोलौ, “ज़ेज़ै घौरा दी तुमु माना लै सेज़ै घौरा दी रौइणौ, ज़ेबी झ़ांऊ तुमै सेज़ै गाँवा दी ई।"
"MRK","6","11","केज़ै गाँवा रै लोग तुमारी बूशै नाईं शुणा लै, तुमारी इज़्ज़त नाईं कौरालै, तैबै तिराकु निकल़ियौ आपणी चैपली री धूड़ भी पोरु झाड़ै ऊ। इणै देखीयौ सै सौमझ़ा ई कि परमेश्‍वर तिउंलै ज़ुरूर सौज़ा दिया आ। कैलैकि तिंउऐ परमेश्‍वरा री शिक्षा नाईं शुणी।”"
"MRK","6","12","तेत बासिऐ सै बारह च़ेलै दुई-दुई कौरीऐ अलग-अलग गाँवा दी डेइयौ शिक्षा दैंदै लागै कि, “मन बौदल़ौ, पापा री बाटा छ़ाड़ियौ परमेश्‍वरा री बाटा दी आशौ।”"
"MRK","6","13","तिंउऐ भौरी लोगु कु बुरी आत्माऐं गाड़ी और बीमार लोगु रै मुंडा माथै तेला लाइयौ प्राथना कौरीयौ सै ठीक कियै।"
"MRK","6","14","हेरोदेस राज़ै यीशु रै बारै दी शुणौ कैलैकि यीशु रौ नाऊं इबी च़ारौ तरफाई फैअली गौ थौ। यीशु रै बारै दी सारै लोगु री अलग-अलग राय थी। केज़ै बोला थै इणौ कि, यीशु यहुन्ना बपतिस्मौ दैणै वाल़ौ आ, ज़ो मुर्दे मांझ़िआ कु ज़िउंदौ हुई गौ आ। एज़ै कारण यीशु कै शक्ति वाल़ै काम ई लागै औन्दै हुंदै।"
"MRK","6","15","कुछ़ लोग बोला थै इणौ कि, “एऊ एलियाह सा।” और कुछ़ लोग बोला थै इणौ कि, इयौ “पुराणै ज़मानै ज़िणौ भविष्यवक्ता आ।”"
"MRK","6","16","राज़ै हेरोदेस अंतिपासै भी इऐ च़र्च़ा शुणी। सेऊ लागौ बोलदै कि, “यहुन्ना बपतिस्मौ दैणै वाल़ौ ज़ासरौ मुंइऐ मूंड कौटाऔ थौ, सौ ज़िउंदौ हुई गौ आ।”"
"MRK","6","17-18","हेरोदेसै इणौ एथीलै सुंच़ौ थौ, कैलैकि तिणीऐ आपणै भाई फिलिप्पुसा री छ़ेउड़ी हेरोदियासा आइलै शादी की थी और यहुन्नै तेसलै बोलौ थौ कि ताऐं गलत कियौ आ, आपणै भाई री छ़ेउड़ी आपुलै छ़ाड़नी ताउंलै ठीक नाईं आ। एथीरी वज़ाह कु तिणीऐ यहुन्ना पकड़ाइयौ ज़ेला दी पौआऔ थौ।"
"MRK","6","19","और हेरोदियास यहुन्ना कु नफरत कौरा थी और तेस झ़ौगाउणौ च़ाहा थी, पर इणौ नाईं हुई बौल़ौ,"
"MRK","6","20","कैलैकि सेऊ राज़ौ ज़ाणा थौ कि यहुन्ना एक धौर्मी और पवित्र आदमी आ एथीलै तेसकु भौरी डौरा थौ, और तेस बौच़ावा थौ, और यहुन्ना री बूशै बौड़ै मौज़ै कौरीऐ शुणा थौ, शुणियौ घबरा भी थौ।"
"MRK","6","21","एकी दिनै तेस राज़ै रौ जनम दिन आशौ। तिणी राज़ै आपणै जनम दिना लै परधान, फौज़ीऊ रै आफसर और गलीला रै बौड़ै-बौड़ै लोग थै, सारै औटाऐ। और तिउंलै खाणै पिणै रौ इन्तज़ाम भी थौ कियौ औन्दौ।"
"MRK","6","22","सै लोग खाई-पियौ निपटै। तेत बासिऐ तिऐं हेरोदियासा री माइंऐ नाच़णौ-गाणौ शुरु कियौ। तिऐं मांई रै नाच़-गाणै इऐ ज़ेती भी मैहमान थै आशै औन्दै सित राज़ै भौरी खुश कियै। तिणी राज़ै तिऐं मांई लै बोलौ, “मांई, तैरै नाच़-गाणै देखीयौ मैरौ मन भौरी खुश हुई गौ आ, तू इणौ बोल तैरै का च़ांई, हाऊं तेस दिआऊ।”"
"MRK","6","23","राज़ै कसम खाइयौ बोलौ, “इदरा झ़ांऊ कि तू मुकु मैरै राज़ा रौ आधौ हिस्सौ भी मांगा ली हाऊं तेस दैणा लै भी त्यार ऊ।”"
"MRK","6","24","सै मांई आपणी आमा काऐ डेइयौ बोलदै कि राज़ौ इणौ बोला, “तैरै का च़ांई?” तैबै हेरोदियासै बोलौ, “इणौ बोल, यहुन्ना बपतिस्मौ दैणै वाल़ै रौ मूंड दैऔ काटियौ।”"
"MRK","6","25","खरकच़ार सै मांई राज़ै काऐ डेई और राज़ै लै बोलौ कि, “मुकै यहुन्ना बपतिस्मा दैणै वाल़ै रौ मूंड दैऔ काटियौ थाल़ी दी।”"
"MRK","6","26","राज़ौ भौरी परेशान हुऔ, और बोलौ “ओहो मांई, तांऐ का मांगौ इणौ पा?” पर आपणै वायदै री वज़ाह कु राज़ौ नाईं मुकरी बौल़ौ। कैलैकि राज़ौ आपणै मैहमानु रै सामनै बेइज़्ज़त नाईं च़ाहा थौ हुणौ।"
"MRK","6","27","राज़ै आपणै एक सिपाई लै बोलौ, “ज़ेला दी डेऊ यहुन्ना रौ मूंड आण काटियौ।”"
"MRK","6","28","सिपाई ज़ेला दी डैऔ, तिणिऐ यहुन्ना रौ मूंड एकी थाल़ी दी काटियौ आणौ, तैबै दैऔ तिऐं मांई कै। माइंऐ दैऔ आपणी आमा कै।"
"MRK","6","29","तैबै इणै शुणियौ यहुन्ना रै च़ेलै आशै और ज़ेला दी डेइयौ यहुन्ना रौ मौड़ौ आणौ और यहुदी रीती-रिवाज़ा रै मुताबिक किरया-करम कियौ।"
"MRK","6","30","तैबै यीशु रै बारह च़ेलै गांव-गांवा कु वापिस आशै, ज़ो तिणीऐ दुई-दुई कौरीऐ भेज़ै थै। तिंउऐ ज़ो कियौ और शिखाऔ थौ, तेथरै बारै दी तेसकै बोलौ।"
"MRK","6","31","तिऐ भौरी लोग थै आशदै-डेउंदै लागै औन्दै। तिउंकै तिऐं ज़ागाह दी रोटी खाणै रौ मौकौ भी ना मिलौ थौ। तिणीऐ तिऊं च़ेलेऊ लै बोलौ, “तुमै मुं आइलै एखुली ज़ागाह दी च़ालौ, तेशी दख ज़ेई आराम कौरौ।”"
"MRK","6","32","तैबै यीशु और च़ेलै किशती दी बोशियौ एखुली ज़ागाह दी डेवै।"
"MRK","6","33","पर भौरी लोगुऐ यीशु डेउंदी बैरै देखै कि इऐ केशी डियाई। साथा दी रवायी भी ऐरै कि इऐ कुण ई। एज़ै कारण सै लोग तिऊंकु पैहलै तिऐं ज़ागाह दी पौउंच़ै।"
"MRK","6","34","ज़ैबै यीशु किशती कु उतरौ ता तिऐं ज़ागाह दी भौरी बौड़ी भीड़ देखी आशी औन्दी, यीशु कै तिऊं लोगु देखीयौ दया आशी, कैलैकि सै लोग इणै थै ज़िणी अण भेराल़डु री भेरै हुआई। तैबै सेऊ तिउंलै शिक्षा दैंदै लागौ।"
"MRK","6","35","ज़ैबै ब्याल़ हुई गोई तैबै तेसरै च़ेलेउऐ तेस काऐ आशीयौ बोलौ, “इऐ ज़ागाह भौरी शुनशान आ। आबै राच हुई लागी आ।"
"MRK","6","36","तुमै इऊं लोग नीज़ुका री बस्ती और गाँवा दी छ़ाड़ौ ताकि इऐ लोग पैसेऊ देइयौ रोटी खाई बौल़ा।”"
"MRK","6","37","इणै शुणियौ यीशुऐ तिऊं च़ेलेऊ लै बोलौ, “तुमै दैऔ इउंलै खाणा लै।” तिंउऐ बोलौ, “अगर आमुकै एती पैसै हुआ थै ज़ेती एक आदमी छ़ौ: मिहनै दी कौमावा, तैबै भी इउंलै खाणौ नाईं खिलाई बौल़ा थै।”"
"MRK","6","38","यीशुऐ च़ेलेऊ कु पुछ़ौ, “तुमुकै केती रोटी ई? डैऔ और पौतौ कौरौ ” च़ेलेउऐ लोगु कु पौतौ कौरीयौ बोलौ, “पांज़ रोटी और दुई माच़्छ़ी ई।”"
"MRK","6","39","तैबै यीशुऐ सारै लोग अलग कौरीयौ लाइणी दी धौनी बोशाल़ै।"
"MRK","6","40","और सै शौ-पचासा री पांगती दी बोशै।"
"MRK","6","41","यीशुऐ सै पांज़ रोटी और दुई माच़्छ़ी आपणै हाथा दी पाकड़ी और सौरगा भिलै देखीयौ परमेश्‍वरा रौ धन्यबाद देइयौ आशीष मांगी। तेत बासिऐ यीशुऐ सै रोटी चोड़ियौ आपणै च़ेलेऊ कै थाकौ दैंदै लागी। च़ेलै थाकै लोगु कै दैंदै लागी। यीशुऐ सै दुई माच़्छ़ी भी लोगु मांझ़िऐ बांटी।"
"MRK","6","42","सारै लोगुऐ पेटा भौरीयौ रोटी खाई।"
"MRK","6","43","तेती माथै भी रोटी और माच़्छ़ी रै बौच़ै औन्दै बारह छ़ाबड़ै भौरै।"
"MRK","6","44","और तिऊं रोटी खाणै वाल़ेऊ मांझ़िऐ सिरफ पांज़ हज़ार ता मौरद ई थै।"
"MRK","6","45","तेत बासिऐ यीशुऐ खरकच़ार आपणै च़ेलेउलै बोलौ कि, “तुमै किशती दी च़ौड़ौ।” सै च़ेलै यीशुऐ बैतसैदा रै इलाकै दी आपु कु पैहलै भेज़ै ताकी सेऊ लोगु सौंभावा।"
"MRK","6","46","यीशु भीड़ा रै लोगु छ़ाड़ियौ प्राथना कौरदै एक पहाड़ी माथै।"
"MRK","6","47","ज़ैबै राच हुई तेबी च़ेलेऊ री किशती झ़िला रै मांज़ा-मांज़ थी। यीशु थौ तेबी एखुली एकी ज़ागाह दी।"
"MRK","6","48","यीशुऐ देखौ कि बागुर इउंरी किशती च़लाउणै ना दैंदौ। च़ेलेउ कै किशती च़लाउणै री बौड़ी मुश्कल़ हुई गोई। सै च़ेलै गोऐ घबराई। दोतकै पौरै यीशु झ़िला दी पाणी माथै आण्डियौ च़ेलेऊ काऐ डैऔ। यीशु ताका थौ तिऊंकु झ़िला दी औगाड़िऐ डेउणौ।"
"MRK","6","49","ज़िणी च़ेलेउऐ सौ पाणी माथै आण्डदै देखौ, सै च़ेलै घबराइयौ लागै राड़ै मारदै। तिंउऐ सुंच़ौ कि भूत आशी गौ आ।"
"MRK","6","50","यीशुऐ तिउंलै तेभी बोलौ, “डौरौ नाईं। हिम्मत छ़ाड़ौ। हाऊं इदै।”"
"MRK","6","51","तैबै यीशु च़ेलेऊ आइलै किशती दी च़ौड़ौ, सौ बागुर तेबी गौटौ। च़ेलै इणै देखीयौ भौरी हैरान हुऐ।"
"MRK","6","52","रोटी रौ हैरानी वाल़ौ काम भी तिंउऐ देखौ थौ। पर सै सौमझ़ी ना बौल़ै कि यीशु दी केती शक्ति आ। तिंउरै मन भौरी डीठ बौणी गोऐ थै।"
"MRK","6","53","तेत बासिऐ सै गन्नेसरत गाँवा दी पौउंच़ै, किशती बानी तिंउऐ डीका काऐ।"
"MRK","6","54","ज़िणी सै किशती कु उतरै, तिदलै लोगुऐ यीशु खरकच़ार रवाऔ।"
"MRK","6","55","तिदलै लोगुऐ दुड़ियौ सारै बिमार लोग बिस्तरै दी गिनियौ आणै।"
"MRK","6","56","ज़िऐ-ज़िऐ यीशु गाँवा दी या शहरा दी डिया थौ, तिऐ लोग बीमार लोगु बज़ारा दी बोशाल़ा थै। सै लोग यीशु काऐ औरज़ कौरा थै कि, “इऊं तुमारै जुड़कै रौ एक धुरौ दैऔ एरी छ़ूंइणै।” ज़ेती लोगुऐ भी यीशु छ़ुंऔ सै ठीक हुऐ।"
"MRK","7","1","तैबै फरीसी और कुछ़ यहुदी शास्त्री लोग, ज़ो यरुशलेम शहरा कु आशै थै, सै कौठै हुइयौ यीशु काऐ आशै।"
"MRK","7","2","तिंउऐ देखौ कि यीशु रै कुछ़ च़ेलै यहुदी रीती-रिवाज़ा रै मुताबिक बिणा हाथा धोइयौ ई लागौ औन्दै रोटी खांदै।"
"MRK","7","3","यहुदी लोग, खास कौरीऐ फरीसी लोग, आपणै बज़ुरगा री रीती-रिवाज़ा माथै च़ाला थै। ज़ेबी झ़ांऊ आपणै रीती-रिवाज़ा रै मुताबिक आपणै हाथ नाईं धोआ थै, तेभी झ़ांऊ रोटी नाईं खा थै।"
"MRK","7","4","और बज़ारा कु आशीयौ बिणा धोउइयौ कुछ़ भी नाईं खा थै। इणै काइयै रिवाज़ा थै, ज़ेथरौ सै पालन कौरा थै। ज़िणौ कि लोटड़ी, घौड़ै, चांबै रै ओखर आच़्छ़ै कौरीऐ धोआ मांज़ा थै।"
"MRK","7","5","एथीलै फरीसी और यहुदी शास्त्रिउऐ यीशु कु पुछ़ौ, “तैरै च़ेलै बज़ुरगा रै नियमा माथै कैलै ना च़ालदै? बल्कि आमारै नियमा रै मुताबिक बिण हाथा धोइयौ रोटी खांदै ई लागौ औन्दै।”"
"MRK","7","6","यीशुऐ तिउंलै ज़वाब दैऔ, “यशायाह भविष्यवक्तै तुमु ज़िणै कौपटी लोगु रै बारै दी भविष्यवाणी कौरीयौ ठीका ई लिखी औन्दी, ‘इऐ लोग मेरी इज़्ज़त मुंआ कौरीऐ ता कौरा ई पर ज़िवा कौरीऐ ई मुकु भौरी दूर।"
"MRK","7","7","इऐ मेरी महिमा फज़ूल कौरा ई। और आदमी रै चाणै औन्दै नियम शिखावा ई।’"
"MRK","7","8","परमेश्‍वरा रौ हुकम मानणै री बज़ाय तुमै आपणै बज़ुरगा री रीती-रिवाज़ा रौ पालन कौरा ई।”"
"MRK","7","9","तुमै आपणै रीती-रिवाज़ा मानणा लै परमेश्‍वरा रौ हुकम किणै आच़्छ़ै कौरीऐ टाल़ा ई।"
"MRK","7","10","परमेश्‍वरै आपणै सेवक मुसा रै ज़ौरिऐ आमुलै हुकम दैऔ कि, “तुमै आपणै मां-बापा री इज़्ज़त कौरौ। और ‘ज़ो आपणै मां-बापा लै बुरौ बोलालौ तेस लोग ज़ुरुर मारा ई।’"
"MRK","7","11","पर तुमै एस हुकमा रौ बिल्कुल उल़टौ कौरा ई। अगर केज़ौ आदमीऐ आपणै मां-बापा री मज़द कौरणी च़ांई, पर सौ आपणै मां-बापा लै बोलालौ इणौ कि, ‘ज़ो कुछ़ मुंइऐ तुमुकै दैणौ जा थौ कुछ़ ना देई बौल़दौ कैलैकि मुंइऐ परमेश्‍वरा लै देई गौ आ।’"
"MRK","7","12","तैबै तुमै सब बोलाई कि इयौ ठीक आ लागौ औन्दौ बोलदै। ज़ो बिल्कुल गलत आ।"
"MRK","7","13","इणै कौरीऐ तुमै आपणै चाणौ औन्दौ रीती-रिवाज़ा कौरीऐ परमेश्‍वरा रौ हुकम चोड़ाई। तुमै इणै-इणै भौरी काम कौरा ई।”"
"MRK","7","14","यीशुऐ तौंइऐ सारै लोग आपु काऐ औटाइयौ बोलौ, “तुमै सारै मेरी बूशै शुणियौ सौमझ़ौ।"
"MRK","7","15","केज़ौ भी खाणौ ज़ो आदमी खाआ, सौ खाणौ आदमी रौ मन गान्दौ नाईं कौरदौ, पर ज़ो आदमी रै ज़िवा कु बाइरै आशा सा, सौ आदमी रौ मन गान्दौ चाणा आ।"
"MRK","7","16","एज़ी बूश ध्याना कौरीऐ शुणौ और सौमझ़ौ।”"
"MRK","7","17","तैबै यीशु लोगु छ़ाड़ियौ घौरा भितै डैऔ। तैबै तेसरै च़ेलेउऐ एज़ै औनैणै रौ मतलब पुछ़ौ।"
"MRK","7","18","यीशुऐ बोलौ, “का तुमै एती अणज़ाण ई? का तुमुऐ एती भी ना सौमझ़ौ कि ज़ेज़ी भी खाणै री च़ीज़ै आदमी रै पेटा भितै डियाई, सेज़ी च़ीज़ै खाइयौ आदमी केभी भी गान्दौ ना बौणदौ?"
"MRK","7","19","कैलैकि सै खाणै री च़ीज़ै तेसरै मौना दी नाईं बल्कि पेटा दी डियाई, और खाइयौ निकल़ा ई बाइरै।” इणै सौमझ़ाइयौ यीशुऐ बोलौ कि ज़ेती भी खाणै री च़ीज़ै ई, सै परमेश्‍वरा री नौज़री दी शुद्ध ई।"
"MRK","7","20","यीशुऐ तौंइऐ बोलौ, “ज़ो बुरी बूश आदमी रै मौना कु बाइरै आशा आ, सै बूश आदमी गान्दौ चाणा आ।"
"MRK","7","21","कैलैकि बुरै विच़ार लोगु भिता कु निकल़ा ई। और सै केज़ी भी छ़ोटुड़ी-छ़ेउड़ी या मर्दू आइलै गान्दै काम, च़ोरी, हत्या, दुजै री बोउटी या मर्दू आइलै गान्दै काम,"
"MRK","7","22","लाल़च़, बुराई, धोखौ, केज़ी भी छ़ोटुड़ी-छ़ेउड़ी या मर्दू लै लोभीणौ, ज़लन, पुराज़, औंकार, औज़ौ भी काइयै बुरै काम कौरा ई।"
"MRK","7","23","इऐ सारी गलत-गलत बूशै लोगु रै मौना कु निकल़ा ई, और सै आदमी गान्दौ चाणा ई।”"
"MRK","7","24","गलील परदेशा कु निकल़ियौ यीशु आपणै च़ेलेऊ आइलै सूर और सैदा शहरु रै परदेशा दी डैऔ। सेऊ तिऐ एकी घौरा दी डैऔ। सेऊ नाईं च़ाहा थौ, कि लोग तेस देखा। पर तिऊं लोगु कु सौ च़ोरुई ना बौल़ौ।"
"MRK","7","25","तिऐ एकी छ़ेउड़ीऐ यीशु रै बारै ई शुणौ। तियांरी मांई दी थी बुरी आत्मा लागी औन्दी। सै यीशु री लातेऊ माथै पौड़ी, और यीशु कै औरज़ कौरदै लागी।"
"MRK","7","26","सै फिनिकी ज़ाती री युनानी छ़ेउड़ी थी। सै यीशु काऐ बार-बार औरज़ कौरीयौ बोलदै लागी कि, “मेरी मांई कु बुरी आत्मा पोरु गाड़ौ।”"
"MRK","7","27","यीशुऐ तियांलै औनैणै देइयौ तिऐं परखुणा लै बोलौ, “पैहलै लोल़डेऊ रौज़णै दै का एक बाब लोल़डै री रोटी कुकरा कै शोटा आ? लोल़डेऊ री रोटी कुकुरु लै दैणी आच़्छ़ी नाईं।” (यहुदी लोग दुजै लोगु ज़ो यहुदी नाईं थै कुकरु ज़िणै सौमझ़ा थै)"
"MRK","7","28","तैबै तिऐं छ़ेउड़ीऐ ज़वाब देइयौ बोलौ, “ओ प्रभु। पर छ़ोहरु कै रोटी खाइयौ ज़ो च़ूर-च़ार धौनी पोरु छ़ुटा आ तिऊं टुकड़ै ता कुकुर खा ई। कुकुर तिऊं खाइयौ आपणौ पेट भौराई।”"
"MRK","7","29","यीशुऐ तिऐं छ़ेउड़ी रै इणै ज़वाब शुणियौ तियांलै बोलौ, “तैरौ विश्वास भौरी बौड़ौ आ। तू घौरै डेऊ। तेरी मांई कु बुरी आत्मा निकल़ी गोई।”"
"MRK","7","30","सै छ़ेउड़ी घौरै डेई, तियांऐ आपणी मांई घौरा दी च़ुटुकच़ार देखी बिस्तरै दी लाम्बी पौड़ी औन्दी। और बुरी आत्मा भी थी तियांकु निकल़ी औन्दी।"
"MRK","7","31","तेत बासिऐ यीशु सूर शहरा रै इलाकै छ़ाड़ियौ सैदा शहरा बाटीऐ दिकापुलिस परदेशा दी गलील झ़िला काऐ पौउंच़ै ज़िऐ दुजी ज़ाती रै लोग रौआ थै।"
"MRK","7","32","तिदलै लोगुऐ एक आदमी यीशु काऐ आणौ ज़ो ज़बाना रौ थौ लाटौ, और कौन्थु रौ थौ टौणौ। तिऊं लोगुऐ यीशु कै औरज़ की कि, “एस आपणै हाथा कौरी छ़ुंऔ।”"
"MRK","7","33","यीशुऐ सौ लाटौ-टौणौ भीड़ा कु अलग नियौं और तेसरै कौन्थु दी आपणी औंउठी टाल़ी और थुका लाइयौ तेसरी ज़ीभ छ़ूंई।"
"MRK","7","34","यीशुऐ सौरगा भिलै देखीयौ शौंई छ़ाड़ी और तेसलै आपणी बोली दी बोलौ, “इफतह” ज़ेथरौ मतलब आ, “पोरु खुल!”"
"MRK","7","35","तेसरै कौन्थु तेभी खुलै और तेसरी ज़ीभ भी खुली पोरु। सेऊ साफ-साफ बोलदै लागौ।"
"MRK","7","36","यीशुऐ तिऊं लोगु लै आच़्छ़ै कौरीऐ सौमझ़ाइयौ बोलौ, “तुमै इऐं बूश कासी काऐ ना बोलेऊ।” पर ज़ेती ज़ादौ तिउंलै नाईं की थी तेती ज़ादै सै तेसरै बारै दी परचार लागै कौरदै।"
"MRK","7","37","ज़ेती भी लोग थै तिऐ, सै भौरी हैरान हुऐ और बोलदै लागै, “यीशुऐ ज़ो भी कियौ सारौ आच़्छ़ौ कियौ। यीशु लाटेउ लै बोलणै री और टौणेउ लै शुणनै री तागत दिया सा।”"
"MRK","8","1","सेज़ै बौगतै दी, तौंइऐ एक बौड़ी भीड़ कौठै हुई। तिऊं लोगु कै खाणा लै कुछ़ भी नाईं थौ। यीशुऐ आपणै च़ेलेऊ औटाइयौ बोलौ,"
"MRK","8","2","“मुकै इऊं लोगु माथै तरस आशदै लागौ औन्दौ, कैलैकि इऐ चिया दिना ओउलै ई मुं आइलै। इउंकै खाणा लै नाईं कुछ़ भी आसतौ।"
"MRK","8","3","इऊं हाऊं घौरै भुखै भेज़ु लै ता इउंकै डेउंदै-डेउंदै बाटा दी रिंगणौ लागा आ। कुछ़ लोग ता भौरी दुरा कु ई आशै औन्दै।”"
"MRK","8","4","च़ेलेउऐ पुछ़ौ, “इऐं शुनशान ज़ागाह दी इऊं सारेऊ लै रोटी रौ इन्तज़ाम किणै कौरीऐ हुआ सा?”"
"MRK","8","5","यीशुऐ पुछ़ौ, “तुमुकै केती रोटी ई?” तिंउऐ बोलौ, “सात।”"
"MRK","8","6","तैबै यीशुऐ तिऊं लोगु लै धौनी बोशणा लै बोलौ। तैबै तिणीऐ सै सात रोटी आपणै हाथा दी पाकड़ी और परमेश्‍वरा रौ धन्यबाद दैऔ। तेत बासिऐ तिणीऐ रोटी चोड़ियौ आपणै च़ेलेऊ कै थाकौ दैंदै लागी। च़ेलै थाकै लोगु कै दैंदै लागी।"
"MRK","8","7","तिउंकै कुछ़ माच़्छ़ी भी थी। माच़्छ़ी लै भी यीशुऐ परमेश्‍वरा रौ धन्यबाद देइयौ आपणै च़ेलेऊ लै बोलौ, “इऊं माच़्छ़ी लोगु लै बांटौ।”"
"MRK","8","8","सारै लोगुऐ पेटा भौरीयौ खाऔ। तेती माथै भी तिउंकै सात बौड़ै छ़ाबड़ै रोटी रै बौच़ै।"
"MRK","8","9","तिऐ रोटी खान्दै लगभग च़ार हज़ार लोग थै बोशौ औन्दै। तेत बासिऐ यीशुऐ सै आपणै-आपणै घौरै भेज़ै।"
"MRK","8","10","यीशु तिदरा कु आपणै च़ेलेऊ आइलै खरकच़ार किशती दी बोशियौ दलमनूता रै इलाकै दी डैऔ।"
"MRK","8","11","तिऐ कुछ़ फरीसी लोग यीशु काऐ आशीयौ बैहंस कौरदै लागै। सै तेस परखणा लै कुछ़ हैरान वाल़ै काम लागै मांगदै ज़ो एक सौरगा री निशाणी बौणा कि यीशु परमेश्‍वरा री तौरफा कु आ आशौ औन्दौ।"
"MRK","8","12","यीशुऐ शौईं छ़ाड़ियौ तिउंलै बोलौ कि, “एज़ै पोस्तै रै लोग निशाणी कैलै मांगा ई? लोगु कै हाऊं केज़ी भी निशाणी ना देखाउंदौ।”"
"MRK","8","13","तेत बासिऐ यीशु फरीसीउ छ़ाड़ियौ आपणै च़ेलेऊ आइलै किशती दी च़ौड़ियौ झ़िला रै दुजै धुरै दी डैऔ।"
"MRK","8","14","च़ेलै रोटी निणै बिसरुई गौऐ थै। किशती दी तिउंकै सिरफ एका रोटी थी।"
"MRK","8","15","यीशुऐ तिउंकै च़ितल़ाऔ, “शुणौ, फरीसी और राज़ै हेरोदेसा रै संज़ेड़ै कु बौच़ियौ रौएऊ।”"
"MRK","8","16","पर च़ेलेउऐ यीशु रै बोलणै रौ मतलब ना सौमझ़ौ, और सै आपु मांझ़िऐ चौपड़िंदै लागै कि, “आमुकै रोटी नाईं, तैबै बोलौ औलौ यीशुऐ इणौ।”"
"MRK","8","17","तिंउरै विच़ारा ज़ाणियौ यीशुऐ तिउंलै बोलौ, “तुमै आपु मांझ़िऐ कैलै ई लागै औन्दै चौपड़िंदै कि आमुकै रोटी नाईं? का तुमै नाईं सौमुझ़दै? तुमु दी दिमाग ना आसतौ?"
"MRK","8","18","तुमु दी आखी ई, का तुमै देखी ना बौल़दै? तुमुकै कौन्थु ई, का तुमुकै शुणिदौ नाईं? का तुमुकै याद नाईं आसतौ?"
"MRK","8","19","ज़ेबी मुंइऐ पांज़ रोटी कौरीयौ पांज़ हज़ार लोगु लै रोटी खिलाई, तेबी रोटी रै भौरै औन्दै केती छ़ाबड़ै बौच़ै ई?” च़ेलेउऐ ज़वाब दैऔ, “बारह छ़ाबड़ै।”"
"MRK","8","20","यीशुऐ तौंइऐ बोलौ, “ज़ेबी मुंइऐ सात रोटी कौरीऐ च़ार हज़ार लोगु लै रोटी खिलाई, तेबी केती छ़ाबड़ै बौच़ै ई भौरै औन्दै?” तिंउऐ बोलौ, “सात।”"
"MRK","8","21","तैबै यीशुऐ तिउंलै बोलौ, “का तुमै इबी झ़ांऊ भी ना सौमुझ़दै? हाऊं रोटी रै बारै दी नाईं बोला थौ पर हाऊं बोला थौ तुमुलै इणौ कि तुमै फरीसी लोगु और हेरोदेसा रै बुरै विच़ार और शिक्षा कु बौच़ियौ रौऔ।”"
"MRK","8","22","यीशु किशती कु उतरियौ आपणै च़ेलेऊ आइलै बैतसैदा गाँवा दी आशौ। तिऐ लोगुऐ एक शेड़ौ यीशु काऐ आणौ। तिंउऐ तेसकु औरज़ कौरी कि, “छ़ौंअटी, तू एस शेड़ौ आपणै हाथै छ़ूं एरी।”"
"MRK","8","23","यीशुऐ सौ शेड़ौ हाथा कु पाकड़ियौ गाँवा कु बाइरै नियौं, तेसरी आखिऊ दी थूक लाइयौ और तेस माथै हाथा छ़ाड़ियौ बोलौ, “का ताउंकै दिशदै लागौ औन्दौ?”"
"MRK","8","24","तिणिऐ उपरै देखीयौ बोलौ कि, “मुकै आदमी दिशदै ई लागै औन्दै। पर इऐ आदमी इणै दिशा ई ज़िणै च़ालदै-फिरदै पेड़ ई।”"
"MRK","8","25","यीशुऐ दुबारौ तेसरी आखिऊ माथै हाथ छ़ाड़ौ। तिणी शेड़ौ बौड़ै ध्याना कौरीऐ देखौ और ठीक हुऔ। तेसरी आखी आच़्छ़ै कौरीऐ देखदै लागी।"
"MRK","8","26","यीशुऐ सौ आदमी इणै बोलीयौ घौरै छ़ाड़ौ कि, “तू गाँवा दी ना डेवै।”"
"MRK","8","27","तैबै यीशु और तेसरै च़ेलै बैतसैदा छ़ाड़ियौ कैसरिया फिलिप्पी रै नीज़ुका रै गाँवा भिलै डेउंदै लागै। बाटा दी यीशुऐ आपणै च़ेलेऊ कु पुछ़ौ, “लोग मुलै का बोलाई कि ‘हाऊं कुण ऊ?’ ”"
"MRK","8","28","च़ेलेउऐ यीशु लै ज़वाब देइयौ बोलौ, “लोग तुमुलै यहुन्ना बपतिस्मौ दैणै वाल़ौ, या एलियाह, या कोई पुराणै बौगता रौ भविष्यवक्ता सौमझ़ा ई, ज़ुण मारीयौ ज़िउंदै हुऐ ई।”"
"MRK","8","29","यीशुऐ बोलौ, “तुमै का बोलाई कि हाऊं कुण ऊ?” पतरसै ज़वाब दैऔ, “तुमै मसीहा ई। ज़ुण परमेश्‍वरै ई चुनौ औन्दै।”"
"MRK","8","30","यीशुऐ तिउंकै च़ितल़ाऔ, “तुमुऐ ठीक बोलौ आ पर तुमै एज़ी बूश लोगु काऐ ना बोलेऊ।”"
"MRK","8","31","तैबै यीशु तिउंलै शिखाउंदै लागौ, “मुं आदमी रै छ़ोहरु लै इणौ ज़रूरी आ कि लोग मुं भौरी सतावा। और इणौ भी ज़रुरी आ कि यहुदी स्याणै लोग, बौड़ै याजक और यहुदी शास्त्री मेरी इज़्ज़त ना कौरा। और सै मुं ज़ुरुर झ़ांगा। तेत बासिऐ हाऊं चिजै दिनै ज़िउंदौ हुआ ऊ।”"
"MRK","8","32","एज़ी बूश यीशुऐ आपणै च़ेलेऊ कै साफ-साफ बोली। तैबै पतरसै यीशु एकी भिलै नियौं और तेसलै डांटियौ बोलौ, “तांऐ इणौ नाईं जा थौ बोलणौ।”"
"MRK","8","33","तैबै यीशुऐ पिछ़ाऊं मुड़ियौ आपणै च़ेलेऊ भिलै देखदी बारै पतरसा लै डांटियौ बोलौ, “मुकाऐ कु दूर डेऊ कैलैकि शैतान ताऊं कु इणी बूशै आ बोलाउंदै लागौ औन्दौ। तेरी सोच़-विच़ार परमेश्‍वरा ज़िणी नाईं आ, पर लोगु ज़िणी आ।”"
"MRK","8","34","यीशुऐ आपणै च़ेलै और दुजै लोग आपु काऐ औटाइयौ बोलौ, “ज़ुण भी मैरौ च़ेलौ बौणनौ च़ाहा लौ, सेऊ आपणी इच़्छ़ा छ़ाड़ा लौ, आपणौ क्रूस च़ुंगा लौ, और मुं पिछ़ु आशा लौ। (मतलब कि निन्दा और दु:ख सहन कौरालौ, और आपणै प्राणा दैणा लै भी त्यार रौआ।) तैबै पा बौणा सौ मैरौ च़ेलौ।"
"MRK","8","35","कैलैकि ज़ो आपणौ प्राण बौच़ाउणौ च़ाहा लौ तेसलै परमेश्‍वरा आइलै सौदा री ज़िन्दगी नाईं मिलदी। पर ज़ो मुकालै और मैरौ खुशी री खौबर शुणाउणै री बज़ाह कु आपणै प्राण दैणा लै तैयार औलौ, तेसलै परमेश्‍वरा आइलै सौदा री ज़िन्दगी मिला आ।"
"MRK","8","36","लोग पुरी धौतरी री खुशी पाई बौल़ा ई, पर एथरौ का फाइदौ आ आपणौ प्राण खोआलौ पोरु?"
"MRK","8","37","परमेश्‍वरा आइलै सौदा री ज़िन्दगी पाइणा लै आमै परमेश्‍वरा लै कुछ़ भी नाईं देई बौल़दै।"
"MRK","8","38","ज़ुण इऊं गान्दै काम कौरणै वाल़ेऊ, और पापी लोगु काऐ मुं आदमी रौ छ़ोहरु और मेरी शिक्षा नाईं अपणावा लौ, ता ज़ेबी हाऊं भी आपणै पवित्र प्रभु रै दूता आइलै आपणै बाबा री शाना देखाइयौ आशु लै, तैबै हाऊं भी तिऊं नाईं अपणाउंदौ।”"
"MRK","9","1","यीशुऐ इणौ भी बोलौ, “हाऊं तुमुलै सौच़्च़ौ बोलाऊ कि इदै इऊं खौड़ै लोगु मांझ़िऐ कु कुछ़ आदमी ज़ुरूर आपणी ज़िन्दगी दी देखा लै कि परमेश्‍वर शक्ति भौलौ राज़ कौरना लै आशौ आ मौरणै कु पैहलै।”"
"MRK","9","2","छ़ौ: दिना बासिऐ यीशुऐ पतरस, याकूब और यहुन्ना आपु आइलै निऐं। तैबै सै एक उंच़ी पहाड़ी माथै डेऐ। तिऐ एखुली दी तिऊं चिन च़ेलेऊ काऐ यीशु रौ रूप बौदलु औन्दौ दिशौ।"
"MRK","9","3","यीशु रै जुड़कै इणै प्याशै ज़िणै और शेतै बौणै कि इऐं धौतरी दी केज़ौ भी धोबी तिणै प्याशै ज़िणै और शेतै जुड़कै नाईं धोई बौल़दौ।"
"MRK","9","4","तिंया ताकै तिऐ यहुदी लोगु रै पुराणै ज़मानै रै दुई भविष्यवक्ता पौगड़ौ हुऐ ज़ासरै नाऊं मुसा और एलियाह थै। सै दुई थै लागै औन्दै यीशु आइलै बुशै लाइंदै।"
"MRK","9","5","तैबै पतरसै यीशु लै बोलौ, “गुरुजी एऊ केती आच़्छ़ौ आ कि आमै इदै ई, आमै चीन ताम्बु लाई, एक तुमु कालै, एक एलियाह कालै, एक मुसा कालै।”"
"MRK","9","6","पतरसा कै सौमझ़िंदै नाईं थौ लागौ औन्दौ, “कि हाऊं का बोलु” कैलैकि सै इणौ देखीयौ डौरी गौऐ थै।"
"MRK","9","7","तैबै तिऊं माथै एक बादल छ़ाऔ, तेस बादल़ा मांझ़िऐ कु परमेश्‍वरा री हाक शुणुई कि, “इयौ मैरौ प्यारौ छ़ोहरु आ। एसरी बुशै शुणौ।”"
"MRK","9","8","तैबै एकदम तिऊं च़ेलेउऐ च़ारौ तौरफा ई देखौ, ता यीशु रै सिवाऐ तिऊं आइलै कोई नाईं थौ।"
"MRK","9","9","ज़ैबै सै पहाड़ी कु तौल़ै थै लागै औन्दै आशदै, तेबी यीशुऐ आपणै च़ेलेउलै हुकम दैऔ कि, “ज़ो तुमुऐ देखौ आ, तेथरै बारै दी लोगु काऐ तेबी झ़ांऊ कुछ़ ना बोलेऊ ज़ेबी झ़ांऊ हाऊं, ज़ुण परमेश्‍वरा री तौरफा कु भेज़ौ औन्दौ ऊ, मौरीयौ ज़िउंदौ ना हुउलौ।”"
"MRK","9","10","तैबै च़ेलेउऐ इऐ बूश आपणै ज़िवा दी छ़ाड़ी, और आपु मांझ़िऐ चौपड़िंदै लागै कि मौरीयौ ज़िउंदौ हुणै रौ का मतलब हौलौ।"
"MRK","9","11","तैबै तिंउऐ यीशु कु पुछ़ौ, “यहुदी रै शास्त्री लोग बोलाई कि एलियाह भविष्यवक्ता रौ मसीह कु पैहलै आशणौ ज़ुरुरी आ। सै इणौ कैलै बोलाई?”"
"MRK","9","12-13","यीशुऐ ज़वाब दैऔ, “इणौ सौच़्च़ौ आ कि एलियाह गुरु पैहलै आशौ आ और मसीहा लै बाट तैयार कौरा आ। हाऊं ज़ुण आदमी रौ छ़ोहरु ऊ, तुमुलै बोलाऊ, यहुन्ना बपतिस्मौ दैणै वाल़ौ एलियाह री ज़ागाह दी मुकु पैहलै आशी गौ आ। लोगुऐ आपणी मौरज़ी कौरीऐ सेऊ सौताऔ ज़िणौ तेसरै बारै दी लिखौ औन्दौ थौ। ऐबै तुमै सुंच़ौ कि मैरै बारै दी भी, ज़ुण परमेश्‍वरा री तौरफा कु आ भेज़ौ औन्दौ, धौर्म शास्त्रा दी इणौ लिखौ औन्दौ कि लोग मुलै भौरी दु:ख दिआई, नफरत कौरा ई, मुं नाईं मानदै।”"
"MRK","9","14","ज़ेबी यीशु और चिन च़ेलै बाकी च़ेलेउ काऐ पौउंच़ै, तैबै तिंउऐ देखौ कि तिऐ एक बौड़ी भिड़ै सै बाकी च़ेलै घेरै औन्दै थै और यहुदी शास्त्री थै लागै औन्दै तिऊं आइलै बैहंस कौरदै।"
"MRK","9","15","खरकच़ार सारै लोग यीशु देखीयौ हैरान हुऐ। तैबै दूड़िऔ तिंउऐ यीशु काऐ आशीयौ तेसरौ स्वागत कियौ।"
"MRK","9","16","यीशुऐ तिऊंकु पुछ़ौ, “तुमै मैरै च़ेलेउ आइलै का थै लागै औन्दै बैहंस कौरदै?”"
"MRK","9","17","तैबै भीड़ा मांझ़िऐ कु एक आदमीऐ ज़वाब दैऔ, “गुरुजी! मुंइऐ आपणौ छ़ोहरु थौ इदै आणौ औन्दौ। कैलैकि मैरै छ़ोहरु दी एक बुरी आत्मा सा ज़ुणिऐ एऊ ज़बाना रौ लाटौ चाणी गौ आ।"
"MRK","9","18","ज़िऐ किऐ एस बुरी आत्मा पाकड़ा सा, तिऐ बुरी आत्मा एस धौनी लोटाल़ा। और एसरै मुआंदी निकल़ा ई शेफै। आपु लागा दांदु कुट-कुटाउंदै। तैबै बौणा डौकडौकौ। मुंइऐ तुमारै च़ेलेउलै बोलौ, ‘एस मांऊ कु बुरी आत्मा पोरु गाड़ौ’ पर इउंकै नाईं गाड़ुई।”"
"MRK","9","19","इणौ सब शुणियौ यीशुऐ ज़वाब दैऔ, “का कौरुलै। तुमुकै मुं माथै इबी झ़ांऊ विश्वास नाईं आ? हाऊं केभी झ़ांऊ रौआऊ तुमु आइलै? तुमारौ एस अविश्वास किणै कौरीऐ कौरु सहन? एस छ़ोहरु मुकाऐ आणौ।”"
"MRK","9","20","तैबै लोगुऐ सेऊ छ़ोहरु यीशु काऐ आणौ। ज़ैबै बुरी आत्मै यीशु देखौ, खरकच़ार बुरी आत्मै छ़ोहरु बांथ रौंगा रौ मेकिऔ धौनी लोटाल़ौ। तेसरै मूंआ कु शेफै निकल़ी और सेऊ माटै मांझ़ी लागौ खोरोल़िंदै।"
"MRK","9","21","यीशुऐ तेस छ़ोहरु रै बाबा कु पुछ़ौ, “एसरी हालत केभी ओउलै इणी?” तिणीऐ बोलौ, “लोल़डी ओउलै आ।"
"MRK","9","22","एती नाईं बल्कि बुरी आत्मा एस झ़ांगणा लै केभी टाला आगी मांझ़िऐ, केभी टाला पाणी मांझ़िऐ। तुमै कौरी बौल़ा ई ता दया कौरीऐ आमारी मज़द कौरौ एरी।”"
"MRK","9","23","यीशुऐ तेसलै बोलौ, “ताइंऐ का बोलौ कि, ‘तुमै कौरी बौल़ा ई ता?’ शुण! ज़ुण मुं माथै विश्वास कौरा आ तेसलै हाऊं सारौ-कुछ़ कौराऊ।”"
"MRK","9","24","खरकच़ार तेस छ़ोहरु रै बाबै ज़ोरै बोलौ, “मुकै दख ज़ेई विश्वास आ। मैरौ विश्वास बौढ़ाऔ एरी।”"
"MRK","9","25","ज़ैबै यीशुऐ देखौ कि भीड़ बौड़दै सा लागी औन्दी तैबै तिणीऐ तिऐं बुरी आत्मा लै डांटियौ बोलौ, “ओ लाटौ-टौणौ कौरणै वाल़ी बुरी आत्मा! हाऊं ताउंलै हुकम दिआउ, एस छ़ोहरु भितै कु पोरु निकुल़! ऐबै केभी ना आशै एस छ़ोहरु दी।”"
"MRK","9","26","तैबै सै बुरी आत्मा ज़ोरै राड़ै मारीयौ छ़ोहरु भितरा कु निकल़ी। और सेऊ छ़ोहरु मौरौ औन्दौ ज़िणौ बौणौ। कई लोग ता इणौ लागै बोलदै, “एऊ गौ मौरी।”"
"MRK","9","27","पर यीशुऐ तेस छ़ोहरु रौ हाथ पाकड़ौ और सेऊ खौड़ी उठाऔ। सेऊ छ़ोहरु खौड़ी उठौ और बिल्कुल ठीक हुऔ।"
"MRK","9","28","यीशु और तेसरै च़ेलै ज़ेबी घौरा भितै एखुलै दी थै, तैबै च़ेलेउऐ यीशु कु पुछ़ौ, “आमुकै सै बुरी आत्मा कैलै ना गाड़ुई?”"
"MRK","9","29","यीशुऐ ज़वाब दैऔ, “इणै रौंगा री बुरी आत्मा प्राथना और ब्रौता कौरी गाड़िया सा। कैलैकि एज़ी आत्मा गाड़नै रौ दुजौ तरीकौ कुछ़ नाईं।”"
"MRK","9","30","यीशु और तेसरै च़ेलै तिऐं ज़ागाह छ़ाड़िऔ गलील परदेशा दी बाटीऐ लागै औन्दै डेउंदै। यीशु नाईं च़ाहा थौ कि कासी कै भी पौतौ लागा कि सै कियै ई डेऊंदै लागै औन्दै,"
"MRK","9","31","कैलैकि सेऊ एखुलै दी आपणै च़ेलेउलै शिक्षा दैणौ च़ाहा थौ। यीशुऐ च़ेलेउलै बोलौ, “आदमी रौ छ़ोहरु, लोगु रै हाथै पकड़वाइणौ आ, सै मुं झ़ांगाई, पर मौरियौ हाऊं च़िज़ै दिना दी तौंइऐ ज़िउंदौ हुआ ऊ।”"
"MRK","9","32","च़ेलै यीशु री एज़ी बूश सौमझु़दै नाईं थै लागै औन्दै। सै यीशु कु एज़ै बारै दी पुछ़णा लै डौरा थै।"
"MRK","9","33","यीशु तौंइऐ आपणै च़ेलेउ आइलै कफरनहूम गांउ दी आशौ। घौरा भितै डेइऔ यीशुऐ आपणै च़ेलेउ कु पुछ़ौ, “तुमै बाटा दी केथरै बारै दी थै चौपड़िंदै लागै औन्दै?”"
"MRK","9","34","सै च़ेलै शौरमा रै मारै च़ुटुक थाकै। कैलैकि सै बाटा दी इणौ थै लागै औन्दै चौपड़िंदै, “आमु मांझ़िया कु सारेउ कु बौड़ौ कुण आ?”"
"MRK","9","35","तैबै यीशुऐ बोशियौ सै बारह च़ेलै आपु काऐ औटाइयौ बोलौ, “तुमु मांझ़िआ कु कुण च़ाहा बौड़ौ बौणनौ, सेऊ सारेउ कु छ़ोटौ और सारेउ रौ सेवादार बौणा लौ।” (सेज़ौ आदमी परमेश्‍वरा री नौज़री दी सारेउ कु बौड़ौ हुआ सा।)"
"MRK","9","36","तैबै तिणीऐ एक मांऊ तिऊं च़ेलेउ काऐ आणौ। सेज़ौ मांऊ यीशुऐ आपणी उंगाल़ी ऐ च़ुंगौ और च़ेलेउलै बोलौ,"
"MRK","9","37","“केज़ौ भी आदमी ज़ुण मुं आइलै प्यार कौरा सा, कास छ़ोटौ मांऊ अपणावा लौ तैबै सौमझ़ौ कि सेऊ मुं आ लागौ औन्दौ अपणाऊ दै। ज़ेज़ौ मुं अपणावा लौ, सेज़ौ आदमी परमेश्‍वर अपणावा सा, ज़ुणिऐ हाऊं भेज़ौ औन्दौ।”"
"MRK","9","38","तैबै यहुन्ना नावां रै च़ेलै ऐ यीशु लै बोलौ, “गुरुजी, आमुऐ एक आदमी देखौ आ ज़ुण तुमारै नाऊं कौरी बुरी आत्मा थौ लागौ औन्दौ गाड़दै। आमुऐ कौरी तेसलै मौना, कैलैकि सेऊ तुमारै च़ुनै औन्दै च़ेलेउ मांझ़िआ रौ नाईं थौ।”"
"MRK","9","39","यीशुऐ बोलौ, “तेस आदमी लै मौना ना कौरौ। कैलैकि कि ज़ुण मैरै नाऊं कौरीऐ हैरानी वाल़ै काम कौरा आ, सेऊ फेटी मुलै बुरौ नाईं बोलदौ।"
"MRK","9","40","ज़ुण आमारै विरोधा ई नाईं आ सै आमारै तौरफा ई।"
"MRK","9","41","इणौ सौच़्च़ौ आ कि ज़ेज़ौ आदमी तुमु मैरै च़ेलै ज़ाणीऔ एक ग्लास पाणी पिलावा लौ तैबै परमेश्‍वर तेसलै ज़ुरुर इनाम दिआ आ।”"
"MRK","9","42","यीशुऐ इणौ भी बोलौ, “मुं माथै विश्वास छ़ाड़नै वाल़ौ, च़ाऊ सेऊ छ़ोहरु औलौ, केज़ौ भी आदमी तेस पापा री बाटा दी नीईंयौ तेस विश्वासा दी डगमगावा लौ, ता परमेश्‍वर तेसलै ज़ुरुर सौज़ा दिआ आ। इणै आदमी लै परमेश्‍वरा री सौज़ा मिलणै कु आच़्छ़ौ थौ कि तेसरै गौल़ै दी घौरटा रौ ज़ौंदर बानिऔ तेस गैहरी झ़िला दी डुबावा।"
"MRK","9","43","अगर तू आपणै हाथै इणौ काम कौरालौ, ज़ो ताऊं पापा री बाटा दी नीईंयौ विश्वासा दी डगमगावा लौ, तैबै ताऊं लै आच़्छ़ौ आ कि तेस हाथ पोरु काटै। आच़्छ़ौ आ कि टुंडै रौइयौ सौरगा दी डिआ, एथकु कि दुई हाथा कौरी नौरका दी डिया लौ,"
"MRK","9","44","‘ज़िऐ आदमी दी किड़ै लागा ई ज़ो केबी ना मौरदै, और तिदली आग केभी ना इशदी।’"
"MRK","9","45","अगर तैरौ बांगणौ ताऊं बुरी बाटा दी नियां लौ ता ताऊं लै आच़्छ़ौ आ कि तेस बांगणौ पोरु काटै। आच़्छ़ौ आ कि लौंगड़ै रौइयौ सौरगा दी डिआ, एथकु कि दुई बांगणै कौरी नौरका दी डिया,"
"MRK","9","46","‘ज़िऐ आदमी दी किड़ै लागा ई ज़ो केबी ना मौरदै, और तिदली आग केभी ना इशदी।’"
"MRK","9","47","अगर तेरी आख इणौ देखा ली कि तू विश्वासा ई डगमगाइयौ पापा री बाटा दी डेई गौ, ता तिऐं आख तू पोरु गाड़ै। ताउंलै आच़्छ़ौ आ कि तू काणै रौइयौ सौरगा दी डिया। नाईं ता दुइआ आखी कौरी नौरका दी डियाई,"
"MRK","9","48","‘ज़िऐ आदमी दी किड़ै लागा ई ज़ो केबी ना मौरदै, और तिदली आग केभी ना इशदी।’"
"MRK","9","49","कैलैकि हर एक आदमी आगी कौरी पौरखिया, और कुर्बानी भी लुणा ज़िणी।"
"MRK","9","50","रोटी खांदी बारै लूण आच़्छ़ौ आ। पर लुणा मांझ़िऐ दुजी च़िज़ै मिलाइऔ लुणा रौ स्वाद बिगड़ी जा लौ ता तेस लूण केथ कौरीऐ कौरा ई लुणुऔ? तुमै लोग लुणा ज़िणै ई। कैलैकि तुमै मुं माथै विश्वास छ़ाड़ाई। तुमै पापा री बाटा दी डेईयौ आपणै विश्वासा रौ स्वाद ना खोएउ। एकी–दुजै कु बौड़ै हुणै री इच़्छ़ा छ़ाड़ियौ एकी-दुजै आइलै मिली-ज़ुलिऔ रौऔ।”"
"MRK","10","1","तैबै यीशु कफरनहूम गाँवा छ़ाड़ियौ यहुदा परदेशा बाटीऐ यरदन नौईं पारा रै परदेशा दी आशै। तिऐ भी तेस काऐ एक भौरी भीड़ कौठै हुई। सेऊ तिऐ लोगु लै शिक्षा दैंदै लागौ, ज़िणौ कि सेऊ सौदा कौरा थौ।"
"MRK","10","2","तैबै कुछ़ फरीसी लोग यीशु काऐ आशै और तेस पौरखणा लै पुछ़दै लागै कि, “एक आदमी लै आपणी छ़ेउड़ी रौ फैसलौ कौरणौ ठीक आ या नाईं?”"
"MRK","10","3","यीशुऐ ज़वाब दैऔ, “परमेश्‍वरै आपणै सेवक मुसा रै ज़ौरिऐ केज़ौ हुकम आ दैऔ औन्दौ?”"
"MRK","10","4","तिऊं लोगुऐ बोलौ, “मुसा रै नियमा ई इणौ आ लिखौ औन्दौ, ‘ज़ुण आदमी आपणी छ़ेउड़ी रौ फैसलौ कौरणौ च़ाहा सा, सेऊ आदमी तिऐं राज़ीनाऊं देइयौ पोरु गाड़ी सौका आ।’ ”"
"MRK","10","5","यीशुऐ तिउंलै बोलौ, “मुसै एज़ौ हुकम पुराणै ज़मानै रै लोगु लै एथलै लिखौ थौ कैलैकि लोग परमेश्‍वरा री इच़्छ़ा पुरी कौरणै कु पोरु मुकरा ई।”"
"MRK","10","6","धौर्म शास्त्रा दी इणौ आ लिखौ औन्दौ कि, “परमेश्‍वरै धौतरी चाणनै री शुरुआता दी मौरद और छ़ेउड़ी चाणै ई।"
"MRK","10","7","और इणौ भी लिखौ औन्दौ कि ‘मौरद आपणै मां-बाबा छ़ाड़ियौ आपणी छ़ेउड़ी आइलै मिली रौआ आ।"
"MRK","10","8","और सै एका ज़िसम बौणा ई।’ एज़ै कारणै सै दुई नाईं बल्कि एक ज़िसम ई।"
"MRK","10","9","एथीलै परमेश्‍वर एक मौरद और छ़ेउड़ी शादी दी ज़ोड़ा आ तैबै सै एकी दुजै लै फैसलौ ना दिया।”"
"MRK","10","10","ज़ेबी यीशु आपणै च़ेलेउ आइलै घौरा दी थै तैबै च़ेलै एज़ै बारै दी तौंइऐ यीशु कु पुछ़दै लागै।"
"MRK","10","11","तैबै यीशुऐ तिउंलै बोलौ, “ज़ुण आपणी छ़ेउड़ी लै राज़ीनाऊं देइऔ दुजी छ़ेउड़ी आइलै शादी कौरा सा, सेऊ आपणी पैहली छ़ेउड़ी रै विरोधा ई गान्दै काम कौरा आ।"
"MRK","10","12","और ज़ेज़ी छ़ेउड़ी आपणै बोउटै लै राज़ीनाऊं देइयौ दुजै आदमी आइलै शादी कौरा सा, सै छ़ेउड़ी भी आपणै पैहलै बोउटै रै विरोधा ई गान्दै काम कौरा आ।”"
"MRK","10","13","लोग यीशु काऐ लोल़डै लागै आणदै ताकी यीशु तिउंलै छ़ुंइयौ आशीष दिआ लौ। पर यीशु रै च़ेलेउऐ सै लोग डांटै।"
"MRK","10","14","इणै देखीयौ यीशुऐ रोशुइयौ, आपणै च़ेलेउलै बोलौ, “लोल़डेऊ मुं काऐ आशणै दैऔ। इऊं ना रोकौ। कैलैकि इणै लोगु रै ज़िवा दी परमेश्‍वर राज़ कौरा आ ज़ुण इऊं लोल़डेऊ बाशीऐ भोल़ौ आ।"
"MRK","10","15","हाऊं तुमुलै सौच़्च़ौ बोलाऊ, ज़ुण लोग परमेश्‍वरा रौ राज़, इऊं लोल़डेऊ बाशीऐ नाईं अपणावा लौ, तेसरै ज़िवा दी परमेश्‍वर केभी भी राज़ नाईं कौरी बौल़दौ।”"
"MRK","10","16","इणै बोलीयौ यीशुऐ सै लोल़डै आपणी उंगाल़ी ऐ च़ुंगै और तिऊं रै मुंडा माथै हाथा छ़ाड़ियौ तिउंलै आशीष देई।"
"MRK","10","17","ज़ेबी यीशु आपणै च़ेलेऊ आइलै बाटा दि थौ लागौ औन्दौ आण्डदै, तेबी एक आदमी दूड़िऔ तेस काऐ आशौ, और तेसरै बांगणै बौंधिऔ तेसकु पुछ़ौ, “ओ सारेउ कु भौलै गुरु आ! मुलै इणौ बोलौ कि परमेश्‍वरा आइलै सौदा री ज़िन्दगी पाइणा लै मुं का जा सा कौरणौ।”"
"MRK","10","18","यीशुऐ तेसलै बोलौ, “तू मुलै सारेउ कु भौलौ कैलै बोलाई? एसरौ मतलब सुंच़ एरी। केज़ौ भी आदमी सारेउ कु भौलौ नाईं आ सिरफ परमेश्‍वर ई सारेउ कु भौलौ आ।"
"MRK","10","19","पर तू परमेश्‍वरा रै हुकम ता ज़ाणाई, ताइंऐ धर्मशास्त्र पौड़ै हुणै कि, ‘खून ना कौरणौ, दुजै री छ़ेउड़ी आइलै गान्दै काम ना कौरणै, च़ोरी ना कौरणी, झ़ुठी गवाही ना देणी, धोखै-बाज़ी ना कौरणी, आपणै मां-बाबा री इज़्ज़त कौरणी।’ एज़ै नियमा माथै च़ालणौ ज़ुरुरी सा।”"
"MRK","10","20","तैबै तिणी आदमीऐ बोलौ, “गुरुजी इऊं सारी बुशै ता हाऊं लोल़डी ओउलै मानाऊं। का मुंइऐ औज़ौ जा कुछ़ कौरणौ?”"
"MRK","10","21","तैबै यीशुऐ तेस आदमी भिलै बौड़ै ध्याना कौरीऐ देखीयौ तेस आइलै प्यार कियौ और बोलौ, “ताउंलै औज़ौ भी एक काम आ ज़ो ताइंऐ कौरणौ जा सा। ज़ो धन-ज़यदात ताउंकै आ, तिऐं बेच़ियौ ज़ो पैसै बौणा ई, तिऊं पैसै गरीबु कै बांट। तेथ बासिऐ आशै तू मुं पीछ़ु। तैबै ताउंलै सौरगा दी असली धन मिला आ।”"
"MRK","10","22","इणै शुणियौ सेऊ आदमी ज़िऊंशुऔ। सेऊ मुं औंकड़ाइयौ पोरु डैऔ। कैलैकि सेऊ आदमी भौरी सेठ थौ।"
"MRK","10","23","यीशुऐ च़ारौ तौरफा ई देखीयौ आपणै च़ेलेउलै बोलौ, “सेठ लोगु कै आपणै ज़िवा दी परमेश्‍वर राज़ कौरणै री ज़ाज़त देणी केती मुश्कल़ आ।”"
"MRK","10","24","च़ेलै एज़ी बुशै शुणियौ हैरान हुऐ। (कैलैकि सारै लोग सुंच़ा थै कि परमेश्‍वरा री आशीषा कौरीयौ सेठ बौणा ई।) तैबै यीशुऐ तिउंलै तौंइऐ बोलौ, “ओ मैरै लोल़डेउओ, ज़ुण पैसै माथै भरोसौ छ़ाड़ाई तेसलै आपणै ज़िवा दी परमेश्‍वरा रौ राज़ कौराउणौ भौरी मुश्कल़ हुआ आ।"
"MRK","10","25","ज़िणौ उंटा रै सिउणी री पाशी बाटीऐ डेउणौ कठिण आ। तिणी ई तेथकु भी भौरी कठिण आ सेठ लोगु लै आपणै ज़िवा दी परमेश्‍वर राज़ कौरणै दैणौ।”"
"MRK","10","26","इणै शुणियौ च़ेलै औज़ौ भी भौरी हैरान हुऐ। सै आपु मांझ़िऐ पुछ़दै लागै, “ज़ैबै सेठ आदमी ना बौच़ी बौल़दौ तैबै कुण बौच़ा सा?”"
"MRK","10","27","यीशुऐ सै बौड़ै ध्याना कौरी देखै और तिउंलै बोलौ, “लोगु कै ता इणौ नाईं औन्दौ पर परमेश्‍वरा कै हुआ सा। कैलैकि परमेश्‍वर सारौ कुछ़ कौरी बौल़ा आ।”"
"MRK","10","28","पतरस यीशु लै बोलदै लागौ, “देख, आमै सारौ कुछ़ छ़ाड़ियौ ताऊं पिछ़ु लागै औन्दै आण्डदै।”"
"MRK","10","29","यीशुऐ बोलौ, “हाऊं तुमुलै सौच़्च़ौ बोलाऊ कि ज़ुणिऐ मैरौ च़ेलौ बौणना लै और खुशी री खौबर शुणाउणा लै आपणै घौर या आपणी भाई-बौइणी या आपणै मां-बाब या आपणै छ़ोटी-छ़ोहरु या आपणी जमीन छ़ाड़ाई,"
"MRK","10","30","तेसरी ज़िन्दगी लै शौ गुणौ कौरीयौ मिला आ। तेसकै घौर और आपणै टौबरा ज़िणै लोग मिला ई। तेसकै डोखरै भी मिला ई। लोग तेस सौतावा ई। पर सेऊ मुं आइलै। सौदा री ज़िन्दगी ज़िवा सा ज़ेबी हाऊं राज़ौ बौणु लै।"
"MRK","10","31","भौरी लोग इणै ई ज़ुण आपुलै बौड़ै बौणा ई। ज़ेबी हाऊं राज़ौ बौणियौ आशु लै तेबी सै लोग छ़ोटै हुआई। ज़ुण आपुलै छ़ोटै सौमझ़ा ई सै हुआई बौड़ै।”"
"MRK","10","32","तेथ बासिऐ यीशु यरुशलेमा शहरा भिलै बाटा दी लागौ आण्डदै। कुछ़ लोग भी लागै तेस पीछ़ु आण्डदै। च़ेलै हैरान थै कि यीशु लागौ औन्दौ यरुशलेमा लै डेउंदै। कैलैकि तिऐ इणै भी लोग थै ज़ो तेसरै विरोधी थै। ज़ेज़ै लोग तेस पीछ़ु थै डेउंदै लागै औन्दै सै गौऐ थै डौरी कि तिऐ यीशु रौ का हाल औलौ। बाटा दी तिणीऐ सै बारह च़ुनै औन्दै च़ेलै अलग निऐं। ज़ो कुछ़ तेस आइलै हुणै वाल़ौ थौ तेथरै बारै दी तौंइऐ लागौ आपणै च़ेलेउ कै बोलदै।"
"MRK","10","33","यीशुऐ बोलौ, “शुणौ आमै यरुशलेमा लै ई डेउंदै लागै औन्दै। आदमी रौ छ़ोहरु, बौड़ै याजक और शास्त्रिउ रै हाथाई पकड़ाइया आ। सै मुलै मौउता री सौज़ा देइयौ मुं दुजी ज़ातीऊ रै हाथा दी दिआई।"
"MRK","10","34","सै लोग मैरौ मज़ाक उड़ावा ई, मुंआ दी थुकाई, कोड़ै मारा ई। सै मुं पोरु झ़ांगाई, पर हाऊं चिजै दिनै तौंइऐ हुआ ऊ ज़िउंदौ।”"
"MRK","10","35","बाटा दी डेउंदै-डेउंदै जबदी रै दुई छ़ोहरु याकूब और यहुन्ना यीशु काऐ आशै। तिंउऐ यीशु लै बोलौ, “गुरुजी, आमै च़ाई कि ज़ो आमै मांगी ई तुमै आमुलै पुरौ कौरेऊ।”"
"MRK","10","36","यीशुऐ तिउंलै बोलौ, “तुमै का च़ाहा ई?”"
"MRK","10","37","तिंउऐ बोलौ, “ज़ेबी तुमै राज़ै बौणा लै तेबी आमै भी तुमु आइलै राज़ कौरणौ च़ांई। आमु मांझ़िऐ कु एक बोशाल़ेउ सुल़टी भिलै और एक बोशाल़ेउ उल़टी भिलै।”"
"MRK","10","38","यीशुऐ बोलौ, “तुमै नाईं सौमुझ़दै कि तुमै का ई लागै औन्दै मांगदै। ज़ेज़ौ दु:ख मुंइऐ झ़ेलणौ आ का तुमै तेस झ़ेली बौल़ा ई? ज़िणौ एथ बासिऐ मुं झ़ांगाई का तुमै तिणौ मौरी बौल़ा ई?”"
"MRK","10","39","याकुबै और यहुन्नै बोलौ, “ओ आमै कौरी बौल़ी ई।” यीशुऐ बोलौ, “तुमै भी दु:ख झ़ेलियौ मौरा ई।"
"MRK","10","40","पर मुकाऐ उल़टी सुल़टी बियै बोशणै वाल़ौ सिरफ परमेश्‍वर चुना आ। एज़ौ नाईं मैरौ काम।”"
"MRK","10","41","बासिऐ ज़ैबै बाकी दस च़ेलेउ कै पौतौ लागौ एज़ी बुशै रौ, तैबै सै याकूब और यहुन्ना लै भौरी रोशुऐ।"
"MRK","10","42","तैबै यीशुऐ सारै च़ेलै आपु काऐ औटाऐ और बोलौ, “तुमै ज़ाणाई कि केज़ै भी सरकारा रै ज़ुण बौड़ै नेतै ई सै आपणी मौरज़ी कौरीऐ लोगु माथै राज़ कौरा ई। सै आपणौ हक्क्क देखाउणौ च़ाहा ई।”"
"MRK","10","43","पर तुमु मांझ़िऐ इणौ नाईं च़ांई हुणौ। तुमु मांझ़िऐ ज़ुण सारेउ कु बौड़ौ बौणनौ च़ाहा लौ तिणिऐ तुमु सारेउ रौ सेवादार च़ांई बौणनौ।"
"MRK","10","44","ज़ेज़ौ परधान बौणनौ च़ाहा लौ, सेऊ बौणा लौ सारेउ रौ नुकुर।"
"MRK","10","45","कैलैकि हाऊं ज़ुण परमेश्‍वरा री तौरफा कु आ भेज़ौ औन्दौ, दुजेऊ कु आपणी सेवा कौराउंदै नाईं आशौ औन्दौ बल्कि दुजेऊ री सेवा कौरदै ऊ आशौ औन्दौ। इदरा झ़ांऊ कि मुं पोरु झ़ांगाई। मेरी मौउता कु भौरी लोग आपणै पापा री सौज़ा कु बौच़ी बौल़ा ई।"
"MRK","10","46","तेथ बासिऐ यीशु आपणै च़ेलेउ आइलै यरीहो शहरा लै आशौ। ज़ेबी सै तिदरु निकुल़दै थै लागै औन्दै तेबी यीशु आइलै बौड़ी भीड़ थी तैबै बाटा दी एक शेड़ौ भिखा मांगदै थौ बोशौ औन्दौ। तेसरौ नाऊं थौ बरतिमाई, ज़ासरौ मतलब तिमाईं नावां रै आदमी रौ छ़ोहरु।"
"MRK","10","47","ज़ैबै तिणीऐ शुणौ कि नासरता गाँवा रौ यीशु लागौ औन्दौ डेउंदै एज़ी बाटा दी, तैबै तिणिऐ हाकेउ मारीयौ बोलौ, “ओ यीशु, राज़ै दाऊदा री खानदानी रौ, मुं माथै दया कर।”"
"MRK","10","48","ओरी लोगुऐ तेस शेड़ै लै बोलौ, “च़ुटुक थाक।” पर सेऊ शेड़ौ लागौ औज़ौ ज़ोरै-ज़ोरै हाकेउ मारदै, “ओ यीशु, राज़ै दाऊदा री खानदानी रौ, मुं माथै दया कर।”"
"MRK","10","49","तैबै यीशुऐ टेकीऔ बोलौ, “एस शेड़ौ इदै औटाऔ।” लोगुऐ तेस शेड़ै लै बोलौ, “हिम्मत छ़ाड़, उठ! यीशु ताऊं औटाउंदै लागौ औन्दौ।”"
"MRK","10","50","सेऊ शेड़ौ आपणै च़ादरु शोटियौ उछ़ल़ियौ उठौ और यीशु काऐ आशौ।"
"MRK","10","51","यीशुऐ तेसलै बोलौ, “का च़ाहा ई तू कि हाऊं ताउंलै का कौरु?” शेड़ै आदमीऐ बोलौ, “गुरुजी, हाऊं देखणौ च़ाहा ऊ।”"
"MRK","10","52","यीशुऐ बोलौ, “डेउ! ताइंऐ मुं माथै विश्वास कियौ आ, एज़ी ताइंऐ तू च़ांगौ हुऔ ई।” सेऊ शेड़ौ तेबी देखदै लागौ। तेथ बासिऐ सेऊ बाटा दी यीशु पीछ़ु लागौ आण्डदै।"
"MRK","11","1","यीशु और तेसरै च़ेलै यरुशलेम शहरा कु दख पिछ़ुड़ै जैतून नावां री पहाड़ी दी पौउंच़ै। तिऐ दुई गाऊं थै, ज़ासरै नाऊं बैतफगै और बैतनिय्याह थै। तैबै यीशुऐ आपणै च़ेलेऊ मांझ़िऐ कु दुई च़ेलै इणै बोलीयौ भेज़ै कि"
"MRK","11","2","“आपणै सामनै वाल़ै गाऊं दी डैयौ तिऐ पौउंच़ियौ तेभी तुमुकै खाम्बै दी एक गौधेटु मिला बानौ औन्दौ ज़ास माथै इबी झ़ांऊ कोई ना बोशौ। तेस खोलिऔ ओरु आणेऊ।"
"MRK","11","3","अगर तुमु कु कुण पुछ़ा लौ, ‘एस खोलियौ केशी निआं ई?’ तैबै तुमै बोलीयौ, ‘एसरी प्रभु कै ज़ुरत आ। प्रभु एस गौधेटु शिगरी ई भेज़ा ओरु।’ ”"
"MRK","11","4","तैबै सै च़ेलै डेई गौऐ। डेइयौ तिंउऐ बाटा काऐ एक घौरा रै दारा दी एक गौधेटु देखौ बानौ औन्दौ। तैबै च़ेलै तेस गौधेटु काऐ डेइऔ तेस खोलदै लागै।"
"MRK","11","5","तिऐ ज़ेज़ै लोग थै सै च़ेलेऊ लै बोलदै लागै कि, “तुमै का कौरा ई? एस गौधेटु कैलै खोलाई?”"
"MRK","11","6","यीशुऐ ज़िणौ तिउंलै बोलौ थौ तिंउऐ तिणौ बोलौ तिऊं लोगु लै। इणौ शुणियौ तिऊं आदमीऐ सेऊ गौधेटु निणै दैऔ।"
"MRK","11","7","च़ेलेऊ ऐ सेऊ गौधेटु यीशु काऐ आणौ तेस माथै आपणै जुड़कै बिछ़ाऐ। तैबै यीशु तेस गौधेटु माथै बोशौ।"
"MRK","11","8","डेऊंदै-डेऊंदै भौरी लोगुऐ आपणै-आपणै शौल, च़ादरू बाटा दी बिछ़ाऐ। कुछ़ लोगुऐ ता डोखरै दी डेईयौ हौरी-हौरी डाल़ी आणी काटियौ, तैबै बिछ़ाई यीशु रै स्वागता लै बाटा ई धौनी। (ज़िणौ खास लोगु रै स्वागता लै यहुदी लोग कौरा ई।)"
"MRK","11","9","ज़ो लोग यीशु आइलै औगाड़िऐ-पिछ़ाड़िऐ थै लागै औन्दै आण्डदै सै ज़ै ज़ै कार कौरदै लागै कि, “होसाना! तुमै प्रभु रै नाऊं कौरीऐ आशै ई। तुमारी ज़ै ज़ै हो!"
"MRK","11","10","ज़िणौ पुराणै ज़मानै दी दाऊद राज़ौ थौ, तुमै भी आमारै राज़ै ई। होसाना! सौरगा दी परमेश्‍वरा री बौड़ाई हो!”"
"MRK","11","11","तैबै यीशु यरुशलेमा शहरा दी पौउंच़ौ। तिऐ सेऊ परमेश्‍वरा रै घौरा दी डैऔ। और तिणीऐ तिऐ सारौ कुछ़ देखौ। और आपणै च़ेलेउ आइलै राच बिताउंदै शहरा कु बाइरै बैतनिय्याह गाऊं दी आशौ, कैलैकि तेबी ब्याल़ हुई गोई थी।।"
"MRK","11","12","दुजै दिनै यीशु और तेसरै च़ेलै बैतनिय्याह गाँवा कु यरुशलेम शहरा लै डेउंदै लागै। बाटा दी डेउंदै-डेउंदै लागी यीशु कै भूख।"
"MRK","11","13","दख दूर यीशुऐ एक फेड़ु रौ पेड़ देखौ ज़ो हौरौ भौरौ थौ। यीशुऐ सुंच़ौ कि एस पेड़ा कु कुछ़ खाणा लै मिला लौ। ज़ेबी यीशु तेस पेड़ा काऐ डैऔ, यीशु कै तेस पेड़ा दी पाचा-पाच मिलै। तेस पेड़ा दी फौल़ नाईं थै कैलैकि सेऊ बौगत फौल़ा रौ नाईं थौ।"
"MRK","11","14","यीशुऐ तेस पेड़ा देखीयौ तेसलै बोलौ, “आज़ा कु तैरौ फल़ कोई ना खान्दौ कैलैकि तू आज़ा कु नाईं फौल़दौ।” इऐ बूश च़ेलेउऐ भी शुणी।"
"MRK","11","15","तैबै यीशु और तेसरै च़ेलै यरुशलेम शहरा दी आशै। सेऊ तिऐ परमेश्‍वरा रै घौरा ई डैऔ। तिऐ खौल़ै दी कुछ़ लोग समाना बेच़दै थै लागै औन्दै। यीशु तिऊं समाना बेच़णै वाल़ै लोगु बाइरै गाड़दै लागौ, पैसेऊ री औदल़ी-बौदल़ी कौरणै वाल़ेऊ री भी यीशुऐ रेढ़ी पौल्टी। तिऐ ज़ेज़ै लोग भैंटा च़ौड़ाउणा लै कबुतर और दुजी च़ीज़ बेच़ा थै तिंउरै बोशणै रै पाटड़ै भी पोरु पौल्टै।"
"MRK","11","16","यीशुऐ केज़ौ भी आदमी समाना कौरी खौल़ै बाटीऐ नाईं दै डेऊणै।"
"MRK","11","17","तैबै यीशु शिक्षा दैंदै लागौ कि, “धौर्म शास्त्रा ई इणौ आ लिखौ औन्दौ कि ‘मैरौ घौर सारी ज़ातीऊ रै लोगु कालै प्राथना कौरणै रौ घौर आ।’ पर तुमुऐ ता ज़ादै पैसेऊ लै समाना बेच़ियौ एऊ लुटणै वाल़ेऊ रौ आड्डौ चाणी ऐरौ आ।”"
"MRK","11","18","इणै शुणियौ बौड़ै याजक, और यहुदी शास्त्री लोग यीशु झ़ांगणै रै बारै दी सुंच़दै लागै। कैलैकि सै तेस देखीयौ डौरा थै, कि सारै लोग तेसरी शिक्षा शुणियौ हैरान थै।"
"MRK","11","19","ब्याल़कै, न्यारै हुईऔ, यीशु और तेसरै च़ेलै तेस शहरा छ़ाड़ियौ वापिस बैतनिय्याह गाँवा लै डिआ थै।"
"MRK","11","20","दुजै दिनै यीशु और तेसरै च़ेलै यरुशलेम शहरा भिलै थै डेउंदै लागै औन्दै। तिदै बाटा दी तिंउऐ सेऊ फेड़ु रौ पेड़ ज़ौड़ी कु शुकौ औन्दौ देखौ, ज़ासलै यीशुऐ फिटकार दैऔ थौ।"
"MRK","11","21","पतरसा कै याद आशौ कि यीशुऐ तेस पेड़ा लै का बोलौ थौ। तैबै पतरसै यीशु लै बोलौ, “ओ गुरु देख! एज़ौ फेड़ु रौ पेड़, ज़ासलै तुमुऐ फिटकार दैऔ थौ, एऊ शुकी गौ आ।”"
"MRK","11","22","यीशुऐ बोलौ, “तुमै हैरान कैलै हुआई? परमेश्‍वरा माथै विश्वास कौरौ।"
"MRK","11","23","हाऊं तुमुलै सौच़्च़ौ बोलाऊ कि ज़ुण इऐं पहाड़ी लै बोलालौ कि, तू उठ, समुन्दरा दी डेउ। और सै शक ना कौरालै आपणै ज़िवा दी, पर आपु कौरालै इणौ विश्वास कि ज़िणौ मुंइऐ बोलौ आ तिणौ हुऔ आ, तैबै परमेश्‍वर तेसलै तिणी ई कौरा आ।"
"MRK","11","24","कैलैकि हाऊं तुमुलै बोलाऊ कि ज़ो कुछ़ तुमै प्राथना दी मांगा ई, विश्वास कौरौ कि सेऊ तुमुलै मिली ऐरौ आ तैबै परमेश्‍वर तुमुलै तिणी कौरा आ।”"
"MRK","11","25","यीशुऐ औज़ौ बोलौ कि, “ज़ेबी तुमै प्राथना कौरना लै त्यार हुआई, अगर तेबी तुमुकै याद आशा कि कुणिऐ तुमुलै बुरौ कियौ आ, तैबै पैहलै तेस माफ कौरौ ताकि सौरगा रौ परमेश्‍वर भी तुमारै पाप माफ कौरा।"
"MRK","11","26","अगर तुमै दुजेउरी गौलती माफ नाईं कौरालै, तैबै परमेश्‍वर भी तुमारै पाप माफ नाईं कौरदौ।”"
"MRK","11","27","तैबै यीशु और तेसरै च़ेलै यरुशलेम शहरा दी आशीयौ परमेश्‍वरा रै घौरा रै खौल़ा ई डैऔ। तिऐ यहुदी शास्त्री, बौड़ै याजक और स्याणै लोग तेस काऐ आशै।"
"MRK","11","28","सै यीशु कु स्वाल पुछ़दै लागै कि, “ज़ो कुछ़ ताइंऐ ईज़ कियौ आ, एऊ केज़ै हक्क्का कौरी कौरौ आ? इणै कौरणै रौ हक्क्क ताउंकै कुणिऐ दैऔ आ?”"
"MRK","11","29","तैबै यीशुऐ तिउंलै बोलौ, “हाऊं भी तुमु कु एक स्वाल पुछ़ाऊ, तुमै पैहलै तेस स्वाला रौ ज़वाब दैऔ, तैबै हाऊं भी तुमुलै बोलाऊ कि हाऊं ज़ो कौराऊ कासरै हक्क्क कौरीऐ कौराऊ।"
"MRK","11","30","तुमै मुकै ज़वाब दैऔ कि यहुन्ना बपतिस्मौ दैणै वाल़ौ कासरै बोलणै माथै बपतिस्मौ दिआ थौ? परमेश्‍वरा रै बोलणै माथै या लोगु रै बोलणै माथै दिआ थौ?”"
"MRK","11","31","इणै शुणियौ सै लोग आपु मांझ़िऐ चौपड़िंदै लागै, “अगर आमै बोलु लै कि ‘परमेश्‍वरा रै बोलणै माथै, तैबै इणीऐ बोलणौ आ इणौ कि तुमुऐ तेस माथै विश्वास कैलै ना कियौ?’"
"MRK","11","32","अगर आमै बोलु लै कि ‘लोगु रै बोलणै माथै, तैबै लोग रोशिणै ई’ कैलैकि इऐ लोग माना ई इणौ कि यहुन्ना परमेश्‍वरा री तौरफा कु आशौ औन्दौ भविष्यवक्ता आ।”"
"MRK","11","33","तैबै तिंउऐ यीशु लै ज़वाब दैऔ, “आमै नाईं ज़ाणदै।” यीशुऐ भी तिउंलै बोलौ, “हाऊं भी तुमुकै नाईं बोलदौ कि ज़ो हाऊं कौराऊ, तेस कासरै हक्क्क कौरीऐ कौराऊ।”"
"MRK","12","1","तैबै यीशुऐ तिऊं यहुदी शास्त्री, बौड़ै याजक और स्याणै लोगु लै बोलौ, “इऐं काआणी शुणौ। एक आदमीऐ अंगुरा रौ बौगिच़ौ लाऔ। तेस बौगिच़ै रै च़ारौ तौरफा दी तारबाड़ लाऔ। और तिऐ बौगिच़ै दी एकी भिलै अंगुरा रै रस गाड़नै री ज़ागाह भी चाणी। और छ़ानी भी चाणी और तिऐ कामा कौरणै वाल़ेउ कै ठेकौ देइयौ आपु कुछ़ बौगता लै दूर देशा लै डैऔ।"
"MRK","12","2","ज़ेबी अंगुरा री फौसला रौ बौगत आशौ, तैबै तिणिऐ आपणौ एक नुकुर इणै बोलीयौ भेज़ौ कि, ‘ठेकेदारु काऐ डेईयौ अंगुरा री फौसला मांझ़िऐ कु मैरौ हिस्सौ आणै ओरु।’"
"MRK","12","3","ज़ेबी सेऊ नुकुर ठेकेदारु काऐ आशौ तैबै तिऊं ठेकेदारुऐ पिटौ और खाली हाथै वापिस भेज़ौ।"
"MRK","12","4","तैबै मालिकै दुजौ नुकुर भेज़ौ पर तेस नुकरा री तिंउऐ बेइज़्ज़ती कौरीयौ तेसरौ मूंड भानौ।"
"MRK","12","5","तैबै मालिकै औज़ौ एक नुकुर भेज़ौ, सेऊ झ़ांगौ तिऊं ठेकेदारुऐ ज़िउंदौ पोरु। तिणिऐ भौरी नुकुर भेज़ै पर तिऊं मांझ़िऐ कु कुछ़ ई पिटै, कुछ़ ई झ़ांगै।"
"MRK","12","6","ऐबै रौआ मालिका कै एका भेज़णा लै, सेऊ थौ तेसरौ छ़ोहरु। मालिकै आपणौ छ़ोहरु भी भेज़ौ। तिणिऐ ज़ाणौ कि, ‘सै ठेकेदार मैरै छ़ोहरु री इज़्ज़त कौरालै।’"
"MRK","12","7","पर ज़ेबी ठेकेदारुऐ सेऊ छ़ोहरु देखौ आशदै ता सै आपु मांझ़ी चौपड़िंदै लागै कि, ‘एऊ ता बा इऐं ज़मीना रौ वारीस। आशौ, आमै एस पोरु झ़ांगी तैबै हुआ सा इऐ ज़बीन आमारी।’"
"MRK","12","8","तिंउऐ सेऊ छ़ोहरु पाकड़ौ और झ़ांगियौ बौगिच़ै कु बाइरै शोटौ।”"
"MRK","12","9","तैबै यीशुऐ तिऊं यहुदी नेतेउ कु पुछ़ौ कि, “ऐबै सेऊ बौगिच़ै रौ मालिक का कौरा आ? सेऊ मालिक बौगिच़ै दी आशीयौ तिऊं ठेकेदारु झ़ंगाईयौ बौगिच़ै रौ ठेकौ कास ओरी कै दिआ सा।"
"MRK","12","10","का तुमुऐ पवित्रशास्त्रा दी इणौ नाईं पौड़ौ कि, ‘ज़ो पात्थर घौर चाणनै वाल़ै मिसत्रिउ ऐ बेकार ज़ाणियौ शोटी ऐरौ थौ, सेज़ौ पात्थर घौरा री दवाली रै कुणै दी लागणै वाल़ौ पात्थर बौणौ"
"MRK","12","11","एज़ौ काम प्रभुऐ कियौ आ, और आमारी नौज़री दी नोखौ आ।’ ”"
"MRK","12","12","तैबै सै यहुदी नेतै यीशु पाकुड़नौ च़ाहा थै, कैलैकि सै सौमझ़ी ऐरै थै कि, “यीशु आमारै बारै दी इऐं काआणी शुणावा आ” पर सै नेते लोग डौरा थै ओरी लोगु कु ज़ो तिऐ थै। तैबै सै यीशु छ़ाड़ियौ तिदरु पोरु डेऐ।"
"MRK","12","13","तैबै यहुदी नेतेउऐ कुछ़ फरीसी और कुछ़ हेरोदेसा रै राज़ै रै गुटा रै लोग यीशु काऐ भेज़ै। सै च़ाहा थै कि यीशु गलत बुशै बोला ताकि सै एस पाकड़ा लै।"
"MRK","12","14","तैबै सै लोग यीशु काऐ आशै और यीशु लै बोलदै लागै, “ओ गुरु, आमै ज़ाणी कि तुमै इमानदार ई, तुमै बिल्कुल परवाह नाईं कौरदै कि लोग तुमारै बारै दी का सुंच़ाई। तुमै छ़ोटै-बौड़ै कासी री परवाह नाईं कौरदै। तुमै ता सिरफ परमेश्‍वरा रै बाटा री सौच़्च़ी शिक्षा दिआई। का आमुऐ रोमी बौड़ै राज़ै मामलौ दैणौ च़ांई या नाईं च़ांई दैणौ?"
"MRK","12","15","आमै देउलै कि नाईं?” यीशुऐ तिउंरौ कपट ज़ाणी ऐरौ थौ कि, “इऐ लोग मुं फौसाउणा लै लागै औन्दै पुछ़दै।” तिणीऐ बोलौ, “तुमै मुं कैलै पौरखा ई? तुमै मुकाऐ एक च़ांदी रौ सिक्कौ आणियौ देखाऔ।”"
"MRK","12","16","तिंउऐ एक सिक्कौ आणियौ यीशु कै दैऔ। तैबै तिणी पुछ़ौ, “एस सिक्कै दी कासरौ नाऊं और फोटु आ छ़ौपौ औन्दौ?” तिंउऐ ज़वाब दैऔ, “कैसर बौड़ै राज़ै रौ।”"
"MRK","12","17","तैबै यीशुऐ तिउंलै बोलौ, “ज़ो रोमी बौड़ै राज़ै रौ आ तेस रोमी राज़ै कै दैऔ, और ज़ो परमेश्‍वरा रौ आ तेस परमेश्‍वरा कै दैऔ।” यीशु री इणी बुशै शुणियौ सै लोग हैरान हुऐ कैलैकि तिऊं कै सेऊ नाईं फौसाइया थौ।"
"MRK","12","18","तैबै कुछ़ सदुकी लोग यीशु काऐ आशै। सदुकी लोग एक यहुदी धार्मिक गुटा रै लोग थै ज़ो इणौ माना थै कि मौरणै बासिऐ ज़िन्दगी नाईं आ। इऐ लोग एज़ी बुशै कौरीऐ यीशु फौसाउणौ च़ाहा थै। तिंउऐ यीशु कु एक सवाल पुछ़ौ कि,"
"MRK","12","19","“गुरुजी, परमेश्‍वरै आपणै सेवक मुसा रै ज़ौरिऐ आमुलै हुकम दैऔ कि, ‘अगर एक आदमी शादी कौरीयौ बिण सन्तानै मौरा सा, तैबै तेसरै भाईऐ तेसरी छ़ेउड़ी आइलै शादी कौरणी ज़ुरुरी आ, ताकि तेस मौरै औन्दै भाई रौ वंश बौणी रौआ।’"
"MRK","12","20","ऐबै काआणी शुणौ। एकी घौरा दी सात भाई थै। सारेउ कु बौड़ै भाइऐ शादी कौरी, पर सेऊ मौरौ पोरु। तेसरी औलाद नाईं हुई।"
"MRK","12","21","तैबै दुजै भाईऐ तिऐं छ़ेउड़ी आइलै शादी कौरी ताकि तेस भाई री औलाद बौणी रौआ। पर सेऊ भी मौरौ पोरु, तैबै तेसरी औलाद भी नाईं हुई। तैबै चिजै भाईऐ तिऐं छ़ेउड़ी आइलै शादी कौरी, तैबै सेऊ भी मौरौ तिणी पोरु।"
"MRK","12","22","तैबै साता रै साता भाइऐ तिऐं छ़ेउड़ी आइलै शादी कौरी, पर सै सारै बिण औलादी रै मौरै। तेथ बासिऐ सै छ़ेउड़ी भी मौरी पोरु।"
"MRK","12","23","ऐबै तुमै बोलौ, अगर मौरणै बासिऐ ज़िन्दगी आ, तैबै तिऐं ज़िन्दगी दी सै छ़ेउड़ी तिऊं साता भाइऊ मांझ़िऐ कु कासरी छ़ेउड़ी हुआ सा? कैलैकि सै सारेउ री छ़ेउड़ी थी?”"
"MRK","12","24","तैबै यीशुऐ तिउंलै बोलौ, “तुमै का ई लागै औन्दै बोलदै? तुमु दी औकल नाईं आ? तुमै ना ता पवित्रशास्त्रा री बुशै सौमुझ़दै और ना ता परमेश्‍वरा री शक्ति मानदै। तुमारौ विश्वास गलत आ।"
"MRK","12","25","ज़ेबी लोग मौरै औन्दै मांझ़िऐ कु ज़िउंदै हुआ लै, तेबी शादी-ब्याह नाईं औन्दी, कैलैकि तेबी सै सौरगा रै सौरगदूता बाशी हुणै ई ज़ो शादी नाईं कौरदै।"
"MRK","12","26","और मौरणै बासिऐ ज़िउंदै हुणै रै बारै दी तुमुऐ इणौ पौड़ौ आ कि परमेश्‍वरै एक ज़ौल़दी झ़ाड़ी भितै कु आपणै सेवक मुसा लै बोलौ आ कि, ‘हाऊं परमेश्‍वर ऊ। ज़ास तुमारै बुज़ुर्ग इब्राहिम, इसहाक, याकूब भी माना ई।’"
"MRK","12","27","मौरै औन्दै लोग नाईं बल्कि ज़िउंदै लोग परमेश्‍वर माना ई। इब्राहिम, इसहाक और याकूब इबी झ़ांऊ परमेश्‍वर माना ई ता सै ज़रूर इबी झ़ांऊ ज़िउंदै ई। ज़ैबै तुमै नाईं मानदै कि मौरणै बासिऐ भी ज़िन्दगी आ, तैबै ता तुमै सौच़्च़ाई कु भौरी दूर ई।”"
"MRK","12","28","एक यहुदी शास्त्री तिऊं लोगु री बुशै थौ लागौ औन्दौ शुणदै। तिणिऐ ज़ाणौ कि यीशु किणै आच़्छ़ै ढौंगा कौरीऐ सा स्वालु रै ज़वाबा दैंदै लागौ औन्दौ। तैबै सेऊ यीशु कु पुछ़दै लागौ कि, “आमुकै दैऔ औन्दै हुकमा मांझ़िऐ कु केज़ौ हुकम आ ज़ो सारेउ कु ज़रुरी जा मानणौ?”"
"MRK","12","29","यीशुऐ ज़वाब दैऔ कि, “सारेउ कु ज़ुरुरी हुकम एज़ौ आ कि, ‘ओ इस्राइला रै लोगुओ! शुणौ, आमारौ परमेश्‍वर प्रभु एका सा।"
"MRK","12","30","आपणै पुरै ज़िवा कौरीऐ परमेश्‍वरा कु प्यार कर, और आपणै पुरै प्राण, पुरै दिमाग, सारी तागता कौरीऐ परमेश्‍वरा री सेवा कर।’"
"MRK","12","31","दुजौ ज़ुरुरी हुकम इऐ आ कि, ‘ज़िणौ प्यार तू आपु आइलै कौरा ई तिणौ प्यार तुमै आपणै आस-पड़ोसा रै लोगु आइलै भी कौरौ।’ इऊं दुई हुकमा कु बौड़ौ केज़ौ भी हुकम नाईं आ।”"
"MRK","12","32","तैबै तिणी यहुदी शास्त्री ऐ यीशु लै बोलौ, “गुरुजी, तुमुऐ बिल्कुल सौच़्च़ौ बोलौ आ कि परमेश्‍वर एका सा। तेस छ़ाड़ियौ दुजौ कोई भी ईश्वर नाईं आ।"
"MRK","12","33","आमुऐ परमेश्‍वरा कु आपणै सारै ज़िऊ, सारै दिमाग, और सारी तागता कौरी च़ांई प्यार कौरणौ, और आपु ज़िणौ आपणै आस-पड़ोसा रै लोगु आइलै भी च़ांई प्यार कौरणौ। भैंटा च़ौड़ाउणै कु और बौल़ी दैणै कु आच़्छ़ौ आ इणौ कौरणौ।”"
"MRK","12","34","ज़ैबै यीशुऐ देखौ कि एऊ आदमी सौमझ़दारी कौरी ज़वाब दिआ आ तैबै यीशुऐ बोलौ कि, “तू परमेश्‍वरा रै राज़्या कु दूर नाईं आसतौ।” तेथ बासिऐ यहुदी नेतेउ रै लोगु कै यीशु पौरखणा लै केज़ै भी स्वाल पुछ़णै री हिम्मत नाईं पौड़ी।"
"MRK","12","35","यीशुऐ परमेश्‍वरा रै घौरा दी, शिक्षा दैंदी बारै बोलौ, “यहुदी शास्त्री लोग कैलै बोलाई कि मसीह सिरफ दाऊदा रौ छ़ोहरु आ?"
"MRK","12","36","दाऊद राज़ै ता पवित्र आत्मा री अगुवाई कौरी बोलौ थौ कि, ‘परमेश्‍वरै मैरै प्रभु कु बोलौ, “मेरी सुल़टी भिलै बोश ज़ेबी झ़ांऊ हाऊं तैरै दुश्मना ना हौराई सौकु।” ’"
"MRK","12","37","ज़ेबी दाऊद राज़ै मसीहा लै मैरौ प्रभु कौरीऐ बोलौ थौ, तैबै मसीह ता दाऊदा राज़ै कु बौड़ौ आ!” तैबै तिऐ ज़ो भौरी बौड़ी भीड़ थी, सै लोग यीशु री शिक्षा बौड़ी खुशी कौरीऐ थै लागै औन्दै शुणदै।"
"MRK","12","38","लोगु लै शिक्षा दैंदी बारै यीशुऐ बोलौ, “यहुदी शास्त्री लोगु रै विच़ारु कु और तिउंरी शिक्षा कु बौच़ियौ रौएऊ। सै आपणै लाम्बै कोटा भिड़ीयौ घमण्डा कौरीऐ घुमणौ पसन्द कौरा ई। और सै च़ाहा ई कि लोग बज़ारु दी तिउंरी इज़्ज़त कौरा।"
"MRK","12","39","और सै आराधनालय दी सारेउ कु आगु बोशणौ च़ाहा ई। अगर तिऊं कुण आपणै घौरै औटावा लै, सै शास्त्री लोग तिऐ भी आच़्छ़ी ज़ागाह दी बोशणै च़ाहा ई।"
"MRK","12","40","और इऐ शास्त्री लोग गरीब विधवा री सारी धन-ज़यदाद, घौर लुटा ई। तैबै सै लोगा कै देखाल़णा लै लाम्बी-लाम्बी प्राथना कौरा ई। इणै लोगु लै परमेश्‍वर भौरी बौड़ी सौज़ा दिआ आ।”"
"MRK","12","41","यीशु परमेश्‍वरा रै घौरा री कोठड़ी रै सामनै बोशियौ देखदै लागौ कि लोग परमेश्‍वरा लै भैंटा दैंदै ई लागै औन्दै। कईऐ सेठ लोग परमेश्‍वरा लै भौरी भेंट लागै दैंदै।"
"MRK","12","42","तैबै तिऐ एक गरीब विधवा आशी और तिऐं कोठड़ी दी दुई दामड़ी पाई।"
"MRK","12","43","यीशुऐ इणै देखीयौ आपणै च़ेलै आपु काऐ औटाइयौ तिउंलै बोलौ, “हाऊं तुमुलै सौच़्च़ौ बोलाऊ कि इंऐ विधवा छ़ेउड़िऐ इऊं सारै सेठ लोगु मांझ़िआ कु ज़ादौ दाण दैऔ आ।"
"MRK","12","44","सेठ लोगुऐ ता आपणै भौरी धना मांझ़िऐ कु कामत्ती धन दैऔ आ परमेश्‍वरा लै पर इंऐ गरीब विधवा छ़ेउड़िऐ ता आपणी सारी कौमाई परमेश्‍वरा लै देई एरी आ। इंऐ आपु कालै कुछ़ ना बौच़ाऔ।”"
"MRK","13","1","ज़ेबी यीशु परमेश्‍वरा रै घौरा कु बाइरै निकुल़दै थौ लागौ औन्दौ, तैबै एकी च़ेलै यीशु लै बोलौ, “गुरुजी, देखौ एऊ घौर केती बौड़िया सा। केती आच़्छ़ै और बौड़ै-बौड़ै पात्थर ई इदै लागै औन्दै।”"
"MRK","13","2","तैबै यीशुऐ तेसलै बोलौ, “ज़ो तू देखदै ई लागौ औन्दौ, ज़ो ताऊं कै आच़्छ़ौ आ लागदै लागौ औन्दौ, इदै पात्थरा माथै पात्थर भी नाईं बौच़दै, ज़ो दौबा लौ नाईं।”"
"MRK","13","3","तैबै यीशु नाल़ा पारभिलै जैतून नावां री पहाड़ी माथै बोशौ, ज़िदरा कु परमेश्‍वरा रौ घौर नौज़दीक दिशा थौ। तिऐ पतरस, याकूब, यहुन्ना और आन्द्रियास यीशु आइलै थै। तैबै एखुलै दी च़ेलेउऐ यीशु कु पुछौ,"
"MRK","13","4","“ज़ेज़ी बुशै तुमुऐ परमेश्‍वरा रै घौरा रै बारै दी बोली ई, एज़ी बुशै केभी हुआई? आमै किणौ ज़ाणी कि इऐ हुणै वाल़ी ई? का कोई निशाण आसती आ?”"
"MRK","13","5","तैबै यीशु तिउंलै बोलदै लागौ, “बौच़ियौ रोएऊ, कुणिऐ तुमुलै धोखौ ना च़ांई दैऔ।"
"MRK","13","6","कई झ़ुठै आदमी आशीयौ बोलाई कि सै परमेश्‍वरा री तौरफा कु भेज़ै औन्दै मसीह ई, और भौरी लोग तिऊं पीछ़ु डेउणै ई।"
"MRK","13","7","ज़ेबी तुमै शुणा लै कि ज़ागाह-ज़ागाह दी लौड़ाई-झ़ौगड़ै ई औन्दै लागै औन्दै तेभी तुमै घबराएऊ नाईं। इऐ बूश हुणी ता ज़ुरूरी आ। तैबै भी आखरी बौगत नाईं।"
"MRK","13","8","एकी ज़ाती रै लोग दुजी ज़ाती रै लोगु रौ विरोध कौरा ई, एक देश दुजै देशा रौ विरोध कौरा आ। कई ज़ागाह दी भुईंच़ाल़ हुणै ई और कई ज़ागाह दी काल़ पौड़नै ई। इऐ ता दु:ख मुसिबता री शुरुआत आ। ज़िणौ एक छ़ेउड़ी हौल़खुंदी बारै पैहलै कु बेदण झ़ेला सा। बासिऐ तियांरी बेदण बौड़ा सा।”"
"MRK","13","9","“पर तुमै बौच़ियौ रौएऊ कैलैकि लोग तुमारै खिलाफा दी हुणै ई। सै लोग तुमु पंच़ाइतु दी, कोर्टा दी पाकड़ियौ निंआई और तुमु आराधनालय दी पिटावा ई। मेरी वज़ाह कु बौड़ै-बौड़ै राज़ै, आफसरा काऐ तुमारी पूछ़ताछ़ कौरावा ई। तुमै तिऊं काऐ मैरै बारै दी गवाही दिआई।"
"MRK","13","10","धौतरी री हर ज़ाती रै लोगु कै मैरौ खुशी री खौबर शुणाउणौ ज़ुरुरी आ। तेथ बासिऐ आखरी बौगत आशा आ।"
"MRK","13","11","ज़ेबी तुमु कोर्टा दी नियांलै तेभी पैहलै कु सुंच़णौ शुरु ना कौरेऊ कि तिऐ का बोलु लै। परमेश्‍वर तुमुलै बोला आ कि ज़ो तुमुऐ तिऐ बोलणौ आ कैलैकि तेभी बोलणै वाल़ै तुमै नाईं, पर परमेश्‍वरा री पवित्र आत्मा तुमु कु बोलावा।"
"MRK","13","12","और ज़ुण मुं माथै विश्वास नाईं कौरदै, तिउंरै भाई आपणै भाई लै धोखौ दिया, बाब आपणै लोल़डेऊ लै धोखौ दिया लौ और लोल़डै आपणै मां-बाबा झ़ांगणा लै दुश्मनु कु पौकड़ावा ई।"
"MRK","13","13","और सारै लोग तुमु आइलै दुश्मनी छ़ाड़ाई कैलैकि तुमै मुं माथै विश्वास कौरा ई। पर ज़ुण आपणी ज़िन्दगी रै आखरी झ़ांऊ सौबर छ़ाड़ा लौ सेऊ बौच़ा आ।”"
"MRK","13","14","“पौढ़णै वाल़ौ सौमझ़ा लौ। इणौ बौगत आशणौ आ ज़ेबी एक भौरी बुरौ आदमी आशीयौ एस परमेश्‍वरा रौ घौर सारेऊ कु शुद्ध ज़ागाह गान्दी कौरा आ। तेभी ज़ेज़ै लोग यहुदा परदेशा दी औलै तिंउऐ बौच़णा लै पहाड़ी दी जा डेऊणौ।"
"MRK","13","15","तैबै ज़ो लोग तौंगा दी औणै बोशै औन्दै, तिंउऐ समाना आणना लै भितरै नाईं डेउणौ, तिऐ रुकेउ नाईं।"
"MRK","13","16","ज़ुण तेभी डोखरेऊ, बौगिच़ेऊ दि औलै, सै आपणै शौल, जुड़कै निणा लै घौरै ना डेवेऊ।"
"MRK","13","17","सेज़ै दिना दी तिऊं छ़ेउड़ी लै भौरी मुश्कल़ हुआ आ ज़ो गौरकै ज़िवा री औली और ज़ासकै दूध पिणै वाल़ै लोल़डै औलै।"
"MRK","13","18-19","सेज़ै बौगता दी इणी मुसिबतै हुणी ज़िणी धौतरी री शुरुआता कु आज़ा झ़ांऊ कादी ना हुई, और ना ता एथ बासिऐ केभी हुणी। एथीलै तुमै प्राथना कौरदै थाकेऊ लागी कि तेबी शेल़ै रै दिन ना च़ांई हुऐ। नाईं ता लोगु कै शेल़ै दी घौरा छ़ाड़ियौ डेउणौ भी मुश्कल़ हुआ।"
"MRK","13","20","परमेश्‍वरै आपणै च़ुनै औन्दै लोग, ज़ो तेस माथै विश्वास कौरा ई, तिंउरै बारै दी सुंच़ियौ सौ बौगत कम कौरी ऐरौ आ। नाईं ता एक भी आदमी ज़िउंदौ ना बौच़णौ थौ।"
"MRK","13","21","ज़ैबै तुमै शुणा लै कि, ‘मसीह इदै आ’ या, ‘मसीह तिदै आ’ तैबै तिऊं बुशै माथै विश्वास ना कौरेऊ।"
"MRK","13","22","आखरी बौगता दी झ़ुठै भविष्यवक्ता और झ़ुठै मसीह भी हुणै ई ज़ो निशाण और हैरानी वाल़ै काम देखावा कि इदरा झ़ाऊं कि, लोगु परमेश्‍वरा री बाटा कु टाल़णै री कोशिष कौरा ई। पर सै सफल नाईं औन्दै।"
"MRK","13","23","तुमै सौम्भल़ियौ रौएऊ। कैलैकि मुंइऐ तुमुलै सारी बुशै पैहलै बोली गोई ज़ो हुणै वाल़ी ई।”"
"MRK","13","24","“पर तिऊं दु:ख मुसिबता बासिऐ इणौ हुआ ज़िणौ भौरी बौगत पैहलै भविष्यवक्तुऐ आशणै वाल़ै बौगता रै बारै दी बोलौ थौ कि, सुरज़ काल़ौ पौड़ा आ, और ज़ून भी राची प्याशौ दैणौ बंद कौरा आ।"
"MRK","13","25","और ज़ेती भी सौरगा दी तारै दिशा ई, और इऐ सारै छ़ुटणै ई तौल़ै और सौरगा री बौड़ी शक्ति हिलणी ई।"
"MRK","13","26","तैबै हाऊं, ज़ुण परमेश्‍वरा री तौरफा कु भेज़ौ औन्दौ ऊ, पुरी शक्ति और शाना कौरीऐ बादल़ा माथै आशाऊ और सारै लोग मुं देखा ई।"
"MRK","13","27","तैबै हाऊं आपणै सौरगदूत भेज़ाऊ, ताकि सै पुरी धौतरी रै कुणै-कुणै कु मैरै च़ुनै औन्दै लोगु कौठै कौरा, ज़ो मुं माथै विश्वास कौरा ई।"
"MRK","13","28","“फेड़ु रै पेड़ा कु कुछ़ औनैणौ शिखौ कि ज़ेबी फेड़ु रै पेड़ा रै शाउंटै कौंउल़ै हुआई और तेसदी पाच लागदै लागा ई तेभी तुमुकै पौतौ लागा कि फौल़ दैणै रौ बौगत आशी ऐरौ आ।"
"MRK","13","29","तिणी ज़ेबी तुमै देखा लै कि एज़ी बुशै हुआई, तेभी ज़ाणेऊ कि मैरौ दुजी बारै आशणै रौ बौगत हुई ऐरौ आ।"
"MRK","13","30","हाऊं तुमुलै सौच़्च़ौ बोलाऊ, एज़ै पोसतै रै लोग खातम हुणै कु पैहलै एज़ी सारी बूशै पुरी हुआई।"
"MRK","13","31","सौरग और धौतरी भी टौल़ाई, पर मेरी बूशै केभी ना टौल़दी।"
"MRK","13","32","“मैरै दुजी बारै आशणै रै बौगता रै बारै दी कोई ना ज़ाणदौ, सिरफ परमेश्‍वरा कै आ पौतौ। ना ता सौरगा रै दूता कै, और ना ई मुकै ज़ो छ़ोहरु आ पौतौ।"
"MRK","13","33","शुणौ! तुमै उज़ीई और प्राथना कौरदै रौएऊ कैलैकि तुमै नाईं ज़ाणदै कि सेज़ौ दिन केभी आशा आ।"
"MRK","13","34","ज़िणौ एक बौड़ै घौरा रौ मालिक घौरा छ़ाड़ियौ परदेशा लै डिया आ। आपणौ घौर संभाला आपणै नुकरू कै अलग-अलग काम दिआ आ। और च़ोकीदारा लै बोला कि उज़ीई रौइयौ रखवाल़ी कौरै।"
"MRK","13","35","“एथीलै उज़ीई रौएऊ, कैलैकि तुमै नाईं ज़ाणदै घौरा रौ मालिक केबी आशा सा, ब्याल़ी या आधी राचीऐ या कुखड़ै बाशदी बारी या दोउत राची।"
"MRK","13","36","इणौ ना च़ांई हुऔ सेऊ खरकच़ार आशीयौ तुमु सुतै औन्दै देखा।"
"MRK","13","37","और ज़ो हाऊं तुमुलै बोलाऊ, तेसीई सौभी आइलै बोलाऊ: ‘उज़ीई रौएऊ।’ ”"
"MRK","14","1","दुई दिना बासिऐ फसह रौ साज़ौ और बिण संज़ेड़ै री रोटी रौ साज़ौ औणै वाल़ौ थौ। यहुदी शास्त्री और बौड़ै याजक यीशु पौकड़ाइऔ झ़ांगणौ च़ाहा थै।"
"MRK","14","2","पर सै बोला थै कि एस साज़ै रै दिना दी नाईं पाकुड़दै। नाईं ता भीड़ा रै लोग हालौ मौच़ावा ई।"
"MRK","14","3","यीशु बैतनिय्याह गाँवा दी शमौना रै घौरा दी आशौ ज़ुण पैहलै कोढ़ी थौ। ज़ेबी सै रोटी खांदै थै बोशै औन्दै तेभी तिऐ एक छ़ेउड़ी आशी ज़ासरै हाथा दी ज़ौड़ी-बुटी रै खुशबुदार तेला री शीशी थी। सेऊ तेल भौरी शुद्ध और किमत्ती थौ। तिऐं छ़ेउड़ीऐ सै शीशी चोड़ी और सेऊ तेल यीशु रै मुंडा तौल़ै पेरौ।"
"MRK","14","4","तैबै कईऐ लोग ज़ो तिऐ बोशै औन्दै थै सै आपु मांझ़िऐ रोशुइयौ बोलदै लागै कि, “एऊ मैहंगौ तेल बर्बाद कैलै कियौ औलौ?"
"MRK","14","5","एस तेला री कीमत एती आ कि ज़ेती एक आदमी एकी साला दी ध्याड़ी कौमावा आ। एस तेल बेच़ियौ पैसै गरीब लोगु दी बांटणै च़ांई थै।” सै लोग तिऐं छ़ेउड़ी धौमकाउंदै भी लागै।"
"MRK","14","6","तैबै यीशुऐ तिऊं लोगु लै बोलौ, “तुमै इऐं छ़ेउड़ी इणौ कौरणै दैऔ, इआंलै कैलै रोशिआई? इंऐ तंग कैलै कौरा ई? इंऐ छ़ेउड़िऐ मैरै भौलै लै कियौ आ।"
"MRK","14","7","गरीब लोग ता तुमु आइलै सौदा साथाई रौआ ई। तिऊं आइलै ज़ेबी भी भौलाई कौरणै च़ाहा लै कौरी बौल़ा ई। पर हाऊं तुमु आइलै सौदा नाईं रौइंदौ।"
"MRK","14","8","इंऐ छ़ेउड़िऐ ज़ो भौलाई कौरणी थी कौरी एरी आ। इंऐ छ़ेउड़िऐ मैरै मुंडा दी खुशबुदार तेला पेरिऔ मौरणै कु पैहलै मैरौ ज़िसम दबाउणा लै तैयार कौरी ऐरौ आ।"
"MRK","14","9","हाऊं तुमुलै सौच़्च़ौ बोलाऊ, पुरी धौतरी दी ज़िऐ-ज़िऐ खुशी री खौबर शुणावा लै, तिऐ-तिऐ इंऐ छ़ेउड़ी रै कामा री बुशै भी यादा दी हुआई।”"
"MRK","14","10","तैबै करियोत गाँवा रौ यहुदा, ज़ुण यीशु रै बारह चुनै औन्दै च़ेलेऊ मांझ़िऐ कु एक थौ, सेऊ बौड़ै याजकु काऐ डैऔ और बौल़ौ कि, “हाऊं यीशु पौकड़ावा ऊ।”"
"MRK","14","11","इणै शुणियौ सै लोग भौरी खुश हुऐ और तेसकै पैसेऊ दैणै रौ वायदौ कियौ। तैबै यहुदा यीशु पौकड़ाउणा लै मौकौ लोड़दै लागौ।"
"MRK","14","12","तैबै बिण संज़ेड़ै री रोटी रै साज़ै रौ पैहलौ दिन थौ ज़ेबी यहुदी लोगु रै हर टौबर फसह रै गाबड़ु री बौल़ी च़ौड़ावा थै। तैबै यीशु रै च़ेलेउऐ यीशु कु पुछ़ौ कि, “गुरुज़ी, तुमै किऐ च़ाहा ई कि आमै तुमु फसह रै साज़ै री रोटी खाणै रौ इन्तज़ाम कौरुलै?”"
"MRK","14","13","तैबै यीशुऐ आपणै च़ेलेऊ मांझ़िआ कु दुई च़ेलै भेज़ै और तिउंलै बोलौ कि, “तुमै यरुशलेमा शहरा दी डैऔ। तिऐ तुमुकै एक आदमी मिला ज़ुण काछ़ा माथै पाणी री बोटल़ोऊ चुंगिऔ आ डेउंदै लागौ औन्दौ। तुमै तेस आदमी पीछ़ु डेवेऊ।"
"MRK","14","14","ज़ेज़ै घौरा दी सेऊ आदमी डैआ लौ, तुमै तेस घौरा रै स्याणै लै बोलेऊ कि, ‘गुरु इणौ बोला आ, “मुकालै तैयार कियौ औन्दौ कौमरौ केज़ौ आ ज़िऐ हाऊं आपणै च़ेलेउ आइलै फसह रै साज़ै री रोटी खाऊ?” ’"
"MRK","14","15","तैबै सेऊ घौरा रौ स्याणौ तुमुकै तेस घौरा री माथली मंजली दी सौज़ाऔ औन्दौ बौड़ौ कौमरौ देखावा आ। तुमै तिऐ फसह री रोटी खाणै रौ इन्तज़ाम कौरेऊ।”"
"MRK","14","16","तैबै च़ेलै यरुशलेम शहरा दी डेवै। ज़िणौ-ज़िणौ यीशुऐ बोलौ थौ तिणी तिऊं आइलै हुऔ। तैबै तिंउऐ तिऐ फसह रै साज़ै री रोटी रौ इन्तज़ाम कियौ।"
"MRK","14","17","ब्याल़कै यीशु आपणै बारह चुनै औन्दै च़ेलेऊ आइलै सेज़ै घौरा दी आशै ज़िऐ संज़ेड़ै री रोटी खाणै रौ इन्तज़ाम थौ कियौ औन्दौ।"
"MRK","14","18","ज़ैबै सारै बोशियौ रोटी खांदै लागै तैबै यीशुऐ बोलौ, “तुमै सारै ई इदै मुं आइलै रोटी खांदै लागै औन्दै। हाऊं तुमुलै सौच़्च़ौ बोलाऊ कि तुमु मांझ़िऐ कु एक आ ज़ो मुं पौकड़ावा आ।”"
"MRK","14","19","इणै शुणियौ सै सारै निराश हुऐ और एक-एक कौरीऐ सारै बोलदै लागै, “का हाऊं ता नाईं?”"
"MRK","14","20","तैबै यीशुऐ बोलौ, “सेऊ तुमु बारह च़ुनै औन्दै च़ेलेउ मांझ़िऐ आ, ज़ुण मुं आइलै बोशियौ मैरै खोरु कु रोटी च़ोबिऔ आ खांदै लागौ औन्दौ।"
"MRK","14","21","हाऊं, ज़ुण परमेश्‍वरा री तौरफा कु भेज़ौ औन्दौ ऊ, मैरौ मौरणौ ता इणौ भी आ लिखौ औन्दौ। फिटकार तेस आदमी लै ज़ुण मुं पौकड़ावा आ। तेस आदमी लै तैबै आच़्छ़ौ थौ कि तेसरौ ज़नमा ना हुआ थौ।”"
"MRK","14","22","रोटी खांदी बारै यीशुऐ एक रोटी च़ुंगी और परमेश्‍वरा रौ धन्यबाद कौरीयौ रोटी चोड़ी और आपणै च़ेलेऊ लै देई और बोलौ, “आं पाकड़ौ, इंऐ रोटी मैरौ ज़िसम सौमझ़ियौ खाऔ।”"
"MRK","14","23","तैबै यीशुऐ अंगुरा रै रौसा रौ खोरु च़ुंगौ और परमेश्‍वरा रौ धन्यबाद कौरीयौ आपणै च़ेलेउलै दैऔ और सै च़ेलै तेस खोरु कु बारी-बारिऐ पिंदै लागै।"
"MRK","14","24","तैबै यीशुऐ बोलौ, “एस अंगुरा रौ रौस तुमै वायदा रौ मैरौ लोऊ सौमझ़ौ ज़ो भौरी लोगु तिंउरै पापा री सौज़ा कु बौच़ाउणा लै बौइणै वाल़ौ आ। (मैरै मौरणै कु परमेश्‍वर लोगु आइलै एक नौउंऔ रिश्तै रौ वायदौ पाकौ कौरा आ।)"
"MRK","14","25","हाऊं तुमुलै सौच़्च़ौ बोलाऊ कि एथ बासिऐ हाऊं अंगुरा रौ रौस दुजी बारै तेबी झ़ांऊ ना पिंदौ ज़ेबी झ़ांऊ राज़ौ बौणियौ आशीयौ ना पिऊ।”"
"MRK","14","26","तैबै भजन गाइयौ सै घौरा कु बाइरै निकल़ियौ जैतून पहाड़ी लै डेवै।"
"MRK","14","27","बाटा दी डेऊंदै-डेऊंदै यीशुऐ बोलौ, “पवित्रशास्त्रा दी इणौ आ लिखौ औन्दौ कि, ‘परमेश्‍वर भेराल़डु झ़ांगा आ, तैबै भेरी ओरु-पोरु भागा ई।’ इणी मुं भी पौकड़ाउइयौ झ़ांगाई, तैबै तुमै सारै और मुं छ़ाड़ियौ भागा ई।"
"MRK","14","28","पर हाऊं ज़िउंदौ हुईऔ तुमु कु औगाड़िऐ गलील परदेशा ई पौउंच़ाऊ। तिऐ हाऊं तुमुकै मिला ऊ।”"
"MRK","14","29","पतरसै यीशु लै बोलौ, “च़ाऊ सारै डौगमौगाइऔ भागा लै, तैबै भी हाऊं तुमु छ़ाड़ियौ ना डेउंदौ।”"
"MRK","14","30","इणै शुणियौ यीशुऐ पतरसा लै बोलौ, “हाऊं ताउंलै सौच़्च़ौ बोलाऊ कि आज़ राची कुखड़ै रै दुई बारै बाश्णै कु पैहलै तू चिया बारै आपणै मुंआ कु बोलाई कि तू मुं नाईं ज़ाणदौ।”"
"MRK","14","31","तैबै पतरसै औज़ौ भी काठै कौरीऐ बोलौ कि, “च़ाऊ मुं ताऊं आइलै मौरणौ भी जा लौ, तैबै भी हाऊं केभी ना बोलदौ कि हाऊं तुमु नाईं ज़ाणदौ!” और सारै च़ेलै इणौ लागै बोलदै।"
"MRK","14","32","तैबै सै एकी बौगीच़ै दी पौउंच़ै ज़ासरौ नाऊं गतसमनी थौ। तिऐ यीशुऐ आपणै च़ेलेऊ लै बोलौ, “तुमै इदै बोशी रौएऊ ज़ेबी झ़ांऊ हाऊं प्राथना कौरुलै।”"
"MRK","14","33","तैबै यीशुऐ तिऊं मांझ़िआ कु पतरस, याकूब और यहुन्ना आपु आइलै दौख आगुड़ै निऐं। तेबी यीशु भौरी दुखी थौ।"
"MRK","14","34","यीशुऐ तिऊं चिन च़ेलेउलै बोलौ कि, “हाऊं भौरी दुखी ऊ, ज़िणौ मौरणै वाल़ौ ऊ। तुमै इदै उज़ीई रौएऊ।”"
"MRK","14","35","यीशु दौख आगुड़ै डेईयौ धौनी ज़मीना माथै झुकियौ प्राथना कौरदै लागौ कि, “कौरी बौल़ा ई ता एस दुखा रौ बौगत मुं काऐ रौ पोरु टाल़।”"
"MRK","14","36","यीशुऐ बोलौ, “ओ बाब! तुमै ता सब कुछ़ कौरी बोलाई। एस दुखा रौ बौगत मुकाऐ रौ पोरु टाल़। तैबै भी मेरी नाईं बल्कि तेरी मौरज़ी च़ांई पुरी हुई।”"
"MRK","14","37","तैबै यीशुऐ आपणै च़ेलेउ काऐ आशीयौ देखै ता सै थै सुतै औन्दै। यीशुऐ शमौन पतरसा लै बोलौ, “शमौन, तू सुतदै ई लागौ औन्दौ? का तू एकड़ी घौड़ी भी उज़ीई नाईं रौई बौल़दौ?"
"MRK","14","38","तुमारौ ज़िऊ ता मैरै हुकमा मानणा लै तैयार आ, पर तुमारै ज़िवा री इच़्छ़ा पुरी कौरणै री शक्ति तुमु दी नाईं आ। ज़ागदै रौएऊ और प्राथना कौरेऊ ताकी तुमै इम्तहाना दी फेल ना हुआ।”"
"MRK","14","39","यीशु तीदरा कु डैऔ और तिणी प्राथना कौरदै लागौ ज़िणी पैहलै की थी।"
"MRK","14","40","ज़ेबी यीशु दुजी बारै आशौ तेबी भी सै च़ेलै सुतै औन्दै थै कैलैकि तिउंकै भौरी नीज थी लागी औन्दी। ज़ैबै यीशु तिऊं उज़ीयावा थौ ता सै शौरमा रै मारै यीशु लै कुछ़ ना बोली बौल़ा थै। यीशु तौंइऐ प्राथना कौरदै डैयौ।"
"MRK","14","41","तैबै चीजी बारै यीशु सुतै औन्दै च़ेलेउ काऐ आशौ और तिउंलै बोलौ, “का तुमै औज़ौ सुती गौऐ? बस। उठौ! देखौ! आदमी रौ छ़ोहरु पापी लोगु रै हाथा दी पकड़ाइणै वाल़ौ आ।"
"MRK","14","42","उठौ औगांऊ हाण्डौ। देखौ मुं पकड़ाउणै वाल़ौ आशी गौ आ।”"
"MRK","14","43","यीशु इणौ बोलदै थौ लागौ औन्दौ कि खरकच़ार यहुदा, ज़ो चुनै औन्दै बारह च़ेलेउ मांझिया कु एक थौ, तिऐ आशौ। तेस आइलै एक भौरी भीड़ थी ज़ासकै तलवारै और डिंगै थै। सै भीड़ बौड़ै याजक यहुदी शास्त्री और स्याणै लोगुऐ थी भेज़ी औन्दी, यीशु पाकुड़ना लै।"
"MRK","14","44","यहुदै पैहलै बोलौ औन्दौ थौ कि, “ज़ासरै गौल़ै दी घीणा लाइयौ खोबु देउलै सेऊ आ यीशु। तेस पाकड़ेउ और सौंभाल़ियौ निंएउ।”"
"MRK","14","45","तैबै यहुदा खरकच़ार यीशु काऐ आशौ और बोलौ, “गुरुजी!” साथाई तेसरै गौल़ै दी घीणा लाइयौ खोबु दैऔ।"
"MRK","14","46","तैबै तिऊं लोगुऐ आगुड़ै आशीयौ यीशु पाकड़ौ।"
"MRK","14","47","इणै देखीयौ एकी च़ेलै आपणी तलवार गाड़ियौ परधान याजका रै नुकरा रौ कौन्थु पोरु पा काटौ।"
"MRK","14","48","यीशुऐ तिऊं लै बोलौ, का तुमै मुं डाकू सौमझ़ियौ तलवारी और डिंगै कौरौ पाकुड़दै आशै औन्दै?"
"MRK","14","49","“हाऊं ता रोज़ तुमु आइलै रौआ थौ और परमेश्‍वरा रै घौरा दी शिक्षा दिआ थौ। तेबी तुमै मुं आसानी कौरी पाकड़ी बौल़ा थै। पर इणौ सारौ एथीलै हुऔ ताकी पवित्रशास्त्रा दी लिखी औन्दी बूश पुरी हुआ।”"
"MRK","14","50","तैबै सारै च़ेलै यीशु छ़ाड़ियौ पोरु भागै।"
"MRK","14","51","तैबै एक ज़वान आदमी आपणै नांगै ज़िसमा दी एक च़ादरू कौशटियौ यीशु पिछ़ाड़ी-पिछ़ाड़िऐ थौ डेउंदै लागौ औन्दौ। तिऊं लोगुऐ सेऊ आदमी पाकड़ौ।"
"MRK","14","52","पर सौ आदमी आपणौ च़ादरू छ़ाड़ियौ तिदरु नांगी भागौ पोरु।"
"MRK","14","53","ज़ुणी लोगुऐ यीशु पाकड़ौ थौ तिंउऐ यीशु परधान याजका रै घौरा दी नियौं। तिऐ शास्त्री और सारै बौड़ै याजक, स्याणै लोग कौठै थै हुऐ औन्दै।"
"MRK","14","54","पतरस यीशु पिछ़ाड़ी-पिछ़ाड़िऐ परधान याजका रै घौरा रै खौल़ै झ़ांऊ डैऔ। पतरस तिऐ च़ोउकीदारु काऐ बोशियौ आगी तापदै लागौ।"
"MRK","14","55","बौड़ै याजक और सारै यहुदी फैसलै कौरणै वाल़ी खुबंल़ी रै लोग च़ाहा थै कि कोई यीशु रै विरोधा दी गवाही दिआ ज़िणै कौरीऐ यीशु लै मौरणै री सौज़ा मिला। पर कोई तिउंकै सुराग ना मिलौ"
"MRK","14","56","काफी लोग यीशु रै विरोधा दी गवाही दैंदै लागै पर तिउंरी बुशै आपु मांझ़िऐ नाईं मिला थी।"
"MRK","14","57","तैबै कई लोग खौड़ै हुईयौ झ़ुठी गवाही दैंदै लागै कि,"
"MRK","14","58","“आमुऐ शुणौ आ कि इयौ बोला, ‘हाऊं आदमी रै चाणौ औन्दौ परमेश्‍वरा रौ घौर ढाल़ियौ चिआ दिना दी एक दुजौ परमेश्‍वरा रौ घौर चाणाऊ ज़ो आदमी रै हाथा कौरीऐ नाईं आ चाणौ औन्दौ।’ ”"
"MRK","14","59","तैबै एज़ी बुशा दी भी तिउंरी गवाही एकी दुजै आइलै नाईं मिला थी।"
"MRK","14","60","तैबै परधान याजकै आपु खौड़ी उठीयौ तिऊं सारेउ रै सामनै यीशु कु पुछ़दै लागौ, “तू ज़वाब कैलै ना दैंदौ? इऊं गवाइऊ रौ ताउंकै कोई ज़वाब नाईं आसतौ?”"
"MRK","14","61","पर यीशु च़ुटुक थाकौ। तिणिऐ कुछ़ भी ज़वाब ना दैऔ। तैबै परधान याजकै औज़ौ पुछ़ौ, “का तू परमेश्‍वरा रौ छ़ोहरु मसीहा ई?”"
"MRK","14","62","यीशुऐ बोलौ, “ओ। और तुमै देखा ई कि हाऊं ज़ुण परमेश्‍वरा री तौरफा कु भेज़ौ औन्दौ ऊ, भौरी शक्ति वाल़ै परमेश्‍वरा री सुल़टी भिलै बोशियौ राज़ कौराउ, और बादल़ु दी सौरगा कु आशाऊ।”"
"MRK","14","63","इणै शुणियौ परधान याजक रोशुइयौ आपणौ च़ोगौ च़िरौ और बोलदै लागौ कि, “आबै आमुकै कासी री गवाही री ज़ुरत नाईं आसती,"
"MRK","14","64","कैलैकि आमुऐ आपु शुणी गौ आ कि इयौ परमेश्‍वरा री बुराई कौरा आ। आबै तुमै इणौ बोलौ कि तुमारौ फैसलौ का सा?” सारै लोगुऐ बोलौ कि यीशु लै मौरणै री सौज़ा मिलणी च़ांई।"
"MRK","14","65","तैबै तिऊं मांझ़िआ कु कुछ़ लोग यीशु रै मुंआ दी थुकदै लागै। तेसरी आखी दी कापड़ौ बानियौ सै लोग तेस पिटदै लागै और तेसरौ मज़ाक उड़ाइयौ बोलदै लागै, “अगर तू भविष्यवक्ता ई ता बोल, ताऊं दी कुणिऐ लाई आ?” और बौड़ै याजकु रै च़ोउकीदारुऐ भी तेसदी थापै लाई।"
"MRK","14","66","ज़ेबी यीशु री पूछ़ताछ़ हुंदै थी लागी औन्दी, तेबी पतरस तौल़ भिलै खौल़ै दी थौ। तैबै परधान याजका री एक नुकराण तिऐ आशी।"
"MRK","14","67","तियांऐ पतरस आगी तापदै देखौ ता तियांऐ तेस भिलै बौड़ै ध्याना कौरीऐ देखीयौ बोलौ, “तू भी ता नासरता रै यीशु आइलै साथाई थौ।”"
"MRK","14","68","तैबै पतरसै बोलौ, “तू का बोलाई? हाऊं तेस नाईं ज़ाणदौ।” पतरस खोल़ी काऐ आशौ और तेबी कुखड़ौ एकी बारै बाशौ।"
"MRK","14","69","तैबै तिऐं नुकराणिऐ तिऐ खौड़ै लोगु लै बोलौ कि, “इयौ आदमी यीशु रौ साथी आ।”"
"MRK","14","70","तैबै पतरस दुजी बारै मुकरौ कि, “हाऊं तेस नाईं ज़ाणदौ।” दख बौगता बासिऐ तिऐ ज़ो लोग थै तिंउऐ पतरसा लै बोलौ, “तेरी बोली ता गलीली लोगु ज़िणी आ। तू ज़ुरूर यीशु रै साथी मांझ़िया कु एक ई।”"
"MRK","14","71","तैबै पतरस कसमा खांदै लागौ, “हाऊं तेस आदमी बिल्कुल भी ना ज़ाणदौ। अगर हाऊं झ़ूठ बोलु लै ता परमेश्‍वरै मुलै सौज़ा च़ांई देई।”"
"MRK","14","72","तेबी खरकच़ार कुखड़ौ दुजी बारै बाशौ। पतरसा कै याद आशी कि यीशुऐ तेसलै बोलौ थौ कि, “कुखड़ै रै दुई बारै बाशणै कु पैहलै तू चिआ बारै मुकरा ई कि तू मुं नाईं ज़ाणदौ।” एज़ी बूश याद कौरीयौ पतरस ज़ोरै ज़ोरै लेरदै लागौ।"
"MRK","15","1","दोउत राची यहुदी शास्त्री, बौड़ै याजक और स्याणै लोग, ज़ो यहुदी फैसलै कौरणै वाल़ी खुंबल़ी रै ज़ौणै थै। तिंउऐ आपु मांझ़िऐ चौपड़ुइयौ यीशु तिदरु बानियौ पिलातुसा काऐ नियौं। (पिलातुस यहुदा परदेशा दी रोमी सरकारा रौ बौड़ौ आफसर थौ।)"
"MRK","15","2","पिलातुसै यीशु कु पुछ़ौ, “का तू यहुदी लोगु रौ राज़ौ ई?” यीशुऐ ज़वाब दैऔ, “ओ! तुमै ता आपु ई बोलदै लागै औन्दै।”"
"MRK","15","3","तैबै बौड़ै याजक यीशु माथै भौरी कुछ़ गलत आरोप लाइंदै लागै।"
"MRK","15","4","पिलातुसै यीशु कु औज़ौ पुछ़ौ, “का तू ज़वाब नाईं दैंदौ? इऐ लोग तैरै विरोधा ई भौरी कुछ़ ई बोलदै लागै औन्दै।”"
"MRK","15","5","तैबै भी यीशुऐ कुछ़ ना बोलौ। यीशु रै च़ुटुक रौइणै कु पिलातुस भौरी हैरान हुऔ।"
"MRK","15","6","हर साल ज़ैबै यहुदी लोग फसह रौ साज़ौ मौनावा थै तैबै रोमी सरकारा री तौरफा कु यहुदी लोगु रै बोलणै माथै एक कैदी आज़ाद हुआ थौ।"
"MRK","15","7","सेज़ै बौगतै बरअब्बा नावां रौ एक आदमी ज़ो कैदीऊ आइलै कैदा ई बन्द थौ, ज़ुणिऐ झ़ौगड़ै कौरदी बारै एकी रौ खून कियौ थौ।"
"MRK","15","8","तैबै सारी भीड़ पिलातुसा काऐ आगुड़ै डेइयौ तेसलै बोलदै लागै कि, “ज़िणौ तुमै हर साल कौरा ई। एज़ी बारै भी तिणौ कौरौ। आमुलै एक कैदी आज़ाद कौरौ।”"
"MRK","15","9","पिलातुसै तिउंलै ज़वाब दैऔ, “का तुमै च़ाहा ई कि हाऊं तुमुलै एस यहुदिऊ रौ राज़ौ आज़ाद कौरु?”"
"MRK","15","10","सेऊ ज़ाणा कि बौड़ै याजक लोग यीशु री मीश कौरा ई और सेऊ तैबै इऐ पकड़ाऔ आ।"
"MRK","15","11","बौड़ै याजकुऐ भीड़ा रै लोगु लै बोलौ कि यीशु नाईं बल्कि बरअब्बा नावां रौ कैदी मांगौ। तैबै भीड़ा रै लोग मांगदै लागै कि बरअब्बा नावां रौ आदमी आज़ाद कौरौ।"
"MRK","15","12","तैबै पिलातुसै पुछ़ौ कि, “हाऊं यहुदी लोगु रै राज़ै रौ का कौरु?”"
"MRK","15","13","भीड़ा रै लोगुऐ ज़ोरै बोलौ, “तेस क्रुसा माथै च़ड़ाऔ”"
"MRK","15","14","पिलातुसै बोलौ, “कैलै? तिणिऐ का बुरौ कियौ आ?” पर सै लोग औज़ौ भी ज़ोरै-ज़ोरै बोलदै लागै कि, “एस क्रुसा माथै च़ौड़ाऔ।”"
"MRK","15","15","तैबै पिलातुसै भीड़ा रै लोग खुश कौरना लै बरअब्बा नावां रौ कैदी आज़ाद कियौ। और यीशु रोमी सिपाइऊ कै कोड़ै लाइणा लै और क्रुसा दी च़ड़ाउणा लै सांबी ऐरौ आ।"
"MRK","15","16","रोमी सिपाईउ ऐ यीशु पिलातुसा रै मैहला री खोल़ी भितै निऔं। तिऐ तिंउऐ सारै सिपाई कौठै कियै।"
"MRK","15","17","तैबै यीशु रौ मज़ाक उड़ाउणा लै यीशु कै एक बैंगनी रौंगा रौ च़ोगौ भिड़ाऔ ज़िणौ राज़ै लोग भीड़ा थै। और तिंउऐ यीशु रै मुंडा दी काँडेऊ रौ एक ताज़ बेलियौ लाऔ।"
"MRK","15","18","तैबै सै लोग “यहुदिऊ रै राज़ै री ज़ै ज़ै” बोलीयौ यीशु रौ मज़ाक उड़ाउंदै लागै।"
"MRK","15","19","सिपाई घौड़ी-घौड़ीयै यीशु मुंडा दी छिवांटी री लाइंदै लागै। और यीशु माथै थुकदै भी लागै। और सै मज़ाका दी यीशु रै सामनै धौनी झुकियौ ढाल कौरदै लागै"
"MRK","15","20","ज़ैबै तिंउऐ आच़्छ़ा कौरीऐ मज़ाक उड़ाऔ तैबै सिपाइउऐ सै बैंगनी रौंगा रै जुड़कै उतारीयौ तेसकै तेसी रै जुड़कै भिड़ाऐ। और क्रुसा माथै च़ड़ाउणा लै तेस शहरा कु बाइरै निऔं।"
"MRK","15","21","यीशु क्रूस आपणै काछ़ा माथै च़ुंगियौ आण्डदै थौ लागौ औन्दौ। तैबै बाटा दी सिपाइउऐ एक आदमी पाकड़ौ ज़बर ज़ौस्ती तेसकु क्रूस च़ुंगाउणै भेज़ौ। सौ आदमी कुरैन नावां रै शहरा रौ रौइणै वाल़ौ थौ। सौ गाँवा कु आशदै थौ लागौ औन्दौ। तेस आदमी रौ नाऊं शमौन थौ ज़ो सिकन्दर और रूफुस नावां रै दुई छ़ोहरु रौ बाब थौ।"
"MRK","15","22","क्रुसा माथै च़ड़ाउणा लै एक ज़ागाह थी ज़ासरौ नाऊं गुलगुता थौ। गुलगुता रौ मतलब आ खोपड़ी ज़िणी ज़ागाह। तिंउऐ यीशु तिऐ आणौ।"
"MRK","15","23","क्रुसा माथै च़ड़ाउणा कु पैहलै बेदणी मिटाउणा लै तिंउऐ अंगुरा रै रसा दी मुर्र नावां री ज़ौड़ी-बुटी मिलाइयौ यीशु लै पिलाउणा री कोशिष की पर यीशुऐ नाईं पियौ"
"MRK","15","24","तैबै तिंउऐ यीशु क्रुसा माथै च़ौड़ाऔ। और तेसरै जुड़कै बांटणा लै कि कासकै का मिला आ चिट्ठी पाई।"
"MRK","15","25","दोअती लगभग नौ बाज़ै तिंउऐ यीशु क्रुसा माथै च़ड़ाऔ।"
"MRK","15","26","क्रुसा माथै एक तख्ती भी टांगी ज़ासदी यीशु लै लिखौ औन्दौ थौ कि, “यहुदी लोगु रौ राज़ौ।”"
"MRK","15","27","यीशु आइलै दुई डाकु भी थै ज़ो अलग अलग क्रुसा माथै थै च़ड़ाऐ औन्दै। एक थौ यीशु री सुल़टी भिलै और एक थौ उल़टी भिलै।"
"MRK","15","28","ज़िणौ पवित्रशास्त्रा दी भौरी पैहलै यीशु रै बारै दी भविष्यवाणी कौरीयौ लिखौ थौ कि, “सौ कैदीऊ मांझ़िऐ गिणौ आ,” सेज़ौ वचन पुरौ हुऔ आ।"
"MRK","15","29","तिऐ बाटा दी आशणै-डेउणै वाल़ै लोग भी यीशु री बेइज़्ज़ती थै कौरदै लागै औन्दै। सै आपणै मुंडा हिलाई-हिलाईयौ थै बोलदै लागै औन्दै कि, “आड़ै, परमेश्‍वरा रौ घौर ढाल़ियौ चिजै दिना दी तेस चाणनै वाल़ौ!"
"MRK","15","30","आबै क्रुसा कु उतरियौ देखाऊ और आपु ता बौच़।”"
"MRK","15","31","तिणी ई यहुदी शास्त्री और बौड़ै याजक भी यीशु रौ मज़ाक उड़ाइयौ बोलदै लागै कि, “इणीऐ ता दुजै लोग बौच़ाऐ ई आबै आपु ना बौच़ी बौल़दौ।"
"MRK","15","32","इयौ आपुलै मसीह और इस्राइला रौ राज़ौ माना आ। अगर इयौ आमारै सामनै क्रुसा कु उतरा लौ ता आमै भी एस माथै विश्वास कौरी ई।” यीशु आइलै ज़ो दुइया भिलै डाकु थै टांगै औन्दै सै भी यीशु रौ मज़ाक उड़ाउंदै थै लागै औन्दै।"
"MRK","15","33","दुसै लगभग बारह बाज़ै सारै देशा दी न्यारौ हुऔ और चिआ घंटै झ़ांऊ न्यारौ थौ।"
"MRK","15","34","दुसकै चिआ बाज़ै यीशुऐ ज़ोरै आपणी बोली दी बोलौ, “इलोई, इलोई लमा शबक्तनी?” ज़ासरौ मतलब आ, “मैरै परमेश्‍वर! मैरै परमेश्‍वर! ताऐं हाऊं कैलै छ़ाड़ी ऐरौ ऊ?”"
"MRK","15","35","तिऐ ज़ो लोग खौड़ै थै, कुछ़ लोगुऐ इणै शुणियौ गलत सौमझ़ियौ बोलौ, “शुणौ! इयौ एलियाह भविश्यवक्ता लै आ औटाइंदै लागौ औन्दौ।”"
"MRK","15","36","एक आदमी फेटा मारीयौ एक स्याइचूश सिरकै दी भिज़ाइयौ एक लाम्बै डिंगै दी बानियौ यीशु लै दैऔ ताकी यीशु तेस चुशियौ पिया। तिणीऐ बोलौ कि, “देखी एरी कि एलियाह गुरु एस क्रुसा कू उतारदै आशा कि नाईं।”"
"MRK","15","37","यीशुऐ औज़ौ राड़ मारी और तेबी प्राण छ़ाड़ै।"
"MRK","15","38","तिंया ताकै परमेश्‍वरा रै घौरा भितै सारेउ कु शुद्ध ज़ागाह दी सामनै ज़ो पौरदौ थौ, सेऊ माथा कु तौल़ झ़ांऊ च़ीरुइयौ दुई भिलै हुऔ।"
"MRK","15","39","यीशु काऐ ज़ो रोमी सिपाइउ रौ आफसर थौ तिणिऐ देखौ कि, यीशु किणौ मौरौ आ, तैबै तिणिऐ बोलौ, “सौच़्च़ी ई, इयौ आदमी परमेश्‍वरा रौ छ़ोहरु थौ।”"
"MRK","15","40","कुछ़ छ़ेउड़ी दुरा कु थी लागी ऐन्दी देखदै। इऐ छ़ेउड़ी गलील परदेशा कु थी यीशु आइलै यरुशलेमा दी आशी औन्दी, तिऊं मांझ़िऐ मगदल गाँवा री एक मरियम थी और दुजी याकूब और योसेसा री आमा मरियम थी, और सलोमी नावां री एक छ़ेउड़ी भी थी।"
"MRK","15","41","औज़ौ भी मोकती छ़ेउड़ी थी तिऐ। ज़ेबी यीशु गलील परदेशा दी थौ तेबी इऐ सारी छ़ेउड़ी तेस पिछ़ु डेईयौ तेसरी सेवा कौरा थी।"
"MRK","15","42","ज़ैबै ब्याल़ हुई एरी ता एथीलै कि तैयारी रौ दीन थौ, ज़ो आरामा रै दिना कु एक दिन पैहलै हुआ थौ।"
"MRK","15","43","तेबी अरमतिया रै रौइणा वाल़ौ युसुफ आशौ ज़ो बौड़ी खुंबल़ी रौ खास ज़ौणौ थौ और आपु भी परमेश्‍वरा री राज़्या री बाट लोड़ा थौ तिणीऐ हिम्मत छ़ाड़ियौ पिलातुसा कु यीशु रौ मौड़ौ मांगौ।"
"MRK","15","44","पिलातुस हैरान हुऔ कि यीशु एती शिगरी किणौ मौरौ आ। तैबै तिणिऐ सेऊ आफसर औटाऔ ज़ुणिऐ यीशु क्रुसा माथै च़ड़ाऔ थौ। पिलातुसै आफसरा कु पुछ़ौ का यीशु मौरी गौ आ?"
"MRK","15","45","ज़ेबी तिणी रोमी सिपाइउ रै आफसरै बोलौ कि यीशु मौरी गौ आ तैबै पिलातुसै यीशु रौ मौड़ौ निणै दैऔ।"
"MRK","15","46","तैबै युसुफै लाठै रौ कापड़ौ खरीदियौ आणौ। और यीशु रौ मौड़ौ क्रुसा कु धौनी गाड़ियौ तेस लाठै दी मेटौ और तैबै एक ओडाच़ी दी छ़ाड़ौ ज़ो ढोकै दी काटियौ थी चाणी ऐन्दी और सै ओडाच़ी एक बौड़ै पात्थरा कौरीऐ बंद कौरी।"
"MRK","15","47","मगदल गाँवा री मरियम, और योसेसा री आमा मरियम, दुइया देखदै थी लागी औन्दी कि यीशु रौ मौड़ौ किऐ छ़ाड़ाई।"
"MRK","16","1","ज़ैबै यहुदी लोगु रौ आरामा रौ दीन खातम हुई गौ थौ, तेबी मगदल गाँवा री मरियम, सलोमी और याकुबा री आमा मरियम, इऊं चिन छ़ेउड़िउऐ यीशु रै मौड़ै दी लाईणा लै खुशबुदार समान खरीदियौ आणौ।"
"MRK","16","2","दुजै दिनै ज़ो हौफ्तै रौ पैहलौ दीन थौ, तेबी दोअती च़िलकी आरी इऐ चिन छ़ेउड़ी सेज़ी ओडाच़ी भिलै च़ाल पौड़ी ज़िऐ यीशु रौ मौड़ौ थौ छ़ाड़ौ औन्दौ।"
"MRK","16","3","सै आपु मांझ़िऐ थी लागी औन्दी बोलदै कि, “आमु कालै भितरै डेउणा लै तेस पात्थर कुण गाड़ा सा? ज़ो ओडाच़ी बंद कौरना लै आ लाऔ औन्दौ।”"
"MRK","16","4","ज़ेबी तिंउऐ तिऐ पंउच़ियौ देखौ ता सौ बौड़ौ पात्थर थौ तिदरा कु पोरु पा घिसरौ औन्दौ।"
"MRK","16","5","सै छ़ेउड़ी तिऐ ओडाच़ी भितै डेई ता तिऐ सुल़टी भिलै थौ एक ज़वान आदमी शेतै जुड़कै भिड़ीयौ बोशौ औन्दौ। सै छ़ेउड़ी हैरान हुई।"
"MRK","16","6","तिणिऐ तिऊं छ़ेउड़ी लै बोलौ, “हैरान ना हुऔ। तुमै नासरता रौ यीशु लोड़दै ई लागी औन्दी ज़ो क्रुसा माथै थौ च़ौड़ाऔ औन्दौ। सौ ज़िउंदौ हुई गौ आ। सौ इदै नाईं आसतौ। देखौ, एज़ी ज़ागाह दी थौ छ़ाड़ौ औन्दौ।"
"MRK","16","7","तुमै आबै डैऔ। यीशु रै च़ेलेउलै, और खास कौरीऐ पतरसा लै बोलौ कि, ‘यीशु तुमु कु औगाड़िऐ गलील परदेशा लै डिआ सा और तिऐ तुमै तेस देखा ई, ज़िणौ तिणिऐ बोलौ थौ।’ ”"
"MRK","16","8","सै छ़ेउड़ी बाइरै आशीयौ तिदरु भागी। सै कांबदै थी लागी औन्दी और डौरी औन्दी थी। तिऊं छ़ेउड़िउऐ कासी कै ना बोलौ कैलैकि सै डौरी गोई थी।"
"MRK","16","9","हौफ्तै रै पैहलै दिना दी दोअती ज़ेबी यीशु ज़िउंदौ हुऔ ता पैहलै मगदल गाँवा री मरियमा कै दिशौ। ज़ासकु यीशुऐ सात बुरी आत्माऐं गाड़ी थी।"
"MRK","16","10","तिदरौ डेइयौ तिंआऐ इऐ बुशै यीशु रै साथिउ कै बोली ज़ो यीशु लै शोक कौरदै और लेरदै थै लागै औन्दै।"
"MRK","16","11","ज़ेबी तिऊं च़ेलेउऐ शुणौ कि यीशु ज़िउंदौ हुई गौ आ और मरियमा कै दिशौ आ तैबै तिउंकै विश्वास ना हुऔ।"
"MRK","16","12","तेत बासिऐ यीशु दुई च़ेलेउ कै भी दिशौ ज़ो आपणै गाँवा लै थै लागै औन्दै डेउंदै।"
"MRK","16","13","तिंउऐ भी वापिस यरुशलेमा दी डेइयौ ओरी च़ेलेउ कै यीशु रै बारै दी बोलौ पर तिऊं च़ेलेउऐ तैबै भी विश्वास नाईं कियौ।"
"MRK","16","14","तेत बासिऐ यीशु तिऊं ग्यारह च़ेलेउ कै भी दिशौ ज़ेबी सै रोटी खान्दै थै लागै औन्दै। यीशुऐ सै च़ेलै डांटै कैलैकि तिंउरै मन डीठ बौणी गोऐ थै और ज़ुणिऐ भी यीशु ज़िउंदै हुणै बासिऐ देखौ थौ, तिउंरी बुशेऊ माथै तिऊं च़ेलेउऐ विश्वास नाईं कौरौ।"
"MRK","16","15","तैबै यीशुऐ तिउंलै बोलौ, “तुमै सारी धौतरी दी डेइयौ सारै लोगु कै खुशी री खौबर शुणाऔ।"
"MRK","16","16","ज़ो आदमी विश्वास कौरालौ बपतिस्मौ निंआ लौ सौ बौच़ा आ। पर ज़ो खुशी री खौबरी माथै विश्वास नाईं कौरालौ सौ परमेश्‍वरा री तौरफा कु सौज़ा पा सा"
"MRK","16","17","विश्वास कौरणै वाल़ेउ री निशाणी इऐ हुआ कि सै मैरै नावां कौरीऐ बुरी आत्मा गाड़ाई। और नौईं-नौईं बोली बोलाई।"
"MRK","16","18","और सै गौलती दी साप भी छ़ूंआ लै, या कोई बीश भी पिआ लै तैबै भी तिउंलै कुछ़ ना हुंदौ। और सै बीमार लोगु माथै हाथा छ़ाड़ियौ ता सै बीमार लोग भी च़ांगै हुआई।”"
"MRK","16","19","इऊं बुशु बोलीयौ परमेश्‍वरै प्रभु यीशु सौरगा लै उठाऔ। सौरगा दी डेईयौ सेऊ परमेश्‍वरा रै सुल़टी भिलै बोशौ।"
"MRK","16","20","तेत बासिऐ प्रभु यीशु रै च़ेलै तिदरु डेइयौ सारी ज़ागाह दी खुशी री खौबर शुणाउंदै लागै। तैबै प्रभु यीशु तिउंरै ज़ौरिऐ हैरानी वाल़ै काम कौरदै लागौ ज़िणै कौरीऐ लोगु कै पौतौ कि इयौ खुशी री खौबर सौच़्च़ौ आ। आमीन।"
