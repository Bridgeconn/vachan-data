Book, Chapter, Verse, Text
"ACT","1","1","हे थियुफिलुस, मैं अपणिया पैहल्लिया कताबा च तिन्हां सारियां गल्लां दे बारे च लिख्या ऐ, जिन्हां जो यीशु सुरू ते करदा कने सखांदा रेह्आ,"
"ACT","1","2","जाह़लू तिकर सैह़ परमात्मे दे जरिये सुअर्गे च चुकेया नीं गेआ। ताह़लू तिकर तिन्हां प्रेरितां जो जिन्हां जो यीशुयैं चुणेया था पवित्र आत्मा दे जरिये हुक्म दिंदा रेह्आ।"
"ACT","1","3","यीशुयैं अपणे दुख झेलणे कने मौत्ती दे बाद बड़े पक्केयां सबूतां नैं अपणे आप्पे जो जिन्दा दस्सेया, कने चाल़ियां दिनां तिकर सैह़ चेलेयां जो दुस्सदा रेह्आ, कने परमात्मे दे राज्जे दियां गल्लां करदा रेह्आ।"
"ACT","1","4","तिस बग्त जाह़लू सैह़ किठ्ठे थे, तिन्नी मिल्ली करी तिन्हां जो हुक्म दित्ता, “यरूशलेम सैहरे जो मत छड्डा, अपर मेरे पिता दे तिस वादे जो पूरे होणे दा इन्तजार करदे रेह्आ, जिसदी चर्चा तुहां मिन्जो ते सुणियो।"
"ACT","1","5","क्जोकि यूहन्ने तां पांणिये च बपतिस्मा दित्या ऐ, अपर थोड़ेयां दिनां बाद परमात्मा पवित्र आत्मा घल्लगा, तांजे जेह्ड़ा तुहां अंदर रैंह्।”"
"ACT","1","6","कने बादे च जाह़लू प्रेरित तिस नैं मिल्ले, भिरी तिन्हां यीशु ते पुछया, “हे प्रभु, क्या सैह़ बग्त आई रेह्आ कि तू इस्राएल देसे दा राज्ज जो अजाद करी नैं बापस लेयोंगा?”"
"ACT","1","7","तिन्नी तिन्हां नैं ग्लाया, “तिन्हां बग्तां या कालां जो जाणने दी जरूरत तुहां जो नीं ऐ, कि सैह़ गल्लां काह़लू हुंगिया, क्जोकि तिन्हां गल्लां जो पितैं अपणे हक्के च रखेया ऐ।"
"ACT","1","8","अपर पवित्र आत्मा तुहां पर ओंगा ताह़लू तुहां सामर्थ पांगे; कने तुहां यरूशलेम सैहर कने सामरिया प्रदेसे कने सारे यहूदिया प्रदेस च, कने पूरे संसारे च मेरे गवाह हुंगे।”"
"ACT","1","9","एह़ ग्लाई नैं तिन्हां दे दिक्खदे-दिक्खदे यीशु सुअर्गे जो चली गेआ, कने बदल़ां दिया बज़ाह ते सैह़ तिसियो दिक्खी नीं सके।"
"ACT","1","10","तिसदे जांदे बग्त जाह़लू सैह़ अम्बरे बक्खी दिक्खा दे थे, तां दिक्खा चाणचक दो माणु चिट्टेयां कपड़ेयां लाई करी तिन्हां अल्ल आई खड़ोते,"
"ACT","1","11","कने तिन्हां नैं ग्लाणा लग्गे, “हे गलीली माणुओ, तुहां क्जो खड़ोई करी अम्बरे बक्खी दिक्खा दे हन, ऐई यीशु जिसियो परमात्मा तुहां दे सामणै ते सुअर्गे जो चुक्की नैं लेई गेआ ऐ, जिस तरीके नैं तुहां तिसियो सुअर्गे च जांदे दिख्या ऐ, तिस ई तरीके नैं सैह़ भिरी ओंगा।”"
"ACT","1","12","एह़ सारियां गल्लां होणे ते बाद प्रेरित जैतून नांऐ दे प्हाड़े ते जेह्ड़ा यरूशलेम सैहरे दे नेड़े लगभग अधा मील दूर ऐ, यरूशलेम सैहरे जो बापस हटी आये।"
"ACT","1","13","जाह़लू सैह़ सैहरे च पुज्जे तां तिस कमरे दिया बोड़ी च गै, जित्थु पतरस कने यूहन्ना कने याकूब कने अन्द्रियास कने फिलिप्पुस कने थोमा कने बरतुल्मै कने मत्ती कने हलफई दा पुत्तर याकूब कने शमौन जेलोतेस कने याकूबे दा पुत्तर यहूदा रैंह्दे थे।"
"ACT","1","14","एह़ सारे कने तिसदे भाऊ कने यीशु दी माता मरियम कने होर जणासां सौगी इक्क मन होई करी प्रार्थना च लग्गी रैह्।"
"ACT","1","15","कने तिन्हां दिनां च पतरस लगभग इक्क सौ बिआं लोकां बिच्च खड़ोई करी ग्लाणा लग्गा,"
"ACT","1","16","“हे भाऊओ, जरूरी था कि पवित्रशास्त्रे दा सैह़ वचन पूरा होयैं जेह्ड़ा पवित्र आत्मा दाऊदे दे मुँऐ ते यहूदा दे बारे च, जेह्ड़ा यीशुये जो पकड़ुआणे आल़ेआं दा अगुआ था, पैहल्लैं ई दस्सी दित्या था।"
"ACT","1","17","यहूदा तां अहां च इक्क कने सेवा दे कम्मां च भी साझी था।"
"ACT","1","18","जिंआं तुहां जाणदे हन, तिन्नी बुरे कम्मां दिया कमाईया नैं इक्क खेत खरीदेया, कने सिरे भार पेआ कने तिसदा पेट फटी गेआ कने तिसदियां सारियां आंन्द्रा निकल़ी गियां।"
"ACT","1","19","इसा गल्लां जो यरूशलेम सैहरे दे सारे रैहणे आल़े जाणी गै, ऐत्थु तिकर कि तिस खेते दा नां तिन्हां दिया भासा च ‘हकलदमा’ मतलब ‘खूने दा खेत’ पेई गेआ।"
"ACT","1","20","पतरसैं एह़ भी ग्लाया, कि दाऊदैं अपणी भजन संहिता दिया कताबा च लिख्या ऐ, ‘तिसदा घर उजड़ी जां, कने तिस च कोई ना बसें’ कने दाऊदैं एह़ भी ग्लाया, कने ‘तिसदी पदवी कोई दूआ लेई लैं।’"
"ACT","1","21","“इसतांई जितणेयां दिनां तिकर प्रभु यीशु अहां सौगी ओंदा जांदा रेह्आ, मतलब यूहन्ने दे बपतिस्मे ते लेई करी तिसियो अहां दे सामणै ते सुअर्गे चुकणे तिकर-जेह्ड़े लोक लगातार अहां सौगी रैह्,"
"ACT","1","22","इसतांई एह़ जरूरी ऐ कि इक्क देहया माणु चुणेयां जां, जेह्ड़ा यीशु मसीह दे कम्मां दे सारे बग्तां दा कने मरेयां ते दुवारी जिन्दे होणे दा गवाह ऐ।”"
"ACT","1","23","ताह़लू तिन्हां दून्नी जो खरेड़ी दित्ता, इक्क यूसुफ जिसियो बरसब्बा भी ग्लांदे थे, कने तिसदा खानदानी नां यूस्तुस ऐ, कने दूआ मत्तियाहे जो,"
"ACT","1","24","कने एह़ प्रार्थना कित्ती, “हे प्रभु, तू जेह्ड़ा सारेयां देयां मनां जाणदा ऐ, एह़ प्रगट कर कि इन्हां दून्नी च तैं कुसियो चुणेया ऐ,"
"ACT","1","25","तांजे सैह़ इन्हां सेवा दे कम्मां कने प्रेरिते दिया पदविया जो सम्भाल़ी लैं, जिसायो यहूदा छड्डी करी अपणिया जगाह जो चली गेआ।”"
"ACT","1","26","ताह़लू प्रेरितां तिन्हां दूँई दे बारे च चिठ्ठियां पाईयां, कने चिठ्ठी मत्तियाह दे नांऐ पर निकल़ी। कने सैह़ तिन्हां ग्यारां प्रेरितां सौगी गिणेया गेआ।"
"ACT","2","1","जाह़लू यहूदियां दे पिन्तेकुस्त दा दिन आया, तां सैह़ सारे इक्की जगाह कठ्ठरोयो थे।"
"ACT","2","2","कने चाणचक अम्बरे ते बड्डे तफाने दी छेड़ होई, कने पूरा घर जित्थु सैह़ बैठेयो थे, हिल्ली गेआ।"
"ACT","2","3","कने तिन्हां जो जीभा साइआं अग्गी दियां लपटां दुस्सियां, कने सैह़ लपटां तिन्हां च हर इक्क माणुये च आई रेईयां।"
"ACT","2","4","सैह़ सारे ई पवित्र आत्मा नैं भरोई गै, कने जिंआं आत्मा तिन्हां जो ग्लाणे दी सामर्थ दित्ती, सैह़ लग्ग-लग्ग बोलियां ग्लाणा लग्गे।"
"ACT","2","5","कने तिस बग्त तित्थु परमात्मे दा डर मन्नणे आल़े मते सारे यहूदी लोक थे, जेह्ड़े सारे संसारे दे हर देस ते आई नैं तिस त्योहारे मनाणे तांई यरूशलेम सैहरे च रैंह्दे थे।"
"ACT","2","6","कने जाह़लू तफाने साइआं छेड़ होई, तां भीड़ किठ्ठी होई गेई कने लोक डरी गै, क्जोकि हर इक्की जो ऐई सुणोदा था कि सैह़ मेरिया बोलिया च ग्ला दा ऐ।"
"ACT","2","7","सैह़ सारे हरान कने हक्के-बक्के होई नैं ग्लाणा लग्गे, “दिक्खा एह़ जेह्ड़ा ग्ला दे हन क्या सारे गलीली नीं हन?"
"ACT","2","8","तां भिरी क्जो अहां च हर इक्क अपणी-अपणी पैदाईसी बोली सुणा दा ऐ?"
"ACT","2","9","अहां जेह्ड़ा पारथी, मेदी,एलामी कने मेसोपोटामिया, यहूदिया, कप्पदूकिया, पुन्तुस कने आसिया प्रदेस,"
"ACT","2","10","कने फ्रूगिया कने पन्फूलिया कने मिस्र कने लीबिया जेह्ड़ा कुरेने देस दे अक्खै-बक्खे दे हन इन्हां सारे देसां दे रैहणे आल़ेआं कने रोमी माणु,"
"ACT","2","11","मतलब यहूदी कने यहूदी मत अपनाणे आल़े, क्रेती कने अरबी माणु भी हन, अपर अपणी-अपणी बोलिया च तिन्हां ते परमात्मे दे बड्डे-बड्डे कम्मां दी चर्चा सुणदे हन।”"
"ACT","2","12","कने एह़ सब हरान होये, कने घबराई करी इक्की दूये नैं ग्लाणा लग्गे, “एह़ क्या होआ दा ऐ।”"
"ACT","2","13","अपर दूये मजाक करी नैं ग्लाणा लग्गे, “एह़ तां नौईआ मदिरा दे नशे च मस्त हन।”"
"ACT","2","14","ताह़लू पतरस तिन्हां ग्यारां सौगी खड़ोई नैं जोरे नैं ग्लाणा लग्गा, “हे यहूदी कने हे यरूशलेम सैहरे च रैहणे आल़ेयो, एह़ जाणी लेआ, कने ध्याने नैं मेरियां गल्लां जो सुणा।"
"ACT","2","15","जिंआं तुहां समझा दे हन, कि एह़ नशे हन, अपर एह़ लोक नशे च नीं हन, क्जोकि अह्ल्ली तां भ्यागा दा बग्त ऐ।"
"ACT","2","16","अपर एह़ सैह़ गल्ल ऐ, जेह्ड़ी योएल भविष्यवक्ते ग्लाईयो थी:"
"ACT","2","17","‘परमात्मा ग्लांदा ऐ, कि अन्त दे दिनां च इआं हुंगा, कि मैं अपणा पवित्र आत्मा सारेयां लोकां जो दिंगा, कने तुहां दे पुत्तर कने तुहां दियां कुड़ियां भविष्यवाणी करगियां, कने तुहां दे जुआन माणु दर्शन दिक्खगे, कने तुहां दे स्याणे सुपणे दिक्खगे।"
"ACT","2","18","कने मैं अपणे दासां कने अपणियां दासियां पर भी तिन्हां दिनां च अपणा पवित्र आत्मा दैणा ऐ, कने तिन्हां भी भविष्यवाणी करणी ऐ।"
"ACT","2","19","कने मैं ऊपर अम्बरे च अनोखे कम्म कने थल्लैं धरतिया पर चमत्कार, मतलब खूने दा कने अग्गी दा कने धूयें दा बदल़ दस्सगा।"
"ACT","2","20","प्रभु दा न्याय दा दिन ओणे ते पैहल्लैं सूरज नेहरे कने चन्द्रमा खूने साइआं लाल होई जांगा।"
"ACT","2","21","कने जेह्ड़ा कोई प्रभु दा नां लैंगा, सैई उद्धार पांगा।’"
"ACT","2","22","“हे इस्राएल देसे दे लोको, इन्हां गल्लां सुणा, कि यीशु नासरी इक्क माणु था। जिसदा परमात्मे दे पास्से ते होणे दा सबूत तिन्हां सामर्थी दे कम्मां कने हरान करणे आल़े कम्मां कने चमत्कारां ते दुस्सदा ऐ। जेह्ड़े परमात्मैं तुहां दे बिच्च तिसदे जरिये दस्से, जिन्हां जो तुहां अप्पु ई जाणदे हन।"
"ACT","2","23","तिसी यीशुये जो, जेह्ड़ा परमात्मे दी बणाई होई योजना कने पैहल्ले दे ज्ञानां मताबक पकड़ुवाया गेआ। तुहां अधर्मियां दे हत्थां नैं सूल़िया पर टूंगी करी मारी दित्ता।"
"ACT","2","24","अपर तिसियो परमात्मैं मौत्ती दे बंधना ते छड्डाई करी जिन्दा कित्ता; क्जोकि तिस तांई सम्भव ई नीं था कि मौत्त तिसियो अपणे बसे च रखी पांदी।"
"ACT","2","25","क्जोकि दाऊद यीशु मसीह दे बारे च ग्लांदा ऐ, ‘मैं प्रभु जो हमेसा अपणे सामणै दिक्खदा रेह्आ क्जोकि सैह़ मिन्जो सौगी ऐ, तांजे मैं पेई नीं जां।"
"ACT","2","26","इसतांई मेरा मन खुस होएया, कने मेरी जीभ भी तृप्त ऐ, अपर मेरा पूरा सरीर आसा च बणी रैहणा।"
"ACT","2","27","क्जोकि तू मेरेयां प्राणा जो अधोलोक च नीं छड्डगा; कने ना अपणे पवित्र माणुआं जो सड़नां दिंगा।"
"ACT","2","28","तैं तां मिन्जो ज़िन्दगिया दा रस्ता दस्सेया ऐ; तू मिन्जो अपणे दर्शना सौगी कने खुसिया सौगी भरी दिंगा।’"
"ACT","2","29","“हे भाऊओ, मैं कुलपति दाऊद दे बारे च तुहां सौगी हिम्मता नैं ग्लाई सकदा ऐ कि सैह़ तां मरी गेआ कने दब्बेया कने तिसदी कब्र अज्जे तिकर अहां दे ऐत्थु मजूद ऐ।”"
"ACT","2","30","सैह़ भविष्यवक्ता था, सैह़ जाणदा था कि परमात्मैं मिन्जो सौगी कसम खाई करी वादा कित्या ऐ, कि “मैं तेरे वंशे च इक्की माणुये जो तेरे सिंहासणे पर बठाल़गा।”"
"ACT","2","31","तिन्नी होणे आल़ी गल्ला जो पैहल्ले ते ई दिक्खी करी मसीह दे जिन्दे होणे दे बारे च भविष्यवाणी कित्तियो थी, कि नां तां तिसदा प्राण अधोलोक च रैहणा कने ना तां तिसदा सरीर सड़नां।"
"ACT","2","32","इसी यीशुये जो परमात्मैं जिन्दा कित्ता, जिसदे अहां सारे गवाह हन।"
"ACT","2","33","इस तरीके नैं परमात्मे दे सज्जे हत्थे नैं सबना ते ऊची जगाह पाई नैं, कने पिता ते सैह़ पवित्र आत्मा पाई करी नैं जिसदा वादा कित्या था, तिन्नी एह़ देई दित्ता ऐ, जेह्ड़ा तुहां अज्ज दिख्या कने सुणेया ऐ।"
"ACT","2","34","क्जोकि दाऊद तां सुअर्गे पर नीं चढ़ेया; अपर सैह़ अप्पु ई ग्लांदा ऐ, “‘प्रभु परमात्मे मेरे प्रभु नैं ग्लाया, मेरे सज्जे पास्से बैठ,"
"ACT","2","35","जाह़लू तिकर कि मैं तेरे बैरियां जो तेरे पैरां दी चौकी ना करी दैं।’ ”"
"ACT","2","36","“कने हुण सारे इस्राएली माणु पक्के तरीके नैं जाणी लैन कि परमात्मैं तिस यीशुये जो जिसियो तुहां सूल़िया पर चढ़ाया, प्रभु कने मसीह भी ठैहराया।”"
"ACT","2","37","ताह़लू एह़ गल्ल सुणने आल़े लोकां दे दिलां च चुभी गै, कने सैह़ पतरस कने बाक्कि प्रेरितां ते पुछणा लग्गे, “हे भाऊओ अहां क्या करन।”"
"ACT","2","38","पतरस तिन्हां नैं ग्लाणा लग्गा, “मने बदला, कने तुहां च हर इक्क अपणे-अपणे पापां दी माफी तांई यीशु मसीह दे नांऐ ते बपतिस्मा लैंगे; तां तुहां पवित्र आत्मा दा दान पांगे।"
"ACT","2","39","क्जोकि एह़ वादे तुहां, कने तुहां दियां औलादी, कने तिन्हां सारेयां दूरे-दूरे देयां लोकां तांई भी ऐ जिन्हां जो प्रभु अहां दा परमात्मा अपणे अल्ल सदगा।”"
"ACT","2","40","पतरस होर भी मतिआं गल्लां ते गवाही देई करी समझाया कि अप्पु जो इन्हां टेढ़े लोकां ते बचा।"
"ACT","2","41","कने जिन्हां लोकां तिसदा वचने जो सुणी करी ग्रहण कित्ता तिन्हां बपतिस्मा लेआ; कने तिस दिन तीन हज़ार माणु बसुआसियां सौगी जुड़ी गै।"
"ACT","2","42","कने सैह़ सारे प्रेरितां ते सिक्षा पाणे, कने संगति रखणे च, कने रोटी तोड़णे च, कने प्रार्थना करणे च लगातार लग्गी रैह़न।"
"ACT","2","43","कने यरूशलेम सैहरे दे सारेयां लोकां च डर छाई गेआ, कने बड़े अनोखे कम्म कने चमत्कार प्रेरितां दिया बज़ाह ते प्रगट हुंदे थे।"
"ACT","2","44","कने सारे बसुआस करणे आल़े किठ्ठे रैंह्दे थे, कने तिन्हां अपणियां सारियां चीज्जां साझे च कित्तियां।"
"ACT","2","45","सैह़ अपणी-अपणी धन दौलत कने समान बेची-बेची करी जिंआं जिसदी जरूरत हुंदी थी बंडी दिंदे थे।"
"ACT","2","46","सैह़ रोज इक्क मन होई करी मंदरे च किठ्ठे हुंदे थे, कने घर-घर रोटी तोड़दे कने खुसी कने मने दी सीधाई सौगी खाणा खांदे थे,"
"ACT","2","47","कने परमात्मे दी स्तुति करदे थे, कने सारे लोक तिन्हां ते खुस थे; कने जेह्ड़ा उद्धार पांदे थे, तिन्हां जो प्रभु हर रोज तिन्हां च मिल्लाई दिंदा था।"
"ACT","3","1","पतरस कने यूहन्ना दोपैरा बाद प्रार्थना दे बग्त मंदरे च जा दे थे।"
"ACT","3","2","कने लोक इक्क जन्म दे लंगड़े जो लेई करी ओआ दे थे, जिसियो सैह़ हर रोज मंदरे दे दुआरे अल्ल बठाई दिंदे थे, जिस दुआरे जो सुंदर ग्लांदे थे, तांजे सैह़ मंदरे च ओणे जाणे आल़ेआं ते भिख मंगे।"
"ACT","3","3","जाह़लू तिन्नी पतरस कने यूहन्ने जो मंदरे च जांदे दिख्या, तां तिन्नी तिन्हां ते भी भिख मंगी।"
"ACT","3","4","पतरसैं कने यूहन्ने तिसदे पास्से ध्याने नैं दिक्खी करी ग्लाया, “अहां पास्से दिक्ख।”"
"ACT","3","5","कने तां सैह़ तिन्हां ते कुच्छ मिलणे दी आसा च तिन्हां पास्से दिक्खणा लग्गा।"
"ACT","3","6","ताह़लू पतरसैं ग्लाया, “चाँदी कने सोन्ना तां मिन्जो अल्ल ऐ नीं, अपर जेह्ड़ा मिन्जो अल्ल ऐ, सैह़ तिज्जो दिंदा ऐ; यीशु मसीह नासरी दे नांऐ ते उठ कने चल फिर।”"
"ACT","3","7","कने पतरसैं तिसदा सज्जा हत्थ पकड़ी नैं तिसियो ठुआल़ेया; कने इकदम तिसदे पैरां कने गोड्डेयां च जोर आई गेआ।"
"ACT","3","8","कने सैह़ उटकी करी खड़ोई गेआ, कने चलणा फिरणा लग्गा; कने चलदा, कने कूददा, कने परमात्मे दी स्तुति करदा-करदा तिन्हां सौगी मंदरे जो गेआ।"
"ACT","3","9","सारेयां लोकां तिसियो चलदे फिरदे कने परमात्मे दी स्तुति करदे दिक्खी करी,"
"ACT","3","10","तिसियो पणछैणी लेआ कि एह़ सैई लंगडा भिखारी ऐ, जेह्ड़ा मंदरे च सुंदर नांऐ दे दुआरे अल्ल बेई नैं भिख मंगदा था; कने तिस सौगी जेह्ड़ा कुच्छ होएया था; तिसा घटनां ते सैह़ बड़े हरान होये।"
"ACT","3","11","जाह़लू सैह़ पतरस कने यूहन्ने जो पकड़ी करी चलेया था, तां सारे लोक बड़े हरान होई करी तिस बरांडे तिकर दौड़ी आये, जेह्ड़ा सुलेमाने दा था।"
"ACT","3","12","एह़ दिक्खी करी पतरसैं लोकां नैं ग्लाया, “हे इस्राएली लोको, तुहां इस माणुये पर क्जो शक करदे हन, कने अहां पास्से इआं क्जो घूरी नैं दिक्खा करदे हन, जिंआं कि अहां अपणिया सामर्थी नैं या भक्तिया नैं इसियो चलणे फिरणे जोग्गा बणाई दित्ता।"
"ACT","3","13","अब्राहमे कने इसहाक कने याकूबे दे परमात्मा, अहां दे पूर्वजां दे परमात्मैं अपणे सेवक यीशु दी महिमा कित्ती, जिसियो तुहां पकड़ुआई दित्ता, कने जाह़लू पिलातुसैं तिसियो छड्डणे दा बचार कित्ता, ताह़लू तुहां तिसदे सामणै यीशुये जो नीं अपनाया।"
"ACT","3","14","अपर तुहां तिस पवित्र कने धर्मी दा अपमान करी नैं पिलातुसे नैं विणती कित्ती, कि इक्की हत्यारे जो तुहां तांई छड्डी दैं।"
"ACT","3","15","कने तुहां सदा दी ज़िन्दगिया दा रस्ता दस्सणे आल़े जो तुहां मारी दित्ता, जिसियो परमात्मैं मरेयां ते जिन्दा कित्ता; कने इसा गल्ला दे अहां गवाह हन।"
"ACT","3","16","यीशु मसीह दे नांऐ च बसुआसे दिया बज़ाह ते इस माणुये जो जिसियो तुहां जाणदे हन, कने जिसियो तुहां इस बग्त दिक्खा दे हन, ताकत दित्तियो ऐ। एह़ माणु यीशुये दे नांऐ च कने यीशु मसीह च बसुआसे दे जरिये बिलकुल भला चंगा होएया ऐ, जिंआं कि तुहां अप्पु दिक्खी सकदे हन।"
"ACT","3","17","“हुण हे भाऊओ मैं जाणदा ऐ कि एह़ कम्म तुहां नादानिया च कित्या, कने ठीक जिंआं तुहां देयां अधिकारियां भी कित्ता।"
"ACT","3","18","अपर जिन्हां गल्लां जो परमात्मैं सारेयां भविष्यवक्तां दे मुँऐ ते पैहल्लैं ई दस्सी दित्या था, कि तिसदा मसीह दुख झेलगा, कने मरी जांगा, तिन्नी तिन्हां जो इस तरीके नैं पूरा कित्ता।"
"ACT","3","19","इसतांई, मने बदला कने बापस परमात्मे अल्ल आई जा कि तुहां दे पाप माफ होई जान, जिसते प्रभु दे सामणै तुहां तांई सांति दे दिन ओन,"
"ACT","3","20","कने सैह़ यीशुये जो घल्लगा, जेह्ड़ा मसीह ऐ, तिन्नी तिसियो तुहां तांई पैहल्ले ते चुणी लेआ ऐ।"
"ACT","3","21","जरूरी ऐ कि यीशु सुअर्गे च तिस बग्ते तिकर रैंह् जाह़लू तिकर कि परमात्मा सारियां चीज्जां जेह्ड़ियां तिन्नी बणाईयां हन सुधार ना करी लैं जिसदी चर्चा पराणे बग्ते ते परमात्मैं अपणे पवित्र भविष्यवक्तां दे मुँऐ ते कित्तियो ऐ।"
"ACT","3","22","जिंआं कि मूसैं ग्लाया, ‘प्रभु परमात्मा तुहां दे भाऊआं च तुहां तांई मिन्जो साइआं इक्क भविष्यवक्ता घल्लणा, जेह्ड़ा कुच्छ सैह़ तुहां नैं ग्लां, तिसी पर चलणा।"
"ACT","3","23","अपर हर इक्क माणु जेह्ड़ा तिस भविष्यवक्ता दी ना सुणैं, लोकां च खत्म कित्ता जांगा।’"
"ACT","3","24","कने शमूएले ते लेई करी तिसते बादे आल़ेआं तिकर जितणे भी भविष्यवक्तां बोले तिन्हां सबना इन्हां दिनां दा संदेस दित्या था।"
"ACT","3","25","तुहां सारे भविष्यवक्तां दी औलाद कने तिस वादे दे हक्कदार हन, जेह्ड़ा परमात्मैं तुहां दे पूर्वजां नैं कित्या ऐ, जाह़लू तिन्नी अब्राहमे नैं ग्लाया, ‘तेरे वंशे दिया बज़ाह ते धरतिया दे सारे घराने आसीष पांगे।’"
"ACT","3","26","परमात्मैं यीशुये जो मरेयां ते जिन्दा करी नैं सबते पैहल्लैं तुहां अल्ल घल्लेया, तांजे तुहां च हर इक्क जो पापे दिया ज़िन्दगिया ते परमात्मे पास्से फेरी दैं।”"
"ACT","4","1","जाह़लू पतरस कने यूहन्ना लोकां नैं एह़ ग्ला दे थे, तां याजक कने मंदरे दे अधिकारी कने सदूकी माणु तिन्हां अल्ल आये।"
"ACT","4","2","सैह़ बड़े भरी गुस्से होई गै क्जोकि पतरस कने यूहन्ना लोकां जो सखांदे थे कि परमात्मा तिन्हां लोकां जो जेह्ड़े मरी गै हन तिन्हां जो मरेयां ते दुवारी भिरी जिन्दा करगा, ठीक तिंआं ई जिंआं तिन्नी यीशुये जो मरेयां ते जिन्दा कित्या था।"
"ACT","4","3","इसा गल्ला पर तिन्हां पतरस कने यूहन्ने जो पकड़ी करी दूये दिने तिकर जेला च रखेया, क्जोकि संझ होई गियो थी।"
"ACT","4","4","अपर वचनां सुणने आल़ेआं लोकां च मतेआं यीशु पर बसुआस कित्ता, कने तिन्हां दी गिणती पंज हज़ार मर्दां दे करीब होई गेई।"
"ACT","4","5","दूये दिने भी इआं ई होएया कि तिन्हां दे अधिकारी, स्याणे कने सास्त्री माणु"
"ACT","4","6","कने महायाजक हन्ना, काइफा, यूहन्ना, सिकन्दर कने जितणे भी महायाजके दे घराने दे थे, सारे यरूशलेम सैहरे च किठ्ठे होये।"
"ACT","4","7","सैह़ तिन्हां जो गब्बैं खरेड़ी करी पुछणा लग्गे, कि “तुहां एह़ कम्म कुसा सामर्थी नैं कने कुस नांऐ ते कित्ता ऐ?”"
"ACT","4","8","ताह़लू पतरस पवित्र आत्मा नैं भरोई करी तिन्हां नैं ग्लाणा लग्गा,"
"ACT","4","9","“हे लोकां दे अधिकारियो कने स्याणेयो, इस कमजोर माणुये सौगी जेह्ड़ी भलाई कित्ती गेई ऐ, जे अज्ज अहां ते तिसदे बारे च पुछ-ताछ कित्ती जांदी ऐ, कि सैह़ किंआं खरा होएया।"
"ACT","4","10","तां तुहां सारे कने इस्राएली लोक जाणी लैन कि यीशु मसीह नासरी दे नांऐ ते खरा कित्ता ऐ। जिस यीशुये जो तुहां सूल़िया पर चढ़ाई दित्या था, कने परमात्मैं तिसियो मरेयां ते दुवारी जिन्दा कित्ता, एह़ माणु तिस नांऐ दे जरिये तुहां दे सामणै भला चंगा खड़ोत्या ऐ।"
"ACT","4","11","यीशु मसीह सैई पत्थर ऐ जिसियो तुहां राजमिस्त्रियां कुसी कम्मे दा नीं समझेया, कने सैई कुणे दे सिरे दा पत्थर बणी गेआ।"
"ACT","4","12","सिर्फ यीशु ते ई उद्धार होई सकदा; क्जोकि सुअर्गे थल्लैं इस पूरे संसारे च होर कोई दूआ नां नीं दित्ता गेआ, जिसदे जरिये अहां उद्धार पाई सकन।”"
"ACT","4","13","जाह़लू तिन्हां पतरसे कने यूहन्ने दी हिम्मत दिक्खी, कने एह़ जाणेया कि एह़ अणपढ़ कने मामूली माणु हन, तां हरान होये; भिरी तिन्हां जो पणछैणी लेआ कि एह़ तां यीशु सौगी रेहयो हन।"
"ACT","4","14","तिस माणुये जो जेह्ड़ा खरा कित्या था, पतरस कने यूहन्ने सौगी खड़ोत्या दिक्खी करी, यहूदी अगुऐ तिन्हां दे खलाफ कुच्छ भी नीं ग्लाई सके।"
"ACT","4","15","अपर तिन्हां जो सभा ते बाहर जाणे दा हुक्म देई करी, सैह़ अप्पु च सलाह करणा लग्गे,"
"ACT","4","16","“अहां इन्हां माणुआं सौगी क्या करन, क्जोकि यरूशलेम सैहरे दे सारे रैहणे आल़े लोक जाणदे हन, कि इन्हां इक्क चमत्कार दस्सेया ऐ; कने अहां इस सच्च जो नकारी नीं सकदे।"
"ACT","4","17","अपर अहां इन्हां जो चतौणी दैन कि सैह़ यीशु नांऐ दी चर्चा कुसी होर माणुये नैं ना करन, तांजे लोकां च इसा गल्ला जो होर जादा फैलणे ते रोकेया जाई सकैं। ”"
"ACT","4","18","ताह़लू तिन्हां जो सद्देया कने चतौणी देई करी एह़ ग्लाया, “यीशुये दे नांऐ ते कुच्छ भी नीं ग्लाणा कने ना सखाणा।”"
"ACT","4","19","अपर पतरसे कने यूहन्ने तिन्हां जो जवाब दित्ता, “तुहां ई न्याय करा; क्या एह़ परमात्मे सामणै एह़ ठीक हुंगा कि अहां परमात्मे दियां गल्लां नीं मनन कने तुहां दियां गल्लां मनन।"
"ACT","4","20","क्जोकि एह़ तां अहां ते होई नीं सकदा कि जेह्ड़ा अहां दिख्या कने सुणेयां ऐ, सैह़ नीं ग्लान।”"
"ACT","4","21","ताह़लू तिन्हां पतरस कने यूहन्ने जो चतौणी देई करी छड्डी दित्ता, क्जोकि लोकां दिया बज़ाह ते तिन्हां जो सज़ा दैणे दी कोई भी गल्ल नीं मिल्ली, इसतांई जेह्ड़ी गल्ल होई थी तिसदिया बज़ाह ते सारे लोक परमात्मे दी महिमा करदे थे।"
"ACT","4","22","क्जोकि सैह़ माणु, जिस पर खरे होणे दा चमत्कार दस्सेया था, तिसदी चाल़ी साल ते भी जादा उम्र थी।"
"ACT","4","23","सैह़ छुटी करी अपणे साथियां अल्ल आये, कने जेह्ड़ा कुच्छ प्रधान याजकां कने स्याणेयां तिन्हां नैं ग्लाया था, तिन्हां जो सणाई दित्ता।"
"ACT","4","24","एह़ सुणी करी तिन्हां इक्क मन होई करी जोरे नैं ग्लाया, “हे परमात्मा, तू सैई प्रभु ऐ जिन्नी सुअर्ग कने धरती कने समुंदर कने जेह्ड़ा कुच्छ तिन्हां च ऐ बणाया।"
"ACT","4","25","तैंईं पवित्र आत्मा दे जरिये अपणे सेवक अहां दे पूर्वज दाऊदे दे मुँऐ ते ग्लाया, ‘होरनी जातिआं च हुल्लड़ क्जो मचेया, कने देसे-देसे देयां लोकां क्जो बेकार गल्लां सोचियां?"
"ACT","4","26","प्रभु कने तिस मसीह दे खलाफ च धरती दे राजे खड़ोई गै, कने हाकम इक्क साथ किठ्ठे होई गै हन।’ ”"
"ACT","4","27","क्जोकि सच्च बिच्च तेरे सेवक यीशुये दे खलाफ च, जिन्हां दा तैं अभिषेक कित्ता, हेरोदेस कने पुन्तियुस पिलातुस भी होरनी जातिआं दे लोकां कने इस्राएली लोकां सौगी इस सैहरे च किठ्ठे होई गै हन,"
"ACT","4","28","कि जेह्ड़ा कुच्छ पैहल्ले ते तेरिया समर्था नैं कने इच्छा दे मताबक पक्का होई चुकेया था सैई होयैं।"
"ACT","4","29","हुण हे प्रभु, तिन्हां दियां धमकियां जो सुण; कने अपणेयां दासां जो एह़ वरदान दे कि तेरा वचन बड़िया हिम्मता सौगी सणान।"
"ACT","4","30","खरा करणे तांई तू अपणा हत्थ गांह कर कि चमत्कार कने अनोखे कम्म तेरे पवित्र सेवक यीशुये दे नांऐ ते कित्ते जान।"
"ACT","4","31","जाह़लू सैह़ प्रार्थना करी बैठे, तां सैह़ जगाह जित्थु सैह़ कठ्ठरोयो थे हिल्ली गेई कने सैह़ सारे पवित्र आत्मा नैं भरोई गै, कने परमात्मे दा वचन हिम्मता सौगी सणांदे रैह्।"
"ACT","4","32","बसुआस करणे आल़ेआं दी मंडल़ी इक्क चित कने इक्क मन दी थी, ऐत्थु तिकर कि कोई भी अपणिया जायदाता जो अपणी नीं ग्लांदा था, अपर सारा कुच्छ साझी था।"
"ACT","4","33","प्रेरित बड़िया सामर्था नैं प्रभु यीशुये दे मरेयां ते दुवारी जिन्दे होणे दी गवाही दिंदे रैह् कने तिन्हां सारेयां पर बड़ा अनुग्रह था।"
"ACT","4","34","तिन्हां च कोई भी पाखंडी नीं था; क्जोकि जिन्हां अल्ल जगाह या घर थे, सैह़ तिन्हां जो बेची-बेची करी, बिकियां चीज्जां दे पैसे लेयोंदे थे, कने तिन्हां जो चेलेयां देयां पैरां च रखी दिंदे थे;"
"ACT","4","35","कने जिंआं जिसियो जरूरत हुंदी थी, तिसदे मताबक प्रेरितां जो बंडी दिंदे थे।"
"ACT","4","36","यूसुफ नांऐ दा, साइप्रस टापू च रैहणे आल़ा इक्क लेवी था जिसदा नां प्रेरितां बरनबास (मतलब सांति दा पुत्तर) रखेया था।"
"ACT","4","37","तिसदी कुच्छ जमीन थी, जिसा जो तिन्नी बेची करी कने जेह्ड़े पैसे मिल्ले सैह़ प्रेरितां जो देई दित्ते।"
"ACT","5","1","हनन्याह नांऐ दा इक्क माणु था कने तिसदिया लाड़िया दा नां सफीरा था, तिन्हां अपणी जमीना दा कुच्छ हिस्सा बेचया।"
"ACT","5","2","कने तिन्हां पैसेयां च कुच्छ पैसे अप्पु तांई रखी लै; कने एह़ गल्ल तिसदी लाड़ी भी जाणदी थी, कने तिसदा इक्क हिस्सा लेई करी प्रेरितां जो देई दित्ता।"
"ACT","5","3","ताह़लू पतरसैं ग्लाया, “हे हनन्याह। सैताने तेरे मने च एह़ गल्ल क्जो पाई कि तू पवित्र आत्मा नैं झूठ ग्लां, कने जमीना दे पैसेयां च कुच्छ अप्पु तांई रखी लै?"
"ACT","5","4","क्या बेचणे ते पैहल्ले सैह़ जमीन तेरी नीं थी? कने जाह़लू बिकी गेई तां क्या तेरे हक्के च नीं थी? तेरे मने च इस बुरे कम्मे दा बचार किंआं आया? तू माणुआं नैं नीं, अपर परमात्मे नैं झूठ ग्लाया ऐ।”"
"ACT","5","5","एह़ गल्लां सुणदे ई हनन्याह प्राण छड्डी दित्ते, कने थल्लैं पेई गेआ; कने सारे सुणने आल़ेआं लोक बड़े भरी डरी गै।"
"ACT","5","6","भिरी जुआन माणुआं आई करी तिसदी अर्थी बणाई कने बाहर लेई जाई करी दब्बी दित्ता।"
"ACT","5","7","घट ते घट त्रीं घंटेयां बाद तिसदी लाड़ी जेह्ड़ा कुच्छ होएया था नीं जाणदी थी अंदरेयो आई।"
"ACT","5","8","ताह़लू पतरसैं तिसा नैं ग्लाया, “मिन्जो दस्स क्या तुहां दून्नी सैह़ जमीन इतणे च बेचियो थी?” तिन्नै ग्लाया, “हाँ इतणे च ई।”"
"ACT","5","9","पतरसे तिसा नैं ग्लाया, “एह़ क्या गल्ल ऐ कि तुहां दून्नी ई प्रभु दी आत्मा दी परीक्षा लैणे तांई राजी क्जो होये, दिक्ख, तेरे लाड़े जो दब्बणे आल़े अह्ल्ली तिकर दरवाजे पर ई खड़ोत्यो हन, कने तिज्जो भी बाहर लेई जांगे।”"
"ACT","5","10","इसा गल्ला सुणदे ई तिन्नै भी प्राण छड्डी दित्ते; कने तिसदेयां पैरां पर पेई गेई, कने जुआन माणुआं अंदर आई करी तिसा जो भी मरेया दिख्या, कने बाहरेयो लंदी कने लाड़े बक्खे दब्बी दित्ती।"
"ACT","5","11","यरूशलेम सैहरे दी पूरी कलीसिया पर कने इन्हां गल्लां जो सुणने आल़े सारे लोक बड़े भरी डरी गै।"
"ACT","5","12","प्रेरितां देयां हत्थां ते बड़े चमत्कार कने अनोखे कम्म लोकां बिच्च होणा लग्गे, कने मसीह दे सारे बसुआसी इक्क मन होई करी सुलेमाने दे बरांडे च किठ्ठे हुंदे थे।"
"ACT","5","13","अपर जिन्हां अह्ल्ली तिकर यीशु पर बसुआस नीं कित्या था, तिन्हां च कुसियो भी एह़ हिम्मत नीं हुंदी थी कि तिन्हां बसुआसी लोकां नैं जाई करी मिलन; भिरी भी लोक तिन्हां दी तारीफ करदे थे।"
"ACT","5","14","प्रभु च बसुआस करणे आल़ेआं दी गिणती बधदी गेई, कने जणासा कने मर्दां दा इक्क बड़ा बड्डा झुंड बणी गेआ।"
"ACT","5","15","ऐत्थु तिकर कि लोक बमारां जो सड़कां च अंणी करी, मंजोल़ूयां कने बिस्तरेयां पर लैटाई दिंदे थे, कि जाह़लू पतरस ओंगा, तां तिसदा डोह तिन्हां च कुसी पर पेई जां।"
"ACT","5","16","यरूशलेम सैहरे दे अक्खै-बक्खे देयां सैहरां ते भी मते भरी लोक बमारां कने दुष्टआत्मां दे सतायां जो अंणी-अंणी करी, प्रेरितां अल्ल किठ्ठे हुंदे थे, कने सैह़ सारे खरे कित्ते जांदे थे।"
"ACT","5","17","ताह़लू महायाजक कने तिसदे सारे साथी जेह्ड़े सदूकी माणुआं दिया टोलिया दे थे, तिन्हां दे खलाफ होई गै, सैह़ बड़े भरी जल़ना लग्गे।"
"ACT","5","18","कने प्रेरितां जो पकड़ी करी जेला च बंद करी दित्ता।"
"ACT","5","19","अपर रातियो प्रभु दे इक्की सुअर्गदूतैं जेला दे दरवाजे खोली करी तिन्हां बाहर अंणी करी ग्लाणा लग्गा,"
"ACT","5","20","“जा, मंदरे च खड़ोई करी सदा दी ज़िन्दगिया दियां सारियां गल्लां लोकां जो सणा।”"
"ACT","5","21","प्रेरित एह़ सुणी करी भ्याग हुंदे ई मंदरे च आई करी सिक्षा दैणा लग्गे। ताह़लू महायाजक कने तिसदे साथियां आई करी महासभा जो कने इस्राएली लोकां दे सारे स्याणेयां जो किठ्ठा कित्ता, कने जेला च संदेसा घल्लेया कि तिन्हां जो लेई ओआ।"
"ACT","5","22","अपर जाह़लू मंदरे दे पैहरेदार जेला च पुज्जे तां तित्थु तिन्हां जो प्रेरित नीं मिल्ले, कने बापस आई करी इसदी खबर दित्ती,"
"ACT","5","23","“अहां जेला जो बड़िया सावधानियां नैं बंद कित्या था, कने पैहरेदार बाहर दुआरे पर खड़ोत्यो थे; अपर जाह़लू दुआर खोलेया, तां अंदर कोई नीं मिल्ला।”"
"ACT","5","24","जाह़लू मंदरे दे पैहरेदारां दे मुखियें कने प्रधान याजकां एह़ खबर सुणी, तां तिन्हां दे बारे च बड़िया फिकर च पेई गै कने सोचणा लग्गे, कि हुण क्या हुंगा।"
"ACT","5","25","इतणे च कुणकी आई नैं तिन्हां जो दस्सेया, “दिक्खा, जिन्हां जो तुहां जेला च बंद करी नैं रखेया था, सैह़ माणु मंदरे च खड़ोई करी लोकां जो सिक्षा देआ करदे हन।”"
"ACT","5","26","जाह़लू तिन्हां एह़ सुणेया, तां मंदरे दे पैहरेदारां दा मुखिया सपाईयां सौगी जाई करी तिन्हां प्रेरितां जो महासभा दे सामणै लेई आया, अपर जोर जबरदस्ती करी नैं नीं, क्जोकि तिन्हां जो डर था, कि लोक अहां जो पत्थरां नैं मारी नीं दैन।"
"ACT","5","27","तिन्हां प्रेरितां जो अंणी करी महासभा दे सामणै खरेड़ी दित्ता; ताह़लू महायाजकैं तिन्हां ते पुछया,"
"ACT","5","28","“क्या अहां तुहां जो धमकी देई करी नीं ग्लाया था कि तुहां यीशुये दे नांऐ ते सिक्षा मत दिंदे, तमी दिक्खा, तुहां सारे यरूशलेम सैहरे दे लोकां जो अपणिया सिक्षा नैं भरी दित्या ऐ कने तिस माणुये दा खून अहां दे सिरे पर पाणा चांह़दे हन।”"
"ACT","5","29","ताह़लू पतरसैं कने होरनी प्रेरितां जवाब दित्ता, “माणुआं दे हुक्मे ते बधी करी परमात्मे दे हुक्मे दा पालण करणा ई अहां दा फर्ज ऐ।"
"ACT","5","30","अहां दे पूर्वजां दे परमात्मैं यीशुये जो मरेयां ते जिन्दा करी दित्या, जिसियो तुहां सूल़िया पर टूंगी करी मारी दित्या था।"
"ACT","5","31","तिसियो परमात्मैं प्रभु कने उद्धार करणे आल़ा ठैहराई नैं, अपणे सज्जे पास्से बड़ी ऊची पदवी दित्तियो ऐ, कि सैह़ इस्राएली लोकां जो मन बदलणे कने पापां दी माफी देई सकैं।"
"ACT","5","32","अहां इन्हां गल्लां दे गवाह हन, कने तिंआं ई पवित्र आत्मा भी, जिसियो परमात्मैं तिन्हां जो दित्या ऐ, जेह्ड़े तिसदेयां हुक्मां मनदे हन।”"
"ACT","5","33","एह़ सुणी करी सैह़ जली गै कने तिन्हां प्रेरितां जो मारणा चाया।"
"ACT","5","34","अपर गमलीएल नांऐ दा इक्क फरीसी माणु जेह्ड़ा व्यवस्थापक कने सारेयां लोकां च खास था, न्यायलय च खड़ोई करी चेलेयां जो थोड़े बग्त तांई बाहर घल्लणे दा हुक्म दित्ता।"
"ACT","5","35","कने ताह़लू तिन्नी ग्लाया, “हे इस्राएली लोको, जेह्ड़ा कुच्छ तुहां इन्हां माणुआं नैं करणा चांह़दे हन, सोची समझी करी करनेयो।"
"ACT","5","36","क्जोकि इन्हां दिनां दे पैहल्ले थियूदास एह़ दावा करदा आया कि मैं भी कुच्छ ऐ; कने लगभग कोई चार सौ तिस माणुये पचांह़ चली पैयो थे, अपर सैह़ मारेया गेआ, कने जितणे लोक तिसियो मनदे थे, सैह़ सारे तितर-बितर होई नैं मुक्की गै।"
"ACT","5","37","तिसते बाद जनगणना दे बग्त गलील वासी आया, कने कुच्छ लोक तिन्नी अपणे पास्से करी लै; सैह़ भी मारेया गेआ, कने जितणे लोक तिसियो मनदे थे, सैह़ सारे तितर-बितर होई गै।"
"ACT","5","38","इसतांई हुण मैं तुहां नैं सच्च ग्लांदा ऐ, इन्हां माणुआं ते दूर ई रेह्आ कने इन्हां नैं कोई मतलब मत रखा; क्जोकि जे तिन्हां दे कम्म कने मकसद माणुआं दे पास्से ते हन, तां सब कुच्छ खत्म होई जांगा;"
"ACT","5","39","अपर जे परमात्मे दे पास्से ते ऐ, तां तुहां इसियो कदी भी मिटाई नीं सकदे। कुत्थी इआं ना होयैं कि तुहां परमात्मे नैं भी लड़णे आल़े ठैह़रन।”"
"ACT","5","40","ताह़लू तिन्हां तिसदी गल्ल मन्नी लेई; कने प्रेरितां जो सद्दी करी कुटवाया; कने एह़ हुक्म देई करी छड्डी दित्ता कि यीशुये दे नांऐ दी भिरी कोई गल्ल मत करदे।"
"ACT","5","41","प्रेरित इसा गल्ला ते खुस होई करी महासभा दे सामणै ते चली गै, कि अहां यीशुये दे नांऐ तांई बेइज्जत होणे जोग्गे तां ठेहरै हन।"
"ACT","5","42","सैह़ हर रोज मंदरे च कने घर-घर जाई नैं सिक्षा दैणा लग्गे, कने प्रेरित इसा गल्ला दा सुसमाचार सणाने ते नीं रुके कि यीशु ई मसीह ऐ।"
"ACT","6","1","तिन्हां दिनां च जाह़लू चेलेयां दी गिणती जादा बधणा लग्गी, ताह़लू यूनानी भासा ग्लाणे आल़े यहूदी चेले इब्रानी बोली ग्लाणे आल़े यहूदी चेलेयां पर बुड़बुड़ाणा लग्गे, कि हर रोज दे खाणे दियां चीज्जां कने पैसेयां च अहां दियां बिधवां दा ख्याल नीं रखेया जांदा।"
"ACT","6","2","ताह़लू तिन्हां बारांह प्रेरितां बाक्कि चेलेयां दी मंडल़िया जो अप्पु अल्ल सद्दी नैं ग्लाया, “एह़ ठीक नीं कि अहां परमात्मे दा वचन छड्डी करी खुआणे पलाणे दी सेवा च रैह़न।"
"ACT","6","3","इसतांई, हे भाऊओ, अपणे च सत खास मर्दां जो चुणी लेआ, जेह्ड़े पवित्र आत्मा च भरोयो कने अक्लमंद होन, कि अहां तिन्हां जो एह़ कम्म देई सकन।"
"ACT","6","4","अपर अहां तां प्रार्थना च कने वचन दे प्रचार कने सिक्षा दैणे च लग्गी रैहणा।”"
"ACT","6","5","एह़ गल्ल पूरी मंडल़िया जो खरी लग्गी, कने तिन्हां स्तिफनुस नांऐ दा इक्क माणु जेह्ड़ा बसुआस कने पवित्र आत्मा नैं भरोया था, कने फिलिप्पुस, कने प्रुखुरूस, कने निकानोर, कने तिमोन, कने परमिनास, कने अन्ताकिया सैहरे दा रैहणे आल़ा नीकुलाउस जेह्ड़ा यहूदी मत च आई गेआ था, चुणी लेआ।"
"ACT","6","6","तिन्हां जो प्रेरितां दे सामणै खरेड़ी दित्ता कने तिन्हां प्रार्थना करी नैं तिन्हां पर हत्थ रखेया।"
"ACT","6","7","कने परमात्मे दा वचन फैलदा गेआ कने यरूशलेम सैहरे च चेलेयां दी गिणती बड़ी बधदी गेई; कने यहूदी याजकां दा इक्क बड़ा बड्डा समाज यीशु मसीह दियां इन्हां सिक्षां जो अपनाणा लग्गा।"
"ACT","6","8","सित्फनुस अनुग्रह कने सामर्थी नैं भरोई करी लोकां च बड़े-बड़े अनोखे कम्म कने चमत्कार दस्सणा लग्गा।"
"ACT","6","9","ताह़लू तिस आराधनालय ते जेह्ड़ा गुलामी ते अजाद नांऐ ते जाणेयां जांदा ऐ, कने कुरेनी, सिकन्दरिया, किलिकिया कने आसिया प्रदेसे दे मते लोक आई नैं सित्फनुस नैं बैंह्सबाजी करणा लग्गे।"
"ACT","6","10","कने तिस ज्ञाने दा कने तिस पवित्र आत्मा दा नैं भरोई करी गल्लां करदा था, सैह़ सामणा नीं करी सके।"
"ACT","6","11","इसा गल्ला पर तिन्हां कई लोकां जो भड़काया जेह्ड़े ग्लाणा लग्गे, “अहां तां इसियो मूसा कने परमात्मे दे बरोध च निंदा दी गल्लां ग्लांदे सुणेया ऐ।”"
"ACT","6","12","तिन्हां सित्फनुस दे खलाफ लोकां कने स्याणे कने सास्त्री माणुआं जो भड़काई दित्ता कने तिन्हां आई नैं तिसियो पकड़ी करी महासभा दे सामणै लेई आये।"
"ACT","6","13","कने तित्थु तिन्हां झूठे गवाह खरेड़ी दित्ते, जिन्हां सित्फनुस पर एह़ दोस लगाई करी ग्लाया, “एह़ माणु इसा पवित्र जगाह दी कने मूसा दिया व्यबस्था दी निंदा करणा नीं छड्डदा।"
"ACT","6","14","क्जोकि अहां तिसियो एह़ ग्लांदे सुणेया एह़ कि ऐई यीशु नासरी इस मंदरे जो ढाई दिंगा, कने तिन्हां रीतियां जो बदली दिंगा जेह्ड़ियां मूसैं अहां जो सौंपियां हन।”"
"ACT","6","15","ताह़लू सारेयां लोकां जेह्ड़े सभा च बैठेयो थे, तिस पर नजर लगाई तां तिसदा मुँ सुअर्गदूते साइआं दुस्सेया।"
"ACT","7","1","ताह़लू महायाजकैं पुछया, “क्या एह़ दोस सच्च हन।”"
"ACT","7","2","सित्फनुस जवाब दित्ता, “हे भाऊओ, कने स्याणेयो मेरी गल्ल सुणा। हारान सैहरे च बसणे ते पैहल्लैं अहां दा पूर्वज अब्राहम जाह़लू मेसोपोटामिया प्रदेसे च था; ताह़लू सामर्थी परमात्मैं तिस जो दर्शन दित्ता,"
"ACT","7","3","कने तिस नैं ग्लाया, ‘तू अपणे देसे च कने अपणे रिस्तेदारां जो छड्डी करी तिस देसे जो चली जा, जिसियो मैं तिज्जो दस्सगा।’"
"ACT","7","4","“ताह़लू सैह़ कसदियां दे देसे ते निकल़ी करी हारान सैहरे च जाई बसेया। तिसदे बुढ़े दी मौत्ती दे बाद परमात्मैं तिसियो तित्थु ते इस देसे च अंणी करी बसाया जिस च हुण अहां बसेयो हन,"
"ACT","7","5","अपर तिस बग्त परमात्मैं तिसियो कुच्छ भी जायदात मतलब पैर रखणे दी भी जगाह नीं दित्ती, हलांकि तिस बग्त तिसदा कोई भी पुत्तर नीं था। भिरी भी परमात्मैं तिस नैं वादा कित्ता, कि ‘मैं एह़ देस तेरे कने तेरे बाद तेरे वंशे दे हत्थे च करी दिंगा।’"
"ACT","7","6","“कने परमात्मैं एह़ भी ग्लाया, ‘तेरिया औलादी दे लोक पराये देसे च परदेसी हुंगे, कने तिन्हां जो सैह़ दास बणांगे कने चार सौ साल्लां तिकर दुख दिंगे।’"
"ACT","7","7","भिरी परमात्मैं ग्लाया, ‘जिसा जाति दे लोकां दे सैह़ दास हुंगे, तिन्हां जो मैं सज़ा दिंगा, कने तिसते बाद सैह़ तिस देसे निकल़ी करी इस देसे च आई करी मेरी अराधना करगे।’"
"ACT","7","8","कने परमात्मे अब्राहमे सौगी खतणा करणे दा वादा कित्ता; कने इसा हालता च जाह़लू अब्राहमे दे पुत्तर इसहाके दा जन्म होएया; तां अठमैं दिने तिसदा खतणा कित्ता; कने इसहाके ते याकूब कने याकूबे ते बाराह कुलपति पैदा होये।"
"ACT","7","9","“कने यूसुफे दे भाऊआं तिस नैं बैर रखी करी तिसियो मिस्र देस जो जाणे आल़ेआं लोकां जो गुलामे साइआं बेची दित्ता। अपर परमात्मा तिस सौगी था,"
"ACT","7","10","कने परमात्मे यूसुफे जो सारे दुखां ते छड्डाई करी मिस्र दे राजा फिरौन राजे दिया नजरा च अनुग्रह कने अक्ल प्रदान कित्ती, कने फिरौन राजैं यूसुफे जो पूरे मिस्र देसे पर कने अपणे घराने दा हाकम बणाई दित्ता।"
"ACT","7","11","“जाह़लू यूसुफ हाकम था, तां मिस्र कने कनान दे सारे देसे च अकाल पेआ; जिसते लोक बड़े भारी दुखी होये, कने अहां दे पूर्वजां जो खाणा नीं मिलदा था।"
"ACT","7","12","अपर याकूबे एह़ सुणी करी मिस्र देसे च अनाज ऐ, अहां दे पूर्वजां जो पैहल्ली बरी तित्थु ते अनाज खरीदणे तांई घल्लेया, अपर तिन्हां यूसुफे जो नीं पणछैणया।"
"ACT","7","13","जाह़लू सैह़ दूई बरी अनाज खरीदणे तांई गै, तां यूसुफैं अप्पु ई अपणे भाऊ जो अपणे बारे च दस्सेया कने यूसुफ दिया जातिया दे बारे च फिरौन राजे जो पता लग्गी गेआ।"
"ACT","7","14","ताह़लू यूसुफैं अपणे बुढ़े याकूबे कने अपणे सारे परवारे जो, जेह्ड़े पचत्तर माणु थे, मिस्र देसे च ओणे दा सादा घल्लेया।"
"ACT","7","15","ताह़लू याकूब मिस्र देसे च गेआ; कुच्छ बग्त बाद तित्थु सैह़ कने अहां दे पूर्वज मरी गै।"
"ACT","7","16","तिन्हां याकूब कने तिसदे जागतां दियां लाह्सां शकेम सैहरे च अंणी करी तिसा कब्रा च रखियां, जिसा जो अब्राहमे चाँदी देई करी शकेम सैहरे च हमोर दिया औलादी ते खरीदी लियो थी।"
"ACT","7","17","“अपर जाह़लू तिस वादे दा पूरा होणे दा बग्त आया, जेह्ड़ी परमात्मैं अब्राहमे सौगी कित्तियो थी, तां मिस्र देसे च सैह़ माणु बधी गै कने मते भरी होई गै।"
"ACT","7","18","ताह़लू मिस्र च दूआ राजा होएया करदा था जेह्ड़ा यूसुफ जो नीं जाणदा था।"
"ACT","7","19","“तिन्नी अहां दियां जातिया नैं चलाकी करी नैं अहां दे पूर्वजां सौगी बड़ा बुरा बर्ताब कित्ता, कने लोक्के बच्चेयां जो खत्म करणे तांई मजबूर कित्ता तांजे सैह़ जिन्दे ना रैह़न।"
"ACT","7","20","तिस बग्त मूसा पैदा होएया। सैह़ परमात्मे दिया नजरा च बड़ा ई छैल़ था। तिसदे मांऊ-बुढ़े अपणे घरे च तिसियो त्रै मीहने चोरी-छुपे पाल़ेया।"
"ACT","7","21","जाह़लू सैह़ तिसियो होर जादा छुपाई नीं सके, तां तिन्हां घरे बाहर रखी दित्ता, तां फिरौन राजे दिया कुड़िया तिसियो चुक्की लेआ, कने अपणा जागत समझी करी पाल़ेया।"
"ACT","7","22","मूसे जो मिस्री लोकां दी सारी पढ़ाई कराई गेई, कने सैह़ गल्लबात कने कम्मां च ताकतवर था।"
"ACT","7","23","“जाह़लू मूसा चाल़ियां साल्लां दा होएया, तां तिसदे मने च बचार आया कि मैं अपणे इस्राएली भाऊआं सौगी मुलाकात करैं।"
"ACT","7","24","तित्थु तिन्नी इक्क इस्राएली माणुये पर अन्याय हुंदे दिक्खी करी तिसियो बचाया, कने मिस्री माणुये जो मारी करी तिस इस्राएली माणुये दा बदला लेआ।"
"ACT","7","25","तिन्नी सोचेया कि तिसदे भाऊ समझगे कि परमात्मा तिसदे हत्थां ते तिन्हां जो गुलामी ते छड्डांगा, अपर सैह़ नीं समझे।"
"ACT","7","26","दूये दिने जाह़लू सैह़ अप्पु च लड़ा दे थे, तां सैह़ तित्थु आई रेह्आ; कने एह़ ग्लाई करी तिन्हां दा मेल करवाणा लग्गा, ‘हे माणुओ, तुहां तां भाऊ-भाऊ हन, इक्की-दूये पर क्जो अन्याय करदे हन?’"
"ACT","7","27","अपर जेह्ड़ा अपणे प्ड़ेसिये पर अन्याय करा करदा था, तिन्नी एह़ ग्लाई करी हटाई दित्ता, ‘तिज्जो कुणी अहां पर हाकम कने न्याय करणे आल़ा बणाया ऐ।"
"ACT","7","28","क्या जिस तरीके नैं तैं कल मिस्री माणुये जो मारी दित्या तिंआं ई मिन्जो भी मारी दैणा चांह़दा ऐ।’"
"ACT","7","29","एह़ गल्ल सुणी करी मूसा डरी करी मिस्र देसे ते नठ्ठी गेआ, कने मिघान देसे च परदेसी बणी करी रैहणा लग्गा, कने तित्थु तिसदे दो जागत पैदा होये।"
"ACT","7","30","“जाह़लू पूरे चाल़ी साल होई गै, ताह़लू परमात्मे सुअर्गदूत दे रूपे च सीनै प्हाड़े दिया सुनसाण जगाह च मूसे जो बल़दे झुड़ेयां दिया अग्गी च दर्शन दित्ता।"
"ACT","7","31","मूसे जो तिस दर्शने जो दिक्खी करी हरानी होई कने जाह़लू दिक्खणे तांई सैह़ गांह गेआ, तां प्रभु दी एह़ उआज़ आई,"
"ACT","7","32","‘मैं तेरे पूर्वज, अब्राहमे दा, इसहाके दा कने याकूबे दा परमात्मा ऐ।’ ताह़लू तां मूसा डरे दे मारे कम्बी पेआ, ऐत्थु तिकर कि तिसियो दिक्खणे दी हिम्मत नीं पेई।"
"ACT","7","33","ताह़लू परमात्मे तिस नैं ग्लाया, ‘अपणेयां पैरां ते जूत्तेयां खोली लै, क्जोकि जिसा जगाह च तू खड़ोत्या ऐ, सैह़ पवित्र जगाह ऐ।"
"ACT","7","34","मैं तां हकीकत च अपणे माणुआं दी जेह्ड़े मिस्र देसे च हन, हालता जो दिख्या ऐ; कने तिन्हां दा दुख कने तिन्हां दा रोणा सुणेया ऐ; इसतांई तिन्हां जो छड्डाणे तांई लुत्थेया ऐ हुण आ, मैं तिज्जो मिस्र देसे च घल्लगा।’"
"ACT","7","35","“एह़ सैई मूसा ऐ, जिसियो इस्राएली लोकां एह़ ग्लाई करी नकारी दित्या था, ‘तिज्जो कुणी अहां पर हाकम कने न्याय करणे आल़ा बणाया ऐ?’ तिसियो ई परमात्मैं हाकम कने छड्डाणे आल़ा बणाई करी, तिस सुअर्गदूते दिया बज़ाह ते जिन्नी तिसियो झुड़ेयां च दर्शन दित्या था, घल्लेया।"
"ACT","7","36","एह़ माणु मिस्र देस कने लाल समुंदर कने सुनसाण जगाह च चाल़ियां साल्लां तिकर हरानी आल़े कम्म कने चमत्कार दस्सी-दस्सी करी तिन्हां जो कड्डी लेई आया।"
"ACT","7","37","एह़ सैई मूसा ऐ, जिन्नी इस्राएली लोकां नैं ग्लाया, ‘परमात्मा तुहां दे भाऊआं च तुहां तांई मिन्जो साइआं इक्क भविष्यवक्ता खड़ा करगा।’"
"ACT","7","38","“एह़ सैई मूसा ऐ, जिन्नी सुनसाण जगाह च लोकां दिया मंडल़िया बिच्च तिस परमात्मे दे सुअर्गदूते सौगी सीनै प्हाड़े पर तिस नैं गल्लां कित्तियां, कने अहां देयां पूर्वजां सौगी था, परमात्मे दे जरिये ज़िन्दगी दैणे आल़े वचन मिल्ले, कि अहां तिकर पज्जां।"
"ACT","7","39","अहां देयां पूर्वजां तिसदे हुक्मां दा पालण नीं कित्ता, अपर मिस्र देसे जो बापस जाणे दे बारे च सोचा दे थे,"
"ACT","7","40","कने तिसदे भाऊ हारूने नैं ग्लाया, ‘अहां तांई इक्क देवता बणा, जेह्ड़ा अहां जो मिस्र देस बापस लेई जाणे तांई अहां दे गांह-गांह चल्लैं, क्जोकि एह़ मूसा जेह्ड़ा अहां जो मिस्र देसे ते कड्डी लेई आया, अहां नीं जाणदे कि तिसियो क्या होएया।"
"ACT","7","41","तिन्हां दिनां च तिन्हां इक्क बछड़े दी मूर्ति बणाई करी तिसदे गांह बल़ि चढ़ाई, कने अपणे हत्थे दे कम्मां नैं मग्न होणा लग्गे।"
"ACT","7","42","इसा बज़ाह ते परमात्मैं मुँऐ मोड़ी करी तिन्हां जो छड्डी दित्ता, कि अम्बरे च जेह्ड़ा कुच्छ ऐ, तिसदी अराधना करन, जिंआं भविष्यवक्ता दिया कताबा च परमात्मे ग्लाया ऐ, “‘हे इस्राएल दे लोको, क्या तुहां सुनसाण जगाह चाल़ी साल्लां तिकर पशु बल़ि कने अन्नबलि मिन्जो ई चढ़ांदे रैह्?"
"ACT","7","43","तुहां मोलेक देवते दे तम्बू कने रिफान देवते दे तारे जो लेई करी फिरदे थे, मतलब तिन्हां मूर्तियां जो जिन्हां जो तुहां अराधना करणे तांई बणाया था, इसा बज़ाह ते मैं तुहां जो बेबीलोन देसे दे परे लेई जाई करी बसांगा।’"
"ACT","7","44","“गवाही दा तम्बू सुनसाण जगाह च अहां दे पूर्वजां बिच्च था, जिंआं परमात्मे ठैहराया, जिन्नी मूसे नैं ग्लाया, ‘जेह्ड़ा ढाँचा तैं दिख्या ऐ, तिसदे मताबक इसियो बणा।’"
"ACT","7","45","मते साल्लां बाद तिस तम्बूये जो अहां दे पूर्वजां पराणे बग्त च पाई करी यहोशू जो सौगी ऐत्थियो लेई आये; जिस बग्त कि तिन्हां होरनी जातिआं पर हक्क जताया, जिन्हां जो परमात्मैं अहां दे पूर्वजां दे सामणै कड्डी दित्ता, कने सैह़ तम्बू दाऊद राजे दे बग्त तिकर रेह्आ।"
"ACT","7","46","तिस पर परमात्मैं अनुग्रह कित्ता; कने तिन्नी विणती कित्ती कि सैह़ याकूबे दे परमात्मे तांई रैहणे तांई डेरा बणा।"
"ACT","7","47","अपर दाऊदे दे जागतैं सुलेमाने तिस तांई मंदर बणाया।"
"ACT","7","48","“अपर परम प्रधान परमात्मा हत्थे दे बणायो मंदरा च नीं रैंह्दा, जिंआं कि यशायाह भविष्यवक्ता दिया कताबा च लिख्या ऐ,"
"ACT","7","49","“ ‘परमात्मा ग्लांदा ऐ, सुअर्ग मेरा सिंहासण कने धरती मेरे पैरां दी चौकी ऐ, मिन्जो तांई तुहां कुस तरीके दा मंदर बणांगे? कने मेरे अराम करणे दी कुण देई जगाह हुंगी?"
"ACT","7","50","क्या सुअर्गे कने धरतिया च सारी चीज्जां मैं नीं बणाईयां?’"
"ACT","7","51","“हे ढीठ, कने परमात्मे दियां गल्लां जो नीं सुणने कने नीं मन्नणे आल़े लोको, तुहां हमेसा पवित्र आत्मा दा बरोध करदे हन। जिंआं तुहां दे पूर्वज करदे थे, तिंआं ई तुहां भी करदे हन।"
"ACT","7","52","क्या कदी भी कोई ऐदेया भविष्यवक्तां होएया ऐ, जिसियो तुहां दे पूर्वजां नीं सताया होयैं? ऐत्थु तिकर तिन्हां तां तिन्हां भविष्यवक्तां जो भी मारी दित्ता, जिन्हां तिस धर्मी जण दे ओणे दी पैहल्ले ते ई दस्सी दित्या था; कने हुण तुहां भी तिसियो पकड़ुआणे आल़े कने मारी दैणे आल़े बणी गै हन।"
"ACT","7","53","तुहां सुअर्गदूतां दिया बज़ाह ते बणायो नियम तां मिल्ले, अपर तिन्हां दा पालण नीं कित्ता।”"
"ACT","7","54","एह़ गल्लां सुणी करी यहूदी अगुऐ जल़ी गै कने स्तिफनुसे पर गुस्सा करणा लग्गे।"
"ACT","7","55","अपर तिन्नी पवित्र आत्मा नैं भरोई करी सुअर्गे बक्खे दिख्या कने परमात्मे दी महिमा जो कने यीशुये जो परमात्मे दे सज्जे हत्थे दे पास्से खड़ोत्या दिक्खी करी ग्लाणा लग्गा,"
"ACT","7","56","“दिक्खा, मैं सुअर्गे जो खुलेया, कने माणुये दे पुत्तरे जो परमात्मे दे सज्जे हत्थे पास्से खड़ोत्या दिक्खा करदा ऐ।”"
"ACT","7","57","ताह़लू तिन्हां जोरे नैं ग्लाई करी कंन्न बंद करी लै, कने इक्क साथ तिस पर झपटी पै;"
"ACT","7","58","कने तिस यरूशलेम सैहरे दे बाहर निकल़ी करी तिसियो पत्थर मरी नैं मारी दित्ता, स्तिफनुसे पर जिन्हां लोकां दोस लगाया था, तिन्हां अपणे बाहरे आल़े कपड़े खोली करी शाऊल नांऐ दे इक्की जुआन माणुये दे पैरां अल्ल रखी दित्ते।"
"ACT","7","59","सैह़ सित्फनुस पर पत्थर मारदे रैह्, कने सैह़ एह़ ग्लाई करी प्रार्थना करदा रेह्आ, “हे प्रभु यीशु, मेरी आत्मा जो कबूल कर।”"
"ACT","7","60","भिरी गोड्डे दे भार बेई नैं जोरे नैं ग्लाणा लग्गा, “हे प्रभु, इस पापे तांई तिन्हां जो सज़ा मत दे।” कने एह़ ग्लाई करी तिन्नी अपणे प्राण छड्डी दित्ते।"
"ACT","8","1","शाऊल स्तिफनुसे दिया मौत्ती ते पूरे तरीके नैं सेहमत था। तिस दिन यरूशलेम सैहरे दी कलीसिया पर बड़ा हंगामा सुरू होई गेआ कने प्रेरितां जो छड्डी करी सारे दे सारे यहूदिया कने सामरिया प्रदेसां जो तितर-बितर होई गै।"
"ACT","8","2","कने कुच्छ भक्तां स्तिफनुसे दिया लाह्सा जो कब्रा च रखेया कने तिस तांई बड़े रोये।"
"ACT","8","3","शाऊल कलीसिया जो सता दा था; कने घर-घर जाई करी बसुआसी मर्दां कने जणासां जो घसीटी-घसीटी करी जेला च पांदा था।"
"ACT","8","4","जेह्ड़े बसुआसी तितर-बितर होई गियो थे, सैह़ सुसमाचार सणांदे बापस औणां लग्गे;"
"ACT","8","5","कने फिलिप्पुस सामरिया प्रदेसे दे इक्की सैहरे च जाई करी लोकां जो मसीह दा प्रचार करणा लग्गा।"
"ACT","8","6","जेह्ड़ियां गल्लां फिलिप्पुसे ग्लाईयां थियां, तिन्हां लोकां सुणी करी कने जेह्ड़े चमत्कार सैह़ दस्सदा था तिन्हां जो दिक्ख -दिक्खी करी, इक्क चित होई करी मन लगाया।"
"ACT","8","7","क्जोकि जाह़लू फिलिप्पुसे हुक्म दित्ता, तां मतेआं ते दुष्टआत्मां बड़े जोरे नैं डड्डी करी ग्लांदियां होईयां निकल़ी गियां, कने मते भारी अधरंगे दे रोगी कने लंगड़े भी खरे होई गै;"
"ACT","8","8","कने तिस सैहरे दे मते लोकां च बड़ी खुसी छाई गेई।"
"ACT","8","9","तिसी सैहरे च शमौन नांऐ दा इक्क माणु था, जेह्ड़ा जादू -टूणा करी नैं सामरिया प्रदेसे दे लोकां जो हरान करदा था कने अपणे आप्पे जो इक्क म्हान माणु ग्लांदा था।"
"ACT","8","10","कने सारे लोक्के ते लेई करी बड्डे तिकर सारे तिसदी इज्जत करी नैं ग्लांदे थे, “एह़ माणु परमात्मे दी सैह़ शक्ति ऐ, जेह्ड़ी म्हान कैहलांदी ऐ।”"
"ACT","8","11","तिन्नी मतेआं दिनां ते तिन्हां जो अपणे जादू दे कम्मां नैं हरान करी रखेया था, इसतांई सैह़ तिसियो बड़े मनदे थे।"
"ACT","8","12","अपर जाह़लू लोकां फिलिप्पुसे दे जरिये परमात्मे राज्जे कने यीशु मसीह दे नांऐ दा सुसमाचार सुणी करी बसुआस कित्ता, तां लोक, क्या मरद, क्या जणासां बपतिस्मा लैणां लग्गे।"
"ACT","8","13","ताह़लू शमौने अप्पु भी बसुआस कित्ता कने बपतिस्मा लेई करी फिलिप्पुसे सौगी रैहणा लग्गा। सैह़ चमत्कार कने बड़े-बड़े सामर्थी दे कम्मां हुंदेया दिक्खी करी हरान हुंदा था।"
"ACT","8","14","जाह़लू प्रेरितां जेह्ड़े यरूशलेम सैहरे च थे, सुणेया कि सामरिया दे लोकां परमात्मे दा वचन मन्नी लेआ ऐ तां पतरस कने यूहन्ना तिन्हां अल्ल घल्ले।"
"ACT","8","15","तिन्हां तित्थु पुज्जी करी तिन्हां लोकां तांई प्रार्थना कित्ती तांजे सैह़ पवित्र आत्मा पान।"
"ACT","8","16","क्जोकि पवित्र आत्मा अह्ल्ली तिकर तिन्हां च कुसी पर भी नीं घल्लेया था; तिन्हां तां सिर्फ प्रभु यीशुये दे नांऐ दा बपतिस्मा लेआ था।"
"ACT","8","17","ताह़लू पतरस कने यूहन्ने तिन्हां पर हत्थ रखे कने तिन्हां पवित्र आत्मा पाई लेआ।"
"ACT","8","18","जाह़लू शमौने दिख्या कि प्रेरितां दे हत्थ रखणे ते पवित्र आत्मा दित्ता जांदा ऐ, तां तिन्हां अल्ल पैसे अंणी करी ग्लाणा लग्गा,"
"ACT","8","19","“एह़ हक्क मिन्जो भी देआ, कि जिस कुसी पर भी हत्थ रखैं सैह़ पवित्र आत्मा पान।”"
"ACT","8","20","पतरस तिस नैं ग्लाणा लग्गा, “तू कने तेरे पैसे नास होन, क्जोकि तैं परमात्मे दा दान पैसेयां नैं खरीदणे दा बचार कित्ता।"
"ACT","8","21","इसा सेवा च ना तेरा हिस्सा ऐ, ना योगदान; क्जोकि तेरा मन परमात्मे सामणै सच्चा नीं ऐ।"
"ACT","8","22","इसतांई अपणी इसा बुराईया ते मन बदली करी प्रभु नैं प्रार्थना कर, होई सकदा ऐ तेरे मने दे बुरे बचार माफ कित्ते जान।"
"ACT","8","23","अपणे बुरे कम्मां ते मने बदली लै, क्जोकि मैं दिक्खदा ऐ, कि तेरे मने च बड़ी भारी जल़ण ऐ, कने तू बुरे कम्मां दे बन्धनां च पेआ ऐ।”"
"ACT","8","24","शमौने जवाब दित्ता, “तुहां मेरे तांई प्रभु नैं प्रार्थना करा कि जेह्ड़ियां गल्लां तुहां ग्लाईयां हन, तिन्हां च कोई भी गल्ल भी मिन्जो पर नीं आई पोयैं।”"
"ACT","8","25","कने एह़ गवाही देई करी कने प्रभु यीशुये दे वचन सणाई करी यरूशलेम सैहरे जो बापस चली आये कने ओंदे-ओंदे सामरिया सैहरां दे ग्रांऐ च सुसमाचार सणांदे गै।"
"ACT","8","26","भिरी परमात्मे दे इक्की सुअर्गदूतैं फिलिप्पुसे नैं ग्लाया, “उठ कने दक्षिण दे बक्खे तिस रस्ते पर जा, जेह्ड़ा यरूशलेम सैहरे ते गाजा सैहरे जो जांदा ऐ। एह़ रेगिस्तानी रस्ता ऐ।”"
"ACT","8","27","फिलिप्पुस उठी करी चली पेआ, कने दिक्खा, ताह़लू कूश देसे दा इक्क माणु ओआ दा था, जेह्ड़ा खोजा कने कूशियो दी राणी कन्दाके दा मंत्री कने खजांची था। सैह़ अराधना करणे तांई यरूशलेम सैहरे जो गेआ था।"
"ACT","8","28","तिस बग्त सैह़ अपणे रथे च बेई करी अपणे देसे जो बापस जा था, कने यशायाह भविष्यवक्ता दिया कताब जोरे नैं पढ़ा दा था।"
"ACT","8","29","ताह़लू पवित्र आत्मा फिलिप्पुसे नैं ग्लाया, “बक्खे जाई करी इस रथे सौगी होई जा।”"
"ACT","8","30","फिलिप्पुस तिसदे पास्से दौड़ेया कने तिसियो यशायाह भविष्यवक्ता दिया कताबा पढ़दे सुणेया कने पुछया, “तू जेह्ड़ा पढ़ा दा ऐ क्या तिसियो समझदा भी ऐ।”"
"ACT","8","31","तिन्नी ग्लाया, “जाह़लू तिकर कोई मिन्जो नीं समझां तां मैं किंआं समझगा?” कने तिन्नी फिलिप्पुसे नैं विणती कित्ती, कि मिन्जो सौगी रथे पर चढ़ी करी बेई जा। कने फिलिप्पुस रथे पर चढ़ेया, कने तिस सौगी बेई गेआ।"
"ACT","8","32","पवित्रशास्त्रे दा जेह्ड़ा सैह़ पाठ पढ़ा दा था, सैह़ एह़ था: “सैह़ भेड्डां साइआं बल़ि होणे तांई पज्जाया गेआ, कने जिंआं मेम्ना ऊना कतरणे आल़ेआं सामणै चुपचाप रैंह्दा ऐ, तिंआं ई जाह़लू लोकां तिसियो बड़ा दुख दित्ता, तिन्नी भी अपणा मुँ नीं खोलेया।"
"ACT","8","33","तिसदी दीनता च तिसदा न्याय नीं होई सकेया। कने तिस बग्ते दे लोकां दे बारे च कुण दस्सगा, क्जोकि धरतिया ते तिसदे प्राण चुक्की लियो हन।”"
"ACT","8","34","इस गल्ला पर खोजें फिलिप्पुसे ते पुछया, “मैं तिज्जो नैं प्रार्थना करदा ऐ, एह़ दस्स कि भविष्यवक्ता एह़ कुसदे बारे च ग्लांदा ऐ, अपणे या कुसी दूये दे बारे च।”"
"ACT","8","35","ताह़लू इसा गल्ला सुणी करी फिलिप्पुसैं ग्लाणा सुरू कित्ता, कने इसी पवित्रशास्त्रे दा सुरू ते तिसियो यीशुये दा सुसमाचार सणाया। ताह़लू खोजा इसा गल्ला जो समझेया, कने तिन्नी यीशु मसीह पर बसुआस कित्ता।"
"ACT","8","36","रस्ते च चलदे-चलदे सैह़ इक्क पांणिये दे तल़ाऐ अल्ल पुज्जे। ताह़लू खोजा ग्लाणा लग्गा, “दिक्ख ऐत्थु पाणी भी ऐ, हुण मिन्जो बपतिस्मा लैणे ते कुण रोकी सकदा ऐ?”"
"ACT","8","37","फिलिप्पुसैं ग्लाया, “जे तू सारे मने नैं बसुआस करदा ऐ तां तू लेई सकदा ऐ।” तिन्नी जवाब दित्ता, “मैं बसुआस करदा ऐ कि यीशु मसीह परमात्मे दा पुत्तर ऐ।”"
"ACT","8","38","ताह़लू तिन्नी रथ खड़ा करणे दा हुक्म दित्ता, कने फिलिप्पुस कने खोजा दोयो पांणिये दे तल़ाऐ च चली गै, कने फिलिप्पुसे खोजे जो बपतिस्मा दित्ता।"
"ACT","8","39","जाह़लू सैह़ पांणिये ते निकल़ी करी बाहरेयो आये, तां प्रभु दा पवित्र आत्मा फिलिप्पुसे जो चुक्की लेई गेआ, कने खोजें तिसियो भिरी नीं दिख्या, कने सैह़ खुस हुंदा होएया, “कि परमात्मे मिन्जो बचाई लेआ,” अपणे देसे जो बापस चली गेआ।"
"ACT","8","40","फिलिप्पुस अशदोद सैहरे च आई रेह्आ, कने जाह़लू तिकर सैह़ कैसरिया सैहरे च नीं पुज्जा, ताह़लू तिकर सैहरे-सैहरे च सुसमाचार सणांदा गेआ।"
"ACT","9","1","शाऊल जेह्ड़ा अह्ल्ली तिकर प्रभु यीशुये दे चेलेयां जो धमकाणे कने मारने दी धुना च था, महायाजके अल्ल गेआ।"
"ACT","9","2","कने तिसते दमिश्क सैहरे दे आराधनालयां दे नांऐ पर इस मतलब जो लेई करी चिठ्ठी मंगी कि क्या मरद क्या जणासां जेह्ड़े यीशु मसीह दियां सिक्षां पर चलदे हन, तिन्हां जो सैह़ बन्नी करी यरूशलेम सैहरे जो लेई आये।"
"ACT","9","3","अपर शाऊल कने जिस सौगी कुच्छ लोक चलदे-चलदे जाह़लू सैह़ दमिश्क सैहरे अल्ल पुज्जे, तां चाणचक अम्बरे ते शाऊल दे चौंन्नी पास्से ते बिजल़ी चमकी,"
"ACT","9","4","कने सैह़ धरतिया पर पेई गेआ, कने प्रभु दी एह़ उआज़ सुणी, “हे शाऊल, हे शाऊल, तू मिन्जो क्जो सतांदा ऐ?”"
"ACT","9","5","तिन्नी पुछया, “हे प्रभु, तू कुण ऐ?” तिन्नी ग्लाया, “मैं यीशु ऐ, जिसियो तू सतांदा ऐ।"
"ACT","9","6","अपर हुण उठी करी सैहरे जो जा, कने जेह्ड़ा मैं चांह़दा ऐ तू करैं, सैह़ तिज्जो नैं दस्सेया जांगा।”"
"ACT","9","7","जेह्ड़े माणु तिस सौगी थे, सैह़ भोचके रेई गै; क्जोकि उआज़ा तां सुणांदे थे अपर तिन्हां जो कोई नीं दुस्सा करदा था।"
"ACT","9","8","ताह़लू शाऊल धरतिया पर पेआ था उठेया, अपर जाह़लू अखीं खोलियां तां तिसियो कुच्छ नीं दुस्सा करदा था, कने सैह़ तिसदा हत्थ पकड़ी नैं दमिश्क सैहरे च लेई गै।"
"ACT","9","9","सैह़ तीन दिन तिकर नीं दिक्खी सकेया, कने ना खादा ना पीता।"
"ACT","9","10","दमिश्क सैहरे च हनन्याह नांऐ दा इक्क चेला था, तिस नैं प्रभु यीशुयैं दर्शन देई करी ग्लाया, “हे हनन्याह।” तिन्नी ग्लाया, “हाँ प्रभु।”"
"ACT","9","11","ताह़लू प्रभुयैं तिस नैं ग्लाया, “उठी करी तिसा गलिया च जा जिसा दा नां ‘सिध्धी’ ऐ, कने यहूदा दे घरैं शाऊल नांऐ दा इक्क तरसुसवासी जो पुछ; क्जोकि दिक्ख, सैह़ प्रार्थना करा दा ऐ,"
"ACT","9","12","तिन्नी दर्शने च दिख्या कि हनन्याह नांऐ दे इक्की माणुयैं आई नैं तिस पर हत्थ रखेया कि सैह़ दुवारी दिक्खणा लग्गी पोयैं।”"
"ACT","9","13","हनन्याह जवाब दित्ता, “हे प्रभु मैं इस माणुये दे बारे च मतेआं ते सुणेया ऐ कि इन्हीं यरूशलेम सैहरे च तेरे पवित्र लोकां सौगी बड़ा बुरा कित्या ऐ।"
"ACT","9","14","कने इसियो प्रधान याजकां ते एह़ हक्क दित्या ऐ, कि जेह्ड़े लोक तिज्जो पर बसुआस करदे हन, तिन्हां सारेयां जो बन्दी बणाई करी यरूशलेम सैहरे जो लेई जा।”"
"ACT","9","15","अपर प्रभु यीशुयैं तिस नैं ग्लाया, “तू चली जा; क्जोकि सैह़ तां होरनी जातिआं कने राजेयां, कने इस्राएली लोकां दे सामणै मेरे बारे च दस्सणे तांई मेरा चुणेया जन ऐ।"
"ACT","9","16","कने मैं तिसियो दस्सगा, कि लोकां जो मेरे बारे च दस्सणे तांई तिसियो कदेया-कदेया दुख झेलणा पोंगा।”"
"ACT","9","17","ताह़लू हनन्याह उठी करी तिस घरे च गेआ, जित्थु शाऊल रैंह्दा था, कने तिस पर अपणा हत्थ रखी करी ग्लाणा लग्गा, “हे भाऊ शाऊल, प्रभु यीशु, जेह्ड़ा तिस रस्ते च, जिसते तू आया तिज्जो दुस्सेया था, तिन्नी मिन्जो घल्लेया ऐ, कि तू दिक्खणा लग्गी पोयैं कने पवित्र आत्मा नैं भरोई जां।”"
"ACT","9","18","कने इकदम तिसदियां अखीं च छिलके साइआं कोई चीज्ज पेई कने सैह़ दिक्खणा लग्गी पेआ, कने उठी करी बपतिस्मा लेआ,"
"ACT","9","19","कने भिरी खाणा खाई करी ताकत पाई, सैह़ कुच्छ दिन तिकर दमिश्क सैहरे च तिन्हां चेलेयां सौगी रेह्आ।"
"ACT","9","20","कने सैह़ तिसी बग्त दमिश्क सैहरे दे आराधनालयां च यीशुये दा प्रचार करणा लग्गा, कि यीशु ई परमात्मे दा पुत्तर ऐ।"
"ACT","9","21","सारे सुणने आल़े हरान होई करी ग्लाणा लग्गे, “क्या एह़ सैई माणु नीं ऐ जेह्ड़ा यरूशलेम सैहरे च जेह्ड़े यीशु मसीह दे बसुआसी थे, तिन्हां जो मारदा था; कने ऐत्थु भी इसतांई आया ऐ, कि तिन्हां जो पकड़ी करी प्रधान याजकां अल्ल लेई जां।”"
"ACT","9","22","अपर शाऊल होर भी जादा यीशु मसीह दे बारे च दस्सदा गेआ, कने इसा गल्ला दा सबूत देई करी कि मसीह ऐत्थु ई ऐ, दमिश्क सैहरे दे रैहणे आल़े यहूदी अगुआं दा मुँ बंद करदा रेह्आ।"
"ACT","9","23","जाह़लू मते दिन होई गै, तां यहूदी अगुआं तिसियो मारने दी योजना बणाई।"
"ACT","9","24","अपर तिन्हां दी योजना शाऊले जो पता लग्गी गेई। सैह़ तां तिसियो मारने तांई रात दिन फाटकां पर ताक्का च लगेयो रैंह्दे थे।"
"ACT","9","25","अपर रातियो तिसदेयां चेलेयां तिसियो टोकरे च बठाया, कने सैहर दी चार दीवारी ते लटकाई करी लौआई दित्ता।"
"ACT","9","26","शाऊल यरूशलेम सैहरे जो गेआ, कने तिन्नी चेलेयां सौगी मिल्ली जाणे दी कोसस कित्ती; अपर सारे तिसते डरदे थे, क्जोकि तिन्हां जो बसुआस नीं हुंदा था, कि सैह़ भी चेला ऐ।"
"ACT","9","27","अपर बरनबास तिसियो अपणे सौगी प्रेरितां अल्ल लेई गेआ कने तिन्हां नैं ग्लाया, कि इन्हीं कुस तरीके नैं दमिश्क सैहरेयो जाणे दे रस्ते च प्रभु यीशुये जो दिख्या, कने तिन्नी इस नैं गल्लां कित्तियां; भिरी दमिश्क सैहरे च इन्हीं बड़िया हिम्मता नैं यीशुये दे नांऐ दा प्रचार कित्ता।"
"ACT","9","28","सैह़ तिन्हां सौगी यरूशलेम सैहरे च ओंदा जांदा रेह्आ।"
"ACT","9","29","कने बेझिझक होई करी प्रभु यीशुये दे नांऐ दा प्रचार करदा; कने यूनानी भासा ग्लाणे आल़े यहूदियां सौगी गल्लबात कने बैंह्सबाजी करदा था; अपर सैह़ तिसियो मारने दी कोसस करणा लग्गे।"
"ACT","9","30","एह़ जाणी करी भाऊ तिसियो कैसरिया सैहरे च लेई आये, कने तरसुस सैहरे जो घल्ली दित्ता।"
"ACT","9","31","इस तरांह सारे यहूदिया, गलील प्रदेस, सामरिया प्रदेसे च कलीसिया जो चैन मिल्ला, कने सैह़ बसुआसे च बधदी गेई। कने सैह़ प्रभु दे डरे कने पवित्र आत्मा दी सांति कने गिणतिया च बधदी गेई।"
"ACT","9","32","भिरी इआं होएया कि पतरस तिन्हां सारे प्रदेसां च फिरदा-फिरदा तिन्हां पवित्र लोकां अल्ल भी गेआ, जेह्ड़े लुद्दा सैहरे च रैंह्दे थे।"
"ACT","9","33","तित्थु तिसियो एनियास नांऐ दा इक्क अधरंगे दा इक्क रोगी माणु मिल्ला, जेह्ड़ा अठां साल्लां ते मंजोल़ूये पर पेआ था।"
"ACT","9","34","पतरसैं तिस नैं ग्लाया, “हे एनियास। यीशु मसीह तिज्जो खरा करदा ऐ उठ अपणे बछाणे चुक।” ताह़लू सैह़ झट उठी खड़ोता।"
"ACT","9","35","ताह़लू लुद्दा सैहरे दे कने शारोन सैहरे दे सारे रैहणे आल़े तिसियो दिक्खी करी बसुआस करी नैं प्रभु यीशुये दे पास्से फिरे।"
"ACT","9","36","याफा सैहरे च तबीता मतलब दोरकास नांऐ दी इक्क बसुआसणी रैंह्दी थी। सैह़ मते खरे-खरे कम्म कने गरीबां जो दान दिंदी थी।"
"ACT","9","37","जाह़लू पतरस लुद्दा सैहरे च था, तिन्हां दिनां च सैह़ बमार होई करी मरी गेई; कने तिन्हां तिसायो नौआई करी बोड़ी रखी दित्ता।"
"ACT","9","38","लुद्दा सैहर याफा सैहरे दे नेड़े था, चेलेयां एह़ सुणी करी कि पतरस तित्थु ऐ, दो माणु घल्ली करी तिस नैं विणती कित्ती, “अहां अल्ल ओणे च देर मत कर।”"
"ACT","9","39","ताह़लू पतरस उठी करी तिन्हां सौगी चली पेआ, कने जाह़लू सैह़ पुज्जा तां सैह़ तिसियो बोड़ी लेई गै। सारियां बिधवां रोंदियां-रोंदियां तिसदे बक्खे आई खड़ोतियां, कने जेह्ड़े कुरते कने कपड़े दोरकासा तिन्हां सौगी रैंह्दे बणायो थे, दस्सणा लगियां।"
"ACT","9","40","ताह़लू पतरसैं सबना जो बाहर करी दित्ता, कने गोड्डेयां भार बेई करी प्रार्थना कित्ती कने लाह्सा बक्खी दिख्या कने ग्लाया, “हे तबीता दिक्ख, उठ, ताह़लू तिन्नै अपणिया अखीं खोली दित्तियां; कने पतरसे दिक्खी करी उठी बैठी।”"
"ACT","9","41","तिन्नी वाल देई करी तिसायो ठुआल़ेया, कने पवित्र लोकां कने बिधवां जो सद्दी करी तिसायो जिन्दा दस्सी दित्ता।"
"ACT","9","42","एह़ गल्ल सारे याफा सैहरे च फैली गेई, कने मतेआं प्रभु यीशु पर बसुआस कित्ता।"
"ACT","9","43","कने पतरस याफा सैहरे च शमौन नांऐ दे कुसी चमड़े दा धंधा करणे आल़े दे सौगी बड़े दिन रेह्आ।"
"ACT","10","1","कैसरिया सैहरे च कुरनेलियुस नांऐ दा इक्क माणु था, जेह्ड़ा इतालियानी नांऐ दी सेना दा सूबेदार था।"
"ACT","10","2","सैह़ परमात्मे दा भक्त था, कने अपणे सारे घराने सौगी परमात्मे ते डरदा था, कने यहूदी गरीब लोकां जो बड़ा दान दिंदा, कने बराबर परमात्मे नैं प्रार्थना करदा था।"
"ACT","10","3","इक्क दिन दोपैरा बाद तिन्नी दर्शन च स्पष्ट रूपे नैं दिख्या कि परमात्मे दा इक्क सुअर्गदूत तिस अल्ल अंदर आई करी ग्लाया, “हे कुरनेलियुस।”"
"ACT","10","4","तिन्नी तिसियो ध्याने नैं दिख्या कने डरी करी ग्लाया, “हे प्रभु, क्या ऐ?” तिन्नी तिस नैं ग्लाया, “तेरी प्रार्थना सुणी लेई ऐ कने तेरे दान परमात्मे सामणै याद कित्ते गै हन।"
"ACT","10","5","कने हुण याफा सैहरे च माणु घल्ली करी शमौने जो, जेह्ड़ा पतरस नांऐ ते जाणेया जांदा ऐ, सद्दी लै।"
"ACT","10","6","सैह़ शमौन, चमड़े दा कम्म करणे आल़े दे घरैं परोणा बणी करी रैह् दा ऐ, जिसदा घर समुंदरे कनारे ऐ।”"
"ACT","10","7","जाह़लू सैह़ सुअर्गदूत जिन्नी तिस नैं गल्लां कित्तियां थियां चली गेआ, तां तिन्नी दो सेवक, कने जेह्ड़े तिसदे सामणै हाजर रैंह्दे थे तिन्हां च इक्क परमात्मे दा भक्त सपाईये जो सद्देया,"
"ACT","10","8","कने तिन्हां जो सारियां गल्लां दस्सी करी पतरसे जो लेयोणे तांई याफा सैहरे जो घल्लेया।"
"ACT","10","9","दूये दिने जाह़लू सैह़ चलदे-चलदे सैहरे अल्ल पुज्जे, तां दोपैरा दे बग्त पतरस छत्ती पर प्रार्थना करणा गेआ।"
"ACT","10","10","तिसियो भुख लग्गी कने कुच्छ खाणा चांह़दा था, अपर जाह़लू सैह़ खाणा बणा दे थे तां सैह़ बेहोसी दिया हालता च होई गेआ;"
"ACT","10","11","कने ताह़लू पतरसैं इक्क दर्शन दिख्या, कि अम्बर खुली गेआ; कने इक्क बड़ी चादर थाल़े साइआं चौंन्नी कुणेयां ते लटकदी होई, अम्बरे ते लौई करी मिन्जो अल्ल धरती पर आई।"
"ACT","10","12","जिस च धरतिया दे सब तरांह दियां चिड़ियां कने रैंगणे आल़े जानवर कने अम्बरे दे पंछी थे।"
"ACT","10","13","तिसियो इक्क ऐदई उआज़ सुम्मी, “हे पतरस उठ, मार कने खा।”"
"ACT","10","14","अपर पतरसैं ग्लाया, “नीं प्रभु कदी भी नीं; क्जोकि मैं कोई भी अपवित्र या बुरी चीज्ज नीं खाई ऐ।”"
"ACT","10","15","भिरी दूई बरी तिसियो उआज़ सुम्मी, “जेह्ड़ा कुच्छ परमात्मैं सुद्ध करी दित्या ऐ, तिसियो तू असुद्ध मत ग्ला।”"
"ACT","10","16","त्री बरी भिरी इआं ई होएया; ताह़लू सैह़ थाल़ अम्बरे पर चुक्की लेआ।"
"ACT","10","17","जाह़लू पतरस अपणे मने च सोचा ई करदा था, कि एह़ दर्शन जेह्ड़ा मैं दिख्या, इसदा क्या मतलब होई सकदा ऐ, तां दिक्खा, सैह़ माणु जिन्हां जो कुरनेलियुसें घल्लेया था, शमौने दे घरे दा पता पुछदे-पुछदे तिसदे ई घरैं आई रैह्,"
"ACT","10","18","कने हक्कां पाई करी पुछणा लग्गे, “क्या शमौन जिसियो पतरस भी ग्लांदे हन, परोणा ऐत्थु ई ऐ?”"
"ACT","10","19","पतरस तां तिस दर्शने दे बारे च सोचा दा ई था, कि पवित्र आत्मा तिस नैं ग्लाणा लग्गा, “दिक्ख त्रै माणु तिज्जो तोपा दे हन।"
"ACT","10","20","कने उठी करी थल्लै जा, कने बेझिझक तिन्हां सौगी चली जा; क्जोकि मैंई तिन्हां जो घल्लेया ऐ।”"
"ACT","10","21","ताह़लू पतरसैं लौई करी तिन्हां माणुआं नैं ग्लाया, “दिक्खा, जिसियो तुहां तोपा दे हन, सैह़ मैंई ऐ तुहां दे ओणे दी क्या बज़ाह ऐ?”"
"ACT","10","22","तिन्हां ग्लाया, “कुरनेलियुस सूबेदार जेह्ड़ा धर्मी कने परमात्मे ते डरणे आल़े कने सारी यहूदी जाति च नेक माणु ऐ, तिन्नी इक्क पवित्र सुअर्गदूते दा दर्शन पाया ऐ कि तिज्जो अपणे घरैं सद्दी करी तिज्जो ते वचन सुणे।”"
"ACT","10","23","ताह़लू तिन्नी तिन्हां जो अंदर सद्दी करी तिन्हां जो रैहणे दी जगाह दित्ती। त्रीये दिने सैह़ तिन्हां सौगी गेआ, कने याफा सैहरे दे कुच्छ बसुआसी भाऊ तिस सौगी चली पै।"
"ACT","10","24","दूये दिने सैह़ कैसरिया सैहरे च पुज्जे, कने कुरनेलियुसें अपणे परवारे जो कने प्यारे साथियां जो किठ्ठा करी नैं तिन्हां दा इन्तजार करदा रेह्आ था।"
"ACT","10","25","जाह़लू पतरस अंदरेयो औणां लगेया था, कुरनेलियुस तिस नैं मिल्ला कने तिसदे पैरां पर पेई करी प्रणांम कित्ता;"
"ACT","10","26","अपर पतरस तिसियो ठुआल़ी करी ग्लाणा लग्गा, “खड़ोई जा, मैं भी तां माणु ऐ।”"
"ACT","10","27","कने तिस सौगी गल्लबात करदा-करदा अंदर गेआ, कने मते लोकां जो किठ्ठे दिक्खी करी"
"ACT","10","28","पतरसैं तिन्हां नैं ग्लाया, “तुहां जाणदे हन कि होरनी जाति दी संगति करणा या तिस अल्ल जाणा अहां यहूदियां तांई अहां दे कानूना दे खलाफ ऐ, अपर परमात्मैं मिन्जो दस्सेया ऐ कि कुसी भी माणुये जो अपवित्र या बुरा मत ग्ला।"
"ACT","10","29","इसतांई मैं जाह़लू सद्देया तां बगैर ग्लाणे ते ई चली आया। हुण मैं पुछदा ऐ कि मिन्जो कुस कम्मे तांई सद्देया ऐ।”"
"ACT","10","30","कुरनेलियुस ग्लाणा लग्गा, “चार दिन पैहल्ले इसी बग्त, मैं अपणे घरैं दोपैरा बाद प्रार्थना करा दा था; तां दिक्खा परमात्मे दा इक्क सुअर्गदूत चमकदे कपड़े लगाई नैं, मिन्जो सामणै आई खड़ोता।"
"ACT","10","31","कने ग्लाणा लग्गा, ‘हे कुरनेलियुस, तेरी प्रार्थना सुणी लेई ऐ कने तेरे दान परमात्मे सामणै याद कित्ते गै हन।"
"ACT","10","32","इसतांई कुसी जो याफा सैहरे च घल्ली करी शमौने जो जिसियो पतरस भी ग्लांदे हन, सद्दी घल्ल। समुंदरे कनारे शमौन, चमड़े दा कम्म करणे आल़े दा परोणा ऐ।’"
"ACT","10","33","ताह़लू मैं झट तिज्जो अल्ल माणु घल्ले, कने तैं खरा कित्ता जेह्ड़ा तू आई गेआ। हुण अहां सारे ऐत्थु परमात्मे दे सामणै हन, तांजे जेह्ड़ा कुच्छ परमात्मैं तिज्जो नैं ग्लाया ऐ, तिसियो सुणा।”"
"ACT","10","34","ताह़लू पतरस ग्लाणा लग्गा, “हुण मिन्जो बसुआस होई गेआ कि परमात्मा कुसी दा भेदभाव नीं करदा।"
"ACT","10","35","अपर हर जातिया च जेह्ड़ा परमात्मे ते डरदा कने धार्मिकता दे कम्म करदा ऐ, सैह़ तिसियो अपनांदा ऐ।"
"ACT","10","36","“जेह्ड़ा वचन तिन्नी इस्राएली लोकां अल्ल घल्लेया, जाह़लू कि तिन्नी यीशु मसीह दिया बज़ाह ते (जेह्ड़ा सबना दा प्रभु ऐ) सांति दा सुसमाचार सणाया,"
"ACT","10","37","एह़ वचन तुहां जाणदे हन, जेह्ड़ा यूहन्ना दे बपतिस्मे दे प्रचारे ते बाद गलील प्रदेसे ते सुरू होई करी सारे यहूदिया प्रदेसे च फैली गेआ:"
"ACT","10","38","परमात्मैं जिस तरीके नैं यीशु नासरिये जो पवित्र आत्मा कने सामर्थी नैं अभिषेक कित्ता; सैह़ भलाई करदा कने सबना जो जेह्ड़े सैताने दे सतायो हन, खरा करी दिंदा, क्जोकि परमात्मा तिस सौगी था।"
"ACT","10","39","“अहां तिन्हां सारे कम्मां दे गवाह हन; जेह्ड़े तिन्नी यहूदिया प्रदेस च कने यरूशलेम सैहरे च भी कित्ते, कने यहूदी अगुआं तिसियो सूल़िया पर टूंगी करी मारी दित्ता।"
"ACT","10","40","अपर तिसियो परमात्मैं त्रीये दिने भिरी दुवारी मरेयां ते जिन्दा कित्ता, कने प्रगट भी करी दित्ता;"
"ACT","10","41","सारेयां लोकां पर नीं अपर तिन्हां गवाहां पर जिन्हां जो परमात्मैं पैहल्ले ते ई चुणी लेआ था, मतलब अहां पर जिन्हां तिसदे मरेयां ते जिन्दे होणे ते बाद तिन्हां सौगी खादा पीता;"
"ACT","10","42","कने तिन्नी अहां जो हुक्म दित्ता, कि सारे लोकां च प्रचार करा कने गवाही देआ, कि एह़ सैई यीशु ऐ जिसियो परमात्मैं जिन्देया कने मरेयां दा न्यायी ठैहराया ऐ।"
"ACT","10","43","तिसदी सारे भविष्यवक्ता गवाही दिंदे हन कि जेह्ड़ा कोई तिस पर बसुआस करगा, तिसियो तिस नांऐ दे जरिये पापां दी माफी मिलगी।”"
"ACT","10","44","पतरस एह़ गल्लां ग्ला दा ई था कि सारे वचन सुणने आल़ेआं पर पवित्र आत्मा लौई आया।"
"ACT","10","45","कने जितणे खतणा कित्यो यहूदी बसुआसी पतरसे सौगी आएयो थे, एह़ सारे हरान होई गै कि होरनी जातिआं पर भी पवित्र आत्मा दा दान दित्ता गेआ ऐ।"
"ACT","10","46","क्जोकि तिन्हां-तिन्हां जो हर किस्मां दी भासा ग्लांदे कने परमात्मे दी महिमा करदे सुणेया। इसा गल्ला पर पतरसैं ग्लाया,"
"ACT","10","47","“क्या कोई पाणी जो रोकी करी रखी सकदा ऐ कि एह़ बपतिस्मा नीं पान, जिन्हां अहां साइआं परमात्मे ते पवित्र आत्मा जो पाया ऐ?”"
"ACT","10","48","कने पतरसैं हुक्म दित्ता कि तिन्हां जो यीशु मसीह दे नांऐ पर बपतिस्मा दित्ता जां। ताह़लू तिन्हां तिस नैं विणती कित्ती, कि सैह़ कुच्छ दिन होर अहां सौगी रैह्।"
"ACT","11","1","भिरी प्रेरितां कने बसुआसी भाऊआं जेह्ड़ा यहूदिया प्रदेसे च थे तिन्हां सुणेया, कि होरनी जातिआं दे लोकां भी परमात्मे दा वचन मन्नी लेआ ऐ।"
"ACT","11","2","कने जाह़लू पतरस यरूशलेम सैहरे च आया, तां खतणा कित्यो यहूदी बसुआसी तिस नैं बैंह्सणा लग्गे,"
"ACT","11","3","“तैं होरनी जातिआं दे लोकां दे घरे जाई करी तिन्हां सौगी खाणा भी खादा।”"
"ACT","11","4","ताह़लू पतरसैं जेह्ड़ा कुरनेलियुसे दे घरैं होएया था तिन्हां जो सुरू ते लेई करी इक्क-इक्क करी नैं ग्लाई दित्ता;"
"ACT","11","5","“मैं याफा सैहरे च प्रार्थना करा दा था, कने बेहोसी दिया हालता च होई करी इक्क दर्शन दिख्या, कि इक्क बड़ी चादर थाल़े साइआं चौंन्नी कुणेयां ते लटकदी होई, अम्बरे ते लौई करी मिन्जो अल्ल आई।"
"ACT","11","6","जाह़लू मैं तिस पर ध्यान दित्ता, तां तिस च धरतिया दी चिड़ियां कने जंगली जानवर कने रैंगणे आल़े जानवर कने अम्बरे दे पंछी दिक्खे;"
"ACT","11","7","कने एह़ उआज़ सुणी, ‘हे पतरस उठ, मार कने खा।’"
"ACT","11","8","मैं ग्लाया, ‘नीं प्रभु, नीं, क्जोकि कोई अपवित्र या बुरी चीज्ज मेरे मुँऐ च कदी नीं गेई।’"
"ACT","11","9","इस जवाबे च अम्बरे ते दूई बरी उआज़ आई, ‘जेह्ड़ा कुच्छ परमात्मैं सुद्ध करी दित्या ऐ, तिसियो असुद्ध मत ग्ला।’"
"ACT","11","10","त्री बरी भिरी इआं ई होएया; ताह़लू सब कुच्छ भिरी अम्बरे च खींजी लेआ।"
"ACT","11","11","“कने दिक्खा, झट त्रै माणु जेह्ड़े कैसरिया सैहरे ते कुरनेलियुसे मिन्जो अल्ल घल्लेयो थे, तिस घरैं जिस च अहां थे, आई रैह्।"
"ACT","11","12","ताह़लू पवित्र आत्मा मिन्जो तिन्हां सौगी बेझिझक होई नैं जाणे जो ग्लाया, कने एह़ छे भाऊ भी मिन्जो सौगी चली पै; कने अहां तिस माणुये दे घरैं गै।"
"ACT","11","13","तिन्नी अहां जो ग्लाया, कि तिन्नी इक्की सुअर्गदूते जो अपणे घरैं खड़ोत्या दिख्या, जिन्नी तिस नैं ग्लाया, ‘याफा सैहरे च माणु घल्ली करी शमौने जो जेह्ड़ा पतरस नांऐ ते जाणेयां जांदा ऐ, सद्दी लै।"
"ACT","11","14","सैह़ तिज्जो नैं ऐदिआं गल्लां ग्लांगा, जिन्हां दिया बज़ाह ते तू कने तेरा सारा घराना उद्धार पांगा।’"
"ACT","11","15","“जाह़लू मैं गल्लां करणा लग्गा, तां पवित्र आत्मा तिन्हां पर तिस तरीके नैं लुत्थेया जिस तरीके नैं सुरू च अहां ऊपर लुत्थेया था"
"ACT","11","16","ताह़लू मिन्जो परमात्मे दा सैह़ वचन याद आया; जेह्ड़ा तिन्नी ग्लाया था, ‘यूहन्ने तां पांणिये च बपतिस्मा दित्ता, अपर तुहां पवित्र आत्मा नैं बपतिस्मा पाणा।’"
"ACT","11","17","“इसतांई जाह़लू परमात्मे तिन्हां जो भी सैई दान दित्ता, जेह्ड़ा अहां जो परमात्मे यीशु मसीह पर बसुआस करणे ते दित्या था; तां मैं कुण था जेह्ड़ा परमात्मे जो रोकी सकदा था।”"
"ACT","11","18","एह़ सुणी करी यहूदी बसुआसी चुप रैह्, कने परमात्मे दी तरीफ करणा लग्गे, “ताह़लू तां परमात्मैं होरनी जातिआं जो भी सदा दी ज़िन्दगी तांई पापां ते मन बदलणे दा कने यीशु मसीह पर बसुआस करणे दा दान दित्ता ऐ।”"
"ACT","11","19","स्तिफनुसे दे मरने दे बाद मते बसुआसियां यरूशलेम सैहरे जो छड्डी दित्ता, कने तितर बितर होई नैं फिरदे-फिरदे फीनीके प्रदेसे कने साइप्रस लाक्के कने सीरिया प्रदेसे दे अन्ताकिया सैहरे च पुज्जे; अपर यहूदियां जो छड्डी करी होर कुसी जो परमात्मे दा वचन नीं सणांदे थे।"
"ACT","11","20","अपर तिन्हां च कुच्छ बसुआसी साइप्रस वासी कने कुरेनी थे, जेह्ड़े अन्ताकिया सैहरे च आई करी यूनानी लोकां च भी प्रभु यीशुये दा सुसमाचार सनाणा लग्गे।"
"ACT","11","21","प्रभु दी सामर्थ तिन्हां पर थी, कने बड़े भरी होरनी जाति दे लोकां बसुआस करी नैं प्रभु यीशुये दे पास्से फिरे।"
"ACT","11","22","जाह़लू तिन्हां दी चर्चा यरूशलेम सैहरे दी कलीसिया च सुणने च आई, ताह़लू तिन्हां बरनबासे जो अन्ताकिया सैहरे जो घल्लेया।"
"ACT","11","23","सैह़ तित्थु पुज्जी करी, कने परमात्मे दे अनुग्रह जो दिक्खी करी खुस होएया, कने सबना जो सिक्षा दिंदा कि तन मन लगाई करी प्रभुये नैं लिपटी रेह्आ।"
"ACT","11","24","सैह़ इक्क भला माणु था, कने पवित्र आत्मा नैं कने बसुआसे नैं भरोया था; कने होर भी कई लोक प्रभु च आई मिल्ले।"
"ACT","11","25","ताह़लू बरनबासें अन्ताकिया सैहरे जो छड्डी दित्ता, कने शाऊले जो तोपणे तांई तरसुस सैहरे जो चली गेआ।"
"ACT","11","26","जाह़लू सैह़ तिस नैं मिल्ला तां तिसियो अन्ताकिया सैहरे जो लेई आया; कने इआं होएया कि शाऊल कने बरनबास इक्क साल तिकर कलीसिया सौगी मिलदे कने मते लोकां जो प्रभु यीशु दी सिक्षा दिंदे रैह्; कने चेले सबना ते पैहल्लैं अन्ताकिया च ई मसीह कैहलाये।"
"ACT","11","27","तिन्हां दिनां च कुच्छ बसुआसी लोक जेह्ड़े भविष्यवक्ता थे, सैह़ यरूशलेम सैहरे ते अन्ताकिया सैहरे आये।"
"ACT","11","28","तिन्हां च अगबुस नांऐ दा इक्क भविष्यवक्ता खड़ोई करी पवित्र आत्मा दिया प्रेरणा नैं एह़ दस्सणा लग्गा, कि सारे संसारे च बड़ा अकाल पोणा — सैह़ अकाल क्लौदियुस महाराजे दे बग्त पेआ।"
"ACT","11","29","ताह़लू चेलेयां एह़ फैसला कित्ता कि हर इक्क अपणिया-अपणिया दौलता मताबक यहूदिया प्रदेसे च रैहणे आल़ेआं बसुआसी भाऊआं दी मदता तांई कुच्छ घल्लन।"
"ACT","11","30","तिन्हां इआं ई कित्ता; कने बरनबास कने शाऊल दे हत्थ स्याणेयां अल्ल कुच्छ पैसे घल्ली दित्ते।"
"ACT","12","1","तिस बग्त हेरोदेस राजैं कलीसिया दे कुच्छ लोकां जो सताणे तांई तिन्हां जो पकड़ी करी कैदी बणाई लेआ।"
"ACT","12","2","तिन्नी प्रेरित यूहन्ने दे भाऊये याकूबे जो तलवारा नैं मरवाई दित्ता।"
"ACT","12","3","जाह़लू तिन्हां दिख्या, कि यहूदी माणु इसते खुस हुंदे हन, तां तिन्नी पतरसे जो भी पकड़ी लेआ। सैह़ दिन अखमीरी रोटिया दे त्योहारे दे दिन थे।"
"ACT","12","4","हेरोदेस राजैं पतरसे जो पकड़ी करी जेला च पाई दित्ता, कने चौं-चौं सपाईयां दे पैहरे च रखेया; एह़ सोची नैं कि फसह दे त्योहारे बाद तिस पर दोस लगाणे तांई लोकां सामणै लेई करी औयें।"
"ACT","12","5","मते दिनां तांई पतरस जेला च बंद था; अपर कलीसिया तिस तांई लौ लगाई करी परमात्मे नैं प्रार्थना करा दी थी।"
"ACT","12","6","जाह़लू हेरोदेस तिसियो लोकां सामणै लेयोणे आल़ा ई था, तिसा राती पतरस दूँ संगल़ां नैं बन्नेया, कने दूँ सपाईयां दे गब्बैं सुतेया था; कने पैहरेदार दरवाजे पर जेला दी रखवाल़ी करा दे थे।"
"ACT","12","7","तां दिक्खा चाणचक, प्रभु दा इक्क सुअर्गदूत पतरसे अल्ल आई खड़ोता कने तिसा जेला च लौ चमकी कने तिन्नी पतरसे दिया पसलिया पर हत्थ मारी करी तिसियो जगाया कने ग्लाया। “उठ, तौल़ी कर।” कने तिसदेयां हत्थां ते संगल़ खुली करी थल्लैं पेई गै।"
"ACT","12","8","ताह़लू सुअर्गदूत तिस नैं ग्लाणा लग्गा, “त्यार हो, कने अपणे जूत्तेयां पाई लै।” तिन्नी सैई कित्ता। भिरी तिन्नी तिस नैं ग्लाया, “अपणे बाहरे आल़े कपड़े लगाई करी मिन्जो पचांह़ चली पौ।”"
"ACT","12","9","सैह़ निकल़ी करी तिसदे पचांह़ चली पेआ; अपर एह़ नीं जाणदा कि जेह्ड़ा कुच्छ सुअर्गदूत करा दा सैह़ सच्च ऐ, अपर एह़ समझेया कि मैं दर्शन दिक्खा दा ऐ।"
"ACT","12","10","ताह़लू सैह़ पैहल्ले कने दूये पैहरे ते निकल़ी करी तिस लोहे दे फाटके अल्ल पुज्जे, जेह्ड़ा फाटक सैहरे दे पास्सेयो लेई जांदा ऐ। सैह़ तिन्हां तांई अप्पु ई खुली गेआ, कने सैह़ निकल़ी करी गल़िया च होई करी गै, कने इतणे च सुअर्गदूत तिसियो छड्डी करी चली गेआ।"
"ACT","12","11","ताह़लू पतरसैं चौकन्ने होई करी ग्लाया, “हुण मैं सच्च जाणी लेआ ऐ प्रभुयैं अपणा सुअर्गदूत घल्ली करी मिन्जो हेरोदेस दे हत्थां ते छड़वाई लेआ, कने यहूदी अगुआं दी सारी उम्मीदा पर पाणी फेरी दित्ता।”"
"ACT","12","12","कने एह़ जाणी नैं परमात्मे तिसियो बचाई लेआ ऐ, पतरस तिस यूहन्ने दिया मांऊ मरियमा दे घरे आया, जेह्ड़ा मरकुस नांऐ ते जाणेया जांदा ऐ। तित्थु मते बसुआसी लोक किठ्ठे होई करी प्रार्थना करा दे थे।"
"ACT","12","13","जाह़लू तिन्नी दरवाजे दी खिड़की ठोरी, तां रूदे नांऐ दी इक्क दासी दिक्खणा आई।"
"ACT","12","14","पतरसे दी उआज़ पणछैणी करी तिन्नै दरवाजा नीं खोलेया, अपर दौड़ी करी अंदर गेई कने दस्सेया कि पतरस दरवाजे पर खड़ोत्या ऐ।"
"ACT","12","15","ताह़लू तिन्हां तिसा नैं ग्लाया, “तू पागल ऐ।” अपर सैह़ बसुआसे नैं ग्लाणा लग्गी कि पतरस ई ऐ। ताह़लू तिन्हां ग्लाया, “तिसदा सुअर्गदूत होणा।”"
"ACT","12","16","अपर पतरस दरवाजे ठोरदा ई रेह्आ, अपर तिन्हां खिड़की खोली, कने तिस जो दिक्खी करी हरान होई गै।"
"ACT","12","17","ताह़लू तिन्नी तिन्हां जो हत्थे नैं सनक लगाई कि चुप रेह्आ; कने तिन्हां जो ग्लाया कि प्रभु कुस तरीके नैं तिसियो जेला ते कड्डी करी लेई आया ऐ। भिरी ग्लाणा लग्गा, “याकूब कने भाऊआं जो एह़ गल्ल दस्सी दिनेयों।” ताह़लू निकल़ी करी दूईआ जगाह चली गेआ।"
"ACT","12","18","भ्यागा जेला अंदर सपाईयां बिच्च बड़ी भगदड़ मची गेई कि पतरसे सौगी क्या होएया।"
"ACT","12","19","जाह़लू हेरोदेस राजैं तिसियो तोपणे दा हुक्म दित्ता, कने सैह़ नीं मिल्ला, तां पैहरेदारां दी जांच करी नैं तिन्हां जो मारने दा हुक्म दित्ता; कने सैह़ यहूदिया प्रदेसे जो छड्डी करी कुच्छ बग्त तांई कैसरिया सैहरे च जाई करी रैहणा लग्गा।"
"ACT","12","20","हेरोदेस राजा सूर कने सैदा सैहरे दे लोकां ते बड़ा गुस्सा था। इसतांई सैह़ इक्क मन होई करी तिस अल्ल आये, कने बलास्तुसे जो जेह्ड़ा राजे दा इक्क कर्मचारी था, मनाई करी मेल-जोल करवाणा चांह़दे थे; क्जोकि राजे दे देसे ते तिन्हां दे देसे दा पालण-पोसण हुंदा था।"
"ACT","12","21","हेरोदेस राजा ठैहरायो दिन राजे आल़े कपड़े पैहनी करी सिंहासणे पर बेई गेआ, कने तिन्हां जो भाषण दैणा लग्गा।"
"ACT","12","22","ताह़लू लोक ग्लाई उठे, “एह़ तां माणुये दा नीं परमात्मे दी उआज़ ऐ।”"
"ACT","12","23","तिस बग्त प्रभु दे इक्की सुअर्गदूतैं इकदम तिसियो बमार करी दित्ता, क्जोकि तिन्नी परमात्मे दी महिमा नीं कित्ती; कने तिस च कीड़े पेई गै जेह्ड़े तिसियो खाणा लग्गे कने सैह़ मरी गेआ।"
"ACT","12","24","अपर परमात्मे दा वचन बधदा कने फैलदा गेआ।"
"ACT","12","25","जाह़लू बरनबास कने शाऊल अपणी सेवा पूरी करी बैठे तां यूहन्ने जो जेह्ड़ा मरकुस नांऐ ते जाणेया जांदा ऐ, सौगी लेई करी यरूशलेम सैहरे ते सीरिया प्रदेसे दे अन्ताकिया सैहरे च बापस आये।"
"ACT","13","1","अन्ताकिया सैहरे दी कलीसिया च मते भविष्यवक्ता कने सिक्षा दैणे आल़े थे; मतलब बरनबास कने शमौन जिसियो नीगर भी ग्लांदे थे। कने लूकियुस कुरेनी, कने देसे दे चौथाई हिस्से दे राजा हेरोदेसे दा दूदभाऊ मनाहेम, कने शाऊल।"
"ACT","13","2","जाह़लू सैह़ ब्रत रखी करी परमात्मे दी अराधना करा दे थे, तां पवित्र आत्मा ग्लाया, “मिन्जो तांई बरनबासे कने शाऊले जो तिसा सेवा तांई लग्ग करा जिस तांई मैं तिन्हां जो सद्देया ऐ।”"
"ACT","13","3","ताह़लू तिन्हां ब्रत रखी करी प्रार्थना कित्ती कने तिन्हां पर हत्थ रखी नैं तिन्हां जो परमात्मे दे कम्म करणे तांई घल्ली दित्ता।"
"ACT","13","4","शाऊल कने बरनबास पवित्र आत्मा दे घल्लेयो अन्ताकिया सैहरे ते सिलूकिया सैहरे जो चली गै; कने तित्थु ते समुंदरी जाह्जे पर चढ़ी करी साइप्रस टापू जो चली पै;"
"ACT","13","5","कने सलमिस सैहरे च पुज्जी करी, परमात्मे दा वचन यहूदियां दे आराधनालयां च सणाया। यूहन्ना मरकुस तिन्हां दा सेवक था।"
"ACT","13","6","सैह़ सारे तिस टापूये ते यात्रा करदे-करदे पाफुस सैहरे तिकर पुज्जे। तित्थु तिन्हां जो बारयीशु नांऐ दा इक्क यहूदी जादूगर कने झूठा भविष्यवक्ता मिल्ला।"
"ACT","13","7","सैह़ हाकम सिरगियुस पौलुसे सौगी था, जेह्ड़ा अक्लमंद माणु था। तिन्नी हाकमे बरनबासे कने शाऊले जो अपणे अल्ल सद्दी नैं परमात्मे दा वचन सुणना चाया।"
"ACT","13","8","अपर इलीमास जादूगरें, (क्जोकि ऐई तिसदे नांऐ दा मतलब ऐ) तिन्हां दा बरोध करी नैं हाकमे जो प्रभु यीशु पर बसुआस करणे ते रोकणा चाया।"
"ACT","13","9","ताह़लू शाऊलें जिसदा नां पौलुस भी ऐ, पवित्र आत्मा नैं भरोई करी जादूगरे बक्खे टक लगाई करी दिख्या कने ग्लाणा लग्गा,"
"ACT","13","10","“हे सारे कपट नैं कने चतुराईया नैं भरेयो सैताने दी औलाद, संकल कने धार्मिकता दे बैरी, क्या तू प्रभु दे सिध्धेयां रस्तेयां जो टेड़ा करणा नीं छड्डणा।”"
"ACT","13","11","हुण दिक्ख, “प्रभु दी सज़ा तिज्जो मिलगी; कने तू थोड़े बग्त तिकर अन्ना रैंह्गा कने सूरजे जो नीं दिक्खगा” ताह़लू इकदम धुंधलापन कने नेहरा छाई गेआ, कने सैह़ तां-तुंह टटोलना लग्गा तांजे कोई तिसदा हत्थ पकड़ी करी चलणे तांई तिसदी मदत करैं।"
"ACT","13","12","ताह़लू हाकमे जेह्ड़ा होएया था तिसियो दिक्खी करी कने प्रभु दी सिक्षा ते हरान होई करी प्रभु यीशु पर बसुआस कित्ता।"
"ACT","13","13","पौलुस कने तिसदे साथी पाफुस सैहरे ते समुंदरी जाह्जे च बेई करी पन्फूलिया प्रदेसे दे पीरगे सैहरे च आये; कने यूहन्ना मरकुस तिन्हां जो छड्डी करी यरूशलेम सैहरे जो बापस आई गेआ।"
"ACT","13","14","पीरगे सैहरे ते गांह जाई करी पिसिदिया सैहरे ते दे अन्ताकिया सैहरे च पुज्जे; कने बिस्रामे आल़े दिन आराधनालय च जाई करी बेई गै।"
"ACT","13","15","मूसा दी व्यबस्था कने भविष्यवक्ता दी कताब पढ़णे ते बाद आराधनालय देयां अधिकारियां तिन्हां जो संदेसा घल्लेया, “हे भाऊओ, जे लोकां दियां सिक्षा तांई तुहां दे मने च कोई गल्ल ऐ तां दस्सा।”"
"ACT","13","16","ताह़लू पौलुसैं खड़े होई करी कने हत्थे नैं सनक लगाई करी तिन्हां जो सांत करी नैं ग्लाया, “हे इस्राएली लोको, परमात्मे ते डरणे आल़ेयो सुणा,"
"ACT","13","17","इन्हां इस्राएली लोकां दे परमात्मैं तुहां जो चुणी लेआ, कने जाह़लू एह़ माणु मिस्र देसे च परदेसी होई करी रैंह्दे थे, तां तिन्हां दी तरक्की कित्ती; कने बड़िया सामर्थी नैं कड्डी अंदा।"
"ACT","13","18","सैह़ कोई चाल़ी साल तिकर सुनसाण जगाह च तिन्हां जो सम्भालदा रेह्आ,"
"ACT","13","19","कने कनान देसे च सतां जातिआं दा नास करी नैं तिन्हां दा देस अपणे लोकां जो विरासत च देई दित्ता।"
"ACT","13","20","इस सारे कम्मे जो करणे तांई तकरीबन साढे चार सौ साल लग्गे, कने इसते बाद तिन्नी शमूएल भविष्यवक्ता तिकर तिन्हां च न्यायी ठैहराये।"
"ACT","13","21","जाह़लू शमूएल अह्ल्ली तिकर भी तिन्हां दा अगुआ था, ताह़लू तिन्हां इक्क राजे दी मांग कित्ती, तां परमात्मैं बिन्यामीन दे गोत्रे च इक्क माणु, मतलब कुसी दे पुत्तर शाऊले जो तिन्हां दा राजा बणाया, कने तिन्नी इस्राएली लोकां पर चाल़ी साल राज्ज कित्ता।"
"ACT","13","22","भिरी परमात्मे शाऊले जो राजे दी पदविया ते हटाई करी दाऊदे जो तिन्हां दा राजा बणाया; जिसदे बारे च तिन्नी गवाही दित्ती, ‘मिन्जो इक्क माणु, यिशै दा पुत्तर दाऊद, मेरे मने मताबक मिल्ली गेआ ऐ; सैह़ ई मेरी सारी इच्छा पूरी करगा।’"
"ACT","13","23","“इसदे वंश च परमात्मे अपणे वादे मताबक इस्राएल देसे दे लोकां अल्ल इक्क उद्धार करणे आल़े, मतलब यीशुये जो घल्लगा।"
"ACT","13","24","जिसदे ओणे ते पैहल्ले यूहन्ने सारेयां इस्राएली लोकां च मन बदलणे दे बपतिस्में दा प्रचार कित्ता।"
"ACT","13","25","जाह़लू यूहन्ना अपणी सेवा पूरी करणे पर था, तां तिन्नी ग्लाया, ‘तुहां मिन्जो क्या समझदे हन, मैं सैह़ मसीह नीं। अपर दिक्ख, मेरे बाद इक्क ओआ दा ऐ, सैह़ मिन्जो ते बड़ा म्हान ऐ, जिसदेयां पैरां दे मैं जूत्तेयां दे तस्मेआं दियां गठ्ठी भी मैं खोलणे जोग्गा नीं।’"
"ACT","13","26","“हे भाऊओ, तुहां जेह्ड़े अब्राहमे दी औलाद हन; कने तुहां लोक जेह्ड़े परमात्मे ते डरदे हन, तुहां अल्ल परमात्मे यीशु मसीह दे बारे च एह़ संदेस घल्लेया ऐ, जेह्ड़ा लोकां जो पापां ते छुटकारा दिंदा ऐ।"
"ACT","13","27","यरूशलेम सैहरे च रैहणे आल़ेआं कने तिन्हां देयां अधिकारियां, ना यीशु मसीह जो पणछैणया कने ना ई भविष्यवक्तां दी गल्लां समझियां, जेह्ड़ियां हर बिस्रामे आल़े दिन पढ़ियां जांदियां हन, इसतांई तिसियो दोसी मन्नी करी तिन्हां गल्लां जो पूरा कित्ता।"
"ACT","13","28","तिन्हां मारने जोग्गा कोई दोस तिस च नीं पाया, तमी पिलातुस हाकमे नैं विणती कित्ती, कि सैह़ मारी दित्ता जां।"
"ACT","13","29","जाह़लू तिन्हां तिसदे बारे च पवित्रशास्त्रे च लिखियां सारियां गल्लां पूरियां कित्तियां, तां तिसियो सूल़िया ते लौआई करी कब्रा च रखेया।"
"ACT","13","30","अपर परमात्मैं तिसियो मरेयां च जिन्दा कित्ता,"
"ACT","13","31","कने सैह़ तिन्हां जो जेह्ड़े तिस सौगी गलील प्रदेसे ते यरूशलेम सैहरे च आएयो थे, मतेआं दिनां तिकर चेलेयां जो दुस्सदा रेह्आ; लोकां सामणै हुण सैई जिन्हां तिसियो दिख्या ऐ गवाह हन।"
"ACT","13","32","“कने अहां तिज्जो तिस वादे जो जेह्ड़ा पूर्वजां नैं कित्या था, एह़ सुसमाचार सणांदे हन,"
"ACT","13","33","कि परमात्मैं यीशुये जो मरेयां ते जिन्दा करी नैं, सैई वादा अहां दिया औलादी तांई पूरी कित्ता; जिंआं भजन संहिता दे दूये भजने च परमात्मे मसीह दे बारे च ग्लाया ऐ; ‘तू मेरा पुत्तर ऐ; कने अज्ज मैं तेरा पिता बणी गेआ ऐ।"
"ACT","13","34","कने तिसदे इस तरीके नैं मरेयां ते जिन्दे होणे दे बारे च भी कि सैह़ कदी नीं सड़े, परमात्मैं एह़ ग्लाया ऐ, जिंआं मैं दाऊद राजे पर कित्तियो पवित्र कने अटल आसीष तिज्जो पर भी दिंगा।"
"ACT","13","35","इसतांई दाऊदैं इक्क होर अपणे भजने च भी ग्लाया ऐ, तू अपणे पवित्र माणुआं जो सड़नां नीं दिंगा।’"
"ACT","13","36","“क्जोकि दाऊद तां परमात्मे दिया इच्छा मताबक अपणे बग्ते च सेवा करी नैं मरी गेआ, कने अपणे पूर्वजां च जाई मिल्ला, कने सड़ी भी गेआ।"
"ACT","13","37","दाऊद अपणे बारे च नीं अपर यीशुये दे बारे च ग्लादा था, जिसियो परमात्मैं मरेयां ते जिन्दा कित्ता, सैह़ सड़ी भी नीं सकेया।"
"ACT","13","38","“इसतांई, हे भाऊओ, तुहां जाणी लेआ कि इसदिया बज़ाह ते ई पापां दी माफी दा समाचार तुहां जो दित्या जांदा ऐ;"
"ACT","13","39","कने जिन्हां गल्लां च तुहां मूसा दिया व्यबस्था दिया बज़ाह ते बेकसूर नीं ठेरी सकदे थे, तिन्हां सारेयां च हर इक्क बसुआस करणे आल़ा यीशु मसीह दे जरिये बेकसूर ठैहरदा ऐ।”"
"ACT","13","40","इसतांई चौकन्ने रेह्आ, इआं ना होयैं कि जेह्ड़ा भविष्यवक्ता दियां कताबा च आया ऐ, तुहां पर भी आई पोयैं।"
"ACT","13","41","“‘हे निंदा करणे आल़ेयो, दिक्खा कने हरान होई करी मरी जा; क्जोकि मैं तुहां दे दिनां च इक्क कम्म करदा ऐ, एह़ कम्म कि जे कोई तुहां नैं तिसदी निंदा करैं, तां तुहां कदी बसुआस नीं करगे।’”"
"ACT","13","42","जाह़लू पौलुस कने बरनबास आराधनालय ते बाहर निकल़ा दे थे, ताह़लू लोक तिन्हां नैं विणती करणा लग्गे, कि अगले बिस्रामे आल़े दिनैं अहां जो एह़ गल्लां भिरी सणाईयां जान।"
"ACT","13","43","जाह़लू आराधनालय दे लोक दी सभा उठी गेई तां यहूदी माणुआं कने यहूदी मत आल़े मते सारे भक्त पौलुसे दे कने बरनबासे पचांह़ चली पै; कने तिन्हां तित्थु माणुआं नैं गल्लां करी नैं समझाया कि परमात्मे दे अनुग्रह च बणी रेह्आ।"
"ACT","13","44","दूये बिस्रामे आल़े दिन सैहरे दे सारे लोक परमात्मे दे वचन सुणने जो किठ्ठे होई गै।"
"ACT","13","45","अपर यहूदी अगुऐ अपणे यहूदी लोकां दियां भीड़ा जो दिक्खी करी गुस्से नैं भरोई गै, कने निंदा करदे-करदे पौलुसे दियां गल्लां दा बरोध च ग्लाणा लग्गे।"
"ACT","13","46","ताह़लू पौलुस कने बरनबास निडर होई करी ग्लाणा लग्गे, “जरूरी था कि परमात्मे दा वचन पैहल्ले तुहां जो सणाया जांदा; अपर जाह़लू तुहां तिसियो नकारी दित्ता, कने अपणे जो सदा दी ज़िन्दगिया जोग्गा ठैहरांदे, तां दिक्खा, अहां होरनी जातिआं दे लोकां अल्ल जांदे हन।"
"ACT","13","47","क्जोकि प्रभुयैं अहां जो एह़ हुक्म दित्या ऐ, मैं तिज्जो होरनी जातिआं तांई जोत्ती ठैहराया ऐ, कने तुहां दे जरिये सारे संसारे पर उद्धार होयैं, तांजे तुहां पूरे संसारे दे लोकां जो उद्धारे दा रस्ता दस्सी सकन।”"
"ACT","13","48","एह़ सुणी करी होर जातिआं खुस होईयां, कने परमात्मे दे वचन दी महिमा करणा लग्गे; कने जितणे भी सदा दी ज़िन्दगिया तांई ठैहराये गियो थे, तिन्हां बसुआस कित्ता।"
"ACT","13","49","ताह़लू प्रभु दा वचन तिस सारे देसे च फैलणा लगा।"
"ACT","13","50","अपर यहूदी अगुआं ऊचे कुल दियां भक्त जणासां जो कने सैहरे दे खास लोकां जो भड़काया, कने पौलुस कने बरनबास दे खलाफ जुल्म करवाई करी तिन्हां जो अपणे लाक्के ते कड्डी दित्ता।"
"ACT","13","51","ताह़लू पौलुस कने बरनबास तिन्हां सामणै अपणे पैरां दिया धूड़ी झाड़ी करी इकुनियुम सैहरे जो चली गै।"
"ACT","13","52","कने अन्ताकिया सैहरे च चेले खुसिया नैं कने पवित्र आत्मा नैं भरोई गै।"
"ACT","14","1","इकुनियुम सैहरे च इआं होएया कि सैह़ यहूदियां देयां आराधनालयां च सौगी-सौगी गै, कने इस तरीके नैं गल्लां कित्तियां कि मतेआं यहूदी माणुआं कने यूनानी माणुआं बसुआस कित्ता।"
"ACT","14","2","अपर बसुआस नीं करणे आल़े यहूदियां होरनी जातिआं दे मन बसुआसी भाऊआं दे खलाफ भड़काये, कने नफरत पैदा करी दित्ती।"
"ACT","14","3","पौलुस कने बरनबास मतेआं दिनां तांई तित्थु रैह्, कने प्रभु दे भरोसे पर हिम्मता सौगी गल्लां करदे थे; कने सैह़ तिन्हां दे हत्थां ते चमत्कार कने अनोखे कम्म करवाई करी अपणे अनुग्रह दे वचनां पर गवाही दिंदा था।"
"ACT","14","4","अपर सैहरे देयां लोकां च बैर पेई गिया था, इसते कई माणु यहूदियां दे पास्से कने कई प्रेरितां पास्से होई गै।"
"ACT","14","5","जाह़लू होरनी जातिआं कने यहूदी तिन्हां दा अपमान कने तिन्हां पर पत्थर मारने तांई अपणे अधिकारियां सौगी तिन्हां पर दौड़े,"
"ACT","14","6","ताह़लू सैह़ इसा गल्ला जो जाणी गै, कने लुकाऊनिया प्रदेसे दे लुस्त्रा कने दिरबे सैहरां च, कने अक्खै-बक्खे देयां प्रदेसां च नठ्ठी गै"
"ACT","14","7","कने तित्थु सुसमाचार सनाणा लग्गे।"
"ACT","14","8","लुस्त्रा सैहरे च इक्क माणु बैठेया था, जेह्ड़ा पैरां दा कमजोर था। सैह़ जन्म ते ई लंगडा था कने कदी भी नीं चलेया था।"
"ACT","14","9","सैह़ पौलुसे जो गल्लां करदे सुणा दा था। पौलुसैं तिसदे पास्से टक्क लगाई करी दिख्या कि तिसियो खरे होणे दा बसुआस ऐ,"
"ACT","14","10","कने जोरे नैं ग्लाणा लग्गा, “अपणे पैरां दे भार सिध्धा खड़ा हो।” ताह़लू सैह़ उछल़ी करी चलणा फिरणा लग्गी पेआ।"
"ACT","14","11","माणुआं पौलुसे दा एह़ कम्म दिक्खी करी लुकाऊनिया दी भासा च जोरे नैं ग्लाया, “अहां दे बिच्च माणु दा रूप धारण करी नैं देवता लौई आये हन।”"
"ACT","14","12","कने तिन्हां बरनबासे जो ज्यूस, कने पौलुसे जो हिरमेस ग्लाया क्जोकि पौलुस गल्लां करणे च खास था।"
"ACT","14","13","ज्यूसे दे तिस मंदरे दा पुजारी जेह्ड़ा तिन्हां दे सैहरे सामणै था, दांद कने फूलां दे हार फाटके पर लगाई करी लोकां सौगी बलिदान करणा चांह़दा था।"
"ACT","14","14","अपर प्रेरित बरनबासें कने पौलुसैं जाह़लू एह़ सुणेया, तां सैह़ बड़े भरी दुखी होये, कने तिन्हां अपणे कपड़े फाड़े, कने भीड़ा च मिल्ली गै, कने जोरे नैं ग्लाणा लग्गे,"
"ACT","14","15","“हे लोको, तुहां क्या करदे हन, अहां भी तां तुहां साइआं सुख-दुख भोगणे आल़े माणु हन, कने तुहां जो सुसमाचार सणांदे हन, कि तुहां इन्हां बेकार चीज्जां ते लग्ग होई करी जिन्दे परमात्मे अल्ल ओआ, जिन्नी सुअर्ग कने धरती कने समुंदर कने जेह्ड़ा कुच्छ तिन्हां च ऐ बणाया।"
"ACT","14","16","तिन्नी बीते बग्तां च सारियां जातिआं दे लोकां जो अपणे-अपणे रस्ते च चलणा दित्ता।"
"ACT","14","17","भिरी भी सैह़ भलाई दे कम्म करी नैं अपणे बारे च गवाही दिंदा रेह्आ; कने सैह़ तुहां तांई अम्बरे ते बरखा कने फल़वन्त मौसम देई करी तुहां जो खाणे नैं कने तुहां दे मनां जो खुसिया नैं भरदा रेह्आ।”"
"ACT","14","18","एह़ ग्लाई करी भी तिन्नी लोकां जो बड़िया मुस्कला नैं रोकेया कि तिन्हां तांई बलिदान नीं करन।"
"ACT","14","19","अपर कुच्छ यहूदियां अन्ताकिया कने इकुनियुम सैहरां ते आई करी लोकां जो अपणे बक्खे करी लेआ, कने पौलुसे पर पत्थर मारे, कने मरेया समझी करी तिसियो सैहरे दे बाहर घसीटी करी लेई गै।"
"ACT","14","20","अपर जाह़लू चेले तिसदे चौंन्नी पास्से आई खड़ोते, तां सैह़ उठी करी सैहरे च गेआ कने दूँये दिने बरनबासे सौगी दिरबे सैहरे जो चली गेआ।"
"ACT","14","21","पौलुस कने बरनबास तिस सैहरे दे लोकां जो सुसमाचार सणाई करी, कने मते चेले बणाई करी, लुस्त्रा, इकुनियुम कने अन्ताकिया सैहरे जो बापस चली आये,"
"ACT","14","22","कने हर इक्की सैहरे च चेलेयां दे मना जो मजबूत करदे रैह् कने एह़ सिक्षा दिंदे थे कि बसुआसे च बणी रेह्आ; कने एह़ ग्लांदे थे, “अहां जो मते दुख झेली करी परमात्मे दे राज्जे च प्रवेश करणा पोणा।”"
"ACT","14","23","कने तिन्हां हर इक्की कलीसिया च तिन्हां तांई स्याणे ठैहराये, कने ब्रते सौगी प्रार्थना करी नैं तिन्हां जो प्रभु दे हुआले करी दित्ता, जिस पर तिन्हां बसुआस कित्या था।"
"ACT","14","24","ताह़लू पिसिदिया प्रदेसे ते होई करी सैह़ पन्फूलिया प्रदेसे च पुज्जे;"
"ACT","14","25","भिरी पीरगा सैहरे च वचन सणाई करी अत्तलिया सैहरे च आये,"
"ACT","14","26","कने तित्थु ते सैह़ समुंदरी जाह्जे पर अन्ताकिया सैहरे जो गै, जित्थु ते तिन्हां जो परमात्मे दे अनुग्रह च सौंपी करी तिस कम्मे तांई घल्लेया था, जिसियो सैह़ हुण पूरा करी नैं बापस आई गै।"
"ACT","14","27","कने अन्ताकिया सैहरे पुज्जी करी तिन्हां कलीसिया किठ्ठी कित्ती कने दस्सेया, कि परमात्मैं तिन्हां सौगी रेई करी कदेय बड़े-बड़े कम्म कित्ते, कने होरनी जाति दे लोकां जो किंआं परमात्मैं यीशु मसीह पर बसुआस करणे जोग्गा बणाया।"
"ACT","14","28","कने पौलुस कने बरनबास चेलेयां सौगी मते दिनां तिकर रैह्।"
"ACT","15","1","भिरी कुच्छ यहूदी बसुआसी यहूदिया प्रदेसे ते आई करी बसुआसी भाऊआं जो सिक्षा दैणा लग्गे, “जे मूसा दी रीतिया पर तुहां दा खतणा ना होयैं तां तुहां उद्धार नीं पाई सकदे हन।”"
"ACT","15","2","जाह़लू पौलुसे कने बरनबासे दी तिन्हां सौगी बड़ी लड़ाई कने बैंह्सबाजी होई तां एह़ ठैहराया गेआ कि पौलुस कने बरनबास कने तिन्हां ते कुच्छ माणु इन्हां गल्लां दे बारे च चर्चा करणे तांई प्रेरितां कने स्याणेयां अल्ल यरूशलेम सैहरे जो जान।"
"ACT","15","3","कलीसिया दे लोकां तिन्हां जो रस्ते च जाणे तांई कुच्छ पैसा कने खाणे दियां चीज्जां दित्तियां; ताह़लू सैह़ फीनीके प्रदेस कने सामरिया प्रदेसे च होई करी होरनी जातिआं दे लोकां जो मन बदलणे दा समाचार सणांदे गै, कने सारे बसुआसी भाऊ बड़े खुस होये।"
"ACT","15","4","जाह़लू सैह़ यरूशलेम सैहरे च पुज्जे, तां कलीसिया कने प्रेरित कने स्याणे तिन्हां नैं बड़िया खुसिया सौगी मिल्ले, कने पौलुस कने बरनबासें दस्सेया कि परमात्मैं तिन्हां सौगी होई करी कदेय-कदेय कम्म कित्यो हन।"
"ACT","15","5","अपर फरीसियां दी मंडल़िया ते जिन्हां बसुआस कित्या था, तिन्हां च कुच्छ लोक उठी करी ग्लाणा लग्गे, “होरनी जातिआं दे लोकां जो खतणा करवाणे कने मूसा दी व्यबस्था जो मन्नणे दा हुक्म दैणा चाइदा।”"
"ACT","15","6","ताह़लू प्रेरित कने स्याणे इन्हां गल्लां दे बारे च सलाह करणे तांई किठ्ठे होये।"
"ACT","15","7","ताह़लू पतरसैं नैं बड्डी बैंह्सबाजी होई जाणे दे बाद पतरस खड़ोई करी तिन्हां नैं ग्लाणा लग्गा, “हे भाऊओ, तुहां जाणदे हन कि बड़े दिन होये परमात्मैं तुहां ते मिन्जो चुणी लेआ कि मेरे जरिये होरनी जातिआं दे लोक परमात्मे दा वचन सुणी करी बसुआस करन।"
"ACT","15","8","मने जो परखणे आल़े परमात्मैं तिन्हां जो भी अहां साइआं पवित्र आत्मा देई करी, एह़ दस्सेया कि तिन्नी तिन्हां जो अपणे लोक समझी करी अपनाई लेआ ऐ;"
"ACT","15","9","कने बसुआसे दिया बज़ाह ते तिन्हां दे मन साफ करी नैं अहां च कने तिन्हां च कोई भेत नीं रखेया,"
"ACT","15","10","तां हुण तुहां क्जो परमात्मे दी परीक्षा करदे हन कि चेलेयां दिया गर्दना पर ऐदेया जुंगल़ा रखा, जिसियो ना तां अहां दे स्याणे चुक्की सकदे थे कने ना तां अहां चुक्की सकदे हन।”"
"ACT","15","11","हाँ, अहां दा एह़ बसुआस ऐ कि जिस तरीके नैं सैह़ प्रभु यीशुये दे अनुग्रह दे जरिये उद्धार पांगे; तिस तरीके नैं अहां भी पांगे।"
"ACT","15","12","ताह़लू सारी सभा दे लोक चुपचाप बरनबास कने पौलुसे दी सुणना लग्गे, कि परमात्मैं तिन्हां दिया बज़ाह ते होरनी जातिआं दे लोकां च कदेय बड़े-बड़े चमत्कार, कने अनोखे कम्म दस्से हन।"
"ACT","15","13","जाह़लू पौलुस कने बरनबास ग्लाई बैठे, तां याकूब ग्लाणा लग्गा, “हे भाऊओ, मेरी सुणा।"
"ACT","15","14","शमौन पतरसैं समझाया, कि परमात्मैं होरनी जाति ते कुच्छ लोकां जो अपणी सेवा तांई चुणी करी, सबते पैहल्ले किंआं तिन्हां पर दया कित्ती।"
"ACT","15","15","“कने इसते भविष्यवक्तां दियां गल्लां भी मिलदियां हन, जिंआं कि पवित्रशास्त्रे च लिख्या ऐ,"
"ACT","15","16","‘इसते बाद मैं भिरी आई करी दाऊदे दा राज्ज पैहल्ले साइआं करी दिंगा, जेह्ड़ा तिसदे दुश्मणा दे जरिये नास कित्या था, कने तिसदे खण्डरां जो भिरी सवारगा, कने तिसियो बणांगा,"
"ACT","15","17","इसतांई बाक्कि लोक, मतलब सारे होरनी जातिआं दे लोकां जिन्हां जो मैं चुणेया ऐ, प्रभु जो तोपा,"
"ACT","15","18","एह़ सैई प्रभु ग्लांदा ऐ जेह्ड़ा संसारे दी सृष्टिया ते इन्हां गल्लां दा समाचार दिंदा आया ऐ।’"
"ACT","15","19","“इसतांई मेरी सोच एह़ ऐ कि दूईआं जातिआं च जेह्ड़े लोक परमात्मे अल्ल ओंदे हन, अहां तिन्हां जो दुख ना दैन;"
"ACT","15","20","अपर तिन्हां जो चिठ्ठी लिखी घल्लन, कि सैह़ मूर्तियां दे सामणै चढ़ाईयां चीज्जां ते, ब्यभिचार, गल़ा घोटी करी मारेयो जानवरां दे मासे ते कने खूने ते दूर रैह़न।"
"ACT","15","21","क्जोकि पराणे जमाने ते सैहरे-सैहरे च मूसा दी व्यबस्था दा प्रचार करणे आल़े पाये जांदे हन, कने मूसा दी व्यबस्था हर बिस्रामे आल़े दिन आराधनालय च पढ़ी जांदी ऐ।”"
"ACT","15","22","ताह़लू यरूशलेम सैहरे दी सारी कलीसिया सौगी प्रेरितां कने स्याणेयां जो खरा लग्गा, कि अपणे माणुआं च कुच्छ माणु चुणन, क्जोकि यहूदा जिसियो बरसब्बा भी ग्लांदे हन, कने सीलासे जो जेह्ड़ा बसुआसी भाऊआं च बड़े भरी इज्जतदार अगुऐ थे; कने तिन्हां जो पौलुसे कने बरनबासे सौगी अन्ताकिया सैहरे दिया कलीसिया जो घल्लन।"
"ACT","15","23","तिन्हां पौलुस कने बरनबासे दे हत्थे एह़ लिखी घल्लेया, “अन्ताकिया सैहरे कने सीरिया, किलिकिया प्रदेसे च रैहणे आल़ेआं बसुआसी भाऊआं जो जेह्ड़े होरनी जातिआं ते हन, प्रेरितां कने स्याणे भाऊआं दा नमस्कार।"
"ACT","15","24","“अहां सुणेया ऐ, कि अहां च कुच्छ लोक तित्थु जाई करी, तुहां जो अपणियां गल्लां नैं डराई दित्ता; कने तुहां दे मन बदली दित्ते हन अपर अहां तिन्हां जो कोई हुक्म नीं दित्या था।"
"ACT","15","25","इसतांई अहां इक्क मन होई करी ठीक समझेया कि चुणेयां माणुआं जो अपणे प्यारे बरनबासे कने पौलुसे सौगी तुहां अल्ल घल्लन।"
"ACT","15","26","एह़ सैह़ माणु हन, जिन्हां अहां दे प्रभु यीशु मसीह दे नांऐ तांई अपणे प्राण मुसीबता च पाएयो हन।"
"ACT","15","27","“इसतांई अहां यहूदा जो कने सीलासे जो घल्लेया ऐ, जेह्ड़े अपणे मुँऐ ते इन्हां सारियां गल्लां जो दस्सी दिंगे।"
"ACT","15","28","पवित्र आत्मा जो कने अहां जो ठीक पता लग्गा ऐ कि इन्हां जरूरी गल्लां जो छड्डी करी, तिज्जो पर होर भार ना पान;"
"ACT","15","29","कि तुहां मूर्तियां दे सामणै चढ़ाईयां चीज्जां ते, ब्यभिचार, गल़ा घोटी करी मारेयो जानवरां दे मासे ते कने खूने ते दूर रेह्आ। जे तुहां अपणे आप्पे जो इन्हां गल्लां ते बचाई रखा तां तुहां दा भला हुंगा। अच्छा हुण अहां जो विदा करा।”"
"ACT","15","30","इस तरांह तिन्हां जो विदा करी दित्ता भिरी सैह़ अन्ताकिया सैहरे च पुज्जे, कने सभा जो किठ्ठा करी नैं सैह़ चिठ्ठी तिन्हां जो देई दित्ती।"
"ACT","15","31","सैह़ चिठ्ठी पढी करी तिसा सिक्षा दियां गल्लां ते बड़े खुस होये।"
"ACT","15","32","यहूदैं कने सीलासें जेह्ड़े अप्पु भी भविष्यवक्ता थे, मतिआं गल्लां नैं बसुआसी भाऊआं जो सिक्षा देई करी मजबूत कित्ता।"
"ACT","15","33","यहूदा कने सीलास कुच्छ दिन रैह्, कने ताह़लू बसुआसी भाऊआं तिन्हां जो सांतिया नैं विदा करी नैं यरूशलेम दी कलीसिया च बापस घल्ली दित्ता।"
"ACT","15","34","अपर सीलासे जो तित्थु रैहणा खरा लग्गा।"
"ACT","15","35","कने पौलुस कने बरनबास अन्ताकिया सैहरे च रेई पै, कने होर मते माणुआं सौगी प्रभु यीशुये दे वचने दी सिक्षा दिंदे कने सुसमाचार सणांदे रैह्।"
"ACT","15","36","कुच्छ दिनां बाद पौलुसैं बरनबासे नैं ग्लाया, “जिन्हां-जिन्हां सैहरां च अहां प्रभु दा वचन सणाया था, ओआ, भिरी तिन्हां च चली करी अपणेयां बसुआसी भाऊआं जो दिक्खी ओंदे कि सैह़ कदेय हन।”"
"ACT","15","37","ताह़लू बरनबासें यूहन्ने जो जिसियो मरकुस भी ग्लांदे हन, सौगी नीणे दा ख्याल कित्ता।"
"ACT","15","38","अपर पौलुसैं तिसियो सौगी नीणा खरा नीं समझेया, क्जोकि सैह़ पन्फूलिया प्रदेसे च तिन्हां ते लग्ग होई गेआ, कने कम्मे पर तिन्हां सौगी नीं गेआ था।"
"ACT","15","39","कने बड़ी बैंह्स होई कि पौलुस कने बरनबास इक्की दूये ते लग्ग होई गै; कने बरनबास, मरकुसे जो लेई करी समुंदरी जाह्जे पर बेई करी साइप्रस टापूये जो चली गेआ;"
"ACT","15","40","अपर पौलुसैं सीलासे जो चुणी लेआ, कने बसुआसी भाऊआं जो परमात्मे दे अनुग्रह च सौंपी करी अन्ताकिया सैहरे ते भी चली गेआ;"
"ACT","15","41","कने पौलुस कने सीलास कलीसियां जो बसुआसे च मजबूत करदे-करदे सीरिया कने किलिकिया प्रदेसे ते होई नैं निकल़े।"
"ACT","16","1","भिरी सैह़ दिरबे कने लुस्त्रा सैहरे च भी गेआ। तित्थु तीमुथियुस नांऐ दा इक्क चेला था, जेह्ड़ा बसुआसी यहूदनी जणासा दा जागत था, अपर तिसदा बुढ़ा यूनानी था।"
"ACT","16","2","सैह़ लुस्त्रा कने इकुनियुम सैहरे देयां बसुआसी भाऊआं च अच्छा बोल चाल था।"
"ACT","16","3","पौलुसे दी इच्छा थी कि सैह़ तिस सौगी चल्लैं; कने जेह्ड़े यहूदी माणु तिन्हां जगांह च थे तिन्हां दिया बज़ाह ते तिसदा खतणा कित्ता, क्जोकि सैह़ सारे जाणदे थे, कि तिसदा बुढ़ा यूनानी था।"
"ACT","16","4","पौलुस कने तिसदे साथी सैहरे-सैहरे च जांदे-जांदे सैह़ तिन्हां विधियां जो यरूशलेम सैहरे दे प्रेरितां कने स्याणेयां ठैहराईयां थियां, मन्नणे तांई बसुआसी भाऊआं जो पज्जांदे जांदे थे।"
"ACT","16","5","इस तरांह कलीसिया बसुआसे च पक्की हुंदी गेई कने गिणती च भी बधदी गेई।"
"ACT","16","6","सैह़ फ्रूगिया कने गलातिया प्रदेसां च होई करी गै, क्जोकि पवित्र आत्मा तिन्हां जो आसिया प्रदेसे च वचन सणाणे जो मना कित्ता।"
"ACT","16","7","कने तिन्हां मुसिया प्रदेसे अल्ल पुज्जी करी, बितुनिया प्रदेसे च जाणे दी सोची; अपर यीशु दिया पवित्र आत्मा तिन्हां जो जाणा नीं दित्ता।"
"ACT","16","8","तां सैह़ मुसिया प्रदेसे ते होई करी त्रोआस सैहरे च आये।"
"ACT","16","9","तित्थु पौलुसैं राती जो इक्क दर्शन दिख्या कि इक्क मकिदुनिया प्रदेसे दा रैहणे आल़ा माणु खड़ोई करी तिस नैं विणती करी नैं ग्लाणा लग्गा कि, “समुंदरे दे पारले कनारें मकिदुनिया प्रदेसे च आ, कने अहां दी मदत कर।”"
"ACT","16","10","तिसदे एह़ दर्शन दिक्खदे ई अहां इकदम मकिदुनिया प्रदेसे जाणे दी सोची, एह़ समझी करी परमात्मैं अहां जो सुसमाचार सनाणे तांई सद्देया ऐ।"
"ACT","16","11","इसतांई त्रोआस सैहरे ते समुंदरी जाह्जे च बेई करी अहां सिध्धे सुमात्राके टापू ते होई करी दूये दिने नियापुलिस सैहरे च आये।"
"ACT","16","12","तित्थु ते अहां फिलिप्पी सैहरे पुज्जे, जेह्ड़ा मकिदुनिया प्रदेसे दा खास सैहर, कने रोमियां दी बस्ती ऐ; कने अहां तिस सैहरे च कुच्छ दिन तिकर रैह्।"
"ACT","16","13","बिस्रामे आल़े दिन अहां सैहरे दे फाटके दे बाहर नदियां कनारे एह़ समझी करी गै, कि तित्थु प्रार्थना करणे दी जगाह हुंगी; कने बेई करी तिन्हां जणासा जो जेह्ड़ियां कठ्ठियां होईयां थियां, गल्लां करणा लग्गे।"
"ACT","16","14","लुदिया नांऐ दी इक्क थुआतीरा सैहरे दी बैजनी कपड़ेयां बेचणे आल़ी इक्क जणांस जेह्ड़ी परमात्मे दी भक्तणी थी। परमात्मे तिसादा मन खोलेया कि सैह़ पौलुसैं दियां गल्लां पर मन लगां।"
"ACT","16","15","जाह़लू तिन्नै अपणे परवारे सौगी बपतिस्मा लेआ, तां तिन्नै अहां नैं विणती कित्ती, जे तुहां मिन्जो प्रभु दी बसुआसणी समझदे हन, तां चली करी मेरे घरैं रेह्आ, “कने सैह़ अहां जो मनाई करी लेई गेई।”"
"ACT","16","16","जाह़लू अहां प्रार्थना करणे दिया जगाह जो चलेयो थे, ताह़लू अहां जो इक्क दासी मिल्ली जिसा च इक्क ऐदई दुष्टआत्मा थी, जिसादे जरिये लोकां दा भाग्य दस्सी करी अपणे मालकां जो बड़ी धन-दौलत कम्माई करी दिंदी थी।"
"ACT","16","17","सैह़ पौलुस कने अहां दे पचांह़ आई करी जोरे नैं डड्डणा लग्गी, “एह़ माणु परम प्रधान परमात्मे दे दास हन, जेह्ड़े अहां जो उद्धारे दे रस्ते दा संदेस सणांदे हन।”"
"ACT","16","18","सैह़ बड़े दिन तिकर इआं ई करदी रेई, अपर पौलुस दुखी होएया, कने मुड़ी करी तिसा दुष्टआत्मा नैं ग्लाणा लग्गा, “मैं तिज्जो यीशु मसीह दे नांऐ ते हुक्म दिंदा ऐ कि इसा ते निकल़ी जा।” कने दुष्टआत्मा तिसी बग्त निकल़ी गेई।"
"ACT","16","19","जाह़लू तिसादे मालकां दिख्या, कि अहां दी कमाईया दी आसा पर पाणी फिरी गेआ ऐ, तां पौलुसे जो कने सीलासे जो पकड़ी करी चौके दे प्रधानां अल्ल घसीटदे लेई गै;"
"ACT","16","20","कने तिन्हां जो हाकमां अल्ल लेई गै कने ग्लाणा लग्गे, “एह़ माणु जेह्ड़े यहूदी हन, अहां दे सैहरे च बड़ी हलचल मचाणा लगेयो हन;"
"ACT","16","21","कने ऐदिआं रीतियां दस्सा दे हन, जिन्हां जो ग्रहण करणा कने मन्नणा अहां रोमी माणुआं तांई खरा नीं ऐ।”"
"ACT","16","22","ताह़लू भीड़ा दे लोक पौलुस कने सीलासे दे खलाफ किठ्ठे होई करी चढ़ी आये, कने हाकमां तिन्हां दे कपड़े फाड़ी दित्ते, कने तिन्हां जो बैंत मारने दा हुक्म दित्ता।"
"ACT","16","23","मते बैंत लगाई करी हाकमां तिन्हां जो जेला च पाई दित्ता कने जेलरे जो हुक्म दित्ता कि तिन्हां जो कड़े पैहरे च रखा।"
"ACT","16","24","जेलरैं एह़ हुक्म सुणी करी तिन्हां जो जेला दी कोठरिया च रखेया कने तिन्हां देयां पैरां जो लकड़िया दिया कढ़िया दे खाँचेया च ठोकी करी कसी दित्ते।"
"ACT","16","25","अधिया राती पौलुस कने सीलास प्रार्थना करदे-करदे परमात्मे देयां भजना गा दे थे, कने कैदी तिन्हां दी सुणा दे थे।"
"ACT","16","26","इतणे च इकदम हिल्लण होणा लग्गा, ऐत्थु तिकर कि जेला दी नीई तिकर हिल्ली गेई, कने इकदम जेला दे दरवाजे खुली गै, कने सारे बंधन खुली गै।"
"ACT","16","27","जेलर जागी पेआ, कने जेला दे दरवाजे खुले दिक्खी करी समझेया कि कैदी नठ्ठी गै हन, तां तिन्नी तलवारा कड्डी करी अपणे आप्पे जो मारणा लग्गा।"
"ACT","16","28","अपर पौलुस जोरे नैं ग्लाणा लग्गा, “अपणे आप्पे जो कुच्छ नकसान मत कर, क्जोकि अहां सारे ऐत्थु ई हन।”"
"ACT","16","29","ताह़लू तिन्नी दीय्या मंगवाया कने झट अंदर गेआ, कने कम्मदा-कम्मदा पौलुसे कने सीलासे दे पैरां पेई गेआ;"
"ACT","16","30","कने तिन्हां जो बाहर अंणी करी ग्लाणा लग्गा, “हे सज्जनो, उद्धार पाणे तांई मैं क्या करैं।”"
"ACT","16","31","तिन्हां ग्लाया, “प्रभु यीशु मसीह पर बसुआस कर, तां तू कने तेरा घराना उद्धार पांगा।”"
"ACT","16","32","पौलुस कने सीलासें तिसियो कने तिसदे परवारे दे सारे माणुआं जो प्रभु दा वचन सणाया।"
"ACT","16","33","कने राती तिसी बग्त जेलरैं तिन्हां जो अंणी करी तिन्हां दे जख्म साफ कित्ते, कने तिन्नी अपणे परवारे दे सारे माणुआं सौगी बपतिस्मा लेआ।"
"ACT","16","34","ताह़लू जेलर पौलुस कने सीलासे जो अपणे घरेयो लेईआ कने तिन्हां जो खाणे जो दित्ता, कने पूरे परवारे सौगी परमात्मे पर बसुआस करी नैं बड़े खुस थे।"
"ACT","16","35","जाह़लू भ्याग होई तां हाकमे सपाईयां दे हत्थ संदेसा घल्लेया कि तिन्हां माणुआं जो छड्डी देआ।"
"ACT","16","36","जेलरैं एह़ गल्लां पौलुसे नैं ग्लाईयां, “हाकमे तुहां जो छड्डी दैणे दा हुक्म घल्ली दित्ता ऐ। इसतांई हुण निकल़ी नैं खुस होई करी चली जा।”"
"ACT","16","37","अपर पौलुस तिन्हां नैं ग्लाणा लग्गा, “तिन्हां अहां जो बगैर मुकदमे ते सबना लोकां सामणै मारेया, जाह़लू कि अहां रोमी माणु हन, भिरी भी अहां जो जेला च पाई दित्ता। कने हुण सैह़ अहां जो चुपचाप बाहर कड्डणा चांह़दे हन! बिलकुल नीं! अप्पु तिन्हां जो ऐत्थु औणां देआ, सैई अहां जो ऐत्थु ते बाहर छड्डी दिंगे।”"
"ACT","16","38","सपाईयां एह़ गल्लां हाकमा नैं ग्लाईयां, कने सैह़ एह़ सुणी करी कि रोमी माणु हन, डरी गै,"
"ACT","16","39","कने आई करी तिन्हां ते माफी मंगी, कने बाहर लेई जाई करी विणती कित्ती कि सैहरे ते चली जा।"
"ACT","16","40","सैह़ जेला ते निकल़ी करी लुदिया नांऐ दिया जणासा दे घरेयो गै, कने बसुआसी भाऊआं नैं मिल्ली करी तिन्हां जो सांति दित्ती, कने चली गै।"
"ACT","17","1","भिरी पौलुस कने सीलास अम्फिपुलिस कने अपुल्लिनिया सैहरे ते होई करी थिस्सलुनीक सैहरे च आये, जित्थु यहूदियां दा इक्क आराधनालय था।"
"ACT","17","2","पौलुस अपणिया रीतिया मताबक तिन्हां अल्ल गेआ, कने त्रै बिस्रामे आल़े दिन तिकर तिन्हां सौगी पवित्रशास्त्रां पर गल्लबात कित्ती;"
"ACT","17","3","कने तिन्हां दा मतलब खोली-खोली नैं समझांदा गेआ कि मसीह जो दुख झेलणा कने मरेयां च जिन्दा होणा, जरूरी था; ; “कने ऐई यीशु जिसदे बारे च मैं तुहां जो समाचार सणा करदा ऐ, मसीह ऐ।”"
"ACT","17","4","तिन्हां च कितणेयां यहूदियां, कने यूनानी भक्तां च मतेआं, कने मतिआं भरी अक्लमंद जणासा बसुआस करी लेआ, कने पौलुस कने सीलासे सौगी मिल्ली गै।"
"ACT","17","5","अपर यहूदियां गुस्से नैं भरोई करी कुच्छ बाजारू माणुआं जो कने कुच्छ बुरे माणुआं जो अपणे सौगी लेआ, कने भीड़ कठ्ठेरी करी सैहरे च दंगा करणा लग्गे, कने यासोने दे घरैं हमला करी नैं पौलुस कने सीलासे जो लोकां सामणैं अणने दी कोसस कित्ती।"
"ACT","17","6","सैह़ तिन्हां जो तित्थु नीं मिल्ले तां सैह़ बकदे-बकदे यासोने जो कने कुच्छ बसुआसी भाऊआं जो सैहरे देयां हाकमा सामणै घसीटी करी लेई आये, “एह़ लोक जिन्हां संसारे जो उल्टा पुलटा करी दित्या ऐ, सैह़ ऐत्थु भी आई गियो हन।"
"ACT","17","7","यासोने तिन्हां जो अपणे घरैं रखेया ऐ। एह़ सारे दे सारे एह़ ग्लांदे हन कि यीशु राजा ऐ, कने कैसरे देयां हुक्मां दा बरोध करदे हन।”"
"ACT","17","8","तिन्हां माणुआं जो कने सैहरे देयां हाकमा जो एह़ सणाई करी डराई दित्ता।"
"ACT","17","9","इसतांई तिन्हां यासोने कने बाक्कि लोकां जो जमानत लेई करी तिन्हां जो छड्डी दित्ता।"
"ACT","17","10","भिरी बसुआसी भाऊआं झट रातों-रात पौलुसे जो कने सीलासे जो बिरीया सैहरे जो घल्ली दित्ता; कने सैह़ तित्थु पुज्जी करी यहूदियां दे आराधनालय च गै।"
"ACT","17","11","एह़ माणु तां थिस्सलुनीक सैहरे दे यहूदी माणुआं ते जादा खरे थे कने इन्हां लोकां पूरा मन लगाई करी वचन ग्रहण कित्ता, कने हर रोज पवित्रशास्त्रां च तोपदे रैह् कि एह़ गल्लां इआं ई हन कि नीं।"
"ACT","17","12","इसतांई तिन्हां च मतेआं, कने यूनानी अक्लमंद जणासां च कने मर्दां च मतेआं बसुआस कित्ता।"
"ACT","17","13","अपर जाह़लू थिस्सलुनीक सैहरे दे यहूदी माणु जाणी गै कि पौलुस बिरीया सैहरे च भी परमात्मे दा वचन सणांदा ऐ, तां सैह़ तित्थु जाई करी भी दंगे करणा लग्गे।"
"ACT","17","14","ताह़लू बसुआसी भाऊआं झट पौलुसे जो घल्ली दित्ता कि समुंदरे कनारे चली जां; अपर सीलास कने तीमुथियुस बिरीया सैहरे च रैह्।"
"ACT","17","15","सैह़ लोक जेह्ड़े पौलुसे जो लेई करी जा दे थे, तिस सौगी एथेंस सैहरे तिकर गै; अपर सीलासे कने तीमुथियुसे तांई एह़ हुक्म दित्ता कि तिस अल्ल तौल़ी-तौल़ी ओन।"
"ACT","17","16","जाह़लू पौलुस एथेंस सैहरे च तिन्हां दा इन्तजार करा दा था, तां पूरे सैहरे च मतिआं मूर्तियां जो दिक्खी करी तिसदा मन बड़ा उदास होई गेआ।"
"ACT","17","17","इसतांई सैह़ आराधनालय च यहूदियां कने भक्तां नैं, कने चौके च जेह्ड़े लोक तिस नैं मिलदे थे तिन्हां नैं हर रोज बैंह्स बसाई करदा था।"
"ACT","17","18","ताह़लू इपिकूरी कने स्तोईकी ज्ञानियां ते कुच्छ तिस नैं गल्लबात करणा लग्गे, कने कुच्छ ग्लाणा लग्गे, “एह़ बक-बक करणे आल़ा क्या ग्लाणा चांह़दा ऐ?” अपर दूयेयां ग्लाया, “सैह़ होरनी देवतेयां दा प्रचार करणे आल़ा लगदा ऐ,” क्जोकि सैह़ यीशुये दे जिन्दे होणे दा सुसमाचार सणांदा था।"
"ACT","17","19","ताह़लू सैह़ तिसियो अपणे सौगी अरियुपगुस नांऐ दिया सभा जो लेई गै कने पुछया, “क्या अहां जाणी सकदे हन कि एह़ नौई गल्ल जेह्ड़ी तू सणांदा, क्या ऐ।"
"ACT","17","20","क्जोकि तू अनोखियां गल्लां अहां जो सणांदा ऐ, इसतांई अहां जाणना चांह़दे हन कि इन्हां दा क्या मतलब ऐ।”"
"ACT","17","21","(इसतांई सारे एथेंसवासी कने परदेसी जेह्ड़े तित्थु रैंह्दे थे, नौईआं-नौईआं गल्लां करणा कने सुणने दे सिवाय होर कोई कम्म नीं करदे थे।)"
"ACT","17","22","ताह़लू पौलुस अरियुपगुस नांऐ दिया सभा बिच्च खड़ोई करी ग्लाणा लग्गा, “हे एथेंस देयो लोको, मैं दिक्खदा ऐ कि तुहां हर गल्ला च देवतेयां जो बड़े मन्नणे आल़े हन।"
"ACT","17","23","क्जोकि मैं घूमदा-घूमदा जाह़लू तुहां दियां पूजणे आल़िआं चीज्जां जो दिक्खदा था, तां इक्क ऐदई वेदी दिक्खी, जिसा पर लिख्या था, ‘अणजाण परमात्मे तांई।’ इसतांई जिसियो तुहां बगैर जाणे तिसदी अराधना करदे हन, मैं तुहां जो तिसदा समाचार सणांदा ऐ।"
"ACT","17","24","“जिन्नी परमात्मैं धरतिया कने तिसदियां सारियां चीज्जां जो बणाया, सैह़ सुअर्ग कने धरती दा मालक होई करी, हत्थे दे बणाया मंदरा च नीं रैंह्दा;"
"ACT","17","25","ना कुसी चीज्जा दी जरूरता दिया बज़ाह ते माणुआं दे हत्थां दी सेवा लैंदा ऐ, क्जोकि सैह़ अप्पु ई सबना जो ज़िन्दगी कने सांस कने सब कुच्छ दिंदा ऐ।"
"ACT","17","26","इक्की ई माणुये ते तिन्नी माणुआं दियां सारियां जातिआं पूरिया धरतिया पर रैहणे तांई बणाईयां हन; कने तिन्हां दे ठैहरायो बग्त कने रैहणे आल़ी जगाह दी सीमां इसतांई बन्नी दित्तियां हन"
"ACT","17","27","परमात्मे एह़ तां कित्ता कि लोक तिसियो तोपन, कने सायद होई सकदा ऐ कि तिन्हां जो तोपदे-तोपदे मिल्ली भी जां, क्जोकि सच्च बिच्च सैह़ अहां सबना दे नेड़े ऐ।"
"ACT","17","28","क्जोकि तिस च अहां दी ज़िन्दगी कने चलणा फिरणा मतलब अहां मजबूत बणी रैंह्दे हन; ठीक तिंआं ई जिंआं तुहां दे कई कवियां भी ग्लाया ऐ, ‘अहां तां तिसदे ई वंश भी हन।’"
"ACT","17","29","“इसतांई अहां परमात्मे दी औलाद होणे दिया बज़ाह ते अहां दी एह़ सोच गलत ऐ कि परमात्मे दा रूप सोन्ने चाँदी, पत्थरे दा, जेह्ड़े माणु दी कारीगिरिया नैं, कने माणुआं दिया सोचा मताबक बणाया ऐ ।"
"ACT","17","30","इसतांई परमात्मैं लोकां दिया मूर्खता पर ध्यान नीं दित्ता, अपर हुण हर जगाह सारे माणुआं जो मने बदलणे दा हुक्म दिंदा ऐ।"
"ACT","17","31","क्जोकि तिन्नी इक्क दिन ठैहराया ऐ, जिस च सैह़ तिस माणुये दे जरिये धार्मिकता दे संसारे दा न्याय करणा, जिसियो तिन्नी बणाया, कने तिसियो मरेयां च जिन्दा करी नैं इसा गल्ला दा सबूत सारे लोकां जो देई दित्ता ऐ।”"
"ACT","17","32","मरेयां ते दुवारी जिन्दे होणे दे बारे च गल्ल सुणी करी कुच्छ तां मजाक करणा लग्गे, कने कुच्छ ग्लाणा लग्गे, “एह़ गल्ल अहां तिज्जो ते भिरी कधैड़की सुणगे।”"
"ACT","17","33","इसा गल्ला पर पौलुस तिन्हां दे बिच्चे ते निकल़ी गेआ।"
"ACT","17","34","अपर कुच्छ माणु तिस सौगी मिल्ली गै, कने प्रभु पर बसुआस कित्ता; जिन्हां च दियनुसियुस जेह्ड़ा अरियुपगुस सभा दा सदस्य था, कने दमरिस नांऐ दी इक्क जणांस थी, कने तिन्हां सौगी होर भी कुच्छ लोक थे।"
"ACT","18","1","इसते बाद पौलुस एथेंस सैहरे जो छड्डी करी कुरिन्थुस सैहरे च आया।"
"ACT","18","2","तित्थु तिसियो अक्विला नांऐ दा इक्क यहूदी माणु मिल्ला, जिसदा जन्म पुन्तुस प्रदेसे च होएया था। सैह़ अपणिया लाड़िया प्रिसकिल्ला सौगी इटली देसे ते हाल ई च आया था, क्जोकि क्लौदियुस महाराजें सारेयां यहूदियां जो रोम ते निकल़ी जाणे दा हुक्म दित्या था। तिस हुक्मे दिया बज़ाह ते सैह़ तिन्हां अल्ल गेआ।"
"ACT","18","3","पौलुस तिन्हां जो दिक्खणा गेआ, क्जोकि तिसदा कने अक्विला दा इक्क ई बपार था; इसतांई सैह़ तिन्हां सौगी रेह्आ कने सैह़ तम्बू बणाणे दा कम्म करणा लग्गे।"
"ACT","18","4","पौलुस हर इक्क बिस्रामे आल़े दिन आराधनालय च बैंह्स बसाई करी नैं यहूदियां कने यूनानी माणुआं जो भी यीशु मसीह पर बसुआस करणे तांई समझांदा था।"
"ACT","18","5","जाह़लू सीलास कने तीमुथियुस मकिदुनिया प्रदेसे च आये, तां पौलुस वचन सणाणे दिया धुना च यहूदियां जो गवाही दैणा लग्गा कि यीशु ई मसीह ऐ।"
"ACT","18","6","अपर जाह़लू यहूदी बरोध कने पौलुस दी निंदा करणा लग्गे, तां तिन्नी अपणे कपड़े झाड़ी करी तिन्हां नैं ग्लाणा लग्गा, “परमात्मे दे वचने जो नकारने तांई जेह्ड़ी मौत्ती दी सज़ा तुहां जो मिलगी, तिसादे जिम्मेवार तुहां ई हन, मैं बेकसूर ऐ। अज्जे ते मैं परमात्मे दा प्रचार करणे तांई होरनी जातिआं दे लोकां अल्ल जांगा।”"
"ACT","18","7","आराधनालय ते निकल़ी करी सैह़ तीतुस युस्तुस नांऐ दे इक्की परमात्मे दे भक्ते दे घरैं सिक्षा दैणे तांई आया; जिसदा घर आराधनालय बक्खे ई था।"
"ACT","18","8","ताह़लू आराधनालय दे अधिकारियैं क्रिस्पुसे अपणे सारे परवारे सौगी प्रभु पर बसुआस कित्ता; कने बड़े भरी कुरिन्थवासियां सुणी करी बसुआस कित्ता कने बपतिस्मा लेआ।"
"ACT","18","9","प्रभुयैं इक्की राती दर्शन देई करी पौलुसे नैं ग्लाणा लग्गा, “मत डर अपर ग्लाई जा चुप मत रैह्;"
"ACT","18","10","क्जोकि मैं तिज्जो सौगी ऐ, कने कोई भी तिज्जो पर हमला करी नैं तेरा नकसान नीं करी सकदा, क्जोकि इस सैहरे च मेरे मते लोक हन, जेह्ड़े मिन्जो पर बसुआस करगे।”"
"ACT","18","11","इसतांई पौलुस तित्थु परमात्मे दा वचन ढेड साल तिकर सखांदा रेह्आ।"
"ACT","18","12","जाह़लू गल्लियो अखाया प्रदेसे दा हाकम था, तां यहूदी माणु इक्क होई करी पौलुसे जो पकड़णा आये, कने तिसियो अदालता च अंणी करी ग्लाणा लग्गे"
"ACT","18","13","“एह़ लोकां जो समझांदा कि परमात्मे दी अराधना इस तरीके नैं करा, जेह्ड़ा व्यबस्था दे उलट ऐ।”"
"ACT","18","14","जाह़लू पौलुस ग्लाणा लग्गा ई था, तां गल्लियो हाकम यहूदियां नैं ग्लाणा लग्गा, “हे यहूदियो, जे एह़ अन्याय या बुराईया दी गल्ल हुंदी, तां ठीक हुंदा कि मैं तुहां दी सुणदा।"
"ACT","18","15","अपर जे एह़ बैंह्स बसाई दे सब्दां च, कने नां दे बारे च कने तुहां दिया व्यबस्था दे बारे च ऐ, तां तुहां ई जाणन; क्जोकि मैं इन्हां गल्लां दा न्यायी नीं बणना चांह़दा।”"
"ACT","18","16","कने गल्लियो हाकमे तिन्हां जो न्याय आसणे दे सामणै ते कड्डी दित्ता।"
"ACT","18","17","ताह़लू सारेयां लोकां आराधनालय दे अधिकारिये सोस्थिनेस जो पकड़ी करी न्याय आसण दे सामणै मारेया। अपर गल्लियो इन्हां गल्लां दी जरा भी फिकर नीं कित्ती।"
"ACT","18","18","पौलुस बड़े दिन तिकर कुरिन्थुस सैहरे रेह्आ। भिरी बसुआसी भाऊआं ते विदा लेई करी किंख्रिया सैहरे च इसतांई सिर मुंडाया, क्जोकि तिन्नी मन्नत मंगियो थी कने समुंदरी जाह्जे च सीरिया प्रदेस जो चली पेआ कने तिस सौगी दोयो लाड़ा लाड़ी प्रिसकिल्ला कने अक्विला थे।"
"ACT","18","19","तिन्नी इफिसुस सैहरे च पुज्जी करी प्रिसकिल्ला कने अक्विला जो तित्थु छड्डी दित्ता, कने अप्पु आराधनालय च जाई करी यहूदियां नैं वाद-विवाद करणा लग्गा।"
"ACT","18","20","जाह़लू लोकां तिस नैं विणती कित्ती, “अहां सौगी होर कुच्छ दिन रैह्।” तां तिन्नी स्वकार नीं कित्ता;"
"ACT","18","21","अपर एह़ ग्लाई करी तिन्हां ते विदा होई करी चली गेआ, “जे परमात्मे चाया तां मैं तुहां अल्ल भिरी ओंगा।” ताह़लू सैह़ इफिसुस सैहरे ते समुंदरी जाह्जे पर बेई नैं चली पेआ;"
"ACT","18","22","कने कैसरिया सैहरे च आई करी यरूशलेम सैहरे जो गेआ कने कलीसिया जो नमस्कार करी नैं अन्ताकिया सैहरे च आया"
"ACT","18","23","भिरी कुच्छ दिन रेई करी अन्ताकिया सैहरे ते चली गेआ, कने इक्की पास्से गलातिया कने फ्रूगिया प्रदेसां च सारे चेलेयां जो मजबूत करदा रेह्आ।"
"ACT","18","24","अपुल्लोस नांऐ दा इक्क यहूदी, जिसदा जन्म सिकन्दरिया सैहरे च होएया था, जेह्ड़ा बड़ा ग्लांणे आल़ा (विद्वान) मरद था, कने पवित्रशास्त्र जो अच्छी तरांह ते जाणदा था इफिसुस सैहरे च आया।"
"ACT","18","25","तिन्नी प्रभु दे रस्ते दी सिक्षा पाईयो थी, कने मन लगाई करी यीशुये दे बारे च ठीक -ठीक सणांदा कने सखांदा था, अपर सैह़ सिर्फ यूहन्ने दे बपतिस्मे दी गल्ल जाणदा था।"
"ACT","18","26","अपुल्लोस आराधनालय च निडर होई करी ग्लाणा लग्गा। अपर प्रिसकिल्ला कने अक्विला तिसदियां गल्लां सुणी करी तिसियो अपणे घरे जो लेई गै, कने तिन्हां तिसियो परमात्मे दा रस्ता होर जादा बारिकिया नैं समझाया।"
"ACT","18","27","जाह़लू तिन्नी फैसला कित्ता नदी पार करी नैं अखाया प्रदेसे जो जां तां बसुआसी भाऊआं तिसियो हिम्मत देई करी चेलेयां जो लिख्या कि सैह़ तिस नैं ढंगे नैं मिल्ले; कने तिन्नी तित्थु पुज्जी करी तिन्हां लोकां दी बड़ी मदत कित्ती जिन्हां अनुग्रह दी बज़ाह ते बसुआस कित्या था।"
"ACT","18","28","क्जोकि सैह़ पवित्रशास्त्र ते सबूत देई-करी कि यीशु ई मसीह ऐ, बड़े जोशे सौगी यहूदियां जो सारेयां सामणै लगातार मजबूत करदा रेह्आ।"
"ACT","19","1","जाह़लू अपुल्लोस कुरिन्थुस सैहरे च था, ताह़लू पौलुस दूरे दे सारे प्रदेसां ते होई करी इफिसुस सैहरे च आया कने तित्थु कुच्छ चेलेयां नैं मुलाकात होई।"
"ACT","19","2","तिन्नी ग्लाया, “क्या तुहां बसुआस करदे बग्त पवित्र आत्मा जो पाया?” तिन्हां तिस नैं ग्लाया, “अहां तां पवित्र आत्मा दी चर्चा भी नीं सुणी।”"
"ACT","19","3","पौलुस तिन्हां नैं ग्लाणा लग्गा, “तां भिरी तुहां कदेया बपतिस्मा लेआ ऐ?” तिन्हां ग्लाया, “यूहन्ने दा बपतिस्मा।”"
"ACT","19","4","पौलुसैं ग्लाया, “यूहन्ने दा बपतिस्मा तां मन बदलणे दा बपतिस्मा था। तिन्नी लोकां नैं ग्लाया था अपर जेह्ड़ा मिन्जो ते बाद ओआ दा ऐ, तिस पर मतलब यीशु पर बसुआस करणा।”"
"ACT","19","5","एह़ सुणी करी तिन्हां प्रभु यीशुये दे नांऐ च बपतिस्मा लेआ।"
"ACT","19","6","जाह़लू पौलुसैं तिन्हां पर हत्थ रखे, तां पवित्र आत्मा तिन्हां पर आई गेआ, कने सैह़ अलग-अलग भासा ग्लाणा कने भविष्यवाणी करणा लग्गे।"
"ACT","19","7","एह़ सब लगभग बाराह मरद थे।"
"ACT","19","8","ताह़लू पौलुस आराधनालय च जाई करी तीन मीहने तिकर निडर होई करी ग्लांदा रेह्आ, कने परमात्मे दे राज्जे दे बारे च बैंह्स करदा कने समझांदा रेह्आ।"
"ACT","19","9","अपर तिन्हां च कुच्छ लोक जिद्दी थे तिन्हां बसुआस करणे जो मना करी दित्ता कने लोकां सामणै प्रभु यीशु मसीह दियां सिक्षां जो बुरा ग्लाणा लग्गे, कने सैह़ अपणे चेलेयां जो सौगी लेई करी तिन्हां जो छड्डी करी चली गेआ, कने हर रोज तुरत्रुस दिया पाठसाला च बचार विमर्श करदा था।"
"ACT","19","10","दूँ साल्लां तिकर एह़ ई हुंदा रेह्आ, ऐत्थु तिकर कि आसिया प्रदेस दे रैहणे आल़े क्या यहूदी कने क्या यूनानी सारे माणुआं वचन सुणी लेआ।"
"ACT","19","11","परमात्मा पौलुसे दे जरिये सामर्थी दे अनोखे कम्म दस्सदा था।"
"ACT","19","12","ऐत्थु तिकर कि रुमाल कने परने तिसदे सरीरे नैं चौआई करी बमारां पर रखदे थे, कने बमारियां दूर होई जांदियां थियां; कने दुष्टआत्मां निकल़ी जांदियां थियां।"
"ACT","19","13","अपर कुच्छ यहूदी माणु झाड़ फूक करदे फिरदे थे, एह़ ग्लाणा लग्गे कि जिन्हां च दुष्टआत्मां होन तिन्हां जो प्रभु यीशुये दा नां एह़ ग्लाई करी झाड़ फूक करणा लग्गे, “जिस यीशुये दा प्रचार पौलुस करदा ऐ, मैं तुहां जो बाहर ओणे दा हुक्म दिंदा।”"
"ACT","19","14","कने सिक्कवा नांऐ दे इक्क यहूदी प्रधान याजके दे सत पुत्तर थे, जेह्ड़े इआं ई करदे थे।"
"ACT","19","15","ताह़लू दुष्टआत्मां जवाब दित्ता, “यीशुये जो मैं जाणदी ऐ, कने पौलुसे जो भी पणछैणदी ऐ, अपर तू कुण ऐ?”"
"ACT","19","16","कने तिन्नी माणुये जिस च दुष्टआत्मां थी तिन्हां पर झपटी करी कने तिन्हां जो बसे च करी नैं, तिन्हां जो देहया काबू कित्ता कि सैह़ नंगे कने जख्मी होई करी तिस घरे ते नठ्ठी गै।"
"ACT","19","17","एह़ गल्ल इफिसुस सैहरे दे रैहणे आल़े सारे यहूदी कने यूनानी माणु भी जाणी गै, कने तिन्हां सारेयां पर डर बेई गेआ; कने प्रभु यीशुये दे नांऐ दी महिमा होई।"
"ACT","19","18","जिन्हां बसुआस कित्या था, तिन्हां च मते लोक आई करी अपणेयां-अपणेयां बुरे कम्मां जो मन्नी लेआ कने प्रगट कित्ता।"
"ACT","19","19","जादू करणे आल़ेआं च मतेआं अपणियां-अपणियां पोथियां कठ्ठेरी करी सबना सामणै फुकी दित्तियां, कने जाह़लू तिन्हां दा मुल्ल जोड़ेया, तां पजांह़ हज़ार चाँदिया देयां सिक्केयां बराबर निकल़ेया।"
"ACT","19","20","इस तरीके नैं प्रभु दा वचन मजबूतिया नैं फैलदा कने हावी हुंदा गेआ।"
"ACT","19","21","जाह़लू एह़ गल्लां होई चुकियां तां पौलुसे पवित्र आत्मा दिया अगुआईया च एह़ ठाणी लेआ कि मकिदुनिया प्रदेस कने अखाया प्रदेसे ते होई करी यरूशलेम सैहरे जो जां, कने ग्लाया, “तित्थु जाणे ते बाद मिन्जो रोम सैहरे जो भी दिक्खणा जरूरी ऐ।”"
"ACT","19","22","इसतांई अपणी सेवाकाल च तीमुथियुस कने इरास्तुस जो मकिदुनिया प्रदेसे च घल्ली करी अप्पु कुच्छ दिन तांई आसिया प्रदेसे च रेई पेआ।"
"ACT","19","23","तिस बग्त यीशु मसीह दियां सिक्षा दे बारे च बड़ी खलबली मची गेई।"
"ACT","19","24","तित्थु देमेत्रियुस नांऐ दा इक्क सन्यारा हुंदा था जेह्ड़ा अरतिमिस देविया दे चाँदिया दे मंदर बणवाई करी, कारीगरां जो बड़ा भरी कम्म दुआंदा था।"
"ACT","19","25","देमेत्रियुसे इन्हां जो कने इस तरांह दे कम्म करणे आल़े सारे कारीगरां जो कठ्ठेरी करी ग्लाया, “हे भाऊओ, तुहां जाणदे हन कि इस कम्मे च अहां जो कितणा पैसा मिलदा ऐ।"
"ACT","19","26","तुहां दिक्खदे हन कने सुणदे हन कि सिर्फ इफिसुस सैहरे च ई नीं, अपर सारे आसिया प्रदेसे च एह़ ग्लाई-ग्लाई करी इन्हीं पौलुसैं बड़े भरी लोकां जो समझाया कने भरमाया भी ऐ, कि जेह्ड़ी हत्थे दी कारीगरी ऐ, सैह़ ईश्वर नीं।"
"ACT","19","27","इसते हुण बस इसा गल्ला दा ई डर नीं ऐ, कि अहां दे इस धंधे दी इज्जत भी जांदी रैंह्गी ऐ, अपर एह़ कि म्हान अरतिमिस देविया दा मंदर घटिया समझेया जांगा, कने तिसा दी ऐमियत भी जांदी रैंह्गी, जिसादी सारा आसिया प्रदेस कने संसार अराधना करदा ऐ।”"
"ACT","19","28","सारे कारीगर एह़ सुणी करी गुस्से नैं भरोई गै कने जोरे-जोरे नैं ग्लाणा लग्गे, “इफिसियां दी अरतिमिस देवी म्हान ऐ।”"
"ACT","19","29","कने सारे सैहरे च बड़ा खलल पेई गेआ, कने लोकां मकिदुनिया प्रदेसे दे रैहणे आल़े गयुस कने अरिस्तर्खुस जो जेह्ड़े पौलुसे दे संगी यात्री थे, पकड़ी लेआ, कने सौगी-सौगी रंगशाला जो दौड़ी गै।"
"ACT","19","30","जाह़लू पौलुसैं लोकां अल्ल अंदर जाणा चाया तां चेलेयां तिसियो जाणा नीं दित्ता।"
"ACT","19","31","आसिया सैहरे देयां हाकमा भी तिसदेयां कुच्छ साथियां तिसियो जाई नैं एह़ ग्लाई घल्लेया कि रंगशाला च जाई करी खतरा मौल मत लैंदा।"
"ACT","19","32","तित्थु कोई कुच्छ होर बकदा था, कने कोई कुच्छ होर; क्जोकि सभा च बड़ी गड़बड़ी होआ दी थी, कने बड़े मते माणु एह़ जाणदे भी नीं थे कि अहां कुस तांई किठ्ठे होआ दे हन।"
"ACT","19","33","ताह़लू तिन्हां सिकन्दरे जो, जिसियो यहूदियां खरेड़ेया था, भीड़ा दे कुच्छ लोकां तिसियो धक्का देई नैं गांह करी दित्ता। कने सिकन्दर हत्थे नैं इसारा करी नैं लोकां जो सांत कराई नैं जवाब दैणा चांह़दा था।"
"ACT","19","34","अपर जिंआं ई तिन्हां जो एह़ पता लग्गा कि सिकन्दर यहूदी माणु ऐ, तां सारिया भीड़ा दे लोक इक्क ई गल्ला पर कोई दो घंटे तिकर डड्डदे रैह्, “इफिसी लोकां दे सैहरे दी अरतिमिस देवी म्हान ऐ।”"
"ACT","19","35","ताह़लू सैहरे दा मंत्री लोकां जो सांत करी नैं ग्लाणा लग्गा, “हे इफिसियां देयो लोको, सारे जाणदे हन कि इफिसी लोकां दा सैहर म्हान देवी अरतिमिस दा मंदर, कने अम्बरे दे थल्लै पैइयो मूर्तिया दा रखवाल़ा ऐ।"
"ACT","19","36","अपर इन्हां गल्लां दा खण्डन ई नीं होई सकदा, तां ठीक एह़ ऐ कि तुहां सांत रेह्आ कने बगैर सोचे समझे कुच्छ मत करा।"
"ACT","19","37","क्जोकि तुहां एह़ माणु लंदे हन जेह्ड़े ना मंदरे लुटणे आल़े हन कने ना ई अहां दिया देविया दी निंदा करदे हन।”"
"ACT","19","38","“इसतांई जे देमेत्रियुस कने तिसदे साथी कारीगरां दा कुसी नैं झगड़ा होयैं तां कचेहरी खुली ऐ, कने लोकां दा न्याय तांई हाकम भी हन; सैह़ तिन्हां दे सामणै अपणियां-अपणियां शकायतां पेस करन।"
"ACT","19","39","अपर जे तुहां कुसी होरनी गल्ला दे बारे च पुछणा चांह़दे हन, तां पंचायती च फैसला कित्ता जांगा।"
"ACT","19","40","क्जोकि अज्जे दे दंगे दिया बज़ाह अहां पर दोस लगणे दा डर ऐ, इसतांई कि इस दंगे च कोई भी बड़ी खास बज़ाह नीं दुस्सा दी, कने अहां इसा तितर-बितर होईया भीड़ा दे किठ्ठे होणे दा कोई खास जवाब नीं देई सकदे।”"
"ACT","19","41","एह़ ग्लाई करी तिन्नी सभा दे लोकां जो घल्ली दित्ता।"
"ACT","20","1","जेह्ड़ा लोकां सैहरे च खलल पाया था सैह़ रुकी गेआ तां पौलुसे चेलेयां जो सद्दी करी समझाया, कने तिन्हां ते विदा होई करी मकिदुनिया प्रदेसे दे पास्से चली पेआ।"
"ACT","20","2","तिस सारे प्रदेसे ते होई करी कने चेलेयां जो हौंसला देई करी सैह़ यूनान प्रदेसे च आया।"
"ACT","20","3","जाह़लू त्रै मीहने रेई करी सैह़ तित्थु ते समुंदरी जाह्जे च बेई करी सीरिया प्रदेसे जो जाणे आल़ा था, अपर तिन्नी सुणेया कुच्छ यहूदी अगुऐ तिसियो रस्ते च मारने दी योजना बणांदे हन, इसतांई तिन्नी एह़ फैसला कित्ता कि मकिदुनिया प्रदेसे च होई करी बापस चली जां।"
"ACT","20","4","कने इसा यात्रा च बिरीया प्रदेसे दे रैहणे आल़े पुरूर्से दा पुत्तर सोपत्रुस कने थिस्सलुनिकियां दे सैहरे च अरिस्तर्खुस कने सिकुन्दुस, कने दिरबे सैहरे दा गयुस, कने लुस्त्रा सैहरे ते तीमुथियुस, कने आसिया प्रदेसे दा तुखिकुस कने त्रुफिमुस अहां सौगी यात्रा करा दे थे।"
"ACT","20","5","एह़ साथी अहां दे गांह चली गै कने त्रोआस सैहरे च अहां दा इन्तजार करदे रैह्।"
"ACT","20","6","कने अहां अखमीरी रोटिया दे त्योहारे दे दिनां ते बाद फिलिप्पी ते समुंदरी जाह्जे पर चढ़ी करी त्रोआस सैहरे च तिन्हां अल्ल पुज्जणे तांई पंज दिन लग्गी गै, कने सत दिन तित्थु ई रैह्।"
"ACT","20","7","हफ्ते दे पैहल्ले दिन जाह़लू अहां रोटिया तोड़णे जो किठ्ठे होये, तां पौलुसे जेह्ड़ा दूँये दिने जाणे आल़ा था, तिन्नी तिन्हां नैं गल्लां कित्तियां; कने अधिया राती तिकर गल्लां करदा रेह्आ।"
"ACT","20","8","जिसा बोड़ी पर अहां किठ्ठे थे, तिसा च बड़े दीय्ये बल़ा करदे थे।"
"ACT","20","9","कने यूतुखुस नांऐ दा इक्क जुआन मुँडू खिड़किया च बैठेया गूड़िया निंदरा नैं झुरा मारा दा था। जाह़लू पौलुस बड़ी देर तिकर गल्लां करदा रेह्आ तां सैह़ माणु निंदरा च त्रीआ बोड़ी ते पेई गेआ, कने तिसदी मौत्त होई गेई।"
"ACT","20","10","अपर पौलुस थल्लैं जाई करी तिसियो गल़ें लाई करी ग्लाणा लग्गा, “डरा मत; क्जोकि एह़ अह्ल्ली भी जिन्दा ऐ।”"
"ACT","20","11","कने तिन्नी दुवारी ऊपर जाई करी रोटी तोड़ी कने तिन्हां सबना खाई करी रात भर तिन्हां नैं गल्लां करदा रेह्आ कि भ्याग होई गेई। भिरी सैह़ चली गेआ।"
"ACT","20","12","कने सैह़ तिस जुआन मुँडूये जो जिन्दे लेई आये, कने बड़े खुश होये।"
"ACT","20","13","अहां पैहल्ले ई समुंदरी जाह्जे पर चढ़ी करी अस्सुस सैहरे जो एह़ सोची करी गांह चली गै कि तित्थु ते अहां पौलुसे जो सौगी लेई जान, क्जोकि तिसदी एह़ अपणी योजना थी, कि सैह़ पैदल चली नैं तित्थु पुज्जें।"
"ACT","20","14","जाह़लू सैह़ अस्सुस सैहरे च अहां जो मिल्ला तां अहां तिसियो समुंदरी जाह्जे पर चढ़ाई करी मितुलेने सैहरे च आये।"
"ACT","20","15","कने तित्थु ते समुंदरी जाह्जे लेई करी अहां दूये दिने खियुस टापूये दे बक्खे ते होई नैं सामुस टापूये च जाई रैह्; भिरी तिसते अगले दिने मीलेतुस सैहरे च आई रैह्।"
"ACT","20","16","क्जोकि पौलुसैं इफिसुस सैहरे दे बक्खे ते होई करी जाणे दी सोचियो थी कि कुत्थी इआं ना होयैं कि तिसियो आसिया प्रदेसे च देर लग्गैं; क्जोकि सैह़ जल्दवाजिया च था कि जे होई सके तां सैह़ पिन्तेकुस्त त्योहारे दे दिन यरूशलेम सैहरे च रैंह्।"
"ACT","20","17","जाह़लू अहां मीलेतुसे ते इफिसुस सैहरे पुज्जे, तां पौलुसैं इफिसुस सैहरे दे अगुआं जो इक्क संदेसा घल्लेया, कने कलीसिया देयां स्याणेयां जो सद्दी घल्लेया।"
"ACT","20","18","जाह़लू सैह़ तिस अल्ल आये, तां तिन्हां ग्लाया, “तुहां जाणदे हन कि पैहल्ले ई दिने ते जाह़लू मैं आसिया प्रदेसे च पुज्जा, मैं अज्जे तिकर हर बग्त तुहां सौगी किंआं रेह्आ -"
"ACT","20","19","मतलब बड़िया दीन होई नैं, कने टेपल़े चढ़ाई-चढ़ाई करी, कने तिन्हां परीक्षां च जेह्ड़ियां यहूदी माणुआं दिया बज़ाह ते मिन्जो पर आई पेई, मैं प्रभु दी सेवा करदा रेह्आ;"
"ACT","20","20","कने जेह्ड़ियां-जेह्ड़ियां गल्लां तुहां दे फायदे दियां थियां, तिन्हां जो दस्सणे कने लोकां सामणै कने घर-घर सखाणे ते कदी नीं झिझकेया,"
"ACT","20","21","अपर यहूदी कने यूनानी माणुआं सामणै गवाही दिंदा रेह्आ कि परमात्मे दे पास्से मन बदला, कने अहां दे प्रभु यीशु मसीह पर बसुआस करा।"
"ACT","20","22","हुण दिक्खा, मैं पवित्र आत्मा दे मजबूर करणे दिया बज़ाह ते यरूशलेम सैहरे जो जा दा ऐ, कने मैं नीं जाणदा कि तित्थु मिन्जो पर क्या-क्या बितगा;"
"ACT","20","23","सिर्फ एह़ कि पवित्र आत्मा हर सैहरे च गवाही देई-देई करी मिन्जो नैं ग्लांदा ऐ कि बन्धन कने दुख तिज्जो तांई त्यार हन।"
"ACT","20","24","अपर मैं अपणेयां प्राणा जो कुच्छ नीं समझदा कि तिन्हां जो प्यारा जाणे, अपर एह़ कि मैं अपणिया दौड़ा जो कने सेवा जो पूरिया करैं, जेह्ड़ी मैं परमात्मे दे अनुग्रह दे सुसमाचार पर गवाही दैणे तांई प्रभु यीशु मसीह ते पाई ऐ।"
"ACT","20","25","हुण दिक्खा, मैं जाणदा ऐ कि तुहां सारे जिन्हां च मैं परमात्मे दे राज्जे दा प्रचार करदा रेह्आ, तुहां मिन्जो दुवारी भिरी नीं दिक्खगे।"
"ACT","20","26","जे तुहां च कोई भी यीशु मसीह पर बसुआस कित्ते बगैर मरी जां, तां मेरी कोई गलती नीं ऐ।"
"ACT","20","27","क्जोकि मैं परमात्मे दे सारे मकसद तुहां जो खुली नैं कने पूरे तरीके नैं दस्सी दित्ते।"
"ACT","20","28","इसतांई अपणी कने अपणे पूरे झुंडे दी चौकसी रखा जिस च पवित्र आत्मा तुहां जो अधिकारी बणाया ऐ, कि तुहां परमात्मे दिया कलीसिया दी रखवाल़ी करन, जिसियो तिन्नी अपणे खूने नैं खरीदी लेआ ऐ।"
"ACT","20","29","मैं जाणदा ऐ कि मेरे जाणे ते बाद फाड़णे आल़े भेड़िये तुहां च ओंगे जिन्हां झुंडे जो नीं छड्डणा।"
"ACT","20","30","ऐत्थु तिकर तुहां च भी ऐदेय-ऐदेय माणु उठी खड़ोंगे, जेह्ड़े चेलेयां जो अपणे पचांह़ लगाणे तांई तिन्हां जो गलत सिक्षा दिंगे।"
"ACT","20","31","इसतांई जागदे रेह्आ, कने याद रखा कि मैं त्रै साल तिकर रात-दिन रौई-रौई करी हर इक्की जो चतौणी दैणा नीं छड्डेया।"
"ACT","20","32","हुण मैं तुहां जो परमात्मे कने तिसदे अनुग्रह दे वचन दी देखभाल च हुआले करा दा ऐ, जिस च तुहां दी तरक्की कने तुहां जो तिन्हां सबना सौगी विरासत देई सकदा ऐ, जेह्ड़े प्रभु तांई अलग कित्यो हन।"
"ACT","20","33","मैं कुसी दे सोन्ने चाँदी, कने कपड़ेयां दा लालच नीं कित्ता।"
"ACT","20","34","तुहां अप्पु ई जाणदे हन कि इन्हां हत्थां ई मेरी कने मेरे साथियां दियां जरूरतां पूरियां कित्तियां हन।"
"ACT","20","35","मैं तुहां जो सब कुच्छ करी नैं दस्सेया कि इस तरीके नैं मेहनत करदे-करदे कमजोरेयां जो सम्भाल़णा कने प्रभु यीशुये दे वचन याद रखणा जरूरी ऐ, जेह्ड़ा तिन्नी अप्पु ई ग्लाया ऐ, ‘लैणे ते दैणा खरा ऐ’।”"
"ACT","20","36","एह़ ग्लाई करी तिन्नी गोड्डे टेके कने तिन्हां सबना सौगी प्रार्थना कित्ती।"
"ACT","20","37","ताह़लू सैह़ सारे बड़े रौये कने पौलुसे दे गल़ें लग्गी करी तिसियो चूम्मणा लग्गे।"
"ACT","20","38","सैह़ खास कर इसा गल्ला ते दुखी थे जेह्ड़ी तिन्नी ग्लाई थी कि तुहां मिन्जो दुवारी भिरी नीं दिक्खगे। ताह़लू तिन्हां तिसियो समुंदरी जाह्जे तिकर छड्डेया।"
"ACT","21","1","जाह़लू अहां तिन्हां ते विदा होई करी समुंदरी जाह्जे पर चली पै, तां सिध्धे रस्ते ते कोस टापूये च आये, कने दूये दिने रुदुसे च, कने भिरी तित्थु ते पतरा टापू च पुज्जे।"
"ACT","21","2","तित्थु इक्क समुंदरी जाह्ज फीनीके प्रदेसे जो चलेया मिल्ला, कने अहां तिस समुंदरी जाह्जे पर बेई करी चली पै।"
"ACT","21","3","जाह़लू साइप्रस सैहर दुस्सेया, तां अहां समुंदरी जाह्जे जो सज्जे पास्से मोड़ी करी कने सीरिया प्रदेसे जो चली करी सूर सैहरे च जाई रैह्; क्जोकि तित्थु समुंदरी जाह्जे दा समान लुआणा था।"
"ACT","21","4","चेलेयां सौगी मिल्ली करी अहां तित्थु सत दिन रैह्। तिन्हां पवित्र आत्मा दे सखाऐयो पौलुसे नैं यरूशलेम सैहरे च नीं जाणे दी विणती करदे रैह्।"
"ACT","21","5","सत दिन बाद जाह़लू तित्थु ते अहां दे जाणे दा बग्त आया, तां अहां तित्थु ते चली पै; कने सबना जणासा कने जागतां समेत अहां जो सैहरे दे बाहर तिकर छड्डेया; कने अहां कनारे पर गोड्डे दे भार बेई करी प्रार्थना कित्ती,"
"ACT","21","6","ताह़लू इक्की दूये ते लग्ग होई करी, अहां तां समुंदरी जाह्जे पर बैठे कने सैह़ अपणे -अपणे घरेयो चली गै।"
"ACT","21","7","ताह़लू अहां सूरे सैहरे ते जलयात्रा पूरी करी नैं पतुलिमयिस सैहरे च पुज्जे, कने बसुआसी भाऊआं जो नमस्कार करी नैं तिन्हां सौगी इक्क दिन रैह्।"
"ACT","21","8","दूये दिने अहां तित्थु ते चली पै कने कैसरिया सैहरे च आये, कने फिलिप्पुस सुसमाचार प्रचारके दे घरैं जाई करी तिस अल्ल रैह्, जेह्ड़ा सतां च इक्क था।"
"ACT","21","9","तिसदियां चार कुआरियां कुड़ियां थियां, जेह्ड़ियां भविष्यवाणी करदियां थियां।"
"ACT","21","10","जाह़लू अहां तित्थु मते दिन रैह्, तां अगबुस नांऐ दा इक्क भविष्यवक्ता यहूदिया प्रदेसे च आया।"
"ACT","21","11","तिन्नी अहां अल्ल आई करी पौलुसे दा लक्के बन्नणे आल़ा पटका लेई लेआ, कने अपणे हत्थ पैर बन्नी करी ग्लाणा लग्गा, “पवित्र आत्मा एह़ ग्लांदा ऐ कि जिस माणुये दा एह़ पटका ऐ, तिसियो यरूशलेम सैहरे च यहूदी इस तरीके नैं बन्नणा, कने होरनी जातिआं दे हत्थ दैणा।”"
"ACT","21","12","जाह़लू अहां एह़ गल्लां सुणियां, तां अहां कने तित्थु देयां लोकां पौलुसे नैं विणती कित्ती कि यरूशलेम सैहरे जो मत जांदे।"
"ACT","21","13","अपर पौलुसैं जवाब दित्ता, “तुहां क्या करदे हन, कि रौई-रौई करी मेरे मने तोड़दे हन? मैं तां प्रभु यीशुये दे नांऐ तांई यरूशलेम सैहरे च सिर्फ ना बन्धे जाणे तांई अपर मरने तांई भी त्यार ऐ।”"
"ACT","21","14","जाह़लू सैह़ नीं मन्नेया तां अहां एह़ ग्लाई करी चुप होई गै, “प्रभु दी इच्छा पूरी होयैं।”"
"ACT","21","15","कुच्छ दिनां दे बाद अहां त्यारी कित्ती कने यरूशलेम सैहरे जो चली पै।"
"ACT","21","16","कैसरिया सैहरे ते कुच्छ चेले अहां सौगी चली पै, सैह़ अहां जो साइप्रस सैहरे दे मनासोन नांऐ दे इक्क माणुये दे घर लेई गै, जेह्ड़ा इक्क पराणा चेला था। अहां जो तिस अल्ल रैहणा था।"
"ACT","21","17","जाह़लू अहां यरूशलेम सैहरे च पुज्जे, तां बसुआसी भाऊ बड़े खुस होई करी अहां नैं मिल्ले।"
"ACT","21","18","दूये दिने पौलुस अहां जो याकूबे अल्ल लेई गेआ, जित्थु सारे स्याणे किठ्ठे थे।"
"ACT","21","19","ताह़लू तिन्नी तिन्हां जो नमस्कार करी नैं जेह्ड़े-जेह्ड़े कम्म परमात्मैं तिसदिया सेवा दे जरिये होरनी जातिआं च कित्यो थे, इक्क -इक्क करी नैं सारे दस्से।"
"ACT","21","20","तिन्हां एह़ सुणी करी परमात्मे दी महिमा कित्ती, भिरी तिस नैं ग्लाया, “हे भाऊ, तू जाणदा ऐ कि यहूदियां च मतेआं हज़ारां लोकां बसुआस कित्ता ऐ; कने तिन्हां सारेयां मूसा दिया व्यबस्था जो बड़े बसुआसे नैं पालण कित्ता।"
"ACT","21","21","कने बसुआसी यहूदी लोकां जो तेरे बारे च सखाया ऐ, कि तू होरनी जातिआं च रैहणे आल़े यहूदी लोकां जो एह़ सखांदा ऐ, कि मूसा दिया व्यबस्था जो छड्डी देआ, कने ग्लांदा ऐ, कि ना अपणे बच्चेयां दा खतणा करा कने ना ई यहूदियां दे रीति-रिवाजां पर चला।"
"ACT","21","22","तां भिरी क्या कित्ता जां? माणुआं जरूर सुणना कि तू आया ऐ।"
"ACT","21","23","इसतांई जेह्ड़ा अहां तिज्जो नैं ग्लांदे हन, तू सैई कर। अहां अल्ल चार माणु हन, जिन्हां जो सैह़ वादा पूरा करणा जरूरी ऐ, जेह्ड़ा तिन्हां परमात्मे नैं कित्या ऐ।"
"ACT","21","24","तिन्हां जो लेई करी तिन्हां सौगी अपणे आप्पे जो सुद्ध करणे दिया रीतिया जो पूरा कर; कने तिन्हां तांई खर्चा दे, कि सैह़ सिरे दे बाल़ां कटवान। ताह़लू सबना जो पता लग्गी जांगा कि जेह्ड़ियां तिन्हां जो गल्लां तेरे बारे च दस्सियां, तिन्हां च कोई सच्चाई नीं अपर तू अप्पु भी व्यबस्था जो मन्नी करी तिन्हां मताबक चलदा ऐ।"
"ACT","21","25","अपर तिन्हां होरनी जातिआं दे बारे च जिन्हां बसुआस कित्ता ऐ, अहां एह़ फैसला करी नैं लिखी घल्लेया ऐ कि सैह़ मूर्तियां दे सामणै चढ़ाईयां चीज्जां ते, ब्यभिचार, गल़ा घोटी करी मारेयो जानवरां दे मासे ते कने खूने ते बची रैह़न।।"
"ACT","21","26","ताह़लू पौलुस तिन्हां माणुआं जो लेई करी कने दूये दिने तिन्हां सौगी सुद्ध होई करी मंदरे च गेआ, कने तित्थु दस्सी दित्ता कि सुद्ध होणे दे दिन, मतलब तिन्हां च हर इक्की तांई चढ़ावा चढ़ाणे दे दिन कधैड़ी पूरे होणे।”"
"ACT","21","27","जाह़लू सैह़ सत दिन पूरे होणे आल़े थे, तां आसिया प्रदेसे देयां यहूदियां पौलुसे जो मंदरे च दिक्खी करी सारेयां लोकां जो भड़काया, कने पौलुसे जो पकड़ी लेआ, भिरी जोरे नैं डड्डी-डड्डी करी ग्लाणा लग्गे,"
"ACT","21","28","“हे इस्राएली लोको, मदत करा; एह़ सैई माणु ऐ, जेह्ड़ा लोकां दे, कने व्यबस्था दे, कने इसा जगाह दे बरोधे च हर जगाह सारेयां लोकां जो सखांदा ऐ, ऐत्थु तिकर कि यूनानी माणुआं जो भी मंदरे च अंणी करी तिन्नी इसा सुद्ध जगाह जो असुद्ध कित्ता ऐ।”"
"ACT","21","29","तिन्हां एह़ तां ग्लाया, क्जोकि तिन्हां तां इसते पैहल्लैं इफिसुस सैहरे दे रैहणे आल़े त्रुफिमुसे जो पौलुसे सौगी सैहरे च दिख्या था, कने समझी बैठे थे कि पौलुस तिसियो मंदरे च लेई आया ऐ"
"ACT","21","30","ताह़लू सारे सैहरे च रौल़ा पेई गेआ, कने लोक दौड़ी करी किठ्ठे होई गै, कने पौलुसे जो घसीटी करी मंदरे बाहर लेई आये कने झट दवार बंद करी दित्ते।"
"ACT","21","31","जाह़लू सैह़ तिसियो मारी दैणा चांह़दे थे, तां सपाईयां दे सरदारे जो खबर घल्ली कि यरूशलेम सैहरे च मते लोकां खलल पाया ऐ।"
"ACT","21","32","ताह़लू सैह़ झट सपाईयां कने सूबेदारां जो लेई करी तिन्हां अल्ल दौड़ी आये; कने भीड़ा दे लोकां सपाईयां दे सरदारे जो कने सपाईयां जो दिक्खी करी पौलुसे जो मारना-कूटणा बंद करी दित्ता।"
"ACT","21","33","ताह़लू सपाईयां दे सरदारे पौलुसे अल्ल आई करी तिसियो पकड़ी लेआ; कने दूँ सगल़ां नैं बन्नणे दी सलाह देई करी पुछणा लग्गा, “एह़ कुण ऐ कने इन्हीं क्या कित्या ऐ।”"
"ACT","21","34","अपर भीड़ा च कोई कुच्छ होर कोई कुच्छ होर बकदा रेह्आ। जाह़लू हुल्लड़े दिया बज़ाह ते सैह़ ठीक सच्चाई नीं जाणी सके, तां तिसियो गढ़े च लेई जाणे दा हुक्म दित्ता।"
"ACT","21","35","जाह़लू सैह़ पैड़ियां पर पुज्जा, तां एह़ होएया कि भीड़ा दे दबाबे नैं जुआना जो तिसियो चुक्की करी लेई जाणा पेआ।"
"ACT","21","36","क्जोकि लोकां दी भीड़ एह़ डड्डदी-डड्डदी तिस पचांह़ चली पियो थी, “ तिसियो खत्म करी देआ।”"
"ACT","21","37","जाह़लू सैह़ पौलुसे जो गढ़े जो लेई जाणे आल़े थे, तां तिन्नी सपाईयां दे सरदारे नैं ग्लाया, “क्या मिन्जो इजाजत ऐ कि तुहां नैं कुच्छ ग्लां?” तिन्नी ग्लाया, “क्या तू यूनानी भासा जाणदा ऐ?”"
"ACT","21","38","“क्या तू सैह़ मिस्र देसे दा नीं ऐ, जिन्नी कुच्छ बग्त पैहल्लैं सरकारा दे खलाफ बगाबत कित्तियो थी, कने सुनसाण जगाह च चार हज़ार हत्यारे लोकां दी अगुआई करा दा था।”"
"ACT","21","39","पौलुसैं ग्लाया, नीं “मैं तां तरसुस सैहरे दा यहूदी माणु ऐ। किलिकिया प्रदेसे दे प्रसिद्ध सैहर तरसुसे दा निवासी ऐ। मैं तिज्जो नैं विणती करदा ऐ कि मिन्जो लोकां नैं गल्लां करणा दे।”"
"ACT","21","40","जाह़लू तिन्नी हुक्म दित्ता, तां पौलुसैं पैड़ियां पर खड़ोई करी लोकां जो हत्थे नैं इसारा करी सांत कित्ता। जाह़लू सैह़ चुप होई गै तां सैह़ इब्रानी भासा च ग्लाणा लग्गा;"
"ACT","22","1","“हे भाऊओ कने पिताओ, मेरी सुणा, जेह्ड़ा हुण मैं तुहां सामणै दस्सणा चांह़दा ऐ।”"
"ACT","22","2","सैह़ एह़ सुणी करी कि सैह़ अहां नैं इब्रानी भासा च ग्ला दा ऐ, चुप होई गै, ताह़लू तिन्नी ग्लाया,"
"ACT","22","3","“मैं तां यहूदी माणु ऐ, मेरा जन्म किलिकिया प्रदेसे दे तरसुसे सैहरे च होएया; अपर इस सैहरे च गमलीएल देयां पैरां अल्ल बेई करी पढ़ाया ऐ, कने पूर्वजां दी व्यबस्था दी ठीक तरीके पर सखाया ऐ; कने परमात्मे तांई बड़ा खुस था, ठीक तिंआं ई जिंआं तुहां सब हन।"
"ACT","22","4","मैं तां मरदा कने जणासा दून्नी जो बन्नी करी, जेला च बंद करी, यीशु मसीह दियां सिक्षां पर चलणे आल़े लोकां जो सताया, तिन्हां जो मरवाई भी दित्ता।"
"ACT","22","5","इसा गल्ला तांई अप्पु ई महायाजक कने महासभा दे सारे स्याणे गवाह हन, कि तिन्हां च मैं यहूदी भाऊआं दे नांऐ दियां चिठ्ठियां लेई करी दमिश्क सैहरे जो चलेया था, कि जेह्ड़े तित्थु हन तिन्हां जो भी सज़ा दुआणे तांई बन्नी करी यरूशलेम सैहरे जो लेई औयें।"
"ACT","22","6","“जाह़लू मैं चलदे-चलदे दमिश्क सैहरे अल्ल पुज्जा, तां इआं होएया कि दोपैरा दे बग्त चाणचक इक्क बड़ी जोत्ती अम्बरे ते मेरे चौंन्नी पास्से चमकी।"
"ACT","22","7","कने मैं जमीना पर पेई गेआ कने एह़ उआज़ सुणी, ‘हे शाऊल हे शाऊल, तू मिन्जो क्जो सतांदा ऐ।’"
"ACT","22","8","मैं जवाब दित्ता, ‘हे प्रभु तू कुण ऐ?’ तिन्नी मिन्जो नैं ग्लाया, ‘मैं यीशु नासरी ऐ, जिसियो तू सतांदा ऐ।’"
"ACT","22","9","कने जेह्ड़े मिन्जो सौगी साथी थे, तिन्हां जोत्ती तां दिक्खी पर जेह्ड़ा मिन्जो नैं गल्लां करा दा था तिसदी गल्ल समझी नीं सके।"
"ACT","22","10","ताह़लू मैं ग्लाया, ‘हे प्रभु, मैं क्या करैं?’ प्रभुयैं मिन्जो नैं ग्लाया, ‘उठी करी दमिश्क सैहरे जो चली जा, कने जेह्ड़ा कुच्छ तेरे करणे तांई ठैहराया ऐ तित्थु तिज्जो नैं सब दस्सी दैणा।’"
"ACT","22","11","जाह़लू तिसा जोतिया दे तेजे दिया बज़ाह ते मिन्जो कुच्छ नीं दुस्सा करदा था, तां मैं अपणे संगी साथियां दे हत्थ पकड़े कने मैं दमिश्क सैहरे च आया।"
"ACT","22","12","“ताह़लू हनन्याह नांऐ दा इक्क माणु था सैह़ व्यबस्था दा पालण करणे आल़ा इक्क भक्त था, जेह्ड़ा तित्थु रैहणे आल़े सारेयां यहूदियां सौगी तिसदा अच्छा बोल चाल था, मिन्जो अल्ल आया,"
"ACT","22","13","कने खड़ोई करी मिन्जो नैं ग्लाणा लग्गा, ‘हे भाऊ शाऊल, भिरी दिक्खणा लग्ग।’ तिस ई बग्त मेरियां अखीं खुली गियां कने मैं तिसियो दिख्या।"
"ACT","22","14","“ताह़लू सैह़ ग्लाणा लग्गा, ‘अहां दे पूर्वजां दे परमात्मैं मिन्जो इसतांई ठैहराया ऐ कि तू तिसदिया इच्छा जो जाणे, कने तिस धर्मिये जो दिक्खैं कने तिसदे मुँऐ ते गल्लां सुणे।"
"ACT","22","15","क्जोकि तू तिसदे पास्से ते सारे माणुआं सामणै तिन्हां गल्लां दा गवाह हुंगा जेह्ड़ियां तैं दिक्खियां कने सुणियां हन।"
"ACT","22","16","हुण क्जो देर करदा ऐ? उठ, बपतिस्मा लै, कने तिसदा नां लेई करी अपणेयां पापां ते माफी लेई लै।’"
"ACT","22","17","“जाह़लू मैं भिरी यरूशलेम सैहरे च आई करी मंदरे च प्रार्थना करा दा था, तां बेहोसी दिया हालता च होई गेआ,"
"ACT","22","18","कने तिसियो दिख्या कि सैह़ मिन्जो नैं ग्लादा ऐ, ‘तौल़ करी नैं यरूशलेम सैहरे ते फटाफट निकल़ी जा; क्जोकि जेह्ड़े लोक ऐत्थु हन तिन्हां मेरे बारे च तेरी गवाही नीं मनगे।’"
"ACT","22","19","मैं ग्लाया, ‘हे प्रभु लोक तां अप्पु जाणदे हन कि मैं तिज्जो पर बसुआस करणे आल़ेआं जो जेला च पांदा कने जगाह-जगाह आराधनालय च मरवांदा था।"
"ACT","22","20","कने जाह़लू तेरे गवाह स्तिफनुसे दा खून बहाया जा दा था तां मैं भी तित्थु खड़ोत्या था कने इसा गल्ला ते सेहमत था, जिन्हां तिसदी हत्या कित्तियो थी, मैं तिन्हां दे कपड़ेयां दी रखवाल़ी करा दा था।’"
"ACT","22","21","कने प्रभुयैं मिन्जो नैं ग्लाया, ‘चली जा, क्जोकि मैं तिज्जो होरनी जातिआं अल्ल दूर-दूर घल्लणा’।”"
"ACT","22","22","लोक इसा गल्ला तिकर तिसदी सुणदे रैह्, ताह़लू जोरे नैं ग्लाणा लग्गे, “एह़ दे माणुये जो खत्म करा, तिसदा जिन्दा रैहणा ठीक नीं।”"
"ACT","22","23","जाह़लू सैह़ जोरे नैं डड्डदे कने अपणे बाहरे दे कपड़े सट्टदे कने अम्बरे दे पास्सेयो अपणा गुस्सा दस्सणे तांई धूड़ी उडांदे थे;"
"ACT","22","24","तां सपाईयां दे सरदारे ग्लाया, “इसियो गढ़े च लेई जा, कने कोड़े मारी करी जांचा, कि मैं जाणी सकैं कि लोक कुसा बज़ाह ते इसदे खलाफ इआं ई ग्ला दे हन।”"
"ACT","22","25","जाह़लू तिन्हां तिसियो जोड़ेयां नैं बन्नेया तां पौलुस तिस सूबेदारे नैं जेह्ड़ा बक्खे खड़ोत्या था, ग्लाणा लग्गा, “क्या एह़ ठीक ऐ कि तू इक्क रोमी माणुये जो, कने सैह़ भी बगैर गुनाह कित्यो कोड़े मारगा?”"
"ACT","22","26","सूबेदार एह़ सुणी करी सपाईयां दे सरदारे नैं ग्लाणा लग्गा, “तू एह़ क्या करा दा ऐ, एह़ तां रोमी माणु ऐ।”"
"ACT","22","27","ताह़लू सपाईयां दे सरदारे तिस अल्ल आई करी ग्लाया, “मिन्जो दस्स, क्या तू रोमी माणु ऐ?” तिन्नी ग्लाया, “हाँ।”"
"ACT","22","28","एह़ सुणी करी सपाईयां दे सरदारे ग्लाया, “मैं रोमी होणे दा औधा बड़े पैसे देई करी पाया ऐ।” पौलुस ग्लाणा लग्गा, “मैं तां पैदाईसी रोमी ऐ।”"
"ACT","22","29","ताह़लू जेह्ड़े लोक तिसियो परखणे पर थे, इकदम तिसदे बक्खे ते हटी गै; कने सपाईयां दे सरदारे भी एह़ जाणी करी कि एह़ रोमी माणु ऐ, कने मैंई तिसियो बन्नेया ऐ डरी गेआ।"
"ACT","22","30","दूये दिने तिन्नी ठीक-ठीक परखणे दिया इच्छा ते ई कि यहूदी तिस पर दोस क्जो लग्गा करदे हन, तिसदे बंधन खोली दित्ते; कने प्रधान याजकां कने सारी महासभा जो किठ्ठे होणे दी सलाह दित्ती, कने पौलुसे जो थल्लै अंणी करी तिसदे सामणै खरेड़ी दित्ता।"
"ACT","23","1","पौलुसैं महासभा दे पास्से टक लगाई करी दिख्या कने ग्लाया, “हे भाऊओ, मैं अज्जे तिकर परमात्मे दे तांई बिलकुल सच्चे मने सौगी ज़िन्दगी बिताई ऐ।”"
"ACT","23","2","जेह्ड़ा पौलुसैं ग्लाया तिसा गल्ला सुणी करी हनन्याह महायाजकैं तिन्हां जो जेह्ड़े तिस अल्ल खड़ोत्यो थे, तिसदे मुँऐ च चपेड़ मारने दा हुक्म दित्ता।"
"ACT","23","3","ताह़लू चपेड़ खाणे ते बाद पौलुसैं तिस नैं ग्लाया, “हे चूना फेरियो दीवार मतलब हे पाखंडी, परमात्मा तिज्जो मारगा। तू व्यबस्था मताबक मेरा न्याय करणे जो बैठेया ऐ, कने भिरी क्या कानून दे खलाफ मिन्जो मारने दा हुक्म दिंदा ऐ?”"
"ACT","23","4","जेह्ड़े बक्खे खड़ोत्यो थे तिन्हां ग्लाया, “क्या तू परमात्मे दे महायाजके जो बुरा भला ग्लाई नैं बेज्जती करा दा ऐ?”"
"ACT","23","5","पौलुसैं ग्लाया, “हे भाऊओ, मैं नीं जाणदा था कि एह़ महायाजक ऐ; क्जोकि पवित्रशास्त्रे च लिख्या ऐ, ‘अपणेयां लोकां दे प्रधाने जो बुरा मत ग्ला।’ ”"
"ACT","23","6","ताह़लू पौलुसैं एह़ जाणी करी कि इक्क झुंड कुच्छ सदूकी कने दूआ फरीसी माणुआं दा ऐ, महासभा च जोरे नैं ग्लाणा लग्गा, “हे भाऊओ, मैं फरीसी कने फरीसी माणुआं दे खानदाने दा ऐ, मरेयां दी आस कने जरिये जिन्दे होणे दे बारे च मेरा मुकदमा होआ दा ऐ।”"
"ACT","23","7","जाह़लू तिन्नी एह़ गल्ल ग्लाई तां फरीसी कने सदूकी माणुआं च लड़ाई होणा लग्गी; कने सभा च बैर पेई गेआ।"
"ACT","23","8","क्जोकि सदूकी माणु तां एह़ बसुआस ऐ, कि ना दुवारी जिन्दा होणा ऐ ना सुअर्गदूत कने ना पवित्र आत्मा ऐ; अपर फरीसी इन्हां सबना च बसुआस करदे हन।"
"ACT","23","9","ताह़लू बड़ा सोर सराबा होणा लग्गा कने कुच्छ सास्त्री जेह्ड़े फरीसी माणु थे, उठी करी खड़ोई गै कने एह़ ग्लाई करी लड़णा लग्गे, “अहां इस माणुये च कोई बुराई नीं पांदे, कने होई सकदा ऐ, कि सायद पवित्र आत्मा या अप्पु सुअर्गदूतैं इस नैं गल्लां कित्तियां होन।”"
"ACT","23","10","जाह़लू बड़ी लड़ाई होई, तां सपाईयां दे सरदारैं इस डरे नैं कि सैह़ पौलुसे दे टुकड़े-टुकड़े ना करी दैं, सपाईयां जो हुक्म दित्ता कि आई करी तिसियो तिन्हां दे बिच्चे ते जबरदस्ती कड्डी करी गढ़े जो लेई जा।"
"ACT","23","11","तिसा ई राती प्रभु यीशुयैं पौलुसे अल्ल खड़ोई करी ग्लाया, “हे पौलुस, हौंसला रख; क्जोकि जिंआं तैं यरूशलेम सैहरे च मेरी गवाही दित्ती, तिंआं ई तिज्जो रोम सैहरे च भी मेरी गवाही दैणी पोणी ऐ।”"
"ACT","23","12","जाह़लू भ्याग होई तां कुच्छ यहूदी माणुआं इक्क होई करी कसम खादी कि जाह़लू तिकर अहां पौलुसे जो मारी नीं दैन, ताह़लू तिकर ना कुच्छ खांगे कने ना कुच्छ पींगे।"
"ACT","23","13","जिन्हां अप्पु च एह़ कसम खादियो थी, सैह़ चाल़ियां माणुआं ते जादा थे।"
"ACT","23","14","तिन्हां प्रधान याजकां कने स्याणेयां अल्ल जाई करी ग्लाया, “अहां कसम खाई नैं एह़ ठाणी लेआ ऐ कि जाह़लू तिकर अहां पौलुसे जो मारी नीं दैन, ताह़लू तिकर ना कुच्छ खांगे कने ना कुच्छ पींगे।"
"ACT","23","15","इसतांई हुण महासभा सौगी सपाईयां दे सरदारे जो समझा कि पौलुसे जो तुहां अल्ल इआं लेई ओन, मन्नेया कि तुहां तिसदे इस मुद्दे जो बड़ी बरीकिया नैं छाणबीण करी नैं सुलझाणा चांह़दे हन; कने ऐत्थु अहां तिसदे पुज्जणे ते पैहल्लैं तिसियो मारने तांई त्यार रैंह्गे।”"
"ACT","23","16","अपर पौलुसे दे भांणजे सुणेया कि सैह़ इसियो मारने दे चक्करे च हन, तां गढ़े च जाई करी पौलुसे जो खबर दित्ती।"
"ACT","23","17","पौलुसैं सूबेदारां ते इक्की सूबेदारे जो अप्पु अल्ल सद्दी करी ग्लाया, “इस जुआने जो सपाईयां दे सरदारे अल्ल लेई जा, एह़ तिस नैं कुच्छ ग्लाणा चांह़दा ऐ।”"
"ACT","23","18","इसतांई सूबेदार पौलुसे दे भांणजे तिसियो सपाईयां दे सरदारे अल्ल लेई गेआ कने ग्लाणा लग्गा, “कैदी पौलुसैं मिन्जो सद्दी करी विणती कित्ती कि एह़ जुआन सपाईयां दे सरदारे नैं कुच्छ ग्लाणा चांह़दा ऐ; इसियो तिस अल्ल लेई जा।”"
"ACT","23","19","सपाईयां दे सरदारैं तिसदा हत्थ पकड़ी करी, कने तिसियो लग्ग लेई जाई करी पुछया, “तू मिन्जो नैं क्या ग्लाणा चांह़दा ऐ।”"
"ACT","23","20","तिन्नी ग्लाया, “यहूदी अगुआं इक्क होई नैं साजस रची, कि तिज्जो नैं विणती करी नैं कि कल पौलुसे जो महासभा च अणन, मना कि तुहां तिसदे इस मुद्दे जो बड़ी बरीकिया नैं छाणबीण करणा चांह़दे हन।"
"ACT","23","21","अपर तिन्हां दी मत सुणदा, क्जोकि तिन्हां च चाल़ियां ते जादा माणु पौलुसे जो मारने दे चक्करे च हन, जिन्हां कसम खाई नैं एह़ ठाणी लेआ कि जाह़लू तिकर सैह़ पौलुसे जो मारी नीं दैन, ताह़लू तिकर ना तिन्हां खाणा ना पीणा। कने हुण सैह़ त्यार हन कने तेरे वचने दा इन्तजार करा दे हन।”"
"ACT","23","22","सैह़ ताह़लू सपाईयां दे सरदारे जुआने जो एह़ हुक्म देई करी घल्ली दित्ता, “कुस नैं मत ग्लांदा कि तैं मिन्जो एह़ गल्लां दस्सियां हन।”"
"ACT","23","23","ताह़लू सपाईयां दे सरदारैं दूँ सूबेदारां जो सद्दी करी ग्लाया, “दो सौ सपाई, सत्तर घुड़सवार, कने दो सौ भाले आल़े, कैसरिया सैहरे जो जाणे तांई त्यार करी रखेयां, कने तू राती दे नौ बजे निकल़ेयां।"
"ACT","23","24","कने पौलुसे दी सवारिया तांई घोड़े त्यार रखा, कि तिसियो फेलिक्स हाकमे अल्ल सम्भाल़ी करी पज्जाई दैन।”"
"ACT","23","25","सपाईयां दे सरदारैं इस तरीके नैं चिठ्ठी भी लिखी,"
"ACT","23","26","“महामहिम फेलिक्स हाकमे जो क्लौदियुस लूसियासे दा नमस्कार।"
"ACT","23","27","इस माणुये जो यहूदियां पकड़ी करी मारणा चाया, अपर जाह़लू मिन्जो पता लगा कि सैह़ रोमी माणु ऐ, तां सपाईयां लेई करी छड़वाई अंदा।"
"ACT","23","28","मैं जाणदा था कि सैह़ तिस पर कुस बज़ाह ते दोस लग्गा करदे हन, इसतांई तिसियो तिन्हां दिया महासभा च लेई गेआ।"
"ACT","23","29","ताह़लू मैं जाणी गेआ कि सैह़ अपणी यहूदी व्यबस्था दे विवादां दे बारे च इस पर दोस लग्गा दे हन, अपर जान्नी ते मारी दैणे या बन्नी करी रखणे आल़ा तिस च कोई दोस नीं।"
"ACT","23","30","जाह़लू मिन्जो दस्सेया कि इस माणुये जो मारने दे चक्करे हन, तां मैं इकदम तिज्जो अल्ल घल्ली दित्ता; कने दोस लगाणे आल़े यहूदियां जो भी हुक्म दित्ता कि तेरे सामणै तिस पर दोस लगान।”"
"ACT","23","31","तां जिंआं तिन्हां सपाईयां जो हुक्म दित्या था, तिंआं ई पौलुसे जो रातों-रात लेई करी अन्तिपत्रिस सैहरे च लेई आये।"
"ACT","23","32","दूये दिने सैह़ घुड़सवारां जो पौलुसे जो सौगी घल्ली करी सैह़ अपणे गढ़ यरूशलेम सैहरे जो बापस आई गै।"
"ACT","23","33","तिन्हां कैसरिया सैहरे च पुज्जी करी हाकमे जो चिठ्ठी दित्ती; कने पौलुसे जो भी तिसदे सामणै खरेड़ी दित्ता।"
"ACT","23","34","हाकमे चिठ्ठिया पढ़ी करी पुछया, “एह़ कुस देसे दा ऐ।”"
"ACT","23","35","कने जाह़लू पता लग्गा कि एह़ किलिकिया प्रदेसे दा ऐ; तां तिस नैं ग्लाया, “जाह़लू तिज्जो पर दोस लगाणे आल़े यहूदी ओंगे, तां मैं तेरा फैसला करणा।” कने तिन्नी पौलुसे जो हेरोदेस राजे दे किल्ले च पैहरे च रखणे दा हुक्म दित्ता।"
"ACT","24","1","पंजा दिनां बाद हनन्याह महायाजक कई स्याणे कने तिरतुल्लुस नांऐ दे इक्की बकीले जो सौगी लेई करी कैसरिया सैहरे जो आई रैह्; तिन्हां हाकमे दे सामणै पौलुसे पर दोस लगाई नैं ग्लाया।"
"ACT","24","2","जाह़लू पौलुसे जो सद्देया तां तिरतुल्लुस तिस पर दोस लगाई करी ग्लाणा लग्गा, “हे महामहिम फेलिक्स, तेरिया बज़ाह ते अहां बड़ी खुसिया नैं रैंह्दे हन, कने तेरे प्रबन्धे नैं इसा जातिया तांई कई बुराईआं खत्म हुंदियां जांदियां हन।"
"ACT","24","3","इसियो अहां हर जगाह कने हर किस्मां दे धन्यावादे सौगी मनदे हन।"
"ACT","24","4","अपर इसतांई कि मैं तिज्जो होर दुख नीं दैणा चांह़दा, मैं तिज्जो नैं विणती करदा ऐ कि मेह़रवानी करी नैं मेरियां इक्क दो गल्लां सुणी लै।"
"ACT","24","5","क्जोकि एह़ पूरे संसारे दे सारे यहूदी लोकां च अंदोलण करदा-फिरदा ऐ, कने एह़ इक्क नासरियां दे झूठिया धार्मिकता दा मुखिया भी ऐ।"
"ACT","24","6","इन्हीं मंदरे जो असुद्ध करणा चाया, अपर अहां तिसियो पकड़ी लेआ। अहां तिसियो अपणे कानूने मताबक सज़ा दित्तियो हुंदी;"
"ACT","24","7","अपर सपाईयां दे अधिकारियैं लुसियासें जबरदस्ती अहां दे हत्थे ते खोई लेआ,"
"ACT","24","8","कने मुकदमे तांई तेरे सामणै ओणे दा हुक्म दित्ता। इन्हां सारियां गल्लां जो जिन्हां दे बारे च अहां तिस पर दोस लगांदे हन, तू अप्पु ई तिसियो परखी करी सच्चाईया जो जाणी लैंगा।”"
"ACT","24","9","यहूदियां भी तिसदा साथ देई करी ग्लाया, एह़ सब गल्लां सच्च हन।"
"ACT","24","10","जाह़लू हाकमे पौलुसे जो ग्लाणे दा इसारा कित्ता, तां तिन्नी जवाब दित्ता, “मैं एह़ जाणी करी कि तू मते साल्लां ते इस देसे दे लोकां दा न्याय करा दा ऐ, कने इसतांई खुसिया नैं अपणा बचाब पेस करदा ऐ।"
"ACT","24","11","तू अप्पु जाणी सकदा ऐ कि जाह़लू ते मैं यरूशलेम सैहरे च अराधना करणे जो मंदरे च आया, मिन्जो बारा दिन ते जादा नीं होये हन।"
"ACT","24","12","तिन्हां ना मिन्जो मंदरे च ना आराधनालय च, ना सैहरे च कुसी सौगी बैंह्सदे या भीड़ लगांदे दिख्या;"
"ACT","24","13","कने ना तां सैह़ तिन्हां गल्लां जो, जिन्हां दा सैह़ मिन्जो पर दोस लगांदे हन, तिज्जो सामणै सच्च साबित करी सकदे हन।"
"ACT","24","14","अपर मैं तेरे सामणै एह़ मन्नी लैंदा ऐ कि जिसा धार्मिकता जो सैह़ झूठी धार्मिकता ग्लांदे हन, कि मैं अपणे पूर्वजां दे परमात्मे दी अराधना करदा ऐ, कने जेह्ड़ियां गल्लां मूसा दिया व्यबस्था कने भविष्यवक्ता दियां कताबा च लिखियां हन, तिन्हां सबना पर बसुआस करदा ऐ।"
"ACT","24","15","कने परमात्मे ते आस रखदा ऐ, कि जेह्ड़ी सैह़ अप्पु भी रखदे हन, कि धर्मी अधर्मी दून्नी जो परमात्मा मरेयां ते दुवारी जिन्दा करगा।"
"ACT","24","16","इसते मैं अप्पु भी कोसस करदा ऐ कि परमात्मे दे, कने माणुआं दे पास्से ते मेरा मन हमेसा बेकसूर रैंह्।"
"ACT","24","17","“मतेआं साल्लां बाद मैं अपणे गरीब लोकां जो दान दैणा, कने परमात्मे जो भेंट चढ़ाणा यरूशलेम सैहरे च आया था।"
"ACT","24","18","तिसी बग्त इन्हां मंदरे च मिन्जो सुद्ध होणे दिया रीतिया जो पूरिया करदे दिख्या, कने तित्थु ना तां कोई भीड़ थी ना कोई सोर सराबा था,"
"ACT","24","19","अपर तित्थु आसिया प्रदेसे दे कुच्छ यहूदी माणु थे, जिन्हां ऐत्थु तुहां सामणै हाजर होणा ठीक था, जे मेरे बरोधे च तिन्हां दी कोई गल्ल होयैं तां ऐत्थु तेरे सामणै आई करी मिन्जो पर दोस लगांदे हन।"
"ACT","24","20","या एह़ अप्पु ई दस्सन कि जाह़लू मैं महासभा दे सामणै खड़ोत्या था, तां तिन्हां मिन्जो च कुण देहया दोस पाया?"
"ACT","24","21","इसा इक्की गल्ला जो छड्डी करी जेह्ड़ी मैं तिन्हां बिच्च खड़ोई करी जोरे नैं ग्लाईयो थी, ‘मरेयां दे दुवारी जिन्दे होणे दे बारे च अज्ज मेरा तुहां दे सामणै मुकदमा होआ दा ऐ’।”"
"ACT","24","22","फेलिक्स जेह्ड़ा यीशु मसीह दियां सिक्षां जाणदा था, तिन्हां जेह्ड़ा एह़ ग्लाई करी टाल़ी दित्ता, “जाह़लू सपाईयां दा सरदार लूसियास ओंगा, तां तुहां दियां गल्लां दा फैसला करगा।”"
"ACT","24","23","कने सूबेदारे जो हुक्म दित्ता कि पौलुस दा पैहरा करदा रेह्आं, अपर तिसदेयां साथियां च कुसी जो भी सेवा करणे ते मत रोकदा।"
"ACT","24","24","कुच्छ दिनां बाद फेलिक्स हाकम अपणिया लाड़िया द्रुसिल्ला जो, जेह्ड़ी यहूदनी थी, सौगी लेई करी कैसरिया सैहरे च आई रेह्आ कने पौलुसे जो सदवाई करी तिसियो बसुआसे दे बारे च जेह्ड़ा प्रभु यीशु मसीह पर ऐ, तिसते सुणेया।"
"ACT","24","25","जाह़लू पौलुस धार्मिकता कने सांति, कने ओणे आल़े न्याय दी चर्चा करा दा था, तां फेलिक्से डरी करी जवाब दित्ता, “हुण तां तू जा; जाह़लू मिन्जो अल्ल बग्त हुंगा, मैं तिज्जो अप्पु सद्दी लैंगा।”"
"ACT","24","26","तिसियो पौलुसे ते कुच्छ धन-दौलत मिलणे दी आस थी, इसतांई होर भी सद्दी-सद्दी करी तिस नैं गल्लां करा करदा था।"
"ACT","24","27","अपर जाह़लू दो साल होई गै, तां फेलिक्स हाकमे दिया जगाह पर पुरकियुस फेस्तुस हाकम बणेया; कने फेलिक्स यहूदियां जो खुस करणे दी इच्छा ते पौलुसे जो जेला च ई रैहणा दित्ता।"
"ACT","25","1","फेस्तुस तिस यहूदिया प्रदेसे च हाकमे दी पदवी लेई करी त्रीं दिनां बाद कैसरिया सैहरे ते यरूशलेम सैहरे जो गेआ।"
"ACT","25","2","ताह़लू प्रधान याजकां कने यहूदी लोकां देयां खास अगुआं तिसदे सामणै पौलुसे पर दोस लगाये;"
"ACT","25","3","कने तिस नैं विणती कित्ती कि सैह़ पौलुसे जो यरूशलेम सैहरे जो घल्ली करी तिन्हां दा पक्ष लैं, क्जोकि सैह़ रस्ते च ई तिसियो मारने दे चक्करे च थे।"
"ACT","25","4","फेस्तुस हाकमें जवाब दित्ता, “पौलुस कैसरिया सैहरे च पैहरे च ऐ, कने मैं अप्पु तित्थु तौल़ी जाणे आल़ा ऐ।”"
"ACT","25","5","भिरी ग्लाया, “तुहां च जेह्ड़े हक्क रखदे हन सैह़ सौगी चलण, कने जे इन्हीं माणुये कुच्छ बुरा कम्म कित्या ऐ तां तिस पर दोस लगान।”"
"ACT","25","6","फेस्तुस हाकम यरूशलेम सैहरे कोई अठ दस दिन रेई करी कैसरिया सैहरे जो चली गेआ; कने दूये दिने न्याय आसणे पर बेई करी पौलुसे जो अणने दा हुक्म दित्ता।"
"ACT","25","7","जाह़लू सैह़ आया तां जेह्ड़े यहूदी अगुऐ यरूशलेम सैहरे ते आएयो थे, तिन्हां अक्खै बक्खे खड़ोई करी तिस बड़े गम्भीर दोस लगाये, जिन्हां दा सबूत सैह़ नीं देई सकदे थे।"
"ACT","25","8","अपर पौलुसैं जवाब दित्ता, “मैं ना तां यहूदियां दी व्यबस्था दे कने ना मंदरे दे, कने ना ई कैसर राजे दे खलाफ कोई अपराध कित्ता ऐ।”"
"ACT","25","9","ताह़लू फेस्तुसें यहूदी अगुआं जो खुस करणे दिया इच्छा ते पौलुसे ते पुछया, “क्या तू चांह़दा ऐ कि यरूशलेम सैहरे जो जान; कने तित्थु मेरे सामणै तेरा एह़ मकदमा तय कित्ता जां।”"
"ACT","25","10","पौलुस ग्लाणा लग्गा, “मैं कैसरे राजे दिया कचेहरिया दे सामणै खड़ोत्या ऐ। ठीक ऐई ऐ कि मेरे मकदमे दा फैसला ऐत्थु ई होणा चाइदा। जिंआं तिज्जो भी भला चंगा पता ऐ, कि मैं यहूदी अगुआं दे खलाफ कोई अपराध नीं कित्ता।"
"ACT","25","11","जे मैं अपराधी ऐ कने मारने आल़ा कोई कम्म कित्या ऐ, तां मरने ते नीं मुकरदा। अपर जिन्हां गल्लां दा यहूदी अगुऐ मिन्जो पर दोस लगांदे हन, जे तिन्हां च कोई भी गल्ल सच्च नीं होयैं, तां कुसी जो एह़ हक्क नीं ऐ कि सैह़ मिन्जो इन्हां दे हुआलैं करैं। मैं कैसर राजे नैं विणती करदा ऐ, सैई मेरा न्याय करगा।”"
"ACT","25","12","ताह़लू फेस्तुस हाकमे मंत्रियां दी सभा सौगी गल्लां करी नैं जवाब दित्ता, “तैं कैसर राजे दी दुहाई दित्ती ऐ, तां तेरा मुकदमा कैसर राजे अल्ल ई जांगा।”"
"ACT","25","13","कुच्छ दिनां बाद राजा अग्रिप्पा कने तिसदी लोक्की बैहण बिरनीके फेस्तुस नैं मुलाकात करणा कैसरिया सैहरे च आये।"
"ACT","25","14","तिन्हां तित्थु बड़े दिन रैहणे दे बाद फेस्तुसें पौलुसे दे बारे च राजे जो दस्सेया, “इक्क माणु ऐ, जिसियो फेलिक्स कैदी बणाई करी छड्डी गेआ ऐ।"
"ACT","25","15","जाह़लू मैं यरूशलेम सैहरे च था, तां प्रधान याजक कने यहूदियां दे स्याणेयां तिसदी कारवाई कित्ती, कने सोचेया कि तिसियो सज़ा दा हुक्म दित्ता जां।"
"ACT","25","16","“अपर मैं तिन्हां जो जवाब दित्ता कि रोमी माणुआं दी एह़ रीति नीं ऐ कि कुसी माणुये जो सज़ा तांई हुआलैं करी दैन, जाह़लू तिकर दोसी जो अपणे दोस लगाणे आल़ेआं दे सामणै खड़ोई करी दोस दे जवाब दैणे दा मौका ना मिल्लैं।"
"ACT","25","17","इसतांई जाह़लू यहूदी अगुऐ कैसरिया सैहरे ते मिन्जो सौगी ऐत्थु किठ्ठे होये, तां मैं कुच्छ देर नीं कित्ती, अपर दूये ई दिने न्याय आसणे पर बेई करी पौलुसे जो कचेहरिया च अणने दा हुक्म दित्ता।"
"ACT","25","18","जाह़लू तिस पर दोस लगाणे आल़े खड़ोई गै, तां तिन्हां दियां अनुचित गल्लां दा दोस नीं लगाया, जिंआं मैं समझदा था।"
"ACT","25","19","तिन्हां जो सिर्फ अपणी धार्मिकता दे बारे च कुच्छ गल्लां च तिस नैं मतभेद था, कने यीशु नांऐ दे माणुये दे बारे च भी जेह्ड़ा मरी चुकेया ऐ, अपर पौलुस तिसदे जिन्दा होणे दा दावा करदा ऐ।"
"ACT","25","20","कने मैं नीं जाणदा था कि इन्हां गल्लां दी छाणबीण किंआं करैं। इसतांई मैं पौलुसे ते पुछया, ‘क्या तू यरूशलेम सैहरे जो जांगा, कि तित्थु इन्हां गल्लां दा मुकदमा होयैं?’"
"ACT","25","21","अपर जाह़लू पौलुसैं कैसरे राजे दी दुहाई दित्ती कि तिसदे मुकदमे दा फैसला महाराजे अल्ल होयैं, तां मैंई हुक्म दित्ता कि जाह़लू तिकर तिसियो कैसर राजे अल्ल ना घल्लैं, तिसियो हिरासत च रखेया जां।”"
"ACT","25","22","ताह़लू राजा अग्रिप्पा फेस्तुसे नैं ग्लाणा लग्गा, “मैं भी तिस माणुये दी सुणना चांह़दा ऐ।” तिन्नी ग्लाया, “तैं कल सुणी लैणां।”"
"ACT","25","23","अपर दूँये दिने जाह़लू राजा अग्रिप्पा कने बिरनीके बड़ा डोल डमाका करी नैं आये कने सपाईयां दे सरदारां कने सैहरे देयां खास लोकां सौगी दरबारे पर पुज्जे। ताह़लू फेस्तुसें हुक्म दित्ता, कने पौलुसे जो लेई ओन।"
"ACT","25","24","फेस्तुस हाकम ग्लाणा लग्गा, “हे राजा अग्रिप्पा, कने हे ऐत्थु आएयो सज्जणो, तुहां इस माणुये जो दिक्खा दे हन, जिसदे बारे च सारेयां यहूदियां यरूशलेम सैहरे च भी कने ऐत्थु भी जोरे-जोरे नैं डड्डी करी मिन्जो नैं विणती कित्ती कि इसदा जिन्दा रैहणा ठीक नीं।"
"ACT","25","25","अपर मैं जाणी लेआ कि तिन्नी ऐदेया कुच्छ नीं कित्या कि मारी दित्ता जां; कने जाह़लू तिन्नी अप्पु ई महाराजे दी दुहाई दित्ती तां मैं तिसियो रोम सैहरे जो घल्लणे दा बचार कित्ता।"
"ACT","25","26","मैं तिसदे बारे च कोई पक्की गल्ल नीं पाई कि अपणे महाराजे जो लिखी घल्लैं। इसतांई मैं तिसियो तुहां सामणै कने खास करी नैं हे राजा अग्रिप्पा, तेरे सामणै लंदेया ऐ कि परखणे ते बाद मिन्जो कुच्छ लिखणे जो मिल्ले।"
"ACT","25","27","क्जोकि कैदिये जो घल्लणा कने जेह्ड़े दोस तिस पर लगायो हन, तिन्हां जो नीं दस्सणा, मिन्जो ठीक नीं लग्गा दा ऐ।”"
"ACT","26","1","राजा अग्रिप्पा पौलुसे नैं ग्लाणा लग्गा, “तिज्जो अपणे बारे च कुच्छ ग्लाणे दा मौका ऐ।” ताह़लू पौलुस तिन्हां दा ध्यान अपणे पास्से करणे तांई अपणा हत्थ गांह करी नैं जवाब दैणा लग्गा,"
"ACT","26","2","“हे राजा अग्रिप्पा, जितणियां गल्लां दा यहूदी अगुऐ मिन्जो पर दोस लगांदे हन, अज्ज तिज्जो सामणै तिन्हां दा जवाब दैणे तांई मैं अपणे जो धन समझदा ऐ,"
"ACT","26","3","खास करी नैं इसतांई कि तू यहूदियां दे सारे रीति रिवाजां कने झगड़ेयां जो जाणदा ऐ। इसतांई मैं विणती करदा ऐ, कि तसल्लिया नैं मेरी गल्ल सुण।"
"ACT","26","4","“मेरा चाल-चलण जुआनिया ते ई मेरे लोकां च कने यरूशलेम सैहरे च जदेया था, एह़ सारे यहूदी जाणदे हन।"
"ACT","26","5","जे सैह़ गवाही दैणा चां, तां जुआनिया ते ई मिन्जो पणछैणदे हन, कि मैं फरीसी होई करी अपणिया धार्मिकता दे सबते कट्टर धर्मे दे मताबक चलेया।"
"ACT","26","6","अज्ज मैं परमात्मे दे जरिये अहां दे पूर्वजां जो दित्यो वादे दी आसा दिया बज़ाह ते ऐत्थु दोसी बणी करी खड़ोत्या ऐ।"
"ACT","26","7","तिस वादे दे पूरे होणे दी आस लगायो, अहां दे बारांह गोत्र अपणे सारे मने नैं रात दिन परमात्मे दी अराधना करदे आये हन। हे राजा, इसा ई आसा दे बारे च यहूदी मिन्जो पर दोस लगांदे हन।"
"ACT","26","8","ताह़लू पौलुसैं राजे कने भीड़ा च सारे यहूदियां जो ग्लाया, क्या तुहां सच्ची च बसुआस करदे हन, कि परमात्मा मरेयां जो जिन्दा नीं करी सकदा ऐ।"
"ACT","26","9","“मैं भी सुणेया था कि यीशु नासरिये दे नांऐ दे बरोध च मिन्जो बड़ा कुच्छ करणा चाइदा।"
"ACT","26","10","कने मैं यरूशलेम सैहरे च ऐई कित्ता; कने प्रधान याजकां ते हक्क पाई करी मतेआं पवित्र लोकां जो जेला च पाया, कने जाह़लू सैह़ मारी दित्ते जांदे थे तां मैं भी तिन्हां दे बरोधे च अपणी सलाह दिंदा था।"
"ACT","26","11","हर आराधनालय च मैं तिन्हां जो ताड़णा देई-देई करी यीशुये दी निंदा करवांदा था, ऐत्थु तिकर कि गुस्से दिया बज़ाह ते इतणा पागल होई गेआ कि दूयेयां सैहरां च जाई करी भी तिन्हां जो सतांदा था।"
"ACT","26","12","“इस सफरे च जाह़लू मैं प्रधान याजकां ते आदेस पत्र लेई करी दमिश्क सैहरे जो जा दा था;"
"ACT","26","13","तां हे राजा, रस्ते च दोपैरा दे बग्त मैं अम्बरे ते सूरजे दिया रोशनी ते भी तेज इक्क जोत्ती, अपणे सौगी चलणे आल़ेआं दे चौंन्नी पास्से चमकदी दिक्खी।"
"ACT","26","14","जाह़लू अहां सारे धरतिया पर पेई गै, तां मैं इब्रानी भासा च, मिन्जो नैं एह़ ग्लांदे होये एह़ उआज़ सुणी, ‘हे शाऊल, हे शाऊल, तू मिन्जो क्जो सतांदा ऐ, कने पैनी चीज्जा पर पैर मारणा तिज्जो तांई बड़ा औखा ऐ।’"
"ACT","26","15","मैं ग्लाया, ‘हे प्रभु, तू कुण ऐ?’ प्रभुयैं ग्लाया, ‘मैं यीशु ऐ, जिसियो तू सतांदा ऐ।"
"ACT","26","16","अपर तू उठ, अपणेयां पैरां पर खड़ोई जा; क्जोकि मैं तिज्जो इसतांई दर्शन दित्ता ऐ कि तिज्जो तिन्हां गल्लां दा भी सेवक कने गवाह ठैहरान, जेह्ड़ियां ते दिक्खियां हन, कने तिन्हां दा भी जिन्हां तांई मैं तिज्जो दर्शन दैणा।"
"ACT","26","17","कने मैं तिज्जो यहूदी लोकां कने होरनी जातिआं दे लोकां बिच्च घल्लदा ऐ, मैं तुहां दी रक्षा करगा।"
"ACT","26","18","कि तिन्हां दी अखीं खोलणे, कने नेहरे ते कड्डी करी जोतिया च कने सैताने दे हक्के ते परमात्मे दे राज्जे च लेई ओन। कि सैह़ पापां ते माफी पाई सकन, कने तिन्हां सामणै आई जान, जेह्ड़े मिन्जो च बसुआस दे जरिये परमात्मे तांई लग्ग कित्यो हन।’"
"ACT","26","19","“इसतांई हे राजा अग्रिप्पा, मैं तिस सुअर्गीय दर्शने दी गल्ल नीं टाल़ी,"
"ACT","26","20","अपर पैहल्लैं दमिश्क सैहरे दे, भिरी यरूशलेम सैहरे दे, कने ताह़लू यहूदिया दे सारे देसां दे रैहणे आल़ेआं जो, कने होरनी जाति दे लोकां च प्रचार करदा रेह्आ, कि मने बदला कने परमात्मे पास्से फिरी करी खरे कम्म करी नैं सबूत देआ कि तुहां सच्च बिच्च अपणा मन पापां ते बदली लेआ ऐ।"
"ACT","26","21","इन्हां गल्लां दिया बज़ाह ते यहूदी मिन्जो पकड़ी नैं मंदरे च मारने चक्करे च थे।"
"ACT","26","22","अपर परमात्मे दिया बज़ाह ते मैं अज्जे तिकर जिन्दा ऐ कने छोटे बड्डेयां सबना सामणै गवाही दिंदा ऐ, कने तिन्हां गल्लां जो छड्डी करी होर कुच्छ नीं ग्लांदा जेह्ड़ियां भविष्यवक्तां कने मूसे भी ग्लाईयां कि होणे आल़िआं हन,"
"ACT","26","23","कि मसीह जो दुख झेलणा कने सैह़ सबना ते पैहल्ले मरेयां ते दुवारी जिन्दा होई करी, अहां देयां लोकां कने होरनी जाति दे लोकां च जोतिया दा प्रचार करगा।”"
"ACT","26","24","जाह़लू पौलुस इस तरीके नैं जवाब दे दा था, तां फेस्तुस हाकम जोरे नैं ग्लाणा लग्गा, “हे पौलुस, तू पागल ऐ। मते ज्ञाने तिज्जो पागल करी दित्या ऐ।”"
"ACT","26","25","अपर पौलुस ग्लाणा लग्गा, “हे महामहिम फेस्तुस, मैं पागल नीं, अपर सच्चाईया कने अक्ला दियां गल्लां ग्ला दा ऐ।"
"ACT","26","26","राजा भी जिसदे सामणै मैं निडर होई करी ग्ला दा ऐ, एह़ गल्लां जाणदा ऐ; कने मिन्जो बसुआस ऐ जे इन्हां गल्लां च कोई तिसते छुपियो नीं, क्जोकि इसा घटनां दे बारे च सारे लोकां जो पता ऐ।"
"ACT","26","27","हे राजा अग्रिप्पा, क्या तू भविष्यवक्तां दा बसुआस करदा ऐ, हाँ, मैं जाणदा ऐ कि तू बसुआस करदा ऐ।”"
"ACT","26","28","ताह़लू राजा अग्रिप्पा पौलुसे नैं ग्लाणा लग्गा, “तू थोड़ा ई समझाणे ते मिन्जो मसीह बणाणा चांह़दा ऐ।”"
"ACT","26","29","पौलुस ग्लाणा लग्गा, “परमात्मे नैं मेरी प्रार्थना ऐ कि क्या थोड़े च क्या मते च, बस तू ई नीं जितणे लोक अज्ज मेरियां गल्लां सुणा दे हन, इन्हां बंधना जो छड्डी करी सैह़ मिन्जो साइआं मसीह बणी जान।”"
"ACT","26","30","इसा गल्ला सुणी करी राजा कने हाकम बिरनीके कने तिन्हां सौगी बैठणे आल़े उठी करी चली गै;"
"ACT","26","31","जाह़लू सैह़ बाहर जा दे थे तां अप्पु च ग्लाणा लग्गे, “इन्हीं माणु मौत्ती दी सज़ा या जेला च पाणे जोग्गा कोई अपराध नीं कित्या।”"
"ACT","26","32","राजा अग्रिप्पा फेस्तुस हाकम नैं ग्लाणा लग्गा, “जे एह़ माणु कैसर राजे दी दुहाई नीं दिंदा, तां छुटी सकदा था।”"
"ACT","27","1","जाह़लू फेस्तुस हाकमे दे जरिये एह़ पक्का होई गेआ कि अहां समुंदरी जाह्जे च इटली प्रदेसे जो जान, तां तिन्नी पौलुस कने कुच्छ होरनी कैदियां जो भी युलियुस नांऐ दे औगस्तुसे महाराजे दे सपाईयां दे इक्की सूबेदारे दे हुआलैं करी दित्ता।"
"ACT","27","2","अद्रमुतियुम सैहरे दे इक्क समुंदरी जाह्जे पर जेह्ड़ा आसिया प्रदेसे दियां लगदियां जगाह च जाणे आल़ा था, तां अहां तिस जाह्जे पर बेई करी यात्रा तांई चली पै, कने तिसा यात्रा च अरिस्तर्खुस नांऐ दा इक्क माणु अहां सौगी था, जेह्ड़ा मकिदुनिया प्रदेसे दे थिस्सलुनीके सैहरे दा रैहणे आल़ा था।"
"ACT","27","3","दूये दिने अहां सैदा सैहरे च पुज्जे, कने युलियुस पौलुसे पर दया करी नैं तिसियो तिसदे साथियां अल्ल जाणा दित्ता कि तिन्हां ते कुच्छ जरूरी चीज्जां लेई ओन।"
"ACT","27","4","तित्थु ते अहां दुवारी यात्रा सुरू कित्ती, हौआ उल्टी दिसा ते चलणे दिया बज़ाह ते अहां साइप्रस टापूये दिया आड़ा च होई करी चली गै;"
"ACT","27","5","कने किलिकिया कने पन्फूलिया सैहरे अल्ल समुंदरे च होई करी लूसिया प्रदेसे दे मूरा सैहरे च पुज्जे।"
"ACT","27","6","तित्थु सूबेदारे जो सिकन्दरिया सैहरे दा इक्क जाह्ज इटली प्रदेसे जो जांदा मिल्ला, कने तिन्नी अहां जो तिस जाह्जे पर बठाल़ी दित्ता।"
"ACT","27","7","जाह़लू अहां मतेआं दिनां तिकर होल़े -होल़े चली करी मुस्कला नैं कनिदुस सैहरे सामणै पुज्जे, तां इसतांई कि हौआ अहां जो गांह नीं जाणा दै दी थी, तां अहां सलमोने सामणै ते होई करी क्रेते टापूये दिया आड़ा च चल्ले;"
"ACT","27","8","कने तिस कनारे-कनारे मुस्कला नैं चली करी शुभलंगरबारी नांऐ दिया इक्की जगाह पुज्जे, जित्थु ते लसया सैहर बक्खे था।"
"ACT","27","9","जाह़लू मते दिन होई गै कने जलयात्रा च जोखिम इसतांई हुंदा था कि ब्रते दे दिन होई गियो थे। अपर पौलुसैं तिन्हां सारेयां जो एह़ ग्लाई करी चतौणी दित्ती,"
"ACT","27","10","“हे सज्जनो, मिन्जो इआं लगदा ऐ कि इसा यात्रा च मुसीबत कने बड़ा नकसान, ना सिर्फ माले कने समुंदरी जाह्जे दा अपर अहां देयां प्राणा दा भी होणे आल़ा ऐ।”"
"ACT","27","11","अपर सूबेदारें पौलुसे दियां गल्लां जो कप्तान कने समुंदरी जाह्जे दे मालके दियां गल्लां जो बधी करी मन्नेया।"
"ACT","27","12","शुभलंगरबारी नांऐ दी बंदरगाह स्याल़े दे मौसमे कटणे तांई ठीक नीं थी, इसतांई मतेआं दा बचार था कि समुंदरी जाह्जे जो तित्थु ते चलाई करी जे कुस भी तरीके नैं होई सकैं तां फिनिक्स बंदरगाह च पुज्जी करी स्याल़े कटन। एह़ तां क्रेते दे टापूये दी इक्क बन्दरगाह ऐ जेह्ड़ी दक्षिण-पशिचम कने उत्तर-पशिचम दी दिसा ऐ।"
"ACT","27","13","जाह़लू थोड़ी-थोड़ी दक्षिणी हौआ चलणा लग्गी, तां एह़ सोचेया कि अहां दा मकसद पूरा होई गेआ, तम्बू चुकेया कने क्रेते टापूये दे कनारे-कनारे पर समुंदरी जाह्जे चलाणा लग्गे।"
"ACT","27","14","अपर थोड़िया देरा बाद जमीना दे पास्से ते इक्क बड्डा तफान चलेया, जेह्ड़ा युरकुलिन, नांऐ ते जाणेयां जांदा ऐ।"
"ACT","27","15","जाह़लू तफान समुंदरी जाह्जे नैं टकराया, ताह़लू जाह्ज सामणै टिकी नीं सकेया, अपर अहां तिसियो रुड़णा दित्ता कने इआं ई रुड़दे चली गै।"
"ACT","27","16","ताह़लू कौदा नांऐ दे इक्की छोटे दे टापूये दिया आड़ा च रुड़दे-रुड़दे अहां बड़िया मुस्कला नैं लोक्की किस्तिया जो बसे च करी सके।"
"ACT","27","17","भिरी मल्लाहां किस्तियां चुकणे दे बाद तरीका लगाई नैं समुंदरी जाह्जे जो थल्लै ते लेई करी ऊपरे तिकर रस्सेयां नैं कसी करी बन्नी दित्ता, कने सुरतिस खाड़ी दे दलदले दे पांणिये च फंसी जाणे दे डरे मारे तिन्हां लंगर जो थोड़ा थल्लै लौआई करी जाह्जे जो हौआ दे तेज बहावे सौगी-सौगी रुड़णा छड्डी दित्ता।"
"ACT","27","18","जाह़लू अहां तफाने नैं बड़े पल़सेटे कने धक्के खांदे, तां दूये दिने सैह़ समुंदरी जाह्जे दे माले सट्टणा लग्गे;"
"ACT","27","19","कने त्रीयें दिने तिन्हां अपणेयां हत्थां नैं समुंदरी जाह्जे दा सारा माल सट्टी दित्ता।"
"ACT","27","20","जाह़लू मतेआं दिनां तिकर ना सूरज, ना तारे दुस्से कने बड़ा तफान चलदा रेह्आ, तां अन्त च अहां दे बचणे दी सारी आस खत्म होई गेई।"
"ACT","27","21","जाह़लू सैह़ मते दिन तिकर भुखे रैह् तां पौलुस तिन्हां बिच्च खड़ोई नैं ग्लाणा लग्गा, “हे लोको, तुहां जो चाइदा था कि तुहां मेरी गल्ल मन्नी करी क्रेते टापू ते गांह ते नीं बधदे थे, ना एह़ मुसीबत ओंदी, ना ई एह़ नकसान हुंदा।"
"ACT","27","22","अपर हुण मैं तुहां जो समझांदा ऐ कि हौंसला रखा, क्जोकि तुहां च कुसी दिया जान्नी जो नकसान नीं होणा अपर नकसान तां समुंदरी जाह्जे दा।"
"ACT","27","23","क्जोकि परमात्मा जिसदा मैं ऐ, कने जिसदी अराधना करदा ऐ तिसदे सुअर्गदूतैं पीछली रात मिन्जो नैं आई करी ग्लाया,"
"ACT","27","24","“हे पौलुस, ‘मत डर। तिज्जो कैसरे राजे सामणै खड़ोणा जरूरी ऐ। परमात्मैं सबना जो जेह्ड़े तिज्जो सौगी सफर करा दे हन, तिन्हां जो ज़िन्दगी दान दित्तियो ऐ।’"
"ACT","27","25","इसतांई, हे सज्जणो, हौंसला रखा; क्जोकि मैं परमात्मे पर बसुआस करदा ऐ, कि जिंआं मिन्जो नैं ग्लाया ऐ, तिंआं ई होणा।"
"ACT","27","26","अपर अहां जो कुसी टापूये पर जाई करी रुकणा पोणा।”"
"ACT","27","27","जाह़लू चौदमी रात आई, कने अहां अद्रिया समुंदरे च भटकदे फिरा करदे थे, तां अधिया राती दे समुंदरी जाह्जे दे मल्लाहें साभ लगाया कि अहां कुसी देसे च पुज्जणे आल़े हन।"
"ACT","27","28","ताह़लू समुंदरे दी गेहराई लैणे तांई तिन्हां सैंती मीटर डुगा पाया, कने जरा होर गांह जाई करी भिरी गेहराई नापी तां समुंदर सताई मीटर डुगा पाया।"
"ACT","27","29","ताह़लू तिन्हां पथरीलिया जगाह च टकराणे दे डरे ते तिन्हां समुंदरी जाह्जे दे पचांह़ आल़े हिस्से चार तम्बू पाये, कने भ्याग होणे दी कामना करदे रैह्।"
"ACT","27","30","अपर जाह़लू मल्लाह समुंदरी जाह्जे ते नठणा चांह़दे थे, कने तिन्हां जाह्जे दे गांह हिस्से च लंगर पाणे दे भाने लोक्की किस्ती समुंदरे च लौआई दित्ती;"
"ACT","27","31","तां पौलुस सूबेदारे नैं कने सपाईयां नैं ग्लाणा लग्गा, “जे एह़ समुंदरी जाह्जे पर नीं रैह़न, तां तुहां भी नीं बची सकदे।”"
"ACT","27","32","ताह़लू सपाईयां रस्से कटी करी किस्ती सट्टी दित्ती।"
"ACT","27","33","जाह़लू भ्याग होणे आल़ी थी, ताह़लू पौलुसैं एह़ ग्लाई करी, सारेयां जो खाणा-खाणे तांई तिन्हां नैं विणती कित्ती, “अज्ज चौदा दिन होये कि तुहां फिकर करदे-करदे भुखे रैह् हन, कने कुच्छ नीं खादा।"
"ACT","27","34","इसतांई तुहां जो समझांदा ऐ कि थोड़ा खाई लेआ, जिसते तुहां दा बचाब होयैं; क्जोकि तुहां च कुसी दे सिरे दा बाल़ भी बांका नीं हुंगा।”"
"ACT","27","35","एह़ ग्लाई करी रोटी लेई कने तिन्नी परमात्मे दा धन्यावाद कित्ता कने तोड़ी करी खाणा लग्गे।"
"ACT","27","36","ताह़लू सैह़ सारे हौंसला रखी नैं खाणा-खाणा लग्गे।"
"ACT","27","37","अहां सबना जो मिल्लाई करी समुंदरी जाह्जे च दो सौ छियत्र माणु थे।"
"ACT","27","38","जाह़लू सैह़ खाणा खाई करी रज्जी गै, तां कणकां जो समुंदरे च सट्टी करी समुंदरी जाह्जे जो हल्का करणा लग्गे।"
"ACT","27","39","जाह़लू भ्याग होई तां तिन्हां तिस देसे जो नीं पणछैणया, अपर इक्क खाड़ी दिक्खी जिसा दा कनारा चौरस था, कने सोचेया कि जे होई सके तां इसा पर ई समुंदरी जाह्जे जो रोकन।"
"ACT","27","40","ताह़लू तिन्हां तम्बूआं जो खोली करी समुंदरे च छड्डी दित्ता कने तिस ई बग्त पाल दे सारे रस्से ढिले करी दित्ते, कने हौआ दे सामणै अगला पाल चढ़ाई करी कनारे पर चली गै।"
"ACT","27","41","अपर दूँ समुंदरा दे मिलणे दी जगाह पकड़ी करी तिन्हां समुंदरी जाह्जे जो रोकेया, कने तिसदा गांह दा हिस्सा जमी गेआ था, कने चली नीं सकेया; अपर पचांह़ दा हिस्सा जोरदार लैहरां नैं टूटणा लग्गी पेआ।"
"ACT","27","42","ताह़लू सपाईयां दा एह़ बचार होएया कि कैदियां जो मारी दैन, एह़ ना होयैं कि कोई तैरी करी नठ्ठी नीं जां।"
"ACT","27","43","अपर सूबेदारें पौलुसे जो बचाणे दिया इच्छा नैं तिन्हां जो ऐदेया करणे ते रोकेया कने एह़ ग्लाया, कि जेह्ड़े तैरी सकदे हन, पैहल्ले कूदी करी कनारे पर चली जान;"
"ACT","27","44","कने बाक्कि कोई फटेयां पर, कने कोई समुंदरी जाह्जे दियां होरनी चीज्जां दा साहरा लेई करी निकल़ी जान। इस तरीके नैं सारे सही-सलामत किस्तिया ते बची करी कनारे पर पुज्जी गै।"
"ACT","28","1","जाह़लू अहां सारे बची करी कनारे पर पुज्जे, ताह़लू अहां जो पता लगा कि एह़ टापू माल्टा नांऐ ते जाणेया जांदा ऐ।"
"ACT","28","2","कने तित्थु रैहणे आल़े लोक बड़े दयालू हन; क्जोकि बरखा होणे दिया बज़ाह ते जादा ठंड थी, इसतांई तिन्हां अग्ग बाल़ी करी अहां दी आदर खातर कित्ती।"
"ACT","28","3","जाह़लू पौलुसैं लकड़ियां दी उंदल़ बटोल़ी करी अग्गी पर रखी, तां इक्क सर्प डोल करी निकल़ेया कने तिसदे हत्थे नैं लटकी गेआ।"
"ACT","28","4","जाह़लू तित्थु रैहणे आल़े लोकां सर्पे जो तिसदे हत्थे च लिपटेया दिख्या, तां अप्पु च ग्लाणा लग्गे, “सच्ची ते एह़ माणु हत्यारा ऐ कि जे समुंदरे ते बची गेआ, अपर न्याय-देवी नीं चांह़दी कि एह़ जिन्दा नीं रैंह्।”"
"ACT","28","5","ताह़लू तिन्नी सर्पे जो अग्गी च झाड़ी दित्ता, कने तिसियो कुच्छ नीं होएया।"
"ACT","28","6","अपर सैह़ लोक एह़ दिक्खा करदे थे कि काह़लू एह़ सूज्जी जांगा या इक्कदम थल्लैं पेई करी मरी जांगा, अपर जाह़लू सैह़ बड़ी देर तिकर दिक्खदे रैह् कने दिख्या कि तिसियो कुच्छ भी नीं होएया, तां अपणी सोच बदली करी ग्लाणा लग्गे, “एह़ तां कोई देवता ऐ।”"
"ACT","28","7","तिसा जगाह दे अक्खै-बक्खे दी जमीन टापूये दे प्रधान पुबलियुसे दी थी। तिन्नी अहां जो अपणे घरैं अंणी करी त्रै दिन अहां दी आदर खातर कित्ती।"
"ACT","28","8","पुबलियुसे दा बुढ़ा बुखार कने आँव लहू दा रोगी था। अपर पौलुसैं तिसदे कमरे च जाई करी प्रार्थना कित्ती कने तिस पर हत्थ रखी करी तिसियो खरा कित्ता।"
"ACT","28","9","जाह़लू इआं होएया तां तिस टापूये दे होर बमार माणु पौलुसे अल्ल आये कने खरे कित्ते।"
"ACT","28","10","तिन्हां अहां दा बड़ी आदर खातर कित्ती, कने जाह़लू अहां चलणा लग्गे, तां तिन्हां जेह्ड़ा कुच्छ अहां तांई जरूरी था, समुंदरी जाह्जे पर रखी दित्ता।"
"ACT","28","11","त्रीं मीहनेयां बाद अहां सिकन्दरिया दे इक्की समुंदरी जाह्जे पर चली पै, जेह्ड़ा तिस टापूये च ठंडी दिया बज़ाह ते रुकेया था, समुंदरी जाह्जे दे गांह आल़े हिस्से पर दियुसकूरी दा नसाण था।"
"ACT","28","12","सुरकुसा सैहरे च तम्बू पाई करी अहां त्रै दिन रुकी रैह्।"
"ACT","28","13","तित्थु ते अहां घूमी करी रेगियुम सैहरे च पुज्जे; तां अगले दिने दक्षिणी हौआ चली पेई, ताह़लू अहां दूये दिने पुतियुली सैहरे च आये।"
"ACT","28","14","तित्थु अहां जो बसुआसी भाऊ मिल्ले, कने तिन्हां दे ग्लाणे पर अहां तिन्हां अल्ल सत दिन रैह्; कने इस तरीके नैं आखर कार अहां रोम सैहरे पुज्जी गै।"
"ACT","28","15","कने तित्थु पुज्जणे दी खबर सुणी करी अहां दे बसुआसी भाऊ त्रै कोस दूर अहां सौगी अप्पियुस दे बजारे च मिलणा चली आये, जिन्हां जो दिक्खी करी पौलुसैं परमात्मे दा धन्यावाद कित्ता, कने हौंसला दित्ता।"
"ACT","28","16","जाह़लू अहां रोम सैहरे च पुज्जे, तां पौलुसैं जो इक्की सपाईये सौगी जेह्ड़ा तिसदी रखवाल़ी करदा था, किल्ले रैहणे दा हुक्म मिल्ली गेआ।"
"ACT","28","17","त्रीं दिनां बाद तिन्नी यहूदी माणुआं देयां खास लोकां जो सद्देया, कने जाह़लू सैह़ किठ्ठे होये तां तिन्हां नैं ग्लाणा लग्गा, “हे भाऊओ, मैं अपणेयां लोकां दे या पूर्वजां दे बर्ताब दे बरोध च कुच्छ भी नीं कित्ता, तमी कैदी बणाई करी यरूशलेम सैहरे ते रोमी माणुआं दिया सरकारा दे हुआलैं करी दित्ता गेआ।"
"ACT","28","18","तिन्हां मिन्जो परखी करी छड्डी दैणा चाया, क्जोकि मिन्जो मारने आल़ा कोई दोस नीं था।"
"ACT","28","19","अपर जाह़लू यहूदी अगुऐ इस बरोध च ग्लाणा लग्गे, तां मिन्जो कैसर राजे दी दुहाई दैणा पेई; एह़ नीं कि मिन्जो अपणेयां लोकां पर कोई दोस लगाणा था।"
"ACT","28","20","ऐई बज़ाह ऐ जिसाते मैं तुहां नैं मिलणा कने गल्लबात करणा चांह़दा था, क्जोकि मसीह इस्राएल दे लोकां दा सैह़ बसुआस ऐ, जिसदिया बज़ाह ते मैं संगल़ां नैं जकड़ेया ऐ।”"
"ACT","28","21","यहूदी अगुआं तिस नैं ग्लाया, “ना अहां जो तेरे बारे च यहूदिया प्रदेसे ते चिठ्ठियां मिलियां, कने ना बसुआसी भाऊआं च कुणी आई करी तेरे बारे च कुच्छ दस्सेया कने ना बुरा ग्लाया।"
"ACT","28","22","अपर तेरी सोच क्या ऐ, सैई अहां तिज्जो ते सुणना चांह़दे हन, क्जोकि अहां जाणदे हन कि हर जगाह इस बचारे दे बरोधे च लोक गल्लां करदे हन।”"
"ACT","28","23","ताह़लू यहूदियां पौलुसे तांई इक्क दिन रखेया, कने बड़े भारी लोक तिस अल्ल किठ्ठे होये, कने सैह़ परमात्मे दे राज्जे दी गवाही दिंदा, कने मूसा दी व्यबस्था कने भविष्यवक्तां दियां कताबां ते यीशुये दे बारे च समझाई-समझाई करी भ्यागा ते लेई करी संझा तिकर सणांदा रेह्आ।"
"ACT","28","24","ताह़लू कुच्छ लोकां तिसदिया गल्लां पर बसुआस करी लेआ, कने कुच्छ लोकां बसुआस नीं कित्ता।"
"ACT","28","25","जाह़लू सैह़ अप्पु च सेहमत नीं होये, तां पौलुसे दिया इसा गल्ला ग्लाणे पर चली गै, “पवित्र आत्मा यशायाह भविष्यवक्तां दे जरिये तुहां दे पूर्वजां नैं ठीक ई ग्लाया,"
"ACT","28","26","‘जाई करी इन्हां लोकां नैं ग्ला, सैह़ दिक्खदे तां हन, अपर तिन्हां कुच्छ दुस्सदा नीं, सैह़ सुणदे तां हन अपर समझी नीं पांदे;"
"ACT","28","27","क्जोकि इन्हां लोकां दा मन मोटा, कने तिन्हां दे कंन्न बोल़े होई गियो हन, कने तिन्हां अपणियां अखीं बंद करी लियां हन, एह़ नीं होयैं कि सैह़ कदी अखीं नैं दिक्खन, कने कन्नां नैं सुणन, कने मने नैं समझन, कने मन बदलन, कने मैं तिन्हां जो खरा करैं।’"
"ACT","28","28","इसतांई तुहां जो जाणी लैणां चाइदा, कि परमात्मे एह़ उद्धार होरनी जाति दे लोकां अल्ल घल्ली दित्ता गेआ ऐ, कने सैह़ भी उद्धार पांगे।”"
"ACT","28","29","जाह़लू तिन्नी एह़ ग्लाया तां यहूदी अप्पु च बड़ी बैंह्स करणा लग्गे कने तित्थु ते चली गै।"
"ACT","28","30","सैह़ पूरे दो साल अपणे किराये दे घरे च रेह्आ,"
"ACT","28","31","कने जेह्ड़े तिस अल्ल ओंदे थे, तिन्हां सबना नैं मिलदा रेह्आ कने बिना रोक-टोक ते कने बड़ी हिम्मत रखी करी परमात्मे दे राज्जे दा प्रचार करदा कने प्रभु यीशु मसीह दियां गल्लां सखांदा रेह्आ।"
