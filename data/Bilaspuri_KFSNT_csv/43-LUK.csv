Book,Chapter,Verse,Text
LUK,1,1,आदरणीय थियूफिलुस जी! मतयां लोकें तिन्हां गल्लां रा ब्योरा लिखणे री कोशिश कीति सै जे अहांरे बिच हुईयां। 
LUK,1,2,"ठीक सैई गल्लां सै जे अहांजो तिन्हां लोकां ते मिलियां, तिन्हें जे इन्हां गल्लां जो यीशु मसीह रिया सेवकाईया रे शुरु तेई देख्या था कने बाद बिच सै परमेशरा रे वचना रे सेवक बणे। "
LUK,1,3,"इस खातर शुरु तेई इन्हां सारियां गल्लां जो पूरी सावधानिया ने कने ठीक-ठाक जाँच पड़ताल़ करने ते बाद, मिन्जो ये ठीक लगया भई हऊँ बी इन्हांजो तेरे खातर बारी-बारी लिखुं। "
LUK,1,4,तिसते जे भई तू तिन्हां गल्लां री हकीकत जाणी लो तिन्हांरी जे तिज्जो शिक्षा देई तरी। 
LUK,1,5,"तिन्हें दिनें ताहली जे यहूदिया प्रदेशा च हेरोदेस राजे रा राज था। तित्थी जकर्याह नौआं रा इक याजक था, सै जे अबिय्याह री याजकां री मन्डलिया च था। कने तिसरिया जनाना रा नौं इलीशिबा था सै जे हारुन रे कुल़ा री थी। "
LUK,1,6,"जकर्याह कने इलीशिबा ये दोन्नों जणे परमेशरा री नज़राँ च धर्मी थे, सै बड़े ध्याना ने प्रभुये रे हुक्मा जो कने विधियां जो मन्नां थे। "
LUK,1,7,"पर इलीशिबा रे औत्र हुणे रिया वजह ने तिन्हारे कोई न्याणा नीं था, कने हुण सै दोन्नों जणे बड़े स्याणे हुईगरे थे। "
LUK,1,8,ताहली जे जकर्याह अपणी मण्डलीया री बारी औणे पर यरूशलेम रे मन्दरा च याजकां रा काम्म करी राँ था। 
LUK,1,9,तां याजकां रे रीति-रिवाजां रे मुतावक तिसरे नौआं पर चिट्ठी निकल़ी कने तिसरा नौं आया भई प्रभुरे मन्दरा च जाईने तिसरिया हजूरिया च धूप बाल़ो। 
LUK,1,10,कने ताहली जे धूप बालणे रा बगत आया ताहली मते लोक मन्दरा रे अंगणा च कट्ठे हुईने प्राथना करी कराँ थे। 
LUK,1,11,"ताहली जे जकर्याह प्रभुरे मन्दरा च था, तिस बगत तिने प्रभुरा इक स्वर्गदूत ‌धूप बालणे री चौकिया रे सज्जे पासे खड़ीरा देख्या। "
LUK,1,12,जकर्याह तिस स्वर्गदूता जो देक्खीने घबराईग्या कने डरा रे मारे तिसरा बड़ा बुरा हाल था। 
LUK,1,13,"पर तिने स्वर्गदूते जकर्याह ने गलाया, “जकर्याह डरदा मत, इक पुत्र पाणे रे खातर तैं सै जे प्राथना परमेशरा ने कित्ति री, सै तेरी प्राथना परमेशरे सुणीलरी; कने तेरी जनाना इलीशिबा ते तिज्जो इक पुत्र जमणा! कने तू तिस पुत्रा रा नौं यूहन्ना रखयां। "
LUK,1,14,"तिज्जो त बड़ा नन्द कने खुशी हुणी, कने सौगी तिसरे जमणे ते मते सारयां लोकां मौज करनी, "
LUK,1,15,तिस परमेशरा रे खातर खास काम्म करना। तिस कदीं बी दाखरस कने कोई नशीली चीज़ नीं पीणी; कने तिस अपणी मौआ रे गर्भा ची पवित्र आत्मा ते भरी जाणा। 
LUK,1,16,"ताहली जे तिस बड्डे हुई जाणा, ताहली तिस अपणे प्रचारा ते मते सारयां इस्राएली लोकां जो तिन्हारे प्रभु परमेशरा पासे लैई औणा। "
LUK,1,17,"यूहन्ना परमेशरा रे सेवक एलिय्याह री आत्मा च कने सामर्थया च भरी ने तिसरे अग्गे-अग्गे चलणा। ताकि परमेशरा रे औणे ते पैहले लोकां रे मनां जो परमेशरा जो ग्रहण करने खातर त्यार करी सक्को। तेरे पुत्रा, मौ-बुढ़यां रा मन अपणे बच्चयां री तरफ फेरना, कने तिस हुक्मा जो नीं मनणे औल़े लोकां जो हुक्म मनणे रा ज्ञान सखाणा।” "
LUK,1,18,"जकर्याह स्वर्गदूता ते पुच्छया, “येढ़ा किछ हुणा, इसा गल्ला जो हऊँ कियां जाणी सक्कां? काँह्भई ये गल्ल बौहत हैरान करने औल़ी कने भरोसा करने लायक नीं, काँह्भई हऊँ त बुड्डा हुईगरा, कने मेरी जनाना बी बुड्डी हुईगरी।” "
LUK,1,19,"फेरी स्वर्गदूते तिसजो जबाब दित्या, “मेरा नौं जिब्राईल आ, हऊँ साक्षात परमेशरा रिया हजूरिया च खड़ीरा रेआं, तिने इ मिन्जो तुन्हांने गल्ल बात करने कने तिज्जो ये खुशखबरी सुनाणे खातर भेजीरा। "
LUK,1,20,"कने इस बगत मैं जो किछ तेरने गलाया, तिस पर तैं भरोसा नीं कित्या, इस खातर त्याड़ुआं तक जे सै बालक नीं जम्मया, तिन्हां दिनां तक तू अपणे मुँआं ते नीं बोली सकगा। काँह्भई सै गल्लां जे मैं गलाईयां सै गल्लां अपणे बगता च पूरी हूणी।” "
LUK,1,21,"इस सारे बगता च, लोक जकर्याह रा मन्दरा ते बाहर औणे रा इन्तजार करया राँ थे, तिन्हांजो हैरानी हुईराँ थी भई तिसजो मन्दरा रे अन्दर इतणी देर काँह लगी राईं। "
LUK,1,22,"ताहली जे सै बाहर निकल़ीने आया तां सै तिन्हां लोकां ने नीं गलाई सकया। कने सै जाणी गै भई तिने पक्का मन्दरा च कोई दर्शण देख्या, सै तिन्हाजो ईशारा करदा रेआ, कने मुँआं ते बोली नीं सकया। "
LUK,1,23,"ताहली जे जकर्याह री सेवा रे दिन पूरे हुईगे, तां सै यरूशलेम छड्डीने अपणे घरा जो चलीग्या। "
LUK,1,24,"किछ दिनां ते बाद छोड़े इ तिसरी जनाना इलीशिबा भारहत्थी हुई; कने पंज्जां महीनेयां तक अप्पूँजो लुकोन्दी रेई, "
LUK,1,25,"कने गलाणे लगी, “प्रभु कितणा दयालु आ!” भई “मेरे कोई न्याणा नीं था, पर तिने मांह पर किरपा करीने मिन्जो लोकां च औत्तर हुणे री बेईज्जतिया ते बचाया।” "
LUK,1,26,"इलिशिबा रे भारहत्थी हुणे रे छेऊंये महीने, परमेशरे जिब्राईल नौआं रे स्वर्गदूता जो गलील प्रदेशा रे नासरत नगरा च, "
LUK,1,27,"मरियम नौआं री इक क्वारी कुड़िया रे घरें भेज्या। तिसारी मंगणी यूसुफ नौआं रे माहणुये ने हुई थी, सै जे राजा दाऊद रे खानदाना रा था। "
LUK,1,28,"जिब्राईल स्वर्गदूत मरियम रे सामणे खड़ीग्या कने तिसारी बडयाई करदे हुए बोलणे लगया, “नमस्कार! तेरे ऊपर प्रभुरी किरपा हुई, कने प्रभु तू सौगी आ।” "
LUK,1,29,इसा गल्ला जो सुणीने मरियम बौहत हैरान हुईने सोच बिचार करने लगी भई स्वर्गदूता री गलाई रिया गल्ला रा क्या मतलब हुया। 
LUK,1,30,"स्वर्गदूते तिसाजो गलाया, “मरियम तू डरदी मत, काँह्भई परमेशर तेरते बौहत खुश आ। "
LUK,1,31,"तू गर्भवति हुणा, कने तेरते इक बालक जमणा; कने तू तिसरा नौं यीशु रखयां। "
LUK,1,32,"तिस सबनीं च महान हुणा, कने परमप्रधान परमेशरा रा पुत्र कहलाणा। प्रभु परमेशरा तिसजो तिसरे पूर्वज राजा दाऊद री राजगद्दी देणी। "
LUK,1,33,कने तिस इस्राएली लोकां रे राजा हुणा कने याकूब रे घराने पर सदा खातर राज करना; कने तिसरा राज कदीं खत्म नीं हुणा!” 
LUK,1,34,"मरियमे स्वर्गदूता ने गलाया, “हऊँ त इक क्वारी कुड़ी, मेरे न्याणा कियां हुणा?” "
LUK,1,35,"इसा गल्ला पर स्वर्गदूते तिसाजो जबाब दित्या, “पवित्र आत्मा तेरे ऊपर उतरना, कने परमप्रधान परमेशरा री महान सामर्थ तू पर छाणी। इस खातर तेरते सै जे न्याणा जमणा सै पवित्र हुणा, कने सै परमेशरा रा पुत्र कहलाया जाणा। "
LUK,1,36,"कने सुण, इक गल्ल होर दस्सूं, तेरी रिस्तेदार इलीशिबा, स्याणदे बगता च बी भारहत्थी हुईगी। लोक तिसाजो औत्र बोलां थे, पर ये तिसारे भारहत्थी हुणे रा छेंऊआं महीना हुईगरा। "
LUK,1,37,"काँह्भई तू हैरान मत हुन्दी, परमेशर सब किछ करी सक्कां!” "
LUK,1,38,"इसा गल्ला पर मरियमे गलाया, “हऊँ त प्रभुरी दासी, सब किछ तेरा इ बोल्लीरा ओ।” तिसते बाद स्वर्गदूत तिसा लाते चलीग्या। "
LUK,1,39,फेरी किछ दिनां ते बाद मरियम उट्ठीने इकदम पहाड़ी प्रदेशा च यहूदा रे इक नगरा जो गई। 
LUK,1,40,कने तिसा जगह जे जकर्याह रैयी कराँ था। तिसरे घरें जाईने तिसे तिसरिया जनाना इलीशिबा जो नमस्ते किति। 
LUK,1,41,"येढ़ा हुया भई जियां जे इलीशिबे, मरियमा री नमस्ते सुणी, तियां इ न्याणा तिसारे गर्भा च फुरने लगया, कने इलिशिबा पवित्र आत्मा ने भरीगी। "
LUK,1,42,"कने सै खुश हुईने जोरा री अवाज़ा च मरियमा ने बोलां इ, “परमेशरे तिज्जो सारियां जनानां च बौहत आशीषित कित्या, कने तेरा न्याणा बी आशीषित हुया! "
LUK,1,43,ये कितणी बड्डी ईज्जता री गल्ल इ भई मेरे प्रभुरी अम्मा मेरे साई इक हल्की जनाना ने मिलने जो आई! 
LUK,1,44,"तियां जे तैं मिन्जो नमस्ते कीति, तियां इ तेरी अवाज़ सुणी ने मेरे पेट्टा च न्याणा मौज्जा ने उछल़णे लग्या! "
LUK,1,45,"तिज्जो परमेशरे आशीषित कित्या, काँह्भई तैं विश्वास कित्या भई जो किछ प्रभुये तिज्जो गलाया, सै पूरा हुणा।” "
LUK,1,46,फेरी मरियमे गलाया : “हऊँ अपणे मना ते प्रभुरी तारीफ कराँ इ। 
LUK,1,47,"मेरा मन मेरा छुटकारा करने औल़े परमेशरा च आनन्दित हुया, "
LUK,1,48,"भई तिन्हे अपणी दासिया रे हल्के मना पर नज़र कित्ती, कने अज्जा ते हर इक जुगा रे लोकां मिन्जो धन्या बोलणा। "
LUK,1,49,"कने तिस सर्वशक्तिमान परमेशरा रा नौं पवित्र आ, तिने मेरे खातर बड्डे-बड्डे काम्म कीत्तीरे। "
LUK,1,50,"कने तिसरी दया तिन्हां सबनीं पर, सै जे तिसरा डर मन्‍नांये, पीढ़िया ते पीढ़िया तक बणी रेआंई। "
LUK,1,51,"परमेशर अपणे शक्तिशाली सामर्था ने बड्डे-बड्डे काम्म कराँ! देक्खा, सै लोक जे अपणियां समझा पर घमण्ड कराँ थे, परमेशरे तिन्हाजो तिणका-तिणका बखेरीत्या। "
LUK,1,52,परमेशरे राजयां जो तिन्हां रिया राजगद्दियां ते थल्ले त्वारी दित्या; कने पिड़ितां जो परमेशरे ऊच्चे संघासणां पर बठाल़ीने आदर दित्या। 
LUK,1,53,तिन्हे भूखयां जो बधिया रोटी ख्वाईने रजाया कने सेठां जो खाली हत्थ बाहर कड्डया। 
LUK,1,54,"परमेशरे इस्राएल रे लोकां री मदद किती, काँह्भई तिने अपणे वायदे जो याद कित्या, "
LUK,1,55,तेढ़ा जे परमेशरे अहांरे पूर्वजां यनि अब्राहम कने तिसरे कुलबे रे परति वायदा कित्या था।” 
LUK,1,56,"मरियम तकरीवन तिन्न महीने इलीशिबा सौगी रैयी, इसते बाद सै अपणे घरा जो बापिस आई गी। "
LUK,1,57,"फेरी इलीशिबा रे न्याणा जमणे रा बगत पूरा हुया, कने तिसे इक मुन्डुये जो जन्म दित्या। "
LUK,1,58,"कने ये खबर इकदम तिसारे पड़ेसियां कने रिस्तेदाराँ च फैलीगी भई प्रभुये स्याणदिया बेला बी तिसाजो न्याणा देईने बौहत दया किति, इस खातर लोकें तिसा सौगी मिलीने खुशी मनाई। "
LUK,1,59,"ताहली जे सै मुन्डुये अट्ठां दिनां रा हुया, तां यहूदी जातिया री रशमा रे मुतावक सारे रिस्तेदार कने मित्र तिसरा खतना (नामकरण) करने खातर कट्ठे हुए। सै तिस मुन्डुये रा नौं तिसरे पिता रे नौआं रे मुतावक जकर्याह रखणे लगे। "
LUK,1,60,"पर इलिशिबे येढ़ा नौं रखणे रे खातर मना कित्या कने गलाया, “इस मुन्डुये रा नौं यूहन्ना रखा।” "
LUK,1,61,"इसा गल्ला पर सारेयां लोकें रेहान हुईने पुच्छया, “कां? तेरे परिवारा च इस नौआं ते त कोई बी नीआं।” "
LUK,1,62,फेरी तिन्हे तिस मुन्डुये रे पिता जो ईशारा करीने पुच्छया भई तू इसरा क्या नौं रखणा चाँह। 
LUK,1,63,"तिने लिखणे रे खातर तख्ती मंगी, कने सारेयां लोकां जो हैरानिया च पाईने तिने लिख्या, “इस मुन्डुये रा नौं यूहन्ना इ हाया।” "
LUK,1,64,"इकदम इ जकर्याह बोलणे लगया, कने सै परमेशरा रा गुणगान करने लगया। "
LUK,1,65,कने तिसरे अखा-बखा रे रैहणे औल़े जितने लोक थे सै सारे रेहान हुईगे; कने ऊथी केढ़ी-केढ़ी गल्लां हुईयां इसरा गलाण बोलण यहूदिया प्रदेशा रे सारे पहाड़ी लाके च फैल्लीग्या। 
LUK,1,66,"सारे सुणने औल़े लोक अपणे-अपणे मना च सोच-बिचार करने लगे, “ये मुन्डु केढ़ा हुणा?” काँह्भई ये पक्की गल्ल इ भई प्रभुये री सामर्थ तिस मुन्डुये पर थी। "
LUK,1,67,तिसरा पिता जकर्याह पवित्र आत्मा ने भरीग्या कने तिने येढ़ी भविष्यवाणी किति : 
LUK,1,68,"“इस्राएल रे प्रभु परमेशरा री स्तुति ओ, काँह्भई सै अपणे लोकां ले आया कने तिन्हारा छुटकारा कित्या। "
LUK,1,69,"कने अपणे सेबक दाऊद रे कुल़ा च अहांरे खातर इक महान छुटकारा करने औल़े जो भेज्या, "
LUK,1,70,"तियां जे तिने बौहत पैहले ते अपणे पवित्र भविष्यवक्तयां रे जरिये बोल्या था, "
LUK,1,71,"भई सै अहांरे दुश्मणां ते, कने अहांने नफरत करने औल़यां रे अधिकारा ते अहांरा छुटकारा कित्या। "
LUK,1,72,"भई अहांरे पूर्वजां पर दया करीने अपणे पवित्र वायदे जो याद करा, "
LUK,1,73,सै वायदा जे तिन्हे अहांरे पूर्वज अब्राहम सौगी कित्या था। 
LUK,1,74,कने तिसरे बरदाना ते अहें अपणे दुश्मणां रे चुंगल़ा ते छडुआईने बिना डरे 
LUK,1,75,तिसरे सामणे पवित्रता कने प्रभुरी इच्छा रे मुतावक जिन्दगी भर तिसरी सेवा करदे रैईये। 
LUK,1,76,"कने बालक, तू परमप्रधान परमेशरा री भविष्यवाणी करने औल़ा माहणु पुकारया जाणा, काँह्भई तू प्रभुरे अग्गे-अग्गे चलणा कने तिसरे औणे खातर लोकां जो त्यार करना। "
LUK,1,77,तू अपणयां लोकां जो ये सखाणा भई सै कियां तिन्हांजो छुटकारा देणे रे खातर तिन्हांरे पापां जो माफ कराँ। 
LUK,1,78,"कने परमेशरा री दया री वजह ने, सूरजा रिया लोई साई स्वर्गा ते मसीहे अहांले औणा, "
LUK,1,79,"भई सै जे परमेशरा जो नीं जाणदे सै तिन्हां लोकां साई ये सै जे अन्धेरे च बैठीरे, कने मौती ते डरीरे, तिन्हां पर परमेशरा रे सन्देशा री लोय चमको। कने तिस अहांरी अगुवाई करनी, ताकि अहें परमेशरा सौगी शान्तिया ने रैई सक्को।” "
LUK,1,80,"कने सै बालक यूहन्ना कद काठिया च कने आत्मा रिया शक्तिया च मजबूत हुन्दा गया, कने बड्डा हुणे ते बाद तदुआं तक जे तिने इस्राएल रे लोकां च अपणी सेवा नीं शुरु किति, तदुआं तक सै जंगला च रैया। "
LUK,2,1,"जिस बगत रोम देशा रा बादशाह औगस्तुस कैसर था, तिस बगत तिने ये हुक्म दित्या भई तिसरे राज्जा च औणे औल़े सारे लोकां री गिणती करी कने तिन्हारे नौं लिखे जायें। "
LUK,2,2,पहली दफा नौं लिखणे रा ये काम्म उस बगत हुया जिस बगत जे सीरिया लाके रा हाकिम क्विरिनियुस था। 
LUK,2,3,तां बादशाह रे हुक्मा रे मुतावक सारे लोक अपणे नौआं जो लखाणे खातर अपणे-अपणे नगरा जो गये। 
LUK,2,4,"इस खातर भई यूसुफ दाऊद रे टबरा कने कुलबे रा था, तां सै बी गलील प्रदेशा रे नासरत नगरा ते यहूदिया प्रदेशा बिच दाऊद राजे रे शहर बैतलहम जो गया, "
LUK,2,5,भई तित्थी जाई कने अपणी भारहत्थी मंगेतर मरियम सौगी नौं लखाई सक्को। 
LUK,2,6,"जिस बगत सै बैतलहम नगरा बिच थे तां मरियम रे वाल़्थी हुणे रा बगत आईग्या, "
LUK,2,7,"कने तिसारे पहलौठे पुत्रा रा जन्‍म हुया कने तिसे अपणे न्याणे जो कपड़े च लपेटी ने इक्की गोयडा रिया खुरलिया च रखया, काँह्भई नगरा च तिन्हाजो किसी बी सराईं बिच रैहणे जो जगह नीं मिली थी। "
LUK,2,8,तिस देशा बिच कई गद्दी थे सै जे राति रे बगत खुल्लिया जगह बिच अपणी भेडां जो कट्ठा करीने तिन्हारी रखवाली कराँ थे। 
LUK,2,9,तिसा राति जो प्रभुये रा इक स्वर्गदूत तिन्हारे सामणे आईने खड़ीग्या कने तिन्हारे चऊँ पासयां परमेशरा रा तेज हुईग्या कने सै बड़े भरी डरीगे। 
LUK,2,10,"तां फेरी स्वर्गदूते तिन्हाजो गलाया, “मता डरदे!” हऊँ तुहांरे खातर बड़े मजे री खुशखबरी सुनाणे आईरा सै जे सारे लोकां खातर हुणी। "
LUK,2,11,भई आज्ज राजा दाऊद रे नगर बैहतलम च तुहांरे खातर पापां ते छुटकारा देणे औल़े मुक्तीदाते रा जन्‍म हुया कने सैई मसीह प्रभु आ। 
LUK,2,12,कने तिसरी तुहांरे खातर ये पछयाण इ भई इक न्याणा कपड़े च लिपटी रा गोयडा री खुरलिया च रखीरा मिलणा। 
LUK,2,13,"ताहली इकदम तिस स्वर्गदूता सौगी मते स्वर्गदूतां री मण्डली हुईगी कने सै परमेशरा रा गुणगान करदे सुझया कराँ थे, सै येढ़ा गाया कराँ थे भई, "
LUK,2,14,स्वर्गा च परमेशरा री बडयाई ओ कने जमीना पर तिन्हां माहणुआं ते जे परमेशर खुश आ तिन्हां पर सुख-शान्ति ओ। 
LUK,2,15,"स्वर्गदूत गान्दे-गान्दे स्वर्गा जो चलीये तां फेरी गद्दीयें इक्की-दूये जो खुशखबरी दित्ति, चला अहें बैतलहम चलीये कने ये जे गल्लां हुईयां कने तिन्हांजो प्रभुये परगट कित्या, इन्हांजो जाईने देखिये "
LUK,2,16,फेरी सै झट-पट गये कने गोयडा च मरियम कने यूसुफ जो देख्या कने खुरलिया च तिस न्याणे जो बी देख्या। 
LUK,2,17,तिन्हाजो देक्खीने तिन्हे गद्दीयें न्याणे रे बारे च स्वर्गदूतां रे मुँआं ते सुणीरी सारी गल्लां रा जिकर कित्या। 
LUK,2,18,कने जितणयां लोकें गद्दीयां री गल्लां सुणियां सै सब जणे बड़े हैरान हुये। 
LUK,2,19,पर मरियमे सारियां गल्लां जो अपणे मना च रखी कने सोच-विचार कित्या। 
LUK,2,20,कने गद्दियां जो तेढ़ा जे स्वर्गदूते गलाईरा था तेढ़ा इ सब किछ सुणी ने कने देक्खीने सै परमेशरा री बडयाई कने गुणगान करदे वापस हटि गये। 
LUK,2,21,"अट्ठां दिनां बाद, यहूदी रीति-रिवाजा रे मुतावक तिस बगत जे तिस बच्चे रा खतना (नामकरण संस्कार) हुया, ताहली तिसरा नौं यीशु रखया। ये सै नौं था तिस न्याणे रा नौं जे पेट्टा च औणे ते पैहले स्वर्गदूते मरियमा जो दस्सीरा था। "
LUK,2,22,"किछ दिनां ते बाद, मूसा रिया व्यवस्था रे मुतावक बच्चा जमणे ते बाद माता जो शुद्ध होणे रे खातर सै जे किछ करने री जरुरत थी, तिसजो पूरा करने रा सै बगत आया, तां युसूफ कने मरियम बच्चे जो प्रभुये जो सौंपणे खातर यरूशलेम मन्दरा च ली आये, "
LUK,2,23,(प्रभुये री व्यवस्था रे मुतावक : “जे कोई जनाना पैहलौठे जो जन्म देईं तां तिस मुन्डुये जो प्रभुये रे हत्था सौंपणा जरुरी आ।”) 
LUK,2,24,प्रभुये री व्यवस्था ये बी बोलां इ भई माता-पिता जो कोकड़यां री जोड़ी या कबुतराँ रे दुईं बच्चयां रा बलिदान चढ़ाणा जरुरी था। तियां इ युसूफ कने मरियमे कित्या। 
LUK,2,25,"तिस वगत यरूशलेम नगरा च शमौन नौआं रा इक माहणु था। कने सै परमेशरा जो मनणे औल़ा कने तिसरा भगत था; सै जे इस्राएल जो शान्ती दवाणे खातर मसीह रा इन्तजार करया राँ था, कने पवित्र आत्मा तिस सौगी था। "
LUK,2,26,"पवित्र आत्मे तिस्सो दर्शण दित्या था भई तालुआं तक जे सै प्रभु रिया तरफा ते भेज्जीरे मसीहे जो देखी नीं लेन्दा, तदुआं तक तिसरी मौत नीं हुणी। "
LUK,2,27,पवित्र आत्मा री अगुवाईया ते सै मन्दरा जो गया कने तिस इ दिन मरियम कने युसूफ न्याणे यीशुये जो यहूदी व्यवस्था रे मुतावक परमेशरा ले अर्पण करने आईरे थे। 
LUK,2,28,"तिस बगत शमौन बी ऊथी मौजूद था, तिने तिस न्याणे जो अपणिया गोदा च लेआ कने परमेशरा री बडयाई करदे हुए बोलणे लगया, "
LUK,2,29,"“मेरे प्रभु, हुण तू अपणे दास्सा जो अपणे वायदे रे मुतावक शान्तिया ने मरने दे! "
LUK,2,30,"काँह्भई तियां जे तैं मेरने वादा कित्तिरा था, तिसरे मुतावक मैं तेरे छुटकारे जो देखील्या, "
LUK,2,31,तिसजो जे तैं सबनीं लोकां री नज़राँ च त्यार कित्या। 
LUK,2,32,"भई सै अन्यजातियां रे लोकां जो सच्चाई दसणे रे खातर इक जोतिया साई हुणा, कने तेरे अपणयां लोकां इस्राएल रे खातर तिस आदर लेईने औणा!” "
LUK,2,33,"बालक यीशुये रे बारे च शमौन सै जे किछ बोलीराँ था, तिसजो सुणीने युसूफ कने मरियम हैरान हुईगे। "
LUK,2,34,"फेरी शमौने तिन्हाजो आशीष दित्ती, कने तिने तिसरी माता मरियमा ने गलाया, “ये न्याणा परमेशरा री चुणीरी नशाणी इ। इस्राएल रे बौहत लोकां तिसरा इन्कार करना, कने सैई गल्ल कईयां रे उजड़ने री वजह बणनी, पर तिस बौहत लोकां रे खातर आशीषा री वजह बणना। "
LUK,2,35,तू बौहत दुखी हुणा भई सै तलवारी ने तेरे दिला जो आर-पार बिन्हणे साई हुणा।” 
LUK,2,36,"हन्ना, परमेशरा री इक पक्की भगतणी थी, तिसाजो जे परमेशरा री भविष्यवाणी करने रा बरदान था, सै बी तिस बगत मन्दरा च हाजर थी। सै अशेर रे गोत्रा चते फनूएल री कुड़ी थी, कने सै बौहत बुड्डी थी। ताहली जे तिन्हारे ब्याह जो हुईरे सिर्फ सात्त साल हुईरे थे तिस बगत तिसारे घरा औल़े री मौत हुईगरी थी, तां सै बिधवा थी। "
LUK,2,37,"हुण सै चौरासियां सालां री थी। सै मन्दरा रे अंगणा जो छड्डीने किति जो नीं जान्दी थी, कने रात दिन ऊथी रैयां थी। सै भुक्खी प्यासी रैईने प्राथना सौगी परमेशरा री अराधना कराँ थी। "
LUK,2,38,"ताहली जे शमौन, मरियम कने युसूफा ने गल्ल-बात करी राँ था, तिस बगत हन्नाह बी ऊथी पुज्जी कने परमेशरा री स्तुति करने लगी। फेरी तिसे जाईने तिन्हां सारयां जो यीशुये रे बारे च दस्या, सै जे तिस राजे री निहाल़पा च थे, कने सै आईने यरूशलेम नगरा जो छडवाणे औल़ा था। "
LUK,2,39,"यीशुये रे मौ-बुढ़यां प्रभुये रे व्यवस्था रे मुतावक सारी जरुरी गल्लां पूरी कीत्ति यां, तिसते बाद सै गलील प्रदेशा रे नासरत नगरा च अपणे घरा जो बापस आईगे। "
LUK,2,40,"कने बालक यीशु कद काठिया च बधदा कने मजबूत हुन्दा गया, कने ज्ञाना री गल्लां ने भरदा गया; कने परमेशरा रा तिस पर खास आशीरबाद था। "
LUK,2,41,"हर साल यीशुये रे माता-पिता फसह रा त्योहार मनाणे खातर यरूशलेम नगरा जो जां थे, येढ़ा करना हर इक यहूदी खातर जरुरी था। "
LUK,2,42,"ताहली जे यीशु बाराँ सालां रा हुईग्या, तां सै त्योहारा रिया रीतिया रे मुतावक यरूशलेम जो गये। "
LUK,2,43,"जिस बगत त्योहार खत्म हुईग्या, तां सै नासरत नगरा जो बापस चलीपे, पर यीशु यरूशलेम च रुकिग्या। इसा गल्ला जो तिसरे माता-पिता नीं जाणदे थे। "
LUK,2,44,"काँह्भई तिन्हे सोच्चया भई सै होरसी जातरुआं सौगी हुणा, इक् दिनां रा सफर हंडणे ते बाद तां जे सै तिन्हाजो नीं सुझया, फेरी सै तिस्सो अपणे रिस्तेदाराँ कने मित्राँ रे बिच टोल़णे लगे। "
LUK,2,45,"कने तां जे यीशु तिन्हाजो किति नीं मिलया, तां सै तिस्सो टोल़दे-टोल़दे मुड़ी कने वापस यरूशलेम पुज्जे। "
LUK,2,46,"तिज्जे दिन यीशु तिन्हाजो मन्दरा रे अंगणा च मिलया, तित्थी सै यहूदी धर्म-गुरुआं सौगी बैठिरा था, कने तिन्हारी गल्लां सुणीने आत्मिक कने धार्मिक गल्लां रे बारे च स्वाल जबाब करी राँ था। "
LUK,2,47,"सारयां लोकें तिन्हे जे सै गलांदा सुणया, सै सब जणे तिसरी सूझबूझ कने तिसरे जबाबां जो सुणीने हैरान हुईगे। "
LUK,2,48,"तिसजो देक्खीने यीशुये रे माता-पिता बड़े हैरान हुए कने तिसरी माते तिसजो गलाया, “पुत्रा, तैं अहां सौगी येढ़ा काँह कित्या? तिज्जो टोल़दे-टोल़दे तेरे पिता रे कने मेरे प्राण त कट्ठे हुईगरे थे।” "
LUK,2,49,"फेरी यीशुये तिन्हाजो गलाया, “तुहें मिन्जो कजो टोल़ी कराँ थे? क्या तुहांजो येढ़ा पता नीआं भई मेरा अपणे पिता रे घरें हुणा जरुरी आ?” "
LUK,2,50,"पर सै क्या बोलीराँ था, तिन्हां रिया समझा च किछ नीं आया। "
LUK,2,51,"फेरी सै तिन्हां सौगी नासरत जो वापस आईग्या, कने तिन्हारा हुक्म मनदा रैया; कने तिसरी माते ये सारी गल्लां अपणे मना च रखी। "
LUK,2,52,यीशुये जो परमेशर कने माहणुआं रा अनुग्रह मिलदा गया कने सै अक्ला च कने कद काठिया च बधदा गया। 
LUK,3,1,"रोम देशा रे बादशाह तिबिरियुस कैसरा रे राज्जा रे पन्द्रहवे साल्ला च ताहली जे पुन्तियुस पिलातुस यहूदिया प्रदेशा रा राज्यपाल था, कने तिस देशा रे चौथे हिस्से रे राजयां च हेरोदेस गलील इलाके रा कने तिसरा भाई फिलिप्पुस इतुरैया कने त्रखोनीतिस जिले रा, कने लिसानियास अबिलेने प्रदेशा रे चौथे हिस्से बिच राज कराँ था। "
LUK,3,2,"तिन्हां दिनां च मुखियायाजक त हन्ना कने कैफा थे, तां तिस वगत परमेशरा रा सन्देश सुणसान जगह बिच जकर्याह रे पुत्र यूहन्ना ले पुज्जया। "
LUK,3,3,"कने सै यरदन रे आसे पासे रे सारे प्रदेशा च आईने, अपणे पापां रिया माफिया रे खातर मन फिरावा रे बपतिस्मे रा प्रचार करने लगया। "
LUK,3,4,"यशायाह भविष्यवक्ते यूहन्ना रे बारे च बड़े पैहले ये सब गलाई रखीरा था भई, “सुणसान जगह च इक माहणुये रे हाक पाणे री अवाज़ सुणी कराँ इ भई प्रभुये जो ग्रहण करने खातर अपणे मना जो त्यार करा, तियां जे लोक किसी खास माहणुये रे खातर सड़कां सिधियां बणायें। "
LUK,3,5,"हरेक खड्डा खोल़ा भरया जाओ, हरेक पहाड़ कने ऊच्ची जगह पधरी कीति जाओ, कने सै जे टेढा-मेढा सै सिधा कित्या जाणा कने सै जे ऊच्चा नीहठा रस्ता सै पधरा बणना। "
LUK,3,6,कने हर माहणुये परमेशरा रे दीत्तिरे छुटकारे जो देखणा।” 
LUK,3,7,"सै जे बौहत लोकां री भीड़ा री भीड़ यूहन्ने ते बपतिस्मा लेणे जो निकल़ीने औआं थी सै तिन्हाजो गलां था, “जहरीले सर्पा साई बुरे लोको तुहांजो परमेशरा ते औणे औल़िया सजा ते किने खबरदार कित्या? "
LUK,3,8,"जे तू तिसा सजा ते बचणा चांह तां अपणिया जिन्दगिया च ये साबित कर भई तैं अपणयां पापां ते मन फिराया कने परमेशरा खौ मुड़ीरा। कने अपणे-अपणे मना च ये नीं सोच्चा भई अब्राहम अहांरा पूर्वज आ; ताकि परमेशरा अहांजो सजा नीं देणी, पर हऊँ तुहाँजो बोलां भई ‘परमेशर अब्राहमा रे खातर इन्हां पत्थराँ ते बी बच्चा पैदा करी सक्कां!’ "
LUK,3,9,"कने तियां जे इक माहणु अपणिया कुहाड़िया ने सै डाल़ जे बुरा फल़ ल्यावां तिसजो बड्डी टुक्की ने अग्गी च जल़ाणे जो त्यार आ, तियां इ परमेशर तुहौं तुहांरे पापां खातर सजा देणे जो त्यार आ।” "
LUK,3,10,"तां लोकां री भीड़ तिसते पुछणे लगी, “अहांजो परमेशरा रिया इसा सजा ते बचणे खातर क्या करने पौणा?” "
LUK,3,11,"यूहन्ने तिन्हाजो जवाब दित्या, “जे तुहांले दो कुरते ओ, तां तिन्हां चते इक कुरता तिसले जे नीआं तिस ज़रुरतमन्द माहणुये जो देई दो, कने जे तुहांले रोटी ओ, तां तिसाजो तिन्हां सौगी बन्डी लो सै जे भुक्खे ओ।” "
LUK,3,12,"चुंगी लेणे औल़े बेईमान लोक बी तिसले बपतिस्मा लेणे आये कने पुछणे लगे, “गुरु जी, अहें क्या करीये?” "
LUK,3,13,"तिने तिन्हाजो गलाया, “अपणे कम्मां च ईमानदार रौ। रोमि सरकारा रे मुतावक जितणा कर लेणे रा हुक्म हो, उतणा इ लेणा चाहिन्दा, इसते मता नीं।” "
LUK,3,14,"किछ सपाईयें बी पुच्छया, “अहांजो क्या करना चाहिन्दा?” यूहन्ने तिन्हाजो जवाब दित्या, “किसी ते तिसरे पैसयां जो नीं खोयां, कने जाणदे हुए बी किसी पर झूट्ठा इल्जाम नीं लगायों, कने तुहांजो जितणी मजदूरी मिलांई तिसच इ सन्तोख रखयों।” "
LUK,3,15,"सारे लोक उम्मीद करी राँ थे भई मसीहे बड़े छोड़ औणा, सै येढ़ा जाणने जो बड़े इच्छुक थे भई क्या यूहन्ना इ सै मसीहा त नीआं? "
LUK,3,16,"तां यूहन्ने येढ़ा बोलीने तिन्हारे सवाला रा जवाब दित्या, “हऊँ त तुहांजो पाणिये च बपतिस्मा देआं, पर सै औणे औल़ा सै जे मेरते बी सामर्थी आ; हऊँ तिसरे मुकावले किछ बी नींआ, हऊँ इक्की सेवका रा सब्बीं ते छोट्टा काम्म तिस खातर करना चाओ, तां बी लायक नींआ। तिस तुहांजो पवित्र आत्मा कने अग्गी च बपतिस्मा देणा। "
LUK,3,17,"सै माहणु जाति रा न्याय करने आई कराँ, ठीक तियां इ जियां जे करसाण कणका जो छन्डी ने भूआ ते लग कराँ। फेरी तिस अपणे ख्वाड़े री साफ-सफाई खरे तरीके ने करनी कने कणका जो अपणे पेड़ुये च कट्ठा करीने रखणा, पर भूआ जो तिस अग्गी च फुकणा सै जे कदीं बुझदी नीं हो।” "
LUK,3,18,"यूहन्ना इस तरीके ने लोकां जो कई गल्लां ते चत्तन्न करदा रैया, कने मसीह रे औणे री खुशखबरिया रा प्रचार करदा रैआं था। "
LUK,3,19,"पर तिने चौथाई देशा रे राजा हेरोदेस जो तिसरे भाई फिलिप्पुस रिया जनाना हेरोदियासा रे बारे च, कने सारे बुरयां कम्मां च सै जे तिने कीत्तीरे थे, लुहामा दित्या। "
LUK,3,20,"इस खातर हेरोदेस राजे तिन्हां सब्बींते बधीने ये बुरा काम्म बी कित्या, भई यूहन्ने जो जेल्ला च पाईत्या। "
LUK,3,21,"पर यूहन्ने जो जेल्ला च पाणे ते पैहले ताहली जे बौहत सारे लोक बपतिस्मा लैईराँ थे तां यीशुये बी बपतिस्मा लैया। इसते बाद ताहली जे सै प्राथना करी राँ था, तां स्वर्ग खुलीग्या। "
LUK,3,22,"कने पवित्र आत्मा शरीर रे रुपा च कबूतरा साई तिस पर उतरया, कने स्वर्गा ते ये अवाज़ आई : भई, “तू मेरा प्यारा पुत्र आ, हऊँ तेरते बड़ा खुश आ।” "
LUK,3,23,"जिस बगत यीशुये लोकां च अपणी सेवा शुरु किति, तिस बगत सै लगभग तिआं साल्लां रा था। कने लोक तिस्सो यूसुफा रा पुत्र समझां थे, भई यूसुफ त एली रा पुत्र था। "
LUK,3,24,"एली मत्तात रा पुत्र था, कने मत्तात लेवी रा पुत्र था। लेवी मलकी रा पुत्र था, कने मलकी यन्ना रा पुत्र था। कने यन्ना यूसुफ रा पुत्र था। "
LUK,3,25,"युसूफ मत्तित्याह रा पुत्र था, कने मत्तित्याह आमोस रा पुत्र था। आमोस नहूम रा पुत्र था, कने नहूम असल्याह रा पुत्र था। असल्याह नोगह रा पुत्र था। "
LUK,3,26,"नोगह मात रा पुत्र था, कने मात मत्तित्याह रा पुत्र था। मत्तित्याह शिमी रा पुत्र था, कने शिमी योसेख रा पुत्र था। कने योसेख योदाह रा पुत्र था। "
LUK,3,27,"योदाह यूहन्ना रा पुत्र था, कने यूहन्ना रेसा रा पुत्र था। रेसा जरुब्बाबिल रा पुत्र था, कने जरुब्बाबिल शालतियेल रा पुत्र था। शालतियेल नेरी रा पुत्र था। "
LUK,3,28,"नेरी मलकी रा पुत्र था, कने मलकी अद्दी रा पुत्र था। अद्दी कोसाम रा पुत्र था, कने कोसाम इलमोदाम रा पुत्र था। कने इलमोदाम एर रा पुत्र था। "
LUK,3,29,"एर यहोशू रा पुत्र था, कने यहोशू इलाजार रा पुत्र था। इलाजार योरीम रा पुत्र था, कने योरीम मत्तात रा पुत्र था। मत्तात लेवी रा पुत्र था। "
LUK,3,30,"लेवी शमौन रा पुत्र था, कने शमौन यहूदा रा पुत्र था। यहूदा यूसुफ रा पुत्र था, कने यूसुफ योनान रा पुत्र था। योनान इल्याकीम रा पुत्र था। "
LUK,3,31,"इल्याकीम मलेआह रा पुत्र था, कने मलेआह मिन्नाह रा पुत्र था। मिन्नाह मत्तता रा पुत्र था, कने मत्तता नातान रा पुत्र था। नातान दाऊद रा पुत्र था। "
LUK,3,32,"दाऊद यिशै रा पुत्र था, कने यिशै ओबेद रा पुत्र था। ओबेद बोअज रा पुत्र था, कने बोअज सलमोन रा पुत्र था। सलमोन नहशोन रा पुत्र था। "
LUK,3,33,"नहशोन अम्मीनादाब रा पुत्र था, कने अम्मीनादाब अरनी रा पुत्र था। अरनी हिस्रोन रा पुत्र था, कने हिस्रोन फिरिस रा पुत्र था। फिरिस यहूदा रा पुत्र था। "
LUK,3,34,"यहूदा याकूब रा पुत्र था, कने याकूब इसहाक रा पुत्र था। इसहाक अब्राहम रा पुत्र था, कने अब्राहम तिरह रा पुत्र था। तिरह नाहोर रा पुत्र था। "
LUK,3,35,"नाहोर सरुग रा पुत्र था, कने सरुग रऊ रा पुत्र था। रऊ फिलिग रा पुत्र था, कने फिलिग एबिर रा पुत्र था। एबिर शेलाह रा पुत्र था। "
LUK,3,36,"शेलाह केनान रा पुत्र था, कने केनान अरफक्षद रा पुत्र था। अरफक्षद शेम रा पुत्र था, कने शेम नूंह रा पुत्र था। नूंह लेमेक रा पुत्र था। "
LUK,3,37,"लिमिक मथूशिलह रा पुत्र था, कने मथूशिलह हनोक रा पुत्र था। हनोक यिरिद रा पुत्र था, कने यिरिद महललेल रा पुत्र था। महललेल केनान रा पुत्र था। "
LUK,3,38,"केनान इनोश रा पुत्र था, कने इनोश शेत रा पुत्र था। शेत आदम रा पुत्र था, कने आदम परमेशरा रा पुत्र था (काँह्भई आदम जो परमेशरे अपणे रुपा च बणाया था)। "
LUK,4,1,"फेरी यीशु पवित्र आत्मा रिया अगुवाईया च, यरदन ते वापस आया; कने चाल़ियां दिनां तक आत्मा रे सखाणे ते सुणसान जगह च फिरदा रैया। "
LUK,4,2,"कने शैतान तिसरी परीक्षा करदा रैया। तिन्हें दिनें तिने किछ नीं खादया कने ताहली जे सै दिन पूरे हुईगे, तां तिसजो भुख लगी। "
LUK,4,3,"फेरी शैताने तिसजो गलाया, “जे तू परमेशरा रा पुत्र आ तां इन्हां पत्थराँ जो बोल भई ये रोटी बणी जाओ।” "
LUK,4,4,"पर यीशुये तिसजो जवाब दित्या, “पवित्रशास्त्रा च येढ़ा लिखिरा भई माहणु सिर्फ रोटिया तेई नीं जिऊंदा रैहणा।” "
LUK,4,5,फेरी शैतान यीशुये जो इक उच्चिया ठारी लैईया कने इक्की पला च तिस्सो संसारा रे सारे राज पाठ दखाई ते। 
LUK,4,6,"कने शैताने तिसने गलाया, “हऊँ ये सारा अधिकार कने इन्हांरा सारा राज-पाठ तिज्जो देंगा, काँह्भई ये सब किछ मिन्जो सौंपीरा; कने हऊँ तिस्सो जे चाऊँ तिस्सो देई सक्कां। "
LUK,4,7,"इस खातर जे तू मेरे अग्गे मत्थाटेकगा कने मेरी अराधना करगा, तां ये सब किछ तेरा हुई जाणा।” "
LUK,4,8,"यीशुये तिस्सो जवाब दित्या, “पवित्रशास्त्रा च ये बी लिखिरा भई, तू सिर्फ अपणे प्रभु परमेशरा री अराधना कर कने तिसरी इ सेवा टैहल कर।” "
LUK,4,9,"फेरी शैतान तिस्सो यरूशलेम च नेईने मन्दरा री सब्बीं ते उच्चिया ठाहरी खड़ा कित्या कने गलाया, “तू दावा कराँ भई तू परमेशरा रा पुत्र आ, येत्थीते छाल़ मारीने साबित कर। "
LUK,4,10,"काँह्भई लिखिरा, सै अपणे स्वर्गदूतां जो तेरे बारे च ये हुक्म देंगा, भई सै तेरी रक्षा करो। "
LUK,4,11,"कने तिन्हां इकदम तिज्जो अपणे हत्था पर इयां थम्मी लेणा, तिसते जे तेरे पैराँ जो बी पत्थराँ ते चोट तक नीं लगणी।” "
LUK,4,12,"पर यीशुये तिस्सो जवाब दित्या, भई पवित्रशास्त्रा च ये बी लिखिरा, “तू प्रभु अपणे परमेशरा रा इम्तेहान नीं लेआं।” "
LUK,4,13,"ताहली जे शैतान सारी परीक्षा करी चुक्कया, तां फेरी किछ वगत रे खातर तिस्सो छड्डीने चलीग्या। "
LUK,4,14,"फेरी यीशु पवित्र आत्मा रिया सामर्थय च गलील प्रदेशा जो वापस आया, कने आस-पड़ोस रे सारेयां लाकयां च तिसरे कम्मां रे चर्चे हुणे लगे। "
LUK,4,15,"कने सै तिन्हां इ यहूदी सभा घराँ च उपदेश करदा रैया, कने सब लोक तिसरी बडयाई करदे रैये। "
LUK,4,16,"फेरी यीशु नासरत नगरा च वापस आया, तित्थी जे सै पल़या-बढ़या था, तां अपणी रीता रे मुतावक सै विस्रामा रे दिन यहूदी सभा घरा च गया कने ऊथी पवित्रशास्त्र पढ़ने खातर खड़ा हुआ। "
LUK,4,17,"कने तिन्हाजो यशायाह भविष्यवक्ता री कताब पढ़ने खातर दित्ती, सै कताबा जो खोल्ली ने तिसा जगह ते पढ़ने लगे तित्थी जे येढ़ा लिखिरा था, "
LUK,4,18,"“प्रभुरा आत्मा मेरे ऊपर आ, काँह्भई तिने गरीबां जो खुशखबरी सुनाणे रे खातर मेरा अभिषेक कीतिरा। तिने हऊँ भेजीरा, भई हऊँ सै जे शैतान्ना रिया कैदा चे तिन्हाजो छुटकारे रा, कने अन्हेयां जो नज़र पाणे री खुशखबरी देऊं, कने दुख तकलीफां च फसीरे लोकां जो छड़वाऊँ। "
LUK,4,19,कने प्रभुरे खुश रैहणे रे साला रा प्रचार करुँ।” 
LUK,4,20,फेरी तिने कताब बन्द करीने यहूदी सभा घर रे सेवका रे हत्था च देईती कने फेरी बैठीग्या कने यहूदी सभा घर रे सारे लोकां री नज़राँ तिस पर थी। 
LUK,4,21,"कने सै तिन्हाने गलाणे लगया, “जो किछ तुहें पवित्रशास्त्रा री गल्ल हुण सुणी सै आज्ज पूरी हुई!” "
LUK,4,22,"कने सारयां लोकें यीशुये री सराहना कित्ति, कने तिसरे मुँआं ते निकल़णे औल़े अनुग्रह रे वचन सुणीने सै सब हैरान हुईगे; कने गलाणे लगे, “क्या ये यूसुफा रा पुत्र नीआं?” "
LUK,4,23,"फेरी यीशुये तिन्हाजो गलाया, “शायद तुहां मेरे ऊपर ये कहावत जरुर बोलणी, भई बैद अप्पूँजो ठीक कर! कने जो किछ अहें सुणया भई जिस तरीके ने जे तैं कफरनहूम नगरा च सामर्था रे काम्म कित्ते, तिस तरीके ने येत्थी अपणे नगरा च काँह नीं करदा? "
LUK,4,24,पर हऊँ तुहांजो सच्ची गल्ल दस्सां भई कोई बी भविष्यवक्ता अपणे देशा च आदर नीं पान्दा।” 
LUK,4,25,"पर हऊँ तुहाँजो सच्च बोल्लां भई, “एलिय्याह भविष्यवक्ते रे बगत ताहली जे साढ़े तिन्न साल्लां तक अम्बरा ते बरखा नीं हुई कने सारे इस्रायल देशा च बड़ा नकाल़ पैया; तां पक्का इस्राएल च येढ़ियां बौहत जरुरत मन्द विधवां थियां। "
LUK,4,26,पर एलिय्याह भविष्यवक्ते जो तिन्हां चते किसी बी विधवा ले नीं भेज्या; पर तिस्सो सीदोन प्रदेशा रे सारफ़त गाँवां री होर जातिया री इक विधवा जनाना लेई भेज्या। 
LUK,4,27,"या फेरी एलीशा भविष्यवक्ते रे बगत इस्राएल देशा रे विच इ मते सारे कोढ़ी थे तिन्हाजो जे ठीक हुणे री जरुरत थी।” पर नामान नौआं रे कोढ़िये ते इलावा होर कोई ठीक नीं कित्या, सै जे सीरिया प्रदेशा रा बसिन्दा था, "
LUK,4,28,ताहली जे यहूदी सभा घर च हाजर लोकें ये गल्लां सुणी तां तिन्हाजो बड़ा गुस्सा आया। 
LUK,4,29,"कने तिन्हे उट्ठीने तिसजो नगरा ते बाहर कढया कने तिस पहाड़ा री चोट्टिया पर लेइगे तिस पर जे तिन्हारा नगर बसीरा था, सै यीशुये जो मारने खातर पहाड़ा रिया चोट्टिया ते थल्ले सट्टणा चांह थे, "
LUK,4,30,पर यीशु तिन्हारे विच्चा ते निकल़ीने चलीग्या। 
LUK,4,31,"फेरी सै गलील रे कफरनहूम नगरा च गया, कने विस्राम रे दिन लोका जो उपदेश देई कराँ था। "
LUK,4,32,"सै तिसरे उपदेशा ते हैरान हुईगे, काँह्भई तिसरा वचन अधिकारा ने सौगी था। "
LUK,4,33,"यहूदी सभा घरा च इक माहणु था, तिसच जे बुरीआत्मा थी। सै ऊच्चिया अवाज़ा च चिल्लाणे लगया, "
LUK,4,34,"“हे यीशु नासरी, अहांजो तेरते क्या काम्म आ? क्या तु अहांरा नाश करने आईरा? हऊँ तिज्जो जाणाँ भई तू कुण आ? तू परमेशरा रा पवित्र माहणु आ!” "
LUK,4,35,"यीशुये तिस्सो डांटी ने गलाया, “चुप ओ! कने इस माहणुये चते निकल़ी जा!” फेरी तिने अपवित्र आत्में तिस माहणुये जो जमीना पर फोड़ीत्या, लोक येढ़ा सब किछ देक्खीराँ थे। फेरी सै बुरीआत्मा तिस माहणुये जो होर जादा नुक्शान कित्ते बगैर, तिस चते निकल़ीगी। "
LUK,4,36,"इस पर सारयां लोकां जो हैरानी हुई कने सै अप्पूँ चीयें गलाणे लगे, “ये केढ़ा वचन आ? भई सै अधिकारा कने सामर्थय ने बुरीआत्मा जो हुक्म देआं, कने सै निकल़ी जाईयां” "
LUK,4,37,यीशुये रे इस कम्मां री खबर तिस लाके रे चऊँ पासयां फैलीगी कने जगह-जगह लोकां बिच तिसरी चर्चा हुणे लगी। 
LUK,4,38,फेरी यीशु उट्ठया कने यहूदी सभा घरा ते निकल़णे ते बाद सै शमौना रे घरा जो गया। तित्थी शमौना री सस्सा जो बौहत बुखार आईरा था। कने तिस घरा च रैहणे औल़यां सारयां तिसते बिनती किती भई “इसाजो चंगा करी दे।” 
LUK,4,39,"तिने तिसारे मंजे रे सराहणे खौ खड़ी ने बुखारा जो थिड़क्या, कने इकदम इ तिसारा बुखार उतरीग्या। सै इकदम ऊट्ठी कने यीशु री सेवा टैहल करने लगी। "
LUK,4,40,"संझके जुन्ना ताहली जे सूरज घरीग्या, तिन्ह तिन्हांरे घरें जे लोक कई किस्मा री बमारियां ते जकड़ोईरे थे, सै सारे तिन्हांजो तिसलौ ली आये, कने तिने हर इक्की-इक्की मरीजा जो तिन्हां पर हत्थ रखीने ठीक कित्या। "
LUK,4,41,"कने मते लोकां च बुरीआत्मायें चिल्लांदी कने ये बोलदी हुई, “तू परमेशरा रा पुत्र आ,” बौहत लोकां चते निकल़ी गियां, पर सै तिन्हाजो थिड़कां था कने बोलणे नीं देन्दा था, काँह्भई सै जाणाँ थियां, भई सै मसीह आ। "
LUK,4,42,"ताहली जे दिन हुया तां सै निकल़ीने इक सुणसान जगह च गया, कने भीड़ा री भीड़ तिस्सो टोल़दी हुई तिसले आई, कने तिस्सो रोकणे लगी, भई अहां लाते चली जा। "
LUK,4,43,"पर यीशु तिन्हाने बोलां, “मिन्जो होर नगराँ च बी परमेशरा रे राज्जा री खुशखबरी सुनाणा जरुरी आ, काँह्भई हऊँ इस खातर ही भेज्जीरा।” "
LUK,4,44,कने सै गलील रे यहूदी सभा घराँ च प्रचार करदा रैया। 
LUK,5,1,"इक बगत ताहली जे भई लोकां रा दंगल यीशुये जो चऊँ पासयां ते घेरी ने परमेशरा रा बचना सुणीराँ था, कने सै गन्नेसरत समुद्र रे कन्डे खड़ीरा था। "
LUK,5,2,"तिने नदिया रे कन्डे दो किश्तियां खड़ी रियां देखी, कने मच्छुवारे तिन्हां किश्तियां जो ऊथी छड्डीने मच्छियां पकड़ने रे अपणे जाल़ा जो धोई कराँ थे। "
LUK,5,3,"यीशु तिन्हां किश्तियां चते इक्की पर चढ़ीग्या, सै जे शमौना री थी, कने तिने तिसते बिनती किति भई कश्तिया जो कन्डे ते थोड़ा जेआ खसकाई ने पाणिये च लेई चल। फेरी यीशु तिसच बैठीने लोकां जो ऊथी ते बचन सुनाणे लगया। "
LUK,5,4,"जिस बगत सै लोकां ने गल्ल करी बैट्ठया, तां तिने शमौना जो गलाया भई, “तिसा जगह जे डुग्गा पाणी आ ऊथी लेईने चल, कने मच्छियां जो पकड़ने खातर अपणे जाल़ पाणिये च पाई दे।” "
LUK,5,5,"शमौने जबाब दित्या, “गुरु जी, अहें पूरी रात इस खातर कड़ी मेहणत कीति, पर इक बी मच्छी नीं पकड़ी सक्के, काँह्भई जे तुहें बोलां ये तां तुहांरे बोलणे ते हऊँ जाल़ पाई देआं।” "
LUK,5,6,"ताहली जे पतरस कने तिसरे साथियें पाणिये च जाल़ सट्टे, तां इस बार तिन्हारे जाल़ मच्छियां ने इतणे भरीगे भई सै फटणे लगे। "
LUK,5,7,"इस खातर तिन्हें अपणे साथियां जो सै जे दुज्जिया किश्तिया पर स्वार थे तिन्हांजो अपणी सहायता करने खातर इशारा करीने सदया। कने तिन्हे इकदम आईने, दोन्नों किश्तियां मच्छियां ने इतणियां भरी लियां भई सै डुबणे लगियां। "
LUK,5,8,"येढ़ा देक्खीने ताहली शमौन पतरस प्रभु यीशुये रे पैराँ च पैईया कने गलाया, “प्रभु जी, मेरे लाते चली जावा, काँह्भई हऊँ इक पापी माहणु आ कने तुहांरे सामणे रैहणे लायक नीआं।” "
LUK,5,9,तिने येढ़ा इस खातर गलाया भई इतणी जादा मच्छियां पकड़ी जाणे ते तिस्सो कने तिसरे साथियां जो बौहत हैरानी हुई। 
LUK,5,10,"कने तियां इ जब्दिये रे पुत्र, याकूब कने यूहन्ने जो बी, सै जे शमौना रे साथी थे, हैरानी हुई फेरी यीशुये शमौना जो गलाया, “मत डरदा, हुणा ते तू माहणुआं जो जिऊंदा पकड़या करगा।” "
LUK,5,11,"कने सै किश्तियां जो कनारे पर ली आये, कने सब किछ छड्डीने तिसरे पिच्छे चलीपे। "
LUK,5,12,"ताहली सै किसी नगरा च था, तां देक्खा, तित्थी कोढ़ा ने भरीरा इक माहणु आया, कने सै यीशुये जो देक्खीने मुँआं रे भार पैईग्या, कने विनती कित्ती, “हे प्रभु, जे तुहें चाओ तां मिन्जो इस कोढ़ा ते ठीक करी सक्कां ये।” "
LUK,5,13,"तिने हात्थ अग्गे करीने तिस्सो छुया कने बोल्या, “हाँ, हऊँ चाँह भई तू ठीक हुई जाओ!” कने तिसरा कोढ़ इकदम जान्दा रैया। "
LUK,5,14,"फेरी तिने तिस्सो चेतावनी दित्ति, “किसी ने नीं बोल, पर जाईने खुद अप्पूँजो याजका ले दास्स, कने अपणे पवित्र हुणे रे बारे च जो किछ मूसे चढ़ावा ठैहराईरा तिसजो चढ़ा भई तिन्हां पर गवाही हो।” "
LUK,5,15,"पर प्रभु यीशुये रे नीं चाहणे रे बाबजूद, तिन्हारे हैरान करने औल़े कम्मां री गल्लां बड़े छोड़े फैली, कने दंगला रे दंगल तिन्हाजो सुणने रे खातर कने अपणी बमारियां ते ठीक हुणे खातर औन्दे गये। "
LUK,5,16,पर यीशु तिन्हाते दूर सुणसान जगह च जाईने प्राथना कराँ था। 
LUK,5,17,"इक दिन ताहली जे यीशु बचनां री शिक्षा देईराँ था, तां किछ फरीसी कने व्यवस्थापक बी ऊथी बैठीरे थे, ये लोक गलील कने यहूदिया प्रदेशा रे हर इक गाँवां ते कने यरूशलेम नगरा ते आईरे थे काँह्भई चंगा करने औल़ी प्रभुरी सामर्थ यीशुये सौगी थी। "
LUK,5,18,"कने देक्खा कई लोक इक माहणुये जो सै जे लकवे रा रोगी था, पाल़किया पर ल्याये, कने सै तिस्सो अन्दर ले जाणे कने यीशुये रे सामणे रखणे रा उपाय टोल़ीराँ थे। "
LUK,5,19,"कने ताहली जे भीड़ा री वजह ने तिस्सो अन्दर नीं ले जाई सक्के तां तिन्हें छत्ता पर चढ़ीने कने खपरैल हटाईने, तिस्सो मंजे सौगी बिच्चा ते यीशुये रे सामणे उतारीत्या। "
LUK,5,20,"येढ़ा करने ते यीशुये तिन्हारे भरोसे जो देक्खीने तिस माहणुये जो गलाया, “मेरे दोस्त, तेरे पाप माफ हुए।” "
LUK,5,21,"फेरी शास्त्री कने फरीसी अपणे-अपणे मनां च बिचार करने लगे भई, “ये कुण आ, सै जे परमेशरा री निंध्या कराँ? परमेशरा जो छड्डीने कुण पापां जो माफ करी सक्कां?” "
LUK,5,22,"यीशुये तिन्हारे मना री गल्लां जाणीने, तिन्हांने बोल्या, “तुहें अपणे मना च बुरा बचार कजो करी राँये? "
LUK,5,23,क्या येढ़ा बोलणा सान आ? तेरे पाप माफ हुये या येढ़ा बोलणा भई उठ कने चलणे लग? 
LUK,5,24,"पर इस खातर भई तुहें जाणी सक्को माहणुये रे पुत्रा जो इसा जमीना पर पापां जो माफ करने रा बी अधिकार आ।” तिने तिस लकवे रे रोगिये जो गलाया, “हऊँ तिज्जो बोलां, उठ कने अपणिया पाल़किया चक्कीने अपणे घरा जो जा।” "
LUK,5,25,"सै इकदम इ तिन्हांरे सामणे उट्ठीने खड़ा हुया, कने तिस पर जे सै पैईरा था तिस्सो चक्कीने, परमेशरा री बडयाई करदा हुआ अपणे घरा जो चलीया। "
LUK,5,26,"फेरी सारे लोक हैरान हुईगे कने परमेशरा री बडयाई करने लगे, कने सै डरीने बोलणे लगे, “आज्ज अहें नोखियां गल्लां देखी।” "
LUK,5,27,"कने इसते बाद, सै बाहर गया, कने इक लेवी नौआं रे चुंगी लेणे औल़े जो चुंगी लेणे औल़े रिया जगह पर बैठिरा देख्या, कने तिसने बोल्या, “मेरे सौगी औ कने मेरा चेला बणी जा।” "
LUK,5,28,फेरी सै सारा किछ छड्डीने तिसरे पिच्छे चलीप्या। 
LUK,5,29,कने लेविये अपणे घरें तिस खातर इक बड्डी धाम दित्ती; कने चुंगी लेणे औल़यां री कने होर लोकां री सै जे तिस सौगी रोटी खाणे बैट्ठे थे तिन्हांरी इक बड्डी भीड़ थी। 
LUK,5,30,"कने फरीसी कने तिन्हांरे शास्त्री, तिसरे चेलयां ने ये बोलीने शकैत करने लगे, “तुहें चुंगी लेणे औल़यां कने पापियां ने सौगी खां-पीयें?” "
LUK,5,31,"यीशुये तिन्हाजो जवाब दित्या, “डाक्टर भले चंगयां रे खातर नीं, पर बमाराँ रे खातर जरुरी आ। "
LUK,5,32,"कने, हऊँ धर्मियां जो नीं, पर पापियां जो मन फिराणे रे खातर सदणे आईरा।” "
LUK,5,33,"कने तिन्हें तिसने बोल्या, “यूहन्ना रे चेले त बराबर उपवास रखां ये कने प्राथना करदे रैं, कने तियां इ फरीसियां रे बी, पर तेरे चेले त खांदे पींदे।” "
LUK,5,34,"यीशुये तिन्हाते पुच्छया, “तदुआं तक जे लाड़ा सौगी आ, तां क्या तुहें बरातियां जो उपवास करने खातर बोली सक्का ये? "
LUK,5,35,कोई दिन औणा तिस वगत जे लाड़ा बरातियां ते लग कित्या जाणा फेरी तिस वगत तिन्हां उपवास रखणा।” 
LUK,5,36,"फेरी यीशुये तिन्हाजो इक उदाहरण दस्या, “कोई बी माहणु नये कपड़े जो फाड़ी ने पुराणे कपड़े पर तिसरी टल्ही नीं लान्दा, कने जे कोई येढ़ा कराँ तां नौआं त फटणा इ फटणा, सौगी जो तिस नौंये टुकड़े पुराणे ने मेल नीं खाणा। "
LUK,5,37,"कने कोई अँगूराँ रा नौआं रस पुराणी मशकां च नीं भरदा, काँह्भई नया अँगूरी रस तिन्हाजो फाड़ी ने बगी जाणा, कने तिसते मशकां बी खत्म हुई जाणा। "
LUK,5,38,अँगूराँ रा नौआं रस मशकां ची भरना चाहिन्दा। 
LUK,5,39,"दुखा री गल्ल इ भई सै जे कोई पुराणे अँगूराँ रा रस पीआं सै ताजा कने नौआं अँगूरा रा रस नीं पीणा चाहिन्दा। सै बोलां ये, पुराणा इ खरा!” "
LUK,6,1,"यहूदियां रे विस्राम रे इक दिन ताहली जे यीशु कने तिसरे चेले कणका रे खेतां बिच्चियें जाई कराँ थे, तिस बगत तिसरे चेले कणका रे सिल्लुआं जो तोड़ी-तोड़ीने कने हत्था च मल़ी-मल़ीने तिन्हारे दाणे कड्डीने खांदे जाईराँ थे। "
LUK,6,2,"तिन्हाजो येढ़ा करदे देक्खीने किछ फरीसी यीशुये जो गलाणे लगे, “तुहें येढ़ा काम्म कजो कराँ ये सै जे अहांरे विस्राम रे दिन करना ठीक नीआं?” "
LUK,6,3,"इस खातर यीशुये तिन्हाजो जवाब दित्या, “क्या तुहें शास्त्राँ च नीं पढ़या भई अहांरे पुरखे, दाऊद राजे, तिस बगत ताहली जे सै कने तिसरे साथी भूखे थे तिन्हे क्या कित्या? "
LUK,6,4,"सै कियां परमेशरा रे घरा च गया कने चड़ाईरी रोटियां लेईने खाद्दि। जबकि मूसा रिया व्यवस्था रे मुतावक इन्हौं खाणे रा अधिकार सिर्फ याजकां जोइ था, कने सै तिन्हें अपणे साथियां जो बी खाणे जो दित्तियां।” "
LUK,6,5,"कने यीशुये तिन्हाजो गलाया, “हऊँ, माहणुये रा पुत्र, विस्राम रे दिना रा बी प्रभु आ।” "
LUK,6,6,"अगले विस्राम रे दिन यीशु यहूदी सभा घरा च गया कने परमेशरा रे बचनां रा प्रचार करने लगया; ऊथी इक येढ़ा माहणु था, तिसरा जे सज्जा हत्थ सुकीगरा था। "
LUK,6,7,"शास्त्री कने फरीसी तिस पर दोष लगाणे रा मौका पाणे खातर नजर रक्खीरे हुये थे, भई देक्खां ये भई सै विस्राम रे दिन चंगा कराँ कि नीं। "
LUK,6,8,"पर सै तिन्हारे मना रियां गल्लां जो जाणा था; इस खातर तिने सुक्कीरे हत्था औल़े माहणुये ने बोल्या, “उट्ठीने बिच खड़ा हुई जा।” कने सै उट्ठीने खड़ीग्या। "
LUK,6,9,"यीशुये तिन्हाजो गलाया, “हऊँ तुहां ते ये पुछणा चाँह भई विस्राम रे दिन क्या करना ठीक आ, भला करना कि बुरा करना; जान बचाणा, या नाश करना?” "
LUK,6,10,"तां तिने हर इक माहणुये खौ मुड़ीने देख्या। फेरी तिस माहणुये जो गलाया, “अपणा हत्थ अग्गे कर।” तिने अपणा हत्थ अग्गे कित्या कने सै चंगा हुईग्या! "
LUK,6,11,पर सै गुस्से च लाल पीले हुईगे कने इक दुज्जे जो गलाणे लगे भई अहें इस माहणुये जो कियां मारिये? 
LUK,6,12,"तिन्हां दिनां च सै पहाड़ा पर प्राथना करने जो गया, कने सै सारी रात पिता परमेशरा ते प्राथना करदा रैया। "
LUK,6,13,"ताहली जे सबेर हुया, तां तिने अपणे सारयां चेलयां जो अप्पूँ लौ सद्दया। तिन्हां चते बारा जणे चुणीले, कने तिन्हाजो प्रेरित गलाया। "
LUK,6,14,"सै यो थे, शमौन तिसरा जे तिने नया नौं पतरस रक्खया; अन्द्रियास, पतरसा रा छोट्टा भाई; याकूब कने तिसरा भाई, यूहन्ना; फिलिप्पुस; बरतुल्मै; "
LUK,6,15,"मत्ती तिसरा दुज्जा नौं जे लेवी था, थोमा, कने हलफई रा पुत्र था याकूब, शमौन, सै जे यहूदी दला रा इक सदस्य था कने तिने जे रोमी सरकारा रे बिरोधा च लोकां जो बिद्रोह करने रे खातर उत्साहित कित्या था, "
LUK,6,16,"कने याकूब रा पुत्र यहूदा, कने यहूदा इस्करियोति, सै जे तिस्सो पकड़वाणे औल़ा बणया। "
LUK,6,17,"यीशु अपणयां चेलयां सौगी पहाड़ा परा ते उतरी ने खुल्लिया जगह च खड़ीग्या, कने तिसरे चेलयां री बड्डी भीड़, कने सारे यहूदिया, कने यरूशलेम, कने सूर कने सैदा रे समुद्रा रे कन्डे ते मते सारे लोक तिसरे पिच्छे आईगे। "
LUK,6,18,"सै यीशुये रियां गल्लां सुणने कने अपणी बमारियां ते छुटकारा पाणे खातर आईरे थे, कने तिन्हां च सै जे बुरीआत्मा रे सताईरे थे, ठीक कित्ते जाईराँ थे। "
LUK,6,19,"हरेक यीशुये जो छुणा चाँह था, काँह्भई तिसते सामर्थ निकल़ीने सारयां जो चंगा कराँ थी, कने सै कोई जे यीशुये जो छुई लेआं था सै चंगा हुई जां था। "
LUK,6,20,"तिने अपणे चेलयां खौ देक्खीने बोल्या, “परमेशर तिन्हां लोकां ने बड़ा खुश आ, सै जे दीन ये, काँह्भई परमेशर तिन्हां पर राज कराँ। "
LUK,6,21,"परमेशर तिन्हां लोकां जो आशीष देआं, जो परमेशर चाँह, तिसजो सै लोक, सै जे ईमानदारिया ने ग्रहण करने री इच्छा रक्खां ये; काँह्भई तिन्हौ तिस तृप्त हुणे तक हरेक चीज़ देणी। परमेशर तिन्हां लोकां जो आशीष देआं, सै जे हुण रोया दे ओ, काँह्भई येढ़ा बगत औणा ताहली जे तुहां खुश हुईने हसणा। "
LUK,6,22,"परमेशरा तुहांजो आशीष देणी, ताहली जे माहणुये रे पुत्रा रिया वजह ने लोकां तुहाँजो बैर करना, कने तिस पर विश्वास करने औल़यां जो बुरा समझीने नकाल़ी देणा, कने तुहांरी निंध्या करनी, कने तुहांरा नौं बुरा जाणीने कटी देणा।” "
LUK,6,23,"तिस दिन खुश हुईने उछल़यां, काँह्भई देक्खा, तुहांरे खातर स्वर्गा च बड्डा ईनाम रखीरा। तिन्हारे बाप-दादे भविष्यवक्तयां सौगी बी तियां इ करया राँ थे। "
LUK,6,24,"यीशुये भीं ते गलाया, सै जे अमीर ये तिन्हांरे खातर कितणी भयानक सजा हुणी, काँह्भई तुहें इस संसारा च सुख पाई चुक्कीरे। "
LUK,6,25,"हुण जे तुहें तृप्त ये, तां तिन्हांरे खातर कितणी भयानक सजा हुणी, काँह्भई तुहां भुक्खयां रैहणा। हुण जे तुहें खुश ये, तां तुहांरे खातर कितणी भयानक सजा हुणी, काँह्भई तुहां दुख मनाणा कने रोणा। "
LUK,6,26,"हुण जे हरेक माहणु तुहांरी प्रशंसा करो, तां तुहांरे खातर कितणी भयानक सजा हुणी, काँह्भई तिन्हारे पूर्वज बी झूट्ठा भविष्य दसणे औल़यां री प्रशंसा कराँ थे। "
LUK,6,27,"“पर हऊँ तुहां सुणने औल़यां ने बोलां, भई अपणे दुश्मणां ने प्यार रखा; कने सै जे तुहाँजो बैर रखां ये, तिन्हारा भला करा।” "
LUK,6,28,"सै जे तुहांजो शराप देओ, तिन्हाजो आशीष देआ; सै जे तुहांरी बेईज्जति करो, तिन्हारे खातर प्राथना करा। "
LUK,6,29,"सै जे तेरिया इक्की खाखा पर चपैड़ मारीने बेज्जति करो तिस खौ दुज्जी बी फेरी दे; कने सै जे तेरा कुर्ता खोइ लो, तिस्सो कुर्ता लेणे ते बी नीं रोक। "
LUK,6,30,"सै जे तेरते कोई चीज मंगां, तिस्सो देई दे; कने सै जे कोई तेरी चीज लेईने दूर चली जां, तिसाजो तिसते वापस लेणे री कोशिश नीं कर। "
LUK,6,31,"कने तेढ़ा जे तुहें चाँये भई लोक तुहां सौगी करो, तुहें बी तिन्हांने तेढ़ा इ करा। "
LUK,6,32,"“जे तुहें अप्पूँ ने प्यार रखणे औल़यां ने सौगी प्यार रखो, तां तुहांरी क्या बडयाई? काँह्भई पापी बी अप्पूँ ने प्यार रखणे औल़यां ने सौगी प्यार रखां ये। "
LUK,6,33,"कने जे तुहें अपणे भलाई करने औल़यां नेई भलाई कराँ ये, तां तुहांरी क्या बडयाई? काँह्भई पापी बी येढ़ा इ नीं करदे। "
LUK,6,34,"जे तुहें सिर्फ तिन्हां लोकां नेंई उधार-बदला कराँ ये, तिन्हांते जे वापस लेणे री आस रखां ये, तां इस बारे च कजो कोई तुहांरी प्रशंसा करो? पापी लोक तिन्हांरे बराबर लोकां जो रकम उधार देआंये ताकि ब्याजा समेत वापस लेई सक्को। "
LUK,6,35,"बल्कि अपणयां दुश्मणां ने प्यार रखा, कने भलाई करा, कने वापस लेणे री आशा न रखीने उधार देआ; कने तुहां खातर बड्डा ईनाम हुणा; कने तुहें परमप्रधान रे बच्चयां हुणा, काँह्भई सै तिन्हां पर बी सै जे धन्यवाद नीं करदे, कने बुरयां पर बी मेहरबानी कराँ ये। "
LUK,6,36,"तियां जे तुहांरा पिता सबनीं पर दया कराँ, तियां इ तुहें बी दया करने औल़े बणा। "
LUK,6,37,"“दुज्यां पर इल्जाम नीं लगावा, नैत परमेशरा बी तुहां पर इल्जाम लगाणा। किसी री निंध्या नीं करा नैत परमेशरा तुहांरी बी निंध्या करनी। दुज्यां जो माफ करा, तां तुहांजो बी परमेशरा माफ करना। "
LUK,6,38,"लोकां जो खरियां चीज़ां देआ करा, तां परमेशरा तुहांजो बी खरियां चीज़ां देणियां; लोकां पूरा नाप दबाई-दबाई ने कने हिलाई-हिलाई ने कने उभरदा हुआ तुहांरिया गोदा च पाणा, काँह्भई जिस नापा ने जे तुहें नाप्पां ये, तिसने इ तुहांरे खातर बी नापया जाणा।” "
LUK,6,39,फेरी तिने तिन्हांजो इक उदाहरण देईने येढ़ा समझाने री कोशिश किती भई तां जे अहें अपणी बुराईया रे बारे च नीं जाणदे ओ तां दुज्यां पर दोष लगाना ठीक नींआ : “क्या इक अन्हा दुज्जे अन्हे जो बाट दस्सी सक्कां? क्या येढ़ा करने ते दुईं गढे च नीं पई जाणा? 
LUK,6,40,चेला अपणे गुरुये ते कदीं बड्डा नीं हुन्दा। पर जे सै पूरी शिक्षा ग्रहण करो तां अपणे गुरुये रे बराबर बणी सक्कां। 
LUK,6,41,"तू काँह अपणे भाईये रियां कमियां जो देक्खां, पर तिज्जो अपणे अन्दरा री बुराई नीं सुझदी? "
LUK,6,42,"कने तां जे तू अपणे इ अन्दरा री बुराई नीं देखदा, तां तू अपणे भाईये जो कियां बोल्ली सक्कां, भई ल्या भाई, हऊँ तेरिया कमियां जो दूर करी दूँ अरे कपटी, पैहले तू अपणिया बुराईया जो अपणे अन्दरा ते निकाल़? फेरी तांई तू ठीक ढंगा ने देक्खी पांगा कने अपणे भाईये रिया कमियां जो दूर करी सकगा। "
LUK,6,43,"“लोक पेड़ा साई ये, कोई खरा पेड़ नींआ, सै जे निकम्मा फल़ देआं, कने न त कोई निकम्मा पेड़ आ सै जे खरा फल़ देआं। "
LUK,6,44,"हर पेड़ अपणे फल़ा ते पछयाणया जां; काँह्भई लोक बराड़ियां ते अंजीर नीं तोड़दे, कने नां बुटड़यां ते अँगूर। "
LUK,6,45,"खरा माहणु अपणे मना रे खरे भण्डारा ते खरियां इ गल्लां कड्डां, कने बुरे माहणुये रे बुरे मना ते बुरे काम्म कने बुरे बिचार इ निकल़ां ये। सै जे किछ तुहांरे मना च भरीरा हुआं सै वेई तुहांरे मुँआं च औआं। "
LUK,6,46,"“तां जे तुहें मेरा बोल इ नीं मनदे, तां काँह मिन्जो; ‘हे प्रभु, हे प्रभु,’ बोल्लां ये? "
LUK,6,47,"सै जे कोई मेरले औआं कने मेरी गल्लां सुणीने तिन्हां पर अमल कराँ, तां हऊँ तुहांजो दस्सां भई सै किस रे बराबर आ। "
LUK,6,48,"सै तिस माहणुये साई आ, तिने जे अपणा घर बणान्दे बगत जमीन डुग्गी खुणीने थल्ले सप्पड़ा पर निऊँ रखी। कने जिस बगत बाढ़ आई तां पाणिये री छालियां घरा ने टकराणे लगियां, पर तिस घरा जो हिलाई नीं सक्की; काँह्भई सै पक्का बणीरा था। "
LUK,6,49,"पर सै जे सुणीने नीं मनदा, सै तिस माहणुये साई आ तिने जे जमीना पर बिणा निऊंये घर बणाया। जिस बगत बाढ़ा ने पाणिये री छालियां घराने टकराई, तां सै इकदम रुढ़िग्या कने तिसरा सत्यानाश हुईग्या!” "
LUK,7,1,"ताहली जे सै लोकां जो, अपणी सारियां गल्लां सुणाई बैट्ठया, तां सै अपणयां चेलयां सौगी कफरनहूम नगरा च आया, "
LUK,7,2,"कने किसी सुबेदारा रा इक दास था, सै जे तिसजो बड़ा प्यारा था, बमारिया रिया वजह ने मरने औल़ा था। "
LUK,7,3,"तिने यीशुये री चर्चा सुणीने यहूदियां रे कई बजुर्ग नेतयां जो तिसने ये बिनती करने जो तिसले भेज्या, भई आईने मेरे दास्सा जो ठीक करी दे। "
LUK,7,4,"फेरी सै बजुर्ग यीशुये ले जाईने बौहत बिनती करीने बोलणे लगे भई माहराज अहांने सौगी चलीने तिस माहणुये री मदद करा। सै तिसने गलायें, “ये माहणु बिल्कुल तुहांरी दया रे लायक आ, "
LUK,7,5,"काँह्भई सै माहणु अहांरे लोकां ने प्रेम भाव रखां, कने तिने इ अहांरे खातर सभा घर बणाईरा।” "
LUK,7,6,"यीशु तिन्हारे सौगी-सौगी चलया, पर ताहली जे सै घरा रे नजदीक था, तां सुबेदारे तिसले कई मित्राँ ने सनेहा भेज्या, “हे प्रभु, मेरे घरें औणे खातर अप्पूँजो परेशान नीं कर, काँह्भई हऊँ इस आदरा रे लायक नीआं, "
LUK,7,7,"हऊँ औणे कने तुहाँजो मिलणे रे लायक बी नींआ, पर उत्थीते वचन इ बोली दे, मेरा दास्सा ठीक हुई जाणा। "
LUK,7,8,"हऊँ बी किसी रे अधीन काम्म कराँ; कने सिपाई मेरे हुक्मा रा पालन कराँ ये, कने ताहली जे इक्की जो बोलां, ‘जा,’ तां सै ‘जां,’ कने दुज्जे जो औणे जो बोलां भई ‘औ,’ तां सै औआं; कने अपणे किसी दास्सा जो भई ‘ये कर,’ तां सै तिस्सो कराँ।” "
LUK,7,9,"ये सुणीने यीशुये जो चम्भा हुया, कने तिने मुँह फेरीने तिसा भीड़ा ने सै जे तिसरे पिच्छे आई कराँ थी बोल्या, “हऊँ तुहाँजो सच्च बोलां भई मैं इस्राएल च बी येढ़ा विश्वास नीं देख्या।” "
LUK,7,10,"जिस बगत सुबेदारा रे भेज्जीरे मित्र घरें बापस आये, तिन्हें देख्या भई सै सेवक त बिल्कुल ठीक हुईगरा। "
LUK,7,11,"इसते इकदम बाद, यीशु अपणे चेलयां सौगी नाईन नौआं रे इक गाँवां जो गया। तिसने सौगी माहणुआं रा इक बौहत भीड़ बी जाईराँ था। "
LUK,7,12,"ताहली जे सै गाँवां रे फाटका पर पुज्जे तां गाँवां रे लोक, इक मुड़दे जो दफनाणे खातर गाँवां ते बाहर लेईने चलीरे थे। सै मरीरा माहणु अपणी मौआ रा इक्को-इक पुत्र था कने तिसरी मौ इक विधवा थी कने गाँवां रे मते लोक तिसा सौगी थे। "
LUK,7,13,तिसा विधवा री हालत देक्खीने प्रभुये जो तिसा पर बड़ा तरस आया कने गलाया “रोन्दी मत!” 
LUK,7,14,"सै तिसा अर्थिया रे नेड़े गया कने तिसने छोया, कने तिस्सो चकणे औल़े रुकीये। फेरी यीशुये बोल्या, “नौजवान, हऊँ तिज्जो बोलां उठ जा।” "
LUK,7,15,"फेरी तिस मुड़दे च जान वापस आईगी, कने सै उट्ठीने बैठीग्या, कने गलाणे बोलणे लग्या! फेरी यीशुये तिस मुन्डुये जो तिसरिया मौआ ले सम्भाल़ित्या। "
LUK,7,16,"इसा गल्ला जो देक्खीने लोकां जो बड़ा डर हुईग्या, कने सै येढ़ा बोलीने परमेशरा री स्तुति करने लगे, “अहांरे बिच इक महान भविष्यवक्ता आया कने परमेशरे अपणे लोकां पर मेहरवानी किती।” "
LUK,7,17,तिस दिन यीशुये सै जे कित्या इसरी चर्चा सारे यहूदिया प्रदेशा च कने अखा बखा रे सारे लाकयां च बी फैलीगी। 
LUK,7,18,कने यूहन्ने जो तिसरे चेलयां इन्हां सारियां गल्लां री खबर दित्ति। 
LUK,7,19,"फेरी तिने अपणे दो चेलयां जो सद्दीने प्रभु ले ये पुछणे खातर भेज्या भई, “क्या औणे औल़ा तूई हाया, या फेरी अहें किसी दुज्जे री आशा रखिये?” "
LUK,7,20,"तिन्हें तिसले आईने गलाया, “यूहन्ना बपतिस्मा देणे औल़े अहांजो तेरले ये पुछणे जो भेज्या, भई औणे औल़ा तूई हाया, या अहें दुज्जे री आशा रखिये?” "
LUK,7,21,"तिस बगत, तिन्हारे सामणे यीशुये मतयां बमाराँ जो ठीक कित्या, कने बुरीआत्मां ते छडुआईने चंगा कित्या कने मते अन्हे लोकां जो देखणे लायक बणाया। "
LUK,7,22,"कने तिने तिन्हांने बोल्या, “सै जे किछ तुहें देख्या कने सुणया, जाईने यूहन्ने ने बोल्ला; भई अन्हे देक्खां ये, कने लंगड़े हन्डणे फिरने लगे, कोढ़ी शुद्ध कित्ते जायें, टौणे सुणां ये, कने मुड़दे जिऊंदा कित्ते जायें, कने गरीबां जो खुशखबरी सुणाई जाईं। "
LUK,7,23,कने परमेशर तिस माहणुये जो आशीष देआं सै जे माह पर विश्वास करना नीं छडदा।” 
LUK,7,24,"जिस बगत यूहन्ना रा सनेहा ल्यौणे औल़े यीशुये लाते चलीये, तां यीशु यूहन्ना रे बारे च लोकां ने बोलणे लगया, “ये माहणु कुण आ तिस्सो जे तुहें सुणसान जगह च देखणे गये थे? क्या तुहें तिन्हां चते इक सरकन्डे साई कमजोर माहणु देख्या, सै जे हवा रे हर लवाटे ने हिल्लां? "
LUK,7,25,"या क्या तुहें महंगे कपड़े पैहनीरे किसी माहणुये जो देखणे री उम्मीद करया राँ थे? नां, काँह्भई सै लोक जे बांके कपड़े पैहनां ये, कने मौज मस्तिया ने जीआं ये, सै सुणसान जगह च नीं, पर मैहलां च रैं। "
LUK,7,26,"क्या तुहें किसी भविष्यवक्ते जो देखणे गये थे? हाँ, हऊँ तुहां कने बोलां, सै भविष्यवक्ते ते बी बड्डा आ। "
LUK,7,27,"यूहन्ना सैई भविष्यवक्ता आ तिसरे बारे च जे पवित्रशास्त्रा च लिखिरा : परमेशर बोलां ‘देख, हऊँ अपणे सनेहा देणे औल़े जो तेरते पैहले भेजीराँ, कने तिस तेरते पैहले जाईने तेरा स्वागत करने खातर लोक त्यार करने।’ "
LUK,7,28,"“हऊँ तुहाँजो बोलां भई हुण तक येढ़ा कोई माहणु नीं जम्मया सै जे यूहन्ने ते बड्डा ओ। पर परमेशरा रे राज्जा च सै जे बड़ा खास नींआ, सै यूहन्ने ते बी बड्डा।” "
LUK,7,29,जिस बगत सारयां लोकें कने चुंगी लेणे औल़यां ये गल्ल सुणी तां फेरी तिन्हे यूहन्ने ते बपतिस्मा लेईने परमेशरा जो सच्चा मन्नील्या। 
LUK,7,30,पर फरीसियें कने व्यवस्थापकें यूहन्ना रा बपतिस्मा नां लेणे ते अपणे खातर परमेशरा री योजना जो ठोकर मारीती। 
LUK,7,31,"यीसुये फेरी पुच्छया, “हऊँ इस जुगा रा बखान कियां करुँ? कने किस सौगी हऊँ इस जुगा रे लोकां री तुलना करुँ? "
LUK,7,32,"काँह्भई सै तिन्हां बच्चयां साई ये सै जे किसी खाली जगह च बैठीरे रैंह कने इक्की दूये जो हक्कां पाईने बोलां ये: ‘अहें तुहांरे खातर ब्याह रे गीत गाये, पर तुहें त नच्चे इ नींये, अहें त रोणे रा गीत गाया, पर तुहें त रोये इ नींये।’ "
LUK,7,33,"बपतिस्मा देणे औल़े यूहन्ने कदीं अँगूराँ रा रस नीं पित्या, कने तिने हमेशा उपवास कित्या। पर तुहें बोलां ये भई तिसच बुरीआत्मा इ। "
LUK,7,34,"हऊँ माहणुये रा पुत्र खान्दा पिन्दा आइरा; तां तुहें बोलां ये भई ‘हऊँ पेटू कने शराबी आ, कने चुंगी लेणे औल़यां कने पापियां रा मित्र आ।’ "
LUK,7,35,पर सै जे परमेशरा रे ज्ञाना रे मुतावक चलां ये तिन्हां रिया जिन्दगियां च ज्ञान सच्चा ठहराया जां।” 
LUK,7,36,इक फरीसिये यीशुये जो अपणे घरें रोटी खाणे खातर न्यून्दा दित्या। यीशुये तिसरा नियून्दा स्वीकार कित्या कने तिसरे घरें रोटी खाणे जो बैठीग्या। 
LUK,7,37,"कने देक्खा, तिस नगरा री इक पापी जनाना ये जाणीने भई यीशु फरीसिये रे घरें रोटी खाणे बैठिरा, संगमरमरा रिया शीशिया च मैंहगा इत्र ल्याई। "
LUK,7,38,"कने तिसरे पैराँ ले, पिच्छे खड़ी हुईने, रोन्दी हुई तिसरे पैराँ जो आक्खीं रे परौल़यां ने सेड़ने कने सिरा रे बाल़ां ने साफ करने लगी, कने तिसरे पैराँ जो बार-बार चुम्मीने तिन्हां पर इत्र मल़या। तैं मेरे सिरा पर तेल नीं मल़या; पर इसे मेरे पैराँ पर इत्र मल़या। "
LUK,7,39,"येढ़ा देक्खीने सै फरीसी तिने जे यीशुये जो नियून्दा देईने सद्दीरा था, अपणे मना च सोचणे लगया, “इसते त येढ़ा साबित हुआं भई ये यीशु कोई भविष्यवक्ता नीआं। काँह्भई जे सच्ची जो सै परमेशरा री तरफा ते भेजीरा हुन्दा, तां येढ़ा जाणी लेन्दा भई ये केढ़ी जनाना इ सै जे इसने छोइराँ इ कने सै कितणी बड्डी पापिन इ।” "
LUK,7,40,"मगर यीशुये तिस फरीसिये रे मना री गल्लां जो जाणीने जबाब दित्या कने गलाया, “शमौन हऊँ तेरने किछ बोलणा चाँह।” इस पर शमौन बोलां, “गुरु जी बोला।” "
LUK,7,41,"फेरी यीशु तिस्सो ये उदाहरण देआं, “इक साहूकार था तिसरे दो कर्जदार थे, इक्की पर पांज्ज सौ दीनार, कने दुज्जे पर पंजाह दीनाराँ रा कर्जा था। "
LUK,7,42,"पर तिन्हां दुईं चते कोई बी तिस कर्जे जो बापस नीं करी पाया। तां साहूकारे तिन्हां पर दया करीने सारा कर्ज माफ करीत्या, तिज्जो क्या लगां, तिन्हां दुईं चते तिसने कुण जेआ कर्जदार मता प्यार करगा?” "
LUK,7,43,"फरीसी शमौन जवाब देआं, “मेरीया समझा च, तिस मता प्यार रखणा, तिसरा जे मता कर्जा माफ हुया।” इसा गल्ला पर यीशुये शमौना ते गलाया, “तैं ठीक सोच्चया।” "
LUK,7,44,"फेरी तिसा जनाना खा मुड़ीने यीशुये शमौना जो गलाया, “क्या तू इसा जनाना जो देक्खीराँ? जिस बगत हऊँ तेरे घरे आया, तां तैं रितिया रे मुतावक मेरे पैराँ धोणे जो पाणी नीं दित्या; पर इसे जनाने मेरे पैर अपणे आक्खीं रे परौल़यां ने सेड़े, कने अपणे बाल़ां ने पुंझे! "
LUK,7,45,"तैं मेरा स्वागत करने खातर रितिया रे मुतावक मिन्जो पवित्र चुम्बन नीं दित्या; पर ताहलुआं ते जे हऊँ येत्थी आईरा, तिस बगता ते इसे मेरे पैराँ पर चुम्बन करना नीं छडया। "
LUK,7,46,"तैं त मेरे सिरा पर तेल मल़ीने मेरा स्वागत तक बी नीं कित्या, पर इसा जनाना जो देख इसे मेरे पैराँ पर सैंट मल़ीने मेरा बड़ा आदर कित्या। "
LUK,7,47,"इस खातर तू समझी लै भई इसारे पाप, सै जे बौहत थे, माफ हुईगे, काँह्भई इसे मता प्यार कित्या। पर तिस माहणुये रे जे थोड़े पाप माफ हुए, सै थोड़ा प्यार दस्सां।” "
LUK,7,48,"फेरी प्रभु यीशुये तिसा जनाना जो गलाया, “तेरे पाप माफ हुये।” "
LUK,7,49,"सै लोक जे तिन्हाने सौगी रोटी खाणे बैठीरे थे, सै अपणे-अपणे मनां च विचार करने लगे, “ये माहणु अपणे आप जो क्या समझां? भई ये लोकां रे पाप माफ करदा फिरो?” "
LUK,7,50,"यीशुये तिसा जनाना ने गलाया, “परमेशरे तिज्जो बचाईल्या, काँह्भई तैं माह पर विश्वास कित्या, इस खातर बेफिक्र हुईने जा।” "
LUK,8,1,इन्हां गल्लां ते बाद यीशु कने तिसरे बारा चेले नगर-नगर कने गाँवां-गाँवां जाईने लोकां जो परमेशरा रे राज्जा री खुशखबरिया रा प्रचार करदे रै। 
LUK,8,2,"किछ जनानां, तिन्हाजो जे तिने बुरीआत्मां कने बमारियां ते छडवाया था, तिन्हां च मरियम सै जे मगदल गाँवां ते थी कने तिसा चते जे यीशुये सात्त बुरी आत्मायें नकाल़ी थीं; "
LUK,8,3,योअन्ना राजा हेरोदेस रे भण्डारिये खुज़ा री जनाना थी कने सुसन्ना कने होर बौहत जनानां बी इन्हां सौगी थिआं। ये सब जनानां अपणी कमाईया रे पैसयां ने यीशु कने तिसरे चेलयां री सेवा कराँ थिआं। 
LUK,8,4,ताहली जे इक दिन यीशुये इस कहाणिया जो लोकां रिया बड्डिया भीड़ा जो सुणाया सै जे तिसजो सुणने खातर कई नगराँ ते आईने कट्ठे हुईरे थे: 
LUK,8,5,"“इक बार इक करसाण ब्यू बाहणे निकल़या, जिस बगत सै ब्यू बाहणे लगया, तिन्हां चते किछ ब्यू बाटा रे कन्डे पै, कने पैराँ हेठ जगल़ोये, कने अम्बरा रे पंछियें आईने चुगी ले।” "
LUK,8,6,"कने किछ ब्यू सपड़ा पर पै, कने सै ब्यू उगया, पर पाणिये री कमी हुणे ते सै सुक्कीने मरीगे। "
LUK,8,7,"किछ ब्यू बराड़ियां च पै, कने बराड़ियां ने सौगी-सौगी बधे, पर बराड़ियें तिन्हाजो ढक्कील्या। "
LUK,8,8,"“कने किछ ब्यू खरिया जमीना पर पै, सै ब्यू उगे, जितना बाहीरा था फसल तिसते सौ गुणा पज्जी।” इतणियां गल्लां बोलणे ते बाद, यीशुये उच्चिया अवाज़ा च गलाया, “जो बी मेरी गल्ल सुणां, सै ध्यान देईने सुणो कने समझो।” "
LUK,8,9,"तिसरे चेलयां तिसते पुच्छया, भई “इस कहाणिया रा क्या मतलब आ?” "
LUK,8,10,"तिने जवाब दित्या, “तुहांजो परमेशरा रे राज्जा री छुपी रियां गल्लां जो समझणे री अक्कल दितिरी। पर हऊँ इन्हां कहाणियां रा इस्तेमाल बाहरल्यां लोकां ते इस बारे च सब किछ छिपाणे खातर करया राँ, ताकि पवित्र शात्रा रा लिखिरा पूरा हुई सक्को: ‘सै देखां ये भई हऊँ क्या कराँ, पर सै हकीकता च नीं देखदे; सै सुणां ये भई हऊँ क्या बोलां, पर सै तिन्हां रिया समझा च नीं औन्दा।’ "
LUK,8,11,“कहाणियां रा मतलब येआ : ब्यूआ त परमेशरा रा बचन आ। 
LUK,8,12,"बाटा च पैईरा ब्यू, तिन्हां लोकां जो दस्सां, तिन्हें जे बचन सुणया; शैतान आईने तिन्हांरे मना चते बचन चोरी ने लेई जां, भई किति ये नीं हो भई सै विश्वास करीने छुटकारा पाईलो। "
LUK,8,13,"किछ लोक सपड़ां री जमीना साई हुआं ये, ताहली जे सै परमेशरा रे बचना जो सुणां ये सै तिसजो खुशिया ने ग्रहण त करी लैं, पर ये तिन्हांरे मना रिया गहराईया तक नीं पुजदा काँह्भई सै सिर्फ थोड़े इ वगता तक विश्वास कराँ ये; सै तिन्हां पौध्यां साई ये तिन्हांरियां जड़ां जे डुग्गियां नीं हुन्दियां। ताहली जे परमेशरा रे सन्देशा पर विश्वास करने रिया वजह ने तिन्हां पर दुख कने तकलीफां औइयां, तां सै विश्वासा ते भटकीने पाप कराँ ये। "
LUK,8,14,"झाड़ियां ने भरीरिया जमीना री बराबरी अहें तिन्हां लोकां ने करी सक्कां ये, सै जे बचनां जो सुणी ने ग्रहण त कराँ ये, पर जियां जे अग्गे बचनां च बधणे लगां ये तियां इ सै जिन्दगिया रे फिक्राँ च, धन-दौलत कने सुख सुबिदा रिया लालसा च फस्सी जायें तिसते जे तिन्हां रिया आत्मा रा बिकास नीं हुन्दा येढ़यां लोकां री फसल कदीं नीं पकदी। "
LUK,8,15,"पर उपजाऊ जमीन, तिस पर जे ब्यू पौआं, सै भले मना रे, ईमानदार लोकां जो दस्सां सै जे परमेशरा रा बचन सुणां ये, कने तिस्सो अपणे जीवना च लागू करी लें, सै लगातार खरी फसल लेईने औयें। "
LUK,8,16,"“कोई दयूआ बाल़ीने बर्तणा ने नीं ढकदा, कने न मंजे रे हेठ रखदा, पर उच्चिया ठारी रखां, भई अन्दर औणे औल़े लोक तिसा लोई च चीज़ां जो देक्खी सक्को। "
LUK,8,17,"सै जे किछ हुणा तक छुपीरा, सै इक दिन सामणे ल्याया जाणा, कने जो बी भेत आ सै सबनीं रे सामणे प्रगट कित्या जाणा। "
LUK,8,18,"इस खातर, सै जे मेरिया गल्ला जो ध्याना ने सुणां कने समझां, परमेशर तिसजो होर जादा समझणे रे लायक बणां; पर सै जे मेरिया गल्ला जो ध्याना ने नीं सुणदा कने समझदा तिस सै बी भुल्ली जाणा तिसजो जे सै पैहले ते जाणदा हो।” "
LUK,8,19,इक दिन यीशुये री माता कने तिसरे भाई तिसने मिलणे आये। भीड़ा रीया वजह ने सै तिस तक पुज्जी नीं पाये। 
LUK,8,20,"फेरी किन्हिये यीशुये ने गलाया, “तुहांरी माता कने तुहांरे भाई लोक बाहर खड़ीरे; सै तुहाँजो मिलणा चाँये।” "
LUK,8,21,"यीशुये तिस्सो जबाब दित्या, “मेरी माता कने मेरे भाई सै सब लोक ये सै जे परमेशरा रा बचन सुणां ये कने तिसरा पालन कराँ ये।” "
LUK,8,22,"इक दिन यीशु अपणे चेलयां ने बोलां यें, “औआ, अहें नदिया रे उस पार चलीये।” ताहली सै किश्तिया पर चढ़े कने चलीपे। "
LUK,8,23,"पर ताहली जे किश्ती चलीरी थी, तां सै सैईगरा था; कने नदिया च तूफान आया, कने किश्ती पाणिये ने भरने लगी कने सै खतरे च थे। "
LUK,8,24,"फेरी तिन्हें नेड़े आईने तिस्सो जगाया कने बोलणे लगे, “गुरु जी! गुरु जी! अहें डुबी रायें!” यीशुये उट्ठीने तूफाना जो, कने पाणिये च उठदी लैहराँ जो फटकारया। तिसते बाद तूफान रुकिग्या, कने सब किछ शाँत हुईग्या! "
LUK,8,25,"फेरी यीशुये तिन्हाते पुच्छया, “तुहांरा विश्वास किति आ?” सै डरीये कने हैरान हुईने अप्पूँ चीयें बोलणे लगे, “ये माहणु हाया कुण आ? इसरा हुक्म तूफान कने पाणी बी मन्नां ये।” "
LUK,8,26,"फेरी यीशु कने तिसरे चेले गलील रे सामणे, गिरासेनियों रे इलाके च पुज्जे, "
LUK,8,27,"यीशु जिस बगत किश्तिया ते उतरी कराँ था, तिस बगत तिस नगरा रा इक माहणु तिन्हाजो मिलया सै जे बुरीआत्मां रे बशा च था। सै किसी घरा च नीं रैंहदा था, कने नंगा घुमदा फिरदा रैयां था। सै मतयां दिनां ते कब्रिस्तान च रेआं था। "
LUK,8,28,"जियां जे तिने यीशुये जो देख्या, सै रड़ाया कने तिन्हारे सामणे जमीना पर पैईने उच्चिया अवाज़ा च बोलणे लगया, “हे यीशु, परमप्रधान परमेशरा रे पुत्र, तू मिन्जो कष्ट कजो देआं? हऊँ तुहांते बिनती कराँ भई मिन्जो सजा नीं दे!” "
LUK,8,29,"काँह्भई यीशु पैहले तेई तिन्हां बुरीआत्मा जो तिस माहणुआ ते बाहर निकल़ने रा हुक्म देइ कराँ था। ये बुरीआत्मा तिस माहणुये जो बार-बार अपणे वशा च कराँ थी। येत्थी तक भई, लोक तिस्सो संगल़ां ने बन्हीने कने बेड़ियां पाईने पैहरे च रखां थे पर सै संगल़ां कने बेड़ियां जो तोड़ी देआं था कने सै बुरीआत्मा री ताकत तिसजो जंगला च दौड़ाई रखां थी। "
LUK,8,30,"यीशुये तिसते पुच्छया, “तेरा नौं क्या?” तिने जबाब दित्या, “मेरा नौं आ सेना” काँह्भई बौहत सारी बुरीआत्मायें तिसच बड़ी गरियां थी। "
LUK,8,31,सै बुरीआत्मायें यीशुये ते बिनती करदी रैईयां भई अहांजो नरका च जाणे रा हुक्म नीं दे। 
LUK,8,32,"तित्थी पहाड़िया पर मते सारे सूर चरने लगीरे थे, कने तिन्हें तिसने बिनती कित्ती, भई “अहांजो इन्हां सूराँ च जाणे दे।” तिने तिन्हाजो जाणे दित्या। "
LUK,8,33,"फेरी बुरीआत्मां तिस माहणुये ते निकल़ीने सूराँ च बड़ी गियां कने सै सारे सूर पहाड़िया परा ते दरयावा च पैईगै, कने डुब्बी मरे। "
LUK,8,34,"चरवाहे ये जो किछ हुया था देक्खीने नट्ठे, कने नगरा च, कने गाँवां च जाईने तिसरी खबर सुणाई। "
LUK,8,35,"कने लोक ये जे हुया था तिसजो देखणे निकल़े, कने यीशुये ले आईने तिस माहणुये ते जे बुरीआत्मां निकल़ियां थीं, तिस्सो यीशुये रे पैराँ ले कपड़े पैहनीरा कने होशा च बैठिरा देक्खीने डरीगे। "
LUK,8,36,"कने देखणे औल़यां तिन्हांजो दस्या, भई बुरीआत्मा ते सताईरा ये माहणु किस तरीके ने ठीक हुया। "
LUK,8,37,"फेरी गिरासेनियों रे अक्खा-बक्खा रे सारेयां लोकें यीशुये ने बिनती किती, भई अहांरे इलाके ते चली जा; काँह्भई सै बड़े भरी डरी गरे थे। इस करीने सै किश्तिया पर चढ़ीने वापस चलीग्या। "
LUK,8,38,"फेरी तिस माहणुये चते जे बुरीआत्मायें निकाल़ी रियां थी, सै तिसते बिनती करने लगया भई मिन्जो अप्पूँ कने रैहणे दे, पर यीशुये तिस्सो भेज्जीने गलाया, "
LUK,8,39,"“अपणे घरा जो बापस जा कने लोकां जो दस्स भई कियां परमेशरे तेरे खातर बड्डे काम्म कित्ते।” सै जाईने सारे नगरा च प्रचार करने लगया, भई यीशुये मेरे खातर केढ़े बड्डे-बड्डे काम्म कित्ते। "
LUK,8,40,"यीशु कने तिसरे चेले जिस बगत नदिया रे दुज्जे कन्डे पुज्जे, तिस बगत लोकां री भीड़े तिन्हारा बड़िया खुशिया ने स्वागत कित्या, काँह्भई सै तिन्हाजो निहाल़ी राँ थे। "
LUK,8,41,"इतणे च याईर नौआं रा इक माहणु आया, सै जे यहूदी सभा घरा रा मुखिया था, सै आया कने आईने यीशुये रे पैराँ पैईया, कने तिन्हाते विनती करने लगया भई मेरे घरा जो चल, "
LUK,8,42,"काँह्भई तिसरी सै जे बाराँ सालां री इको-इक कुड़ी थी, सै मरने औल़ी थी। ताहली जे यीशु तिस सौगी गया, तां लोक तिस पर पैईराँ थे। "
LUK,8,43,"तिसा भीड़ा च येढ़ी जनाना थी तिसाजो जे बारा सालां ते खून बैहणे री बमारी थी। तिसा जनाना ले सै जे किछ था सै सारा तिसे बैदां ले जाईने खर्ची दितिरा था, तां बी किसी ते ठीक नीं हुई थी। "
LUK,8,44,सै पिच्छे ते आई कने यीशुये रे कपड़े रिया इक कनारिया ने छोई। तिसते बाद इकदम तिसारा खून बैहणा बंद हुईग्या। 
LUK,8,45,"इस पर यीशुये पुच्छया, “मेरने कुण छोया?” तां जे सारे मुकरने लगे, तां पतरस कने तिसरे साथियें गलाया, “स्वामी तिज्जो त सारीये भीड़े ढकी लरा, कने पले-पले तेरे ऊपर रुढ़ि कराँ इ।” "
LUK,8,46,"पर यीशुये तिसने गलाया, “नां, किन्हिये जाणी बूझी ने हऊँ छुया, काँह्भई मेरे चते सामर्थ निकल़ी, कने मैं इसजो महसूस बी कित्या।” "
LUK,8,47,"जिस बगत सै जनाना समझीगी भई यीशु जाणिग्या, फेरी सै कम्बदी हुई आई कने तिसरे पैराँ पैईगी। सारी भीड़े तिसारी गल्लां जो सुणया भई सै यीशुये ने कजो छोई थी, कने कियां सै इकदम चंगी हुईगी। "
LUK,8,48,"यीशुये तिसाजो गलाया, “बेटी, तेरे इ विश्वासे तिज्जो ठीक कित्या, बेफिक्र हुईने चली जा।” "
LUK,8,49,"जिस बगत सै तिसा जनाना ने गल्ल इ करी कराँ था भई यहूदी सभा घरा रे सरदार याईर रे घरा ते कोई ब्योरा लेईने आया, “तुहांरी बेटी मरीगी, हुण गुरुये जो दुख देणे री जरुरत नीं।” "
LUK,8,50,"पर ताहली जे यीशुये येढ़ा सुणया भई क्या हुया, तिन्हे याईर ने गलाया, “मत डरदा, सिर्फ मेरे ऊपर विश्वास रख, कने तेरी बेटी ठीक हुई जाणी।” "
LUK,8,51,"जिस बगत सै याइर रे घरें पुज्जे, तिस बगत यीशुये पतरस, याकूब, यूहन्ना कने कुड़िया रे माता-पिता रे इलावा किसी होरी जो अपणिया सौगी घरा रे अंदर नीं औणे दित्या। "
LUK,8,52,"रोंदे कने बिलाप करदे लोकां ने सै घर भरीगरा था, पर यीशुये गलाया, “रोणा बंद करा! सै मरीरी नीं; सुतिरी।” "
LUK,8,53,पर सै भीड़ तिन्हां पर हसणे लगी काँह्भई सै सारे जाणाँ थे भई सै मरी चुक्कीरी। 
LUK,8,54,"पर यीशुये तिसा कुड़िया रा हत्थ पकड़या, कने हाक पाईने गलाया, “बेटी, उठ!” "
LUK,8,55,तिस इ पल तिसारे प्राण वापस तिसा च आईगे कने सै इकदम उट्ठीने बैठीगी! फेरी यीशुये तिसा कुड़िया रे माता-पिता जो गलाया भई इसाजो किछ खाणे जो दित्या जाओ। 
LUK,8,56,"इस पर कुड़िया रे माता-पिता येढ़ा देक्खीने हैरान हुईगे, पर यीशुये तिन्हाजो हुक्म दित्या भई सै जे किछ बी तुहें देख्या सै किसी ने नीं गलाणा। "
LUK,9,1,"फेरी यीशुये अपणे बारा चेलयां जो सद्दीने कट्ठा कित्या कने तिन्हांजो सारी बुरीआत्मां कने बमारियां जो दूर करने री सामर्थ कने अधिकार दित्या, "
LUK,9,2,कने तिन्हौं परमेशरा रे राज्जा रा प्रचार करने कने बमार माहणुआं जो तिन्हांरियां बमारियां ते चंगा करने खातर भेज्या। 
LUK,9,3,"तिने तिन्हांजो गलाया, “सफरा खातर कोई बी चीज़ सौगी लेईने नीं चलणा, नां सोठी, नां झोल़ा, नां रोटी, नां पैसा धेल्ला कने न त पैहनीरे कपड़यां ते इलावा इक कपड़ा बी सौगी नीं नेणा। "
LUK,9,4,"जिस किसी घरा च तुहें जांगे तित्थी तुहें रुकयों, कने बिदा लेणे तक तित्थी ठैहरेयों। "
LUK,9,5,"जिस गाँवां रे लोक तुहांरा स्वागत नीं करो, तां तिसा जगह ते निकल़दे बगत अपणे पैराँ री धूड़ झाड़ी लेणी, तिसते जे तिन्हारे खलाफ गवाही हुई जाओ।” "
LUK,9,6,फेरी सै चेले निकल़ीने गाँवां-गाँवां च जाईने खुशखबरी सुणांदे हुये हर जगह बमाराँ जो चंगा करदे रैये। 
LUK,9,7,"यीशुये रे कीत्तीरे चमत्काराँ री खबर ताहली जे राजा हेरोदेस अन्तिपास ले पुज्जी, फेरी सै डरीग्या कने उलझनां च पैईया, काँह्भई किछ लोक बोलीराँ थे, येत बपतिस्मा देणे औल़ा यूहन्ना सै जे मूईरेयां चते जिऊंदा हुईरा, "
LUK,9,8,"कने कितणयां ये बोल्या भई एलिय्याह भविष्यवक्ता दिस्या, कने होरीं लोकें गलाया भई पुराणे जमाने रे भविष्यवक्तां चते कोई जिऊंदा हुईग्या। "
LUK,9,9,"हेरोदेस राजे गलाया, “मैंई त यूहन्ने रा सिर बढाईरा, तां फेरी ये माहणु कुण आ तिसरे बारे च जे हऊँ येढ़ी हैरान करने औल़ियां गल्लां सुणीराँ?” कने सै यीशुये जो देखणे रा मौका टोलदा रैया। "
LUK,9,10,"फेरी प्रेरिते मुड़ीने आईने, जो किछ तिन्हें कित्या था तिसजो दस्सीत्या, कने सै तिन्हांजो अलग करीने चुपचाप बैतसैदा नगरा जो लेईग्या। "
LUK,9,11,"पर लोकां री भीड़ ये जाणीगी भई सै कितो जाई कराँ, कने भीड़ तिसरे पिच्छे चलीपी। कने सै खुशी-खुशी तिन्हांने मिलया, कने तिन्हांने परमेशरा रे राज्जा री गल्लां करने लगया कने सै जे ठीक हुणा चाँह थे तिन्हाजो ठीक कित्या। "
LUK,9,12,"ताहली जे दिन घरने लगया तां सै बारा प्रेरित तिसले आये कने बोलणे लगे, “इसा भीड़ा जो येत्था ते भेजी दे तिसते जे यो नेड़े री बस्तियां च कने गाँवां च जाईने किछ अपणे खातर खाणे जो खरीदी लो, काँह्भई अहें येथि सुणसान जगह पर ये।” "
LUK,9,13,"यीशुये तिन्हांने गलाया, “तुहें इ इन्हांजो खाणे जो देआ।” तिन्हें गलाया, “अहांले सिर्फ पांज्ज रोटियां कने दो मच्छियां ईं। इन्हां सबनीं रा गुजारा तां हुई सक्कां जे अहें जाईने इसा भीड़ा खातर रोटियां खरीदी ने ले आईगे?” "
LUK,9,14,"काँह्भई तिसा भीड़ा च तकरीवन पांज्ज हजार मर्द थे। यीशुये अपणे चेलयां ने गलाया, “तिन्हांजो पंजाह-पंजाह माहणुआं री बैंठ लाईने बैठणे खातर बोला।” "
LUK,9,15,"चेलयां तियां इ कित्या, कने सारे लोक जमीना पर बैठीगे। "
LUK,9,16,यीशुये तिन्हां पांज्ज रोटियां कने दो मच्छियां जो लेआ। कने तिने स्वर्गा खौ देक्खीने परमेशरा रा धन्यवाद कित्या कने तिस खाणे पर बरकत मंगी। फेरी यीशु रोटियां तोड़ी-तोड़ीने अपणयां चेलयां गे लोकां च बंडणे खातर देन्दा गया। 
LUK,9,17,सारयां रज्जीने रोटी खाद्दी कने बाद बिच तिन्हे बचीरे टुकड़यां री बारा टोकरियां भरी ने चक्कियां! 
LUK,9,18,"इक दिन यीशु भीड़ा जो छड्डीने सुणसान जगह च प्राथना करने गये कने तिन्हां सौगी तिन्हारे चेले बी थे, तां यीशुये तिन्हाते पुच्छया, “लोक मिन्जो क्या बोलां ये?” "
LUK,9,19,"तिन्हे जबाब दित्या, “किछ लोक बोलां ये भई बपतिस्मा देणे औल़ा यूहन्ना भीं ते जिऊंदा हुईग्या, कने कोई-कोई एलिय्याह बोल्लां यें, कने किछ लोक येढ़ा बोल्लां यें भई पुराणे भविष्यवाणी करने औल़यां चते कोई इक जिऊंदा हुईग्या।” "
LUK,9,20,"यीशुये तिन्हाते दोबारा पुच्छया, “पर तुहें मिन्जो क्या समझां ये भई हऊँ कुण आ?” पतरसे जबाब दित्या, “तुहें परमेशरा रे भेजीरे मसीह ये!” "
LUK,9,21,फेरी यीशुये चेलयां जो हुक्म दित्त्या भई इस बारे च किसी ने देखां बोलदे। 
LUK,9,22,"फेरी यीशुये गलाया, “काँह्भई माहणुये रे पुत्रा रे खातर ये जरुरी आ भई सै मता दुख सओ, कने बजुर्गां, मुखियायाजकां कने शास्त्रियां हऊँ घटिया समझीने मारी देणा, पर तिज्जे दिन मांज भीं ते ज्यून्दे हुई जाणा।” "
LUK,9,23,"फेरी तिने सारयां लोकां जो गलाया, “सै जे कोई मेरा चेला बणना चाओ, सै खुद अपणा इन्कार करो कने हर रोज दुख सैहणे कने मरने रे खातर बी त्यार आ, सै मेरा चेला बणो। "
LUK,9,24,"जे तुहें अपणा प्राण बचाणा चांहन्गे तां तुहां सै गवाई देणा, पर जे तुहें मेरे खातर अपणा प्राण गवांगे तां तिस इ सै बचाणा। "
LUK,9,25,"जे लोक इस संसारा जो जित्ति लो कने अपणा‍ प्राण गवाई दो, तां तिस्सो क्या फैदा? "
LUK,9,26,"जो कोई मेरते या मेरियां गल्लां ते शर्मांगा; माहणुये रे पुत्रा बी यनि मांह, ताहली जे अपणी, कने अपणे पिता री, कने पवित्र स्वर्गदूतां री महिमा सौगी औणा, तां तिसते शर्माणा। "
LUK,9,27,कने हऊँ तुहांजो विश्वास दिलां भई येत्थी खड़ी रयां चते किछ माहणु येढ़े भई तालुआं तक जे सै परमेशरा जो राज करदा हुआ देक्खी नीं लेन्दे तदुआं तक तिन्हाजो मौत नीं औणी।” 
LUK,9,28,"इन्हां गल्लां ते कोई अट्ठां दिनां बाद यीशु, पतरस, याकूब कने यूहन्ना जो लेईने प्राथना करने खातर पहाड़ा पर गये। "
LUK,9,29,"ताहली जे यीशु प्राथना करी राईं था, तां तिसरे चेहरे रा रुप बदलीग्या कने तिसरे कपड़े सफेद हुईने चमकणे लगे। "
LUK,9,30,फेरी दो माहणु मूसा कने एलिय्याह ऊथी परगट हुये कने यीशुये ने गलाणे लगे। 
LUK,9,31,सै तेजोमय दिस्या कराँ थे कने परमेशरा री इच्छा पूरी करने खातर यरूशलेम च यीशुये रे मरने री गल्लां करी कराँ थे। 
LUK,9,32,पतरस कने तिसरे साथियां जो निन्द आईराँ थी कने सै सैई बी गईरे थे कने तां जे सै जागे तां तिन्हे यीशुये ते निकल़ने औल़ा तेज देख्या कने दुईं माहणुआं जो तिस सौगी खड़ीरा देख्या। 
LUK,9,33,"जिस बगत मूसा कने एलिय्याह जाणे लगे तां पतरस नां जाणदे हुये ये क्या बोलीराँ, “गुरु जी, ये खरा हुआ भई अहें येत्थी थे! अहां येत्थी तिन तम्बु बनाणे, इक तेरे खातर, इक मूसा खातर कने इक एलिय्याह रे खातर।” "
LUK,9,34,"पर ताहली जे सै येढ़ा बोली इ कराँ था तां इक बद्दल़ आई ने तिन्हां पर छाईया; कने तियां जे सै तिने बद्दल़े घेरीले, तां सै डरीये। "
LUK,9,35,"तिस बगत तिस बदला चते इक अवाज़ आई कने तिन्हाने गलाणे लगी, “ये मेरा बड़ा प्यारा पुत्र आ कने मैं इसजो चुणीरा, इसरी सुणां।” "
LUK,9,36,"ये अकाशवाणी हुणे ते बाद यीशु कल्हा दिखया; कने तिसरे चेले चुप रै, कने तिन्हे तेढ़ा जे ऊथी देख्या, तिसरी कोई बी गल्ल तिन्हे किसी जो नीं दस्सी। "
LUK,9,37,दुज्जे दिन ताहली जे सै पहाड़ा ते उतरी ने आये तां मतयां लोकां री भीड़ तिसने मिलणे जो आई। 
LUK,9,38,"तिसा भीड़ा चते इक माहणु जोरा ने रड़ाया, “गुरूजी, हऊँ तेरते विनती कराँ भई मेरे मुण्डुये पर दया कर, काँह्भई सै मेरा इक्को-इक इ बच्चा। "
LUK,9,39,"कने देख इक बुरीआत्मा तिस्सो बार-बार पकड़ां इ, कने तिसरिया वजह ने सै इकलगत रड़ाणे लगी जां, सै बुरीआत्मां तिस्सो इस तरीके ने मड़ेकां इ भई तिसरे मुँआं ते झगूड़ निकल़ने लगां, कने तिस्सो मरोड़ीने नाश करना चाईं। "
LUK,9,40,मैं तेरे चेलयां ते तिस बुरीआत्मा जो नकाल़णे खातर विनती किती पर सै येढ़ा नीं करी पाये।” 
LUK,9,41,"यीशुये जवाब दित्या, “अविश्वासी कने अड़ीमूर लोको मैं तुहांरे खातर इतणा किछ कित्या पर तुहें विश्वास नीं करदे? अपणे पुत्रा जो येत्थी ल्यावा।” "
LUK,9,42,"सै मुन्डु हल्तियें आई इ कराँ था भई तिने बुरे आत्मे तिस्सो पकड़ीने जमीना पर पटकाया कने तिस्सो बुरे हाल्लें मरोड़ने लगया, पर यीशुये बुरीआत्मा जो थिड़क्या कने मुण्डुये जो ठीक करीने तिस्सो तिसरे पिता ले साम्भीत्या। "
LUK,9,43,"फेरी सारे लोक परमेशरा रिया बड्डिया सामर्था रे कम्मा ते हैरान हुये। यीशु सै जे किछ करया राँ था तिसजो देक्खीने सारे लोक ताहली जे हैरान हुई कराँ थे तिस बगत यीशुये अपणे चेलयां जो गलाया, "
LUK,9,44,"“तुहें इन्हां गल्लां जो ध्याना ने सुणयों, काँह्भई माहणुये रा पुत्र यनि हऊँ अधिकारियां रे हत्था च दित्या जाणा।” "
LUK,9,45,"पर सै इसा गल्ला जो नीं समझी पाये थे भई सै अपणिया मौती रे बारे च गलाई राँ था, कने येई गल्लां तिन्हांते छिपीरी रैईयां भई सै तिन्हांजो जाणी नीं पाओ, कने सै सब जणे इसा गल्ला रे बारे च यीशुये ते पुछणे ते डराँ थे। "
LUK,9,46,फेरी चेलयां च ये बैहस हुणे लगी भई अहां चते महान कुण आ। 
LUK,9,47,"यीशु तिन्हांरे मनां री गल्लां जो जाणी लेआं, इस खातर तिने इक बच्चे जो लेआई ने अपणे सौगी खड़ा कित्या। "
LUK,9,48,"फेरी तिन्हांने बोल्या, “सै जे कोई मेरे नौआं ते इस बच्चे जो ग्रहण कराँ, सै मिन्जो ग्रहण कराँ; कने सै जे कोई मिन्जो ग्रहण कराँ, सै मेरे भेजणे औल़े जो ग्रहण कराँ, काँह्भई ये सै आ सै जे तुहां च सबनी ते छोट्टा, सैई महान आ।” "
LUK,9,49,"यूहन्ने यीशुये ने गलाया, “स्वामी, अहें इक्की माहणुये जो तेरे नौआं ते बुरीआत्मा जो निकाल़दे देख्या, कने अहें तिस्सो मना कित्या, काँह्भई सै अहां चेलयां चते नीं था।” "
LUK,9,50,"पर यीशुये गलाया, “तिस्सो मना मत करा; काँह्भई सै जे तुहांरे बरोधा च नींये, सै तुहांरिया तरफा जो ये।” "
LUK,9,51,"जियां जे यीशुये रे स्वर्ग वापस जाणे रा बगत नेड़े औंदा गया, तिस बगत तिन्हे यरूशलेम जाणे रा फैसला कित्या। "
LUK,9,52,तिने जाणे ते पैहले सामरियां रे गाँवां च किछ सनेहा देणे औल़यां जो भेज्या भई तिन्हारे खातर ठैहरने कने खाणे री व्यवस्था करा। 
LUK,9,53,पर तिस गाँवां रे लोकें तिन्हाजो वापस भेजीत्या काँह्भई तिन्हे लोकें जाणील्या भई यीशु ऊत्थी ते अग्गे यरूशलेम री तरफ जाणे औल़ा इस खातर तिन्हे ऊत्थी यीशुये रा स्वागत नीं कित्या। 
LUK,9,54,"येढ़ा देक्खीने तिसरे चेलयां याकूब कने यूहन्ने गलाया, “प्रभु जी, क्या अहें हुक्म देईये भई अम्बरा ते आग्ग बर्हो कने ये लोक जल़ीने भस्म हुई जाओ?” "
LUK,9,55,"पर यीशुये तिन्हारी तरफ मुड़ीनें तिन्हाजो थिड़क्या कने गलाया, “तुहें नीं जाणदे भई तुहें केढ़ी आत्मा रे। "
LUK,9,56,माहणुये रा पुत्र लोकां रे प्राणां जो नाश करने नीं आईरा पर तिन्हांरा छुटकारा करने आईरा।” फेरी ऊत्थी ते सै किसी होर गाँवां जो चलीगे। 
LUK,9,57,"ताहली जे सै कने तिसरे चेले बाटे चलीरे थे, तां किन्हिये तिसजो गलाया, “तित्थी जे किति तू जांगा, माह तेरे पिच्छे जाणा।” "
LUK,9,58,"यीशुये तिसने बोल्या, “गिदड़ियां जो रैहणे खातर दूहड़ कने हवा च उडणे औल़यां पंछियां जो रैहणे खातर आलणे हुआं ये, पर माहणुये रे पुत्रा जो अराम करने जो बी जगह नीं।” "
LUK,9,59,"तिन्हे दुज्जे माहणुये ने गलाया, “मेरा चेला बणीने मेरे पिच्छे औ।” तिने बोल्या, “हे प्रभु, इसते पैहले भई हऊँ तेरे सौगी चलूँ मिन्जो जाईने अपणे पिता रा अंतिम संस्कार करने दे।” "
LUK,9,60,"यीशुये तिसने गलाया, “सै लोक जे आत्मिकता च मूईरयां साई ये तिन्हौं अपणयां लोकां रे मरने रा इन्तजार करने दे, पर तू जाईने परमेशरा रे राज्जा रा प्रचार कर।” "
LUK,9,61,"इक्की होर माहणुये गलाया, “हाँ प्रभु, हऊँ तेरे सौगी चलणे जो त्यार आ, पर पैहले मिन्जो अपणे परिवार औल़यां ते विदाई लेणे दे।” "
LUK,9,62,"यीशुये तिसने गलाया, “सै जे कोई माहणु हल़ बाहन्दे बगत पिच्छे देक्खां सै परमेशरा रे राज्जा लायक नीआं।” "
LUK,10,1,"कने इन्हां गल्लां ते बाद प्रभु यीशु सत्तर होर चेलयां जो चुणां कने तिस-तिस नगरा कने जगहां पर जे सै अपणे आप जाणे औल़े था, ऊथी जाणे ते पैहले तिन्हां चेलयां जो दो-दो करीने अपणे अग्गे भेज्या। "
LUK,10,2,"कने यीशु तिन्हौं जाणे ते पैहले तिन्हांने गलाया; “परमेशरा रे राज्य च ल्यौणे खातर मते लोक पक्की रिया फसला साई ये; पर तिन्हांजो परमेशरा ले ल्यौणे खातर जादा लोक नींये, इस खातर प्रभु परमेशर सै जे फसला रा मालिक आ, तिसने प्राथना करा भई खेतां च मते मजदूर भेज्जा। "
LUK,10,3,"जावा; कने याद रखयों, भई हऊँ तुहांजो भेज्जी त कराँ पर माहणु तुहांरा इयां नुक्शान करी सक्कां ये तियां जे भेड़िये भेडां रा नुक्शान कराँ ये। "
LUK,10,4,"तुहें जान्दे बगत अपणे सौगी न पैसे, न झोली लेयां; येत्थी तक भई जुत्तेयां री दुज्जी जोड़ी बी न लेयों। कने रस्ते च रुकीने किसी जो नमस्ते बी नीं करयां। "
LUK,10,5,"जिस किसी बी घरा च तुहें जाओ, तां तिस घरा जो पैहले येढ़ी शीष देआं भई परमेशरा री शान्ति तिस घरा रे लोकां पर बणीरी रौ! "
LUK,10,6,"जे तित्थि कोई शान्तीमय जीवन पसन्द करने औल़ा माहणु हुंगा, तां सै बरकत तिस्सो मिलणी; जे सै इस लायक नीआं तां सै बरकत तुहांले वापस आई जाणी। "
LUK,10,7,"तिस इ घरा च रौआ, कने जो किछ तिन्हांते मिलो, सैई खाओ पीओ, काँह्भई मजदूरा जो अपणी मजदूरी त मिलणी चाहिन्दी; रोज राति जो लग-लग घरें नीं रुकयों। "
LUK,10,8,"कने ताहली जे कदीं तुहें किसी नगरा च दाखल ओ कने तिस नगरा रे लोक खुशिया ने तुहांरा आदर-खातर करो, तां तुहांरे सामणे जेढ़ा किछ खाणे जो परोसया जाओ, तिस्सो खाई लेआं। "
LUK,10,9,"तिस नगरा रे बमाराँ जो चंगा करा, कने तिन्हाजो बोला भई, हुण परमेशरा रा राज तुहांरे नेड़े आई पुज्जीरा। "
LUK,10,10,"पर जे किसी नगरा रे लोक तुहांरा स्वागत नीं करो, तां तिस नगरा री सड़कां पर जाओ कने बोल्लो, "
LUK,10,11,"तियां जे तुहें अहांरा तिरस्कार कित्या तियां इ अहें बी तुहांरा त्याग कराँ ये; अहें तुहांरे नगरा री तिसा धूड़ी जो सै जे अहांरे पैराँ च लगीरी, तुहांरे सामणे झाड़ी दें, पर भूलणा मत भई परमेशरा रा राज तुहांरे नेड़े आई पुज्जीरा! "
LUK,10,12,सच्ची गल्ल येइ भई न्याय रे दिन सदोम जो तिस नगरा रे बराबर कठोर सजा नीं दित्ति जाणी। 
LUK,10,13,"“ओ खुराजीन शहर कने बैतसैदा नगरा रे लोको, तुहांजो भयानक सजा भुगतणे पौणी! काँह्भई सै चमत्कारा रे काम्म जे मैं तुहांरे नगराँ च कित्ते, जे मैं सै वेई चमत्कार सूर कने सैदा साई बुरे नगरा च कित्ते हुन्दे तां ऊथी रे दुष्ट लोक बोरियां ने बणीरे कपड़े पहनीने कने अपणे जिस्मा पर राख मल़िने कधकयां अपणयां पापां रा दुख परगट करी लेया हुंदा। "
LUK,10,14,"हाँ, न्याय रे दिन सूर कने सैदा नगराँ रे लोकां जो मिलणे औल़ी सजा ते तुहांजो मिलणे औल़ी सजा बौहत बुरी हुणी। "
LUK,10,15,"अरे कफरनहूम नगर, तु क्या सोच्चां भई स्वर्गा च परमेशरा तेरा आदर करना? नां, तुज त थल्ले अधोलोका च पौणा। "
LUK,10,16,"“सै जे कोई तुहांरी सुणां, सै मेरी बी सुणां, कने सै जे कोई तुहांरा इन्कार कराँ, सै मेरा बी इन्कार कराँ; कने सै जे कोई मेरा इन्कार कराँ, सै मेरे भेजणे औल़े रा इन्कार कराँ।” "
LUK,10,17,"जिस बगत यीशुये रे सत्तर चेले अपणी सेवा री यात्रा ते मौज मनांदे हुये वापस आईगे, तां यीशुये ने बोलणे लगे “प्रभु, जिस बगत अहें तुहांरे नौआं रा इस्तेमाल कराँ ये, तां बुरीआत्मायें बी अहांरा कैहणां मन्नां इयां।” "
LUK,10,18,"यीशुये तिन्हांने गलाया, “ठीक आ, मैं शैतान्ना जो स्वर्गा ते बिज्जल़ा साई पौंदे हुये देख्या! "
LUK,10,19,"देक्खा, मैं तुहांजो सर्पां कने बिच्छुआं पर चलीने बी सुरक्षित रैहणे रा, कने दुश्मणां जो हराणे रा अधिकार देई दित्या; कने तुहांजो किसी बी चीज़ा ते कोई बी नुक्शान नीं हुई सकदा। "
LUK,10,20,फेरी बी इन्हां गल्लां ते खुश नीं हूणां भई बुरीआत्मां तुहांरे बशा ची आ; पर इस खातर खुश हुणा भई परमेशरे तुहांरे नौं स्वर्गा च लिखी लरे।” 
LUK,10,21,"तिस इ घड़ी सै पवित्र आत्मा रिया खुशिया च भरी ने बोलणे लगे, “पिता जी, स्वर्ग कने पृथ्विया रे मालक हऊँ तेरा धन्यवाद कराँ भई तुहें इन्हां लोकां ते ये असलीयत छुपाई ने रखी, सै जे अपणे आप जो चलाक कने बुद्धिमान समझां ये, कने सै जे बच्चयां साई ये तिन्हां पर ये गल्लां परगट कराँ ये। हाँ, पिता, काँह्भई तैं देक्खया भई ये ठीक आ।” "
LUK,10,22,"फेरी यीशुये अपणे चेलयां ने गलाया, “मेरे पिता सारा अधिकार मिन्जो देई दित्तिरा; कने कोई नीं जाणदा भई पुत्र कुण आ, सिर्फ पिता जाणा कने पिता कुण आ ये बी कोई नीं जाणदा; सिर्फ पुत्र जाणा भई पिता कुण आ, कने माहणु पिता परमेशरा जो तांई जाणी सक्कां ये ताहली जे पुत्र तिन्हां पर पिता जो परगट करना चाये।” "
LUK,10,23,"ताहली जे सै कल्हे थे, तां सै अपणे चेलयां खां मुड़ीने चुपचाप गलाया, “तुहें जो किछ बी देख्या, तिस्सो देखणे औल़े होर लोक बी धन्या हुईगे। "
LUK,10,24,"काँह्भई हऊँ तिज्जो दस्सां, भई मते सारेयां भविष्यवक्तयां कने राजयां बी इच्छा किती भई सै तिन्हां गल्लां जो देखो कने सुणो, तिन्हां गल्लां जो जे तुहें मिन्जो करदे हुये देख्या, कने मिन्जो बोलदे हुये सुणीरा, पर सै तिन्हां गल्लां जो नांत देक्खी सक्के नांई सुणी सक्के।” "
LUK,10,25,"इक दिन ताहली जे यीशु लोकां जो सखाया राँ था, तां इक व्यवस्थापक उट्ठया; कने ये बोल्लीने तिसजो परखणे लगया, “गुरु जी, अनन्त जीवना रा बारस होणे रे खातर हऊँ क्या करुँ?” "
LUK,10,26,"यीशुये तिस्सो जवाब दित्या, “मूसा री व्यवस्था क्या बोलां? तुहें तिस्सो किस तरीके ने समझां यें?” "
LUK,10,27,"तिने माहणुये जवाब दित्या, “तू अपणे प्रभु परमेशरा ने अपणे सारे मन कने अपणे सारे प्राण कने अपणी सारी शक्ति कने अपणी सारी बुद्धिया समेत प्यार कर। कने अपणे पड़ेसियां ने अप्पूँ साई प्यार रख।” "
LUK,10,28,"यीशुये तिसने गलाया, “तैं ठीक जवाब दित्या, येढ़ा इ कर तिसते जे तू अनन्त जीवन पाई सक्कां।” "
LUK,10,29,"पर सै माहणु अप्पूँजो धर्मी बनाणे रिया इच्छा ते, यीशुये ते पुच्छां, “तां मेरा पड़ेसी कुण आ?” "
LUK,10,30,"प्रभु यीशुये इक्की कहाणिया च तिसरा जवाब दित्या, “इक यहूदी माहणु यरूशलेम ते यरीहो नगरा जो जाई कराँ था। बाटा जान्दे हुये किछ डाकुयें तिस पर हमला करीत्या, तिन्हें तिसरे कपड़े खलवाईते कने तिसरा सारा समान लुटील्या, तिस्सो मारया कुटया कने अधमुआ करीने वाटा रे कन्डे सट्टीने चलीगे। "
LUK,10,31,"संजोगा ने इक यहूदी याजक तिस वाटे जाई कराँ था; पर जिस वगत तिने तिस माहणुये जो वाटा च पईरा देख्या, तां सै वाटा छड्डीने बिणा मदद करीने दुज्जिया वाटे चलीग्या। "
LUK,10,32,इक लेवी माहणु सै जे मन्दरा री सेवा च इक सहायक रा काम्म कराँ था; तिसा वाटे गया कने सै बी तिस माहणुये जो देक्खीने बिणा मदद कित्ते दुजिया वाटे चलीग्या। 
LUK,10,33,"पर इक माहणु बी सै जे सामरिया प्रदेशा ते था तिसा वाटे गया कने जिस बगत तिने तिस जख्मी माहणुये जो देख्या, कने तिस्सो तिस पर दया आईगी। "
LUK,10,34,"तिने सामरी माहणुये झुकीने, तिसरे जख्मां पर तेला कने दाखरस औल़ी दवाय मल़ी, कने पट्टीयां बन्ही, फेरी तिने तिस्सो अपणे गधे पर बठालया, कने इक्की सराईं च लेईग्या, तित्थी तिने सारी रात जाग्गीने तिसरी सेवा कीति। "
LUK,10,35,"दुज्जे दिन तिने माहणुये सराँई रे मालका जो दो दीनार दित्ते, कने तिसने गलाया भई इस माहणुये री देखभाल रखयां, जे तिसरा खर्चा इसते जादा हुआं, तां अगली बार ताहली जे माह औणा ताहली बचीरे पैसयां जो देई जांगा।” "
LUK,10,36,"फेरी यीशुये व्यवस्था री शिक्षा देणे औल़े ते पुच्छया, “हुण तू तिन्हां तिन्नां माहणुआं चते किस जो तिस माहणुये रा पड़ेसी समझणा तिस माहणुये जो सै जे डाकुयें मारया-कुटया था?” "
LUK,10,37,"तिने माहणुये जवाब दित्या, “सै माहणु तिने जे तिस पर दया कीति, सैई तिसरा पड़ेसी हुआ।” यीशुये तिसने गलाया, “हाँ, तैं ठीक पछयाणया। हुण जा, कने तू बी येढ़ा इ कर।” "
LUK,10,38,"ताहली जे यीशु कने तिसरे चेले यरूशलेम खौ जाई कराँ थे, तां सै इक्की गाँवां च गये, तित्थी मार्था नौआं री इक्की जनाने तिन्हाजो अपणे घरें औणे रा नियून्दा दित्या। "
LUK,10,39,"तिसारी इक बैहण थी तिसारा नौं जे मरियम था, सै प्रभुरे चरणां च बैठीने तिन्हारे उपदेशा जो सुणयां कराँ थी। "
LUK,10,40,"पर मार्था खाणा त्यार करने रे कई कम्मां च बौहत व्यस्त थी। सै प्रभु ले आई कने बोल़णे लगी, “प्रभु क्या ये ठीक आ भई मेरी बैहण येत्थी तुहांले बैठीरी रौ, कने सारा काम्म हऊँ कल्ही करुँ? क्या तुहांजो इसा गल्ला री फिक्र नीं? तिसाजो बोल्ला भई आईने मेरी सहायता कर।” "
LUK,10,41,"पर प्रभु यीशुये तिसाजो जबाब दित्या, “मार्था! मार्था! तू बौहत सारियां गल्लां खातर फिक्र कराँ इ! कने घबराईं। "
LUK,10,42,"पर इक गल्ल इ सै जे जरुरी, कने मरियमे तिस्सो चुणया सै जे सव्वीं ते अव्वल आ; सै तिसाते खोया नीं जाणा।” "
LUK,11,1,"इक दिन यीशु इक्की जगह प्राथना करी राँ था। जिस बगत सै प्राथना खत्म करी बैट्ठे, तां चेलयां चते इक्की तिन्हाले आई ने गलाया, “प्रभु जी, तियां जे यूहन्ने अपणे चेलयां जो प्राथना करना सखाया, तियां ई अहांजो बी तू प्राथना करना सखा।” "
LUK,11,2,"तिने तिन्हाजो गलाया, “तुहें इस तरीके ने प्राथना करा; ‘हे अहांरे पिता, तू स्वर्गा च बिराजमान आ; लोक तेरा आदर करो काँह्भई तू पवित्र परमेशर आ, तू संसारा रे सारे माहणुआं कने सारियां चीजां पर राज करो। "
LUK,11,3,अहांरी रोज की रोटी तू हर रोज अहांजो देआ कर। 
LUK,11,4,"कने अहांरे पापां जो माफ कर, काँह्भई अहें बी अपणे हर इक अपराधिये जो माफ कराँ ये, कने अहांजो परीक्षा ते बचा’।” "
LUK,11,5,"फेरी यीशुये तिन्हाने बोल्या, “मन्नया तुहांरा इक मित्र आ कने तुहें अधिया राति जो तिस मित्रा रे घरें जांये, कने तिसजो बोलां ये, ‘मित्र! मिन्जो तिन्न रोटियां दे; "
LUK,11,6,"काँह्भई मेरा इक मित्र यात्रा करदा हुआ मेरे घरें आया, पर इस वगत तिस्सो खाणे जो देणे खातर मेरले किछ बी त्यार नीआं।’ "
LUK,11,7,"कने जे सै अन्दरा ते येढ़ा बोल्लो, मिन्जो तंग नीं कर, हुण दरवाजा बंद हुई चुक्कीरा, कने विस्तरे च माह सौगी मेरे न्याणे सुत्तीरे इसा वजह ते, हऊँ उट्ठीने इस बगत तेरी कोई सहायता नीं करी सकदा। "
LUK,11,8,"पर हऊँ तुहांजो ये दस्सां, भई तिस नीं उठणा कने नांई तुहांजो किछ देणा, पर जे तुहें मंगणे खातर बेशर्म बणीने बार-बार दरवाजा खड़कांदे रेहंगे, तां तिस जरुर उठणा कने जितणा तुहांजो चाहिन्दा सै तिस तुहांजो देणा। "
LUK,11,9,"कने हऊँ तुहाँजो बोलां, भई सै जे तुहांरियां जरुरतां इयां, परमेशरा ते मंगा कने तिसजो पाणे री आशा रक्खा; खटखटाणा जारी रखा कने दरवाजा खोल्या जाणा। "
LUK,11,10,"काँह्भई सै जे कोई मंगां, तिस्सो मिलां; कने सै जे टोल़ां, सै पां; कने सै जे खड़कां, तिसरे खातर खोल्या जाणा। "
LUK,11,11,"तुहां चते येढ़ा कुण पिता हुंगा, भई ताहली जे तिसरा पुत्र रोटी मंग्गो, तां तिस्सो पत्थर देओ; या मच्छी मंग्गो, तां तिसरे बदले तिस्सो सर्प देओ? "
LUK,11,12,"या जे सै अण्डा मंग्गो, तां क्या तुहें तिस्सो बिच्छु दित्या ओ? बिल्कुल नीं! "
LUK,11,13,"जे तुहें बुरे हुईने अपणयां बच्चयां जो खरियां चीज़ां देणा जाणाँ ये, तां स्वर्गीय पिता अपणे मंगणे औल़यां जो पवित्र आत्मा काँह नीं देंगा।” "
LUK,11,14,"इक दिन यीशुये बुरीआत्मा रा सताईरा इक माहणु, सै जे गुंगा था, तिस चते बुरीआत्मा जो बाहर कड्डया, कने फेरी सै गूँगा बोलणे लगीग्या। येढ़ा देक्खीने लोकां जो हैरानी हुई। "
LUK,11,15,"किछ लोकें गलाया, “इस्सो ये ताकत, बुरीआत्मा रे मुखिये (बालज़बूला) ते मिलां इ, सै जे शैतान आ!” "
LUK,11,16,"किछ होरीं लोकें यीशुये जो परखणे खातर तिसते इक स्वर्गीय नशाण मंगया, भई इसा गल्ला जो साबित कर भई तिज्जो परमेशरे भेज्जीरा "
LUK,11,17,"यीशु तिन्हां सारयां रे मना री गल्लां जो जाणिग्या, इस खातर तिने गलाया, “तिस प्रदेशा रे लोक जे अप्पूँ बाटियें लड़दे-घुल़दे रौ, सै कदीं नीं बसदा बल्कि उजड़ी जां। कने तिस घरा रे लोक जे इक्की दुये ने लड़दे रौ, तां सै घर बी उजड़ी जां। "
LUK,11,18,"कने जे शैतान कने तिसरे राज्य रियां आत्मां अप्पूँ बाटियें लड़दे रौ, तां तिसरा राज कियां बणीरा रैहणा? काँह्भई तुहें मेरे बारे च बोलां ये, भई ये शैतान्ना रिया सहायता ते बुरीआत्मा जो निकाल़ां। "
LUK,11,19,"भला जे हऊँ शैतान्ना रिया सहायता ते बुरीआत्मां जो नकाल़ां, तां तुहांजो मनणे पौणा भई तुहांरे चेले बी बालजबूल रिया सहायता ते बुरीआत्मां जो निकाल़ां ये? इस खातर सैई तुहांरा न्याय करगे। "
LUK,11,20,"कने जे हऊँ परमेशरा रिया शक्तिया ने बुरीआत्मा नकाल़ां, तां समझील्वा भई परमेशरा रा राज तुहांरे बिच आई पुज्जीरा। "
LUK,11,21,"“ताहली जे ताकतवर माहणु हथियार पैहनीने अपणे घरा री रखवाल़ी कराँ, तां तिसरी दौलत बची रैईं। "
LUK,11,22,"पर ताहली जे तिसते बी जादा ताकतवर कोई तिस पर हमला करीने तिस्सो जित्ति लेआं, तां तिसरे सै हथियार तिन्हां पर जे तिसरा भरोसा था, खोई लेआं, कने तिसरी दौलत लुट्टी ने बन्डी देआं। "
LUK,11,23,"“सै जे कोई मेरा सहयोगी नीआं, सै मेरा बरोधी आ कने सै जे मेरे सौगी कठेरदा नीआं सै बखोरने रा काम्म कराँ। "
LUK,11,24,"“ताहली जे कोई बुरीआत्मा किसी माहणुये जो छड्डां इ, तां सै आराम पाणे रिया खोज्जा च सुणसाण जगह टोल़दी फिराँ इ, पर सै तिसाजो नीं मिली पान्दी। फेरी सै अपणे मना च बोलां इ, भई हऊँ तिस इ माहणुये ले जाईं तिसच जे पैहले वास कराँ थी, "
LUK,11,25,कने ताहली जे गई तां पाया भई तिस माहणुये री जिन्दगी तिस घरा साई सै जे साफ सुथरा कने सजा-सजाईरा कने खाली ओ। 
LUK,11,26,"फेरी सै जाईने, अपणे ते बी खतरनाक सात्त बुरीआत्मां सौगी लेईने औआं इ कने तिस माहणुये च बड़ीने ऊथी वास कराँ इ। तिसते बाद तिस माहणुये री हालत पैहले ते बी बुरी हुई जाईं।” "
LUK,11,27,"जिस बगत यीशु इन्हां गल्लां जो बोली इ कराँ थे, तां भीड़ा चते इक जनाना उठीकने जोरा री अवाज़ा च गलाई, “कितणी आशीषित इ तेरी सै माता तिसे जे तिज्जो जन्म दित्या, कने दुध प्याया!” "
LUK,11,28,"फेरी यीशुये गलाया, “पर इन्हांते बी जादा परमेशर तिन्हौ आशीष देआं, सै जे परमेशरा रा बचन सुणां ये, कने तिसरा पालन कराँ ये।” "
LUK,11,29,"ताहली जे जादा भीड़ कट्ठी हुन्दी जां थी तां यीशु बोलणे लगया, “इस जुगा रे दुष्ट लोक बुरे; सै नशाण मंगा यें, पर योना रे नशाणा जो छड्डीने कोई होर नशाण तिन्हांजो नीं दित्या जाणा। "
LUK,11,30,"तियां जे योना नीनवे रे लोकां खातर इक नशाण हुया, तियां इ माहणुये रा पुत्र यनि हऊँ बी इस जुगा रे लोकां खातर नशान हुणा। "
LUK,11,31,"न्याय रे दिन शेबा री राणिया इसा पीढ़ियां रे लोकां रे खलाफ उट्ठीने तिन्हाजो दोषी बनाणा, काँह्भई सै सुलैमाना रा ज्ञान सुणने खातर बड़े दूरा ते आई थी, कने हुण येत्थी येढ़ा कोई हाया सै जे सुलैमाना ते बी बड्डा; फेरी बी ये पीढ़ी तिसरी गल्ल सुणने जो नां कराँ इ। "
LUK,11,32,"फेरी न्याय रे दिन, नीनवे रे लोकां बी इसा पीढ़ियां रे लोकां रे खलाफ उट्ठणा कने तिन्हाजो दोषी बनाणा, काँह्भई योना रे प्रचारा जो सुणीने तिन्हे पाप करना छड्डीते थे। हुण येत्थी येढ़ा कोई हाया, सै जे योना ते बी जादा सामर्थी आ, फेरी भीं ये पीढ़ी तिसरी गल्लां सुणने जो नां कराँ इ। "
LUK,11,33,"“कोई बी माहणु दिऊआ बाल़ीने तिस्सो लुकोन्दा नीआं, या तिस्सो कटोरिया हेठ नीं रखदा, पर उच्चिया ठारी रखां, भई अन्दर औणे औल़े लोक इसा लोई च चीज़ां जो देक्खी सक्को। "
LUK,11,34,"तेरियां आक्खीं तेरे जीवना रे दिऊये साई आ, इस खातर तांजे तेरी आँख साफ देक्खी सक्कां, तां तेरा सारा जीवन बी उजियाला; पर जे तेरी नजर ठीक नीं, तां तेरा सारा जीवन बी अन्धेरे ने भरोईरा। "
LUK,11,35,"इस खातर सावधान रैयां, भई सै उजाला जे तू चा सै अन्धेरा नीं हुईजो। "
LUK,11,36,"जे तू अपणी पूरी जिन्दगी परमेशरा रिया सच्चाई रे मुतावक जीआं, तां तू हरेक चीज़ा जो सही ढंगा ने जाणने रे लायक हुई जाणा भई परमेशर तूते क्या चाँह; ये तिस इक्की कमरे साई हुणा तिसच जे दीये री तेज रोशनी चमकयां राईं, सै जे तुहांजो हर चीज़ साफ देखणे लायक बणांई।” "
LUK,11,37,"जिस बगत यीशु गलाई कराँ था, फेरी किसी फरीसिये तिन्हांजो अपणे घरें रोटी खाणे खातर नियून्दा दित्या। सै तिन्हांरे घरें गया कने तिन्हां सौगी रोटी खाणे बैट्ठया। "
LUK,11,38,तिस फरीसिये जो ये देक्खीने हैरानी हुई भई तिने रोटी खाणे ते पैहले अपणे हात्थ पैर नीं धोये। 
LUK,11,39,"प्रभुये तिसजो गलाया, “फरीसियो, तुहें कौलियां कने थाल़ियां जो ऊपरा-ऊपरा ते मांजणे च सावधानी वरतां ये, पर तुहांरिया अन्तरात्मा च हुण बी गन्दगी, तुहां च हुण बी लालच कने बुराई भरीरी! "
LUK,11,40,"अरे मूर्ख लोको! क्या परमेशरे अन्दर बाहर, दोन्नों नीं बणाये? "
LUK,11,41,"अपणिया अन्तरात्मा जो परमेशरा ने जोड़ा, बजाये इसरे भई तुहें बाहरा री सफाई करो। "
LUK,11,42,"“पर फरीसियो, तुहांजो बौहत भयानक सजा मिलणी! तुहें अपणी छोट्टी ते छोट्टी कमाईया रा यनि सौंफ, जीरा, कने पुदीने रा बी दसवां हिस्सा देणा नीं भुलदे, पर तुहें न्याय कने परमेशरा रे प्यारा जो भूल्ली जायें। ये ठीक आ भई तुहें दशमांश दें, पर सै जे इसते बी जरुरी गल्ल इ, तुहें तिसजो बी करना नीं भूल्लो। "
LUK,11,43,"“ओ फरीसियो, तुहांजो बौहत भयानक सजा मिलणी! तुहें येढ़ा चाँये भई यहूदी सभा घराँ च खास आसण मिलो कने बज़ाराँ च आदरा सौगी नमस्कार। "
LUK,11,44,"“तुहांजो बौहत भयानक सजा मिलणी! काँह्भई तुहें खेतां च दबोईरी तिन्हां कब्राँ साई ये, तिन्हां पर जे लोक अणजाणे च चलां ये कने नीं जाणदे भई तिन्हां कब्राँ च कितणी सड़ी रियां चीज़ां इयां।” "
LUK,11,45,"फेरी व्यवस्थापकें गलाया, “गुरु जी, सै किछ गल्लां जे तुहें हुण बोली तिन्हारे जरिये तुहें अहांरी बी निंध्या कीति।” "
LUK,11,46,"यीशुये गलाया, “व्यवस्थापको, तुहांरे खातर बी भयानक सजा हुणी! काँह्भई तुहें कई नियम लागू कराँ ये तिन्हांरा पालन करना जे कठण आ, तुहें लोकां जो तिन्हां पर चलणे खातर मजबूर कराँ ये; पर तुहें खुद अपणे नियमां पर नीं चलदे। "
LUK,11,47,"“तुहांजो त बौहत भयानक सजा मिलणी! काँह्भई तुहें तिन्हां भविष्यवाणी करने औल़यां पवित्र माहणुआं खातर कब्र बणायें, तिन्हाजो जे तुहांरे बजुर्गें मारी दितिरा। "
LUK,11,48,खूनियो! तुहें अपणे बजुर्गां रे कम्मां च सहमत हुआं ये भई सै किछ जे तिन्हें कीतिरा सै ठीक कीतिरा। काँह्भई तिन्हे त भविष्यवाणी करने औल़यां जो मारया कने तुहें तिन्हारी कब्राँ बणाईयां। 
LUK,11,49,"परमेशरे अपणिया बुद्धिया ने तुहांरे खातर येढ़ा गलाया, ‘हऊँ तिन्हाले भविष्यवक्तयां कने प्रेरितां जो भेजगा, तिन्हांजे इन्हां चते किछ मारी देणे कने किछ पर जुल्म करने।’ "
LUK,11,50,"संसारा रे शुरु तेई जितणे बी भविष्यवक्तयां रा खून हुया, तिस खातर इस बगता रे लोकां जो जिम्मेवार बणाया जाणा, "
LUK,11,51,"हाबिल रिया मौती ते लेईने जकर्याह री मौती तक, तिन्हारा खून जे परमेशरा जो अर्पण करने री बेदी कने परमेशरा रे मन्दरा रे बिच हुया, इन्हां सब्बीं रे खातर इसा पीढ़ियां रे लोकां जोइ इसरा लेखा-जोखा देणे पौणा। "
LUK,11,52,“बौहत भयानक सजा मिलणी तुहां व्यवस्थापकां जो! काँह्भई तुहें ज्ञानां री चाबिया जो लोकां ते लकोई ने रखां ये। तुहें अपणे आप त परमेशरा रे राज्जा च नीं जान्दे पर तुहें दुज्जेयां जो बी जाणे ते रोकां ये।” 
LUK,11,53,"यीशु जिस बगत अपणी गल्ल बोली बैट्ठे, तां फरीसी कने शास्त्री, तिन्हां रिया इसा गल्ला पर बड़ा नराज हुये। तिस इ घड़ी तिन्हे यीशुये ते मते सारे स्वाल पुछे, "
LUK,11,54,"कने इसा कोशिशा च लगीरे रै, भई तिन्हारे मुँआं ते येढ़ी गल्लां निकल़वायें तिन्हाजो जे तिन्हां रेई बरुध इस्तेमाल करीने फसाई सक्को। "
LUK,12,1,"इतणे च ताहली जे हजाराँ रे हसाबे लोक कट्ठे हुईगे, येत्थी तक भई लोक इक्की दुज्जे जो धक्का मुक्की करने लगे, तां यीशु सब्बींते पैहले अपणे चेलयां खा मुड़या कने बोलणे लगया, “फरीसियां रे मलेड़े ते यनि तिन्हांरे दिखावटी कम्मां ते अप्पूँजो बचाईने रक्खा। "
LUK,12,2,"सै बगत आई कराँ तिस बगत जे सारी गल्लां जो सामणे परगट कित्या जाणा; कने सै किछ जे लकोईरा, सै लोकां रे सामणे कड्डया जाणा। "
LUK,12,3,"इस खातर जितणियां गल्लां जे तुहें लुक्खी छुप्पीने किती रियां, सै लोकां रे सामणे परगट कित्तियां जाणियां; कने सै जे तुहें कमरा बन्द करीने कन्नां च गलाई रियां, तिन्हांरा प्रचार उच्चिया अवाज़ा च सब्बीं रे सामणे कित्या जाणा। "
LUK,12,4,"“प्यारे मित्रो, तिन्हाते मता डरदे सै जे तुहांजो जान्नी ते मारना चाँये, सै सिर्फ तुहांरे जिस्मा जोइ मारी सक्कां ये; इसते जादा दुख नीं देई सकदे। "
LUK,12,5,"पर हऊँ तुहांजो दस्सां, भई परमेशरा ते डरा तिसले जे लोकां जो मारने कने तिन्हाजो नरका च पाणे री बी समरथ्या इ। "
LUK,12,6,चिड़ियां पर ध्यान देआ; तिन्हांरी कीमत इतणी घट इ भई सै पैसे च पांज्ज मिलां इयां। फेरी बी तिन्हां चते इक्की जो बी परमेशर नीं भुलदा। 
LUK,12,7,"परमेशर जाणाँ भई तुहांरे सिरा पर कितणे बाल़ ये, इस खातर तुहांरी हानी करने औल़यां माहणुआं ते नीं डरा; काँह्भई परमेशर तुहांजो कई चिड़ियां ते जादा मुल्यवान समझां। "
LUK,12,8,"“हऊँ तुहांजो इसा गल्ला रा भरोसा देयां भई सै जे कोई मिन्जो माहणुआं रे सामणे मन्नी लेंगा, तां हऊँ माहणुये रा पुत्र, तिस माहणुये जो परमेशरा रे स्वर्गदूतां रे सामणे मन्नी लेंगा। "
LUK,12,9,"पर जे कोई माहणु इसा जमीना पर माहणुआं रे सामणे मिन्जो मनणे ते नांह करो, तां माह बी तिस माहणुये जो परमेशरा रे स्वर्गदूतां रे सामणे मनणे ते नांह करी देणी। "
LUK,12,10,"सै जे कोई माहणुये रे पुत्रा री बुराई करो, तिस्सो माफ कित्या जाणा, पर सै जे कोई पवित्र आत्मा री निंध्या करो, तिस्सो कदीं बी माफ नीं कित्या जाणा। "
LUK,12,11,"“ताहली जे लोक तुहांजो यहूदी सभा घराँ च, राजयां कने राज्यपालां रे सामणे तुहां पर मुकद्दमा चलाणे खातर लेई जो, तां इसा गल्ला री चिन्ता नीं करयों भई अपणे बचावा खातर क्या जवाब देइये। "
LUK,12,12,"काँह्भई पवित्र आत्मे तिस इ बगत तुहांजो सखाई देणा, भई तुहांजो क्या जवाब देणा चाहिन्दा।” "
LUK,12,13,"फेरी भीड़ा चते किन्हिये माहणुयें यीशुये ने बोल्या, “गुरु जी, मेहरवानी करीने मेरे भाईये जो बोल्यों, भई अपणे पिता री जायदाता री बंड असूला मुतावक मेरे सौगी करी लै।” "
LUK,12,14,"यीशुये जवाब दित्या, “भले माणसा, तुहांरे खातर न्याय करने रा ये काम्म मेरा नींआ।” "
LUK,12,15,"फेरी तिन्हें गलाया, “चत्तन होआ! तुहांले सै जे नीआं, तिसरा लालच नीं करा। काँह्भई जादा धन-दौलत किसी रिया जिन्दगिया जो नीं बचाई सकदी।” "
LUK,12,16,"यीशुये ये उदाहरण सुणाया, “इक अमीर माहणुये री जमीना पर बौहत भारी फसल पज्जी। "
LUK,12,17,"तिने अपणे मना च सोच्चया, ‘हऊँ नीं जाणदा भई हऊँ क्या करुँ, काँह्भई इतणा अनाज रखणे खातर मेरे भण्डारा च काफी जगह नीं?’ "
LUK,12,18,"तिने गलाया, हाँ, ‘मांह ये काम्म करना! मांह अनाजा रे इन्हां भण्डाराँ जो तोड़ीने बड्डे भण्डार बणांगा तांई मेरले सारा अनाज कने सारिया सम्पत्तिया जो रखणे खातर काफी जगह हुणी। "
LUK,12,19,"तिसते बाद माह चैना ने बैठणा कने अप्पूँजो बोलणा, मेरे मन, औणे औल़े कईयां सालां तक तेरले काफी अनाज हुईग्या; हुण अराम कर, खा-पी, कने मौज कर!’ "
LUK,12,20,"पर परमेशरे तिसजो गलाया, ‘अरे मूर्ख! तूं इसा इ राति मरी जाणा! फेरी ये सारा किछ किसरा हुणा, तिसजो जे तैं कट्ठा कित्तिरा?’ "
LUK,12,21,"तिस माहणुये ने बी येढ़ा इ हुणा सै जे अपणे खातर दुनियां री धन-दौलत त कट्ठी कराँ, पर परमेशरा सौगी कीमती रिस्ता नीं रखदा।” "
LUK,12,22,"फेरी तिने अपणे चेलयां ने बोल्या, “इस खातर हऊँ तुहाँजो बोलां, भई अपणे प्राणा रे खातर ये फिक्र नीं करयां भई अहें क्या खांगे, कने शरीरा रे खातर भई क्या पैहन्गे, क्या जिन्दगी रोटिया ते, कने शरीर कपड़यां ते बधीने नीआं। "
LUK,12,23,"काँह्भई रोटिया ते प्राण, कने कपड़यां ते शरीर बधी नेआ। "
LUK,12,24,"कावां पर ध्यान देआ; सै न त बिजाई कराँ ये, न कटाई कराँ ये, न भण्डार भराँ ये; तां बी परमेशर तिन्हौं पाल़ां, तुहांरा मुल इन्हां पंछियां ते कई गुणा जादा! "
LUK,12,25,"तुहां चते येढ़ा कुण आ, सै जे चिन्ता करने ते अपणिया जिन्दगिया च इक पल बी बधाई सक्कां? "
LUK,12,26,"जे फिक्र येढ़ी इक छोट्टी जेई गल्ल बी नीं करी सकदी, तां बड्डियां गल्लां रा फिक्र करने ते क्या फैदा? "
LUK,12,27,"“जंगली फुलां रे डाल़ां खौ ध्यान देआ भई सै कियां बधां यें; सै न मेहणत कराँ ये, न कपड़े बुणां ये; तां बी हऊँ तुहाँजो बोलां, भई बादशाह सुलैमान बी अपणे सारे राज-पाठा च, तिन्हां चते किसी इक्की फूल्ला साई बाँके कपड़े पैहनी नीं सक्कया। "
LUK,12,28,"इस खातर जे परमेशर जंगली पौध्यां जो, सै जे आज्ज ये, कने कल अग्गी च पाई दित्ते जाणे, येढ़ा पैहनां; तां ओ कमजोर विश्वासियो, सै तुहौं काँह नीं पैहनांगा। "
LUK,12,29,"कने खाणे री फिक्र नीं करा भई क्या खांगे या क्या पींगे, कने न सन्देह करा। "
LUK,12,30,"काँह्भई ये संसारा रे लोक इन्हां सारियां चीज़ां री लालसा च रैं, कने तुहांरा पिता जाणाँ, भई तुहांजो इन्हां चीज़ां री जरुरत इ। "
LUK,12,31,"पर परमेशरा रे राज्जा री लालसा करा, तां ये सारा किछ तुहांजो मिली जाणा। "
LUK,12,32,"“इस खातर भेडां साई भोल़े-भाल़े, मेरे छोट्टे झुण्डा! मता घबरान्दे, काँह्भई तुहांजो स्वार्गा रा राज देणे च पिता परमेशरा जो बड़ा नन्द औआं। "
LUK,12,33,"अपणी संपत्ति बेच्चीने गरीबां च बंडी दे; कने अपणे खातर येढ़े बटुये बणावा, सै जे पुराणे नीं हुन्दे, यनिके स्वर्गा च येढ़ा धन कट्ठा करा सै जे घटदा नींआ कने तिसरे नेड़े चोर नीं जान्दा, कने कीड़ा नीं बगाड़दा। "
LUK,12,34,"तित्थी जे तुहांरा धन आ, ऊथी तुहांरा मन बी लगीरा रैहणा। "
LUK,12,35,“परमेशरा री सेवा खातर सदा त्यार रौओ कने चौकन्ने रौओ। 
LUK,12,36,"कने तिन्हां लोकां साई बणा सै जे ब्याह री धाम्मा ते वापस औंदे अपणे मालका रा इन्तजार करया दे ओ, भई सै ब्याह ते वापस आओ कने दरवाजा खड़काये, तां सै इकदम तिस खातर दरवाजा खोल्ली सक्को। "
LUK,12,37,"आशीषित ये सै सेवक सै जे मालका रे औन्दे ई तिसजो जागदे कने त्यार हुईरे मिलां ये। हऊँ तुहांजो सच्च बोलां, भई सै बी तिन्हां रिया सेवा खातर अपणी कमर बन्हीने तिन्हाजो रोटी खाणे बठाल़गा, कने नेड़े आईने तिन्हारी सेवा करगा। "
LUK,12,38,"सै मालक अधिया राति या सबेर हुणे ते पैहले बी आई सक्कां, पर जिस बगत बी सै आओ, तां तिन्हां सेबकां जो जे त्यार हुईने बैठिरा पांगा तां सै सेबक धन्या ये! "
LUK,12,39,"पर तुहें येढ़ा जाणी लवा, भई जे घरा रे मालका जो येढ़ा पता होन्दा भई चोर किस बगत औणे औल़ा तां सै जागदा रेहन्दा कने तिस्सो अपणे घरा च बड़ने नीं देन्दा। "
LUK,12,40,इस खातर तुहें बी त्यार रौआ काँह्भई माहणुये रे पुत्रा येढ़िया घड़िया औणा तिसरे बारे च तुहें सोच्ची बी नीं सकदे।” 
LUK,12,41,"फेरी पतरसे पुच्छया, “प्रभु जी, ये कहाणी तुहें अहांरे खातर बोली राँये; या सारयां रे खातर इ?” "
LUK,12,42,"प्रभुये गलाया; “सै विश्वास लायक कने समझदार भण्डारी कुण हुणा, तिसरा मालक जे तिस्सो नोकराँ-चाकराँ पर मुखिया बणाईने घरा री रखवाल़ी करने कने ठीक बगता पर तिन्हांजो रोटी देणे री जिम्मेवारी सम्भाल़े। "
LUK,12,43,"अशीषित आ सै दास, ताहली जे तेरा स्वामी औआं तां तिज्जो काम्म करदे हुये देक्खां। "
LUK,12,44,हऊँ तुहांजो सच्च बोलां; भई तिस नोकरा जो अपणी सारी जायदाता पर निगरानी करने खातर भण्डारीये रा औहदा देणा। 
LUK,12,45,"पर जे सै दास सोचणे लगो, भई ‘मेरा मालक त औणे च बौहत देर करी राँ,’ कने सै दुज्यां दास-दासियां जो मारना-कुटणा शुरु करी दो कने धाम्मां करया दा ओ, कने शराब पी ने टुन रहणे लगो, "
LUK,12,46,तां तिस दास्सा रे मालका येढ़े दिन आई जाणा तिसरे बारे जे तिने सोचया बी नीं ओ। तिस अपणे दास्सा जो बुरे हाल्लें फटकारना कने तिस्सो कड्डीने अविश्वासियां रे बिच भेजी देणा। 
LUK,12,47,“कने सै दास जे अपणे मालका री इच्छा जाणदा था कने तिस खातर त्यार नीं रेआ कने मालका रिया इच्छा रे मुतावक नीं चलया तां तिस्सो शख्त सजा दित्ति जाणी। 
LUK,12,48,"पर तिस्सो जे अपणे मालका रिया इच्छा री समझ नीं कने येढ़ा कोई काम्म करी बैट्ठो सै जे मार खाणे लायक ओ तां तिस दास्सा जो हल्की मार पौणी। इस खातर तिसजो जे बौहत दित्तिरा मालका तिस्सो कड़ी सजा देणी। तिस माहणुये ते तिस्सो जे लोकें जादा दितिरा, तिसते जादा इ मंगणा। "
LUK,12,49,"“हऊँ पृथ्विया पर आग्ग लगाणे आया, कने मेरी कितणी इच्छा इ भई सै येब्बां तेई भड़की जान्दी। "
LUK,12,50,"पर औणे औल़े दिनां च मिन्जो कष्टां येढ़े डुबोई देणा तियां जे बपतिस्मे च पाणी माहणुये जो डुबोई देआं, कने तदुआं तक जे सै पूरा नीं हुई जान्दा, तदुआं तक मेरा मन बड़ा व्याकुल रैहणा। "
LUK,12,51,"तुहें क्या समझां ये भई हऊँ इसा पृथ्विया रे लोकां जो शान्ति देणे आईरा? नां, हऊँ येत्थी लड़ाई झगड़े कराणे कने बंडवारा करने खातर आईरा! "
LUK,12,52,"काँह्भई हुणा ते परिवारा रे पंज्जां माहणुआं रे बिच बरोध पैदा हुणे, तिन्न लोक मेरी ओर हुणे, कने दो मेरे बरोधा च हुणे। "
LUK,12,53,"पिता कने पुत्रा रे बिच, मौआ कने धिया रे बिच, सस्सा कने बहुआ रे बिच इक्की दुये रे परति बरोधा च खड़ना।” "
LUK,12,54,"कने यीशुये भीड़ा ने बी बोल्या, “ताहली जे तुहें पच्छमा च बद्दल़ां जो उठदयां देक्खां ये, तां इकदम बोलां ये, ‘बरखा हुणी,’ कने तेढ़ा इ हुआं। "
LUK,12,55,"कने ताहली जे दखणा ते हवा चल्दिया जो देक्खां ये, तां बोलां ये, भई ‘लू चलणी,’ कने तेढ़ा इ हुआं। "
LUK,12,56,"कपटियो, तुहें जमीना कने अम्बरा रे रंग रुपा च फर्क देक्खी सक्कां ये, पर तुहें इस जुगा रे बारे च काँह फर्क करना नीं जाणदे? "
LUK,12,57,“तुहें अप्पूँ इ इसा गल्ला रा फैसला काँह नीं करी लेंदे भई क्या करना ठीक आ? 
LUK,12,58,"ताहली जे तू अपणे दुशमणा ने सौगी हाकिमा ले जायादा ओ तां रस्ते ची तिसने समझौता करने रा जतन करी लै येढ़ा नीं ओ, भई सै तिज्जो जज्जा रे सामणे खिंजी ने लेई जाओ कने जज तिज्जो जेलरा रे हत्था च सौंपी दो। कने जेलर तिज्जो जेल्ला च बंद करी दो। "
LUK,12,59,हऊँ तुहां बोलां भई तदुआं तक जे तू पाई-पाई चुकाई नीं देंगा तदुआं तक तित्थीते छुट्टी नीं पाणा।” 
LUK,13,1,"तिस वगत किछ लोक, सै जे ऊथी थे तिन्हें यीशुये जो इसा गल्ला रे बारे च दस्या भई ताहली जे गलील प्रदेशा रे किछ लोक यरूशलेम रे मन्दरा च अपणे पाल़ी रे पशुआं री बल़ि देई कराँ थे, ताहली पिलातुस राजपाले पशुआं रिया बल़िया सौगी तिन्हारा बी खून बहाया था। "
LUK,13,2,"ये गल्लां सुणीने यीशुये जबाब दित्या, “क्या तुहें येढ़ा समझां ये भई ये गलीली, बाकी सबनीं गलीलियां ते जादा पापी थे? क्या तांई इस खातर तिन्हां पर येढ़ी आफ़त आई? "
LUK,13,3,"येढ़ा विल्कुल बी नीआं! पर जे तुहें बी बुरे कम्मां जो छड्डीने अपणा मन परमेशरा री तरफा जो नीं फिराँगे, तां तुहां सारयां बी येढ़िया इ मौती मरना तियां जे सै मरे थे। "
LUK,13,4,"तुहें तिन्हां ठारा माहणुआं रे बारे च क्या सोचां ये, तिन्हां पर जे शीलोह लाके च पथराँ री बणीरी सबनीं ते ऊच्ची दवाल रुढ़ी कने सै तिसा हेठ दबोईने मरीग्ये; तां क्या सै यरूशलेम च रैहणे औल़यां चा ते जादा पापी थे? "
LUK,13,5,"नां! पर हऊँ तुहाँजो फेरी भीं बोलां भई जे तुहें अपणे पापां ते मन नीं फिराँगे, तां तुहां सारयां बी तियां इ मरना।” "
LUK,13,6,"फेरी यीसुये इक उदाहरण देईने तिन्हाजो गलाया, “इक्की माहणुये अपणे अँगूराँ रे बगीचे च इक अंजीरा रा डाल़ लगाया; कने तिस पर फल़ लगे कि नीं लगे, येढ़ा देखणे खातर सै बौहत बार तित्थी गया, पर तिस्सो किछ नीं मिल्या। "
LUK,13,7,"फेरी तिने बगीचे रे मालीये जो गलाया, ‘देख हऊँ तिन्नां सालां ते इस डाल़ा पर फल़ टोलदा आया पर अज्जा तक मिन्जो इस डाल़ा पर इक बी फल़ नीं मिलया! इस खातर इस्सो बड्डी दे। इने फालतू च जगह घेरीरी तिसते जे इसरिया जगह पर होर किछ लगाई सक्कूं।’ "
LUK,13,8,"तिने मालिये जबाब दित्या, मालक, इस डाल़ा जो इक साल होर मौका देइ दे। हऊँ इसरी खास देखभाल रखगा कने इसरी नन्दाई करीने इसजो मैल देंगा। "
LUK,13,9,"फेरी जे अगले साला तक इस डाल़ा पर अंजीर लगां ये तां ठीक आ, जे नीं लगदे तां तुहें इस्सो बड्डी सक्कां ये।” "
LUK,13,10,"इक विस्राम रे दिन यीशु इक यहूदी सभा घर च वचना रा प्रचार करी कराँ थे तिस वगत, "
LUK,13,11,"तिन्हे इक्की जनाना जो देख्या तिसाजो जे बुरीआत्मे बमार करी तरा था। सै जनाना ठाराँ सालां ते कुबड़ी थी, कने सीधी नीं खड़ी सकदी थी। "
LUK,13,12,"यीशुये ताहली जे सै देखी तां तिने तिसाजो अप्पूँ ले सद्दीने गलाया, “पुत्री, तू अपणियां इसा बमारिया ते आजाद हुईगी!” "
LUK,13,13,"फेरी यीशुये तिसारे सिरा पर अपणे हाथ रखे, कने सै इकदम सीधी हुईगी कने परमेशरा रा गुणगान कने धन्यवाद करने लगी! "
LUK,13,14,"इस खातर तिस यहूदी सभा घरा रा सरदार यीशुये जो गुस्से हुईग्या भई यीशुये विस्रामा रे दिन तिसा जनाना जो रोगा ते ठीक कित्या था, सै लोकां जो गलाणे लग्या, “हफते च तुहांजो काम्म करने खातर छे दिन दितिरे, तां इन्हां इ दिनां च ठीक हुणे खातर आई करा, पर विस्राम रे दिन नीं।” "
LUK,13,15,"पर येढ़ा सुणीने प्रभु यीशुये जबाब दित्या, “कपटियो! क्या तुहां चाते सारे इ विस्राम रे दिन काम्म नीं कराँ ये! क्या तुहें इस दिन अपणे बच्छुआं या गधे जो खुण्डा ते छड्डीने पाणी प्याणे नीं लेई जान्दे? "
LUK,13,16,"ये जनाना त अब्राहमा रे कुल़ा तेई तिसौ जे शैताने ठाराँ सालां रे लम्बे बगता ते बन्हीने रखीरा था, क्या इसाजो तिसते छडवाणा विस्राम रे दिन जरुरी नीं था?” "
LUK,13,17,"ताहली जे तिने येढ़ा गलाया तां यीशुये रा बरोध करने औल़े सारे लोक शर्मिन्दा हुईगे, कने सारी भीड़ तिसरे महान कम्मां जो देक्खीने खुशी मनाणे लगी। "
LUK,13,18,"यीशुये गलाया, “परमेशरा रा राज्य किस रे बराबर आ? हऊँ इसरी तुलना किसने करुँ? "
LUK,13,19,"परमेशरा रा राज्य बगीचे च बाईरे राईया रे इक दाणे रे बराबर आ; सै बधीने डाल़ बणी जां, कने अम्बरा रे पंछी आईने तिसरीयां डाल़ियां पर रैहणे लगां यें।” "
LUK,13,20,"तिन्हे फेरी पुच्छया, “परमेशरा रा राज्य होर किस रे बराबर आ? तिसरी तुलना हऊँ किसने करुँ? "
LUK,13,21,"सै तिस मलेड़े साई आ, तिसजो जे किसी जनाने पंद्रह सेर आट्टे च मेल़या। इयां त आट्टा मलेड़े रे मुकावले कई गुणा जादा था, पर तिने मलेड़े तिस सारे आट्टे रा मलेड़ा इ बणाईत्या।” "
LUK,13,22,यीशु जिस वगत अपणयां चेलयां सौगी नगराँ कने गाँवां च हुईने उपदेश देन्दे हुये यरूशलेम जो जाई कराँ था। 
LUK,13,23,"तां किन्हिये तिसते पुच्छया, “प्रभु जी, क्या परमेशरा थोड़े जेइ लोक बचाणे?” "
LUK,13,24,"“तंग दरवाजे चीयें जाणे री कोशिश करा, काँह्भई हऊँ तुहाँजो बोलां, भई बौहत सारे लोकां तिस चीयें जाणे री इच्छा करनी, पर तिन्हां जाई नीं पाणा। "
LUK,13,25,"ताहली जे घरा रा मालक यनि परमेशर उट्ठीने दरवाजा बन्द करी दो, कने तुहें बाहर खड़ीने दरवाजा खड़काईने विनती करीने बोलणे लगगे, ‘प्रभु जी, अहांरे खातर दरवाज खोल।’ पर तिस तुहांजो जबाब देणा भई, हऊँ तुहांजो नीं जाणदा, तुहें कीत्तिते? "
LUK,13,26,"फेरी तुहां बोलणे लगणा, ‘भई अहें तेरे सौगी खाद्दीरा पित्तीरा, कने तुहें अहां री गलियां च प्रचार कित्तिरा।’ "
LUK,13,27,"पर तिस बोलणा, हऊँ तुहाँजो बोलां, ‘हऊँ तुहांजो नीं जाणदा तुहें किति रे। ओ कुकर्म करने औल़यो, तुहें सब मेरते दूर हुई जावा।’ "
LUK,13,28,"जिस बगत तुहां अब्राहम, इसहाक, याकूब कने सारे भविष्यवक्तयां जो परमेशरा रे राज्जा च देखणा फेरी तित्थी तुहां रोणा कने दान्द किरड़ने! पर तुहांजो उत्थीते बाहर कडी दित्या जाणा। "
LUK,13,29,कने पृथ्विया रे चऊँ पासयां ते अन्यजातियां रे लोकां आईने परमेशरा रे राज्जा रिया धाम्मा च शामल हुणा। 
LUK,13,30,"ये जाणी लौआ, कितणे सै जे अप्पूँजो खास समझां ये, हुण सै खास नीं रैहणे, कने सै जे खास नीं समझे जायें, सै औणे औल़े वगता च बौहत खास समझे जाणे।” "
LUK,13,31,"किछ बगत गुजरने ते बाद फरीसियें आईने यीशुये जो गलाया, “जे तू जीणा चाँह तां इत्थीते किसी सुरक्षित जगह च चली जा, काँह्भई हेरोदेस अन्तिपास तिज्जो मरवाई देणा चाँह!” "
LUK,13,32,"यीशुये तिन्हाजो गलाया, “जाईने तिस गिदड़ियां साई जालिम माहणुये ने बोली दे भई हऊँ आज्ज कने कल बुरीआत्मा जो नकाल़ां कने बमाराँ जो ठीक कराँ; कने तिज्जे दिन मांह अपणे कम्मा जो पूरा करना। "
LUK,13,33,"बस आज्ज कल कने परसों मिन्जो अपणे रस्ते चलणा जरुरी आ, काँह्भई हुई नीं सकदा भई कोई भविष्यवक्ता यरूशलेम ते वाहर मारया जाये! "
LUK,13,34,"“अरे यरूशलेम रे लोको तुहें सै जे अपणे इ भविष्यवक्तयां रा खून कराँ, कने परमेशरा रा सन्देशा लौणे औल़यां जो तू पत्थर माराँ! जिस तरीके ने कुकड़ी अपणे बच्चयां जो अपणे फंगां हेठ ढक्कीने हिफाज़त कराँ, मैं बी कितणी बार चाहया भई तिस इ तरीके ने तेरे बच्चयां जो बी कट्ठा करुँ, पर तैं मिन्जो येढ़ा करने नीं दित्या। "
LUK,13,35,"देक्खा, तुहांरा घर तुहांरे खातर उजड़ छडया जां, कने हऊँ तुहाँजो बोल्लां; तदुआं तक जे तुहां नीं बोलणा, भई परमेशर तिस्सो आशीष दे, सै जे परमेशरा रिया सामर्था ते औंआं, तदुआं तक तुहें मिन्जो फेरी कदीं नीं देखणा।” "
LUK,14,1,फेरी सै विस्राम रे दिन इक्की फरीसियां रे सरदाराँ चते किसी रे घरें रोटी खाणे गया; सारयां लोकें यीशुये च कोई गल़ती टोलणे खातर तिन्हां पर नज़र रखीरी थी। 
LUK,14,2,तिसा जगह इक येढ़ा माहणु था तिसरे जे हाथ पैर सूजीरे थे। 
LUK,14,3,"यीशुये फरीसियां कने व्यवस्थापकां ते पुच्छया, “क्या व्यवस्था इसरी इजाजत देईं, भई विस्राम रे दिन लोकां जो ठीक करना चाहिन्दा?” "
LUK,14,4,"पर किन्हिये किछ नीं गलाया, फेरी यीशुये तिस बमार माहणुये जो छूईने ठीक कित्या, कने भेजीत्या। "
LUK,14,5,"कने तिन्हांने बोल्या, “तुहां चते येढ़ा कुण आ, तिसरा पुत्र या बैल खूआ च पैईजो कने सै विस्राम रे दिन तिस्सो इकदम बाहर नीं कड्डो?” "
LUK,14,6,इस स्वाला रा तिन्हाले कोई जबाब नीं था। 
LUK,14,7,"ताहली जे यीशुये देक्खया भई सै मैहमान जे धाम्मा च शामल हुणे औयें, सै कियां खास-खास जगह सम्भाल़ी लें सै जे आदरा री जगह हुआंईं। फेरी यीशुये तिन्हाजो ये सच्चाई इक उदाहरण देईने दस्सी : "
LUK,14,8,"“जे तुहें किसी ब्याह रिया धाम्मा च न्यून्दा देईने सद्दीरे ओ, तां हर बगत खास-खास जगह पर बैठणे री कोशिश नीं करयों। लोकां रिया नज़राँ च तित्थी जे तुहांते बी जादा खास माहणुये जो सद्दीरा ओ, तां फेरी क्या हुणा? "
LUK,14,9,"तां तिने जे तुहांजो नियून्दा देईने सद्दीरा जे सै बोलगा, इसा जगह पर इन्हांजो बैठणे दे। फेरी तुहांजो शर्मिन्दा हुईने उत्थीते उठणे पौणा, कने तिसा जगह पर जाईने बैठणे पौणा सै जे खास नीं। "
LUK,14,10,"इसरे बजाये तुहें येढ़ा करा भई पैहले तेई तिसा जगह पर जाईने बैट्ठा सै जे खास नीं। ताहली जे तुहांजो नियून्दा देणे औल़े देखणा, फेरी तिस तुहांले आईने गलाणा, मेरे दोस्त, अहांले तेरे खातर इसते बी खास जगह इ! तिस बगत तेरे सौगी बैठणे औल़े मेहमानां रे सामणे तुहांरी इज्जत हुणी। "
LUK,14,11,"काँह्भई सै जे कोई अप्पूँजो महान समझगा, तिसजो परमेशरा नम्र बनाणा, पर सै जे कोई अप्पूँजो नम्र बणांगा, तिस्सो परमेशरा आदर देणा।” "
LUK,14,12,"फेरी यीशुये नियून्दा देणे औल़े जो गलाया, “ताहली जे तू दिना जो या राति जो कोई धाम रखो, तां अपणे मित्राँ, भाईयां, रिस्तेदाराँ या फेरी अमीर पड़ेसियां जो नीं सदयां, काँह्भई बदले च तिन्हां तिज्जो धाम्मा पर सद्दणा कने तेरा उधार बदला हुई जाणा। "
LUK,14,13,"तां जे तूं धाम करगा तां तू गरीबां, लंगड़यां, टूण्डयां कने अन्हेयां जो सदयां। "
LUK,14,14,फेरी तिज्जो आशीष मिलणी भई तैं येढ़े लोकां जो सद्दया सै जे तेरा उधार बदला नीं करी सकदे। धर्मियां रे जिऊंदा हुणे पर तिज्जो इसरा फल़ मिलणा।” 
LUK,14,15,"येढ़ा सुणीने धाम्मा च यीशुये सौगी बैठीरे इक माहणुये गलाया, “आशीषित आ सै माहणु सै जे परमेशरा रे राज्जा रिया धाम्मा च रोटी खांगा।” "
LUK,14,16,"तिने तिसने बोल्या, “किन्हिये माहणुये बड्डी धाम दित्ति, कने मतयां लोकां जो सद्दया। "
LUK,14,17,"ताहली जे खाणा बणीने त्यार हुईग्या, तां तिने अपणे दास्सा रे हात्थ मेहमानां जो ब्योरा भेज्या, ‘भई हुण खाणा त्यार आ।’ "
LUK,14,18,"पर तिन्हें सब जणयां माफी मंग्गी, तिन्हां चते इक्की गलाया भाई, ‘मैं इक खेत खरीदया कने हऊँ तिस्सो देखणे खातर जाया राँ; हऊँ तेरते विनती कराँ, मिन्जो माफ करी देआं।’ इस खातर मेरते नीं आई हुणा। "
LUK,14,19,"दुज्जे गलाया, ‘मैं हुण पांज्ज जोड़ियां बैलां री खरीदी, कने हऊँ तिन्हाजो परखणे जाया राँ; हऊँ तेरने विनती कराँ, मिन्जो माफ करी दे।’ "
LUK,14,20,"इक्की होरी गलाया, मेरा नया-नया ब्याह हुईरा इस खातर हऊँ नीं आई सकदा। "
LUK,14,21,"सै नोकर मुड़ीने अपणे मालका ले आया कने सै जे किछ लोकें गलाया था सै सारी गल्लां तिसजो दस्सी। तिने मालके गुस्से च आई ने गलाया, ‘नगरा रे बज़ाराँ कने गल़ियां च इकदम जाईने गरीबां, टुण्डयां, लंगड़यां कने अन्हेयां जो सद्दीने लीऔ।’ "
LUK,14,22,"तिसते बाद तिसरे नोकरे तियां इ कित्या। फेरी तिने आईने ‘मालका, ने गलाया, अहांले होर बी लोकां रे खातर जगह इ।’ "
LUK,14,23,"तां मालके तिस्सो गलाया, ‘सड़कां पर कने खेतां री बीड़ां तक जा कने तित्थी सै जे कोई तिज्जो दिखो, तिन्हां लोकां ने औणे खातर विनती कर, तिसते जे मेरा घर भरी जाओ। "
LUK,14,24,"काँह्भई हऊँ तुहाँजो बोलां भई तिन्हांजो जे मैं पैहले नियून्दा देईने सद्दीरा था, तिन्हारे खातर इस खाणे चते किछ बी चखणे जो नीं मिलणा, सै जे मैं बणाईरा’।” "
LUK,14,25,"यीशुये सौगी लोकां री बौहत भीड़ चलीरी थी, सै तिन्हारी तरफ मुड़या कने गलाया, "
LUK,14,26,"“जे कोई मेरा चेला बणीने मेरे पिच्छे औणा चाओ, तां तिस्सो अपणे माता-पिता, जनाना कने बच्चयां, भाई कने बैहणां, कने अपणे प्राणा ते बी जादा माहने प्यार करने पौणा। नैईता, तुहें मेरे चेले नीं बणी सकदे। "
LUK,14,27,"जे कोई मेरा चेला हुणे रे नाते दुख सैहणे खातर कने मरने रे खातर बी त्यार नींआ, तां सै मेरा चेला बणने रे लायक नींआ। "
LUK,14,28,"“पर तदुआं तक जे तुहें इसरा मुल नीं जाणी लो, ताहलियां तक मेरे पिच्छे नीं औणा। काँह्भई येढ़ा कुण आ सै जे खर्चे रा अन्दाजा लगाये बगैर मकान बनाणा शुरु करी दो, कने बाद बिच देखणे लगगा भई खर्च करने खातर इतणा पैसा हाया की नीं? "
LUK,14,29,"नैत सिर्फ निऊँआं रे भरने तक इ तुहांरा सारा पैसा खत्म हुई जाणा। फेरी तंजे मकाना रा काम्म पूरा नीं हुणा तां देक्खीने सारयां लोकां तुहांरा मजाक बनाणा, "
LUK,14,30,"तिन्हां बोलणा, ‘ये माहणु मकान त लगया था बनाणे, पर पूरा नीं करी सक्क्या।’ "
LUK,14,31,"येढ़ा कोई राजा हाया, सै जे अपणे सलाहकाराँ ने गल्ल बात कित्ते बगैर लड़ाईया पर जाणे रे बारे च सोचे? क्या तिसरी दस हजार सपाईयां री सेना, तिन्हां पर हमला करने औल़ी बिह हजार सपाईयां री सेना ते ताकतवर हाई की नीं, इसा गल्ला जो जाणे बगैर सै लड़ाईया पर जांगा क्या? "
LUK,14,32,"जे सै लड़ाई नीं करी सकदा, तां तदुआं तक जे दुश्मणा री सेना तिसते दूर इ, तिस लड़ाई रोकणे री शर्ता पर बचार करने खातर अपणे शान्ति दूत भेजणे। "
LUK,14,33,"तियां इ तदुआं तक जे कोई अपणा सब किछ छड्डी नीं देओ, तालुआं तक सै मेरा चेला नीं बणी सकदा।” "
LUK,14,34,"यीशुये ये बी बोल्या, “तुहें तिस लूणा साई ये सै जे खाणे जो स्वादिष्ट बणां, पर जे लूणा रा स्वाद बिगड़ी जाओ, तां सै फेरी भीं ते इस्तेमाल लायक नीं बणाया जाई सकदा। "
LUK,14,35,"सै नांत जमीना रे कने नां खाद्दी रे खातर कम्मा च औआं : तिस्सो त लोक बाहर सट्टी दें, तियां इ तुहां सौगी बी हुणा जे तुहें परमेशरा रे खातर निकम्मे बणगे। जो बी मेरी गल्ल सुणां, सै ध्यान देईने सुणो कने समझो।” "
LUK,15,1,यीशु ताहली जे उपदेश देआं था तां बौहत सारे चुंगी लेणे औल़े कने पापी लोक तिस रियां गल्लां जो सुणने खातर तिसले औआं थे। 
LUK,15,2,"इसजो देक्खीने फरीसी कने शास्त्री बड़बड़ाणे लगे, “ये माहणु त पापी कने घटिया लोकां सौगी उट्ठां बैट्ठां कने तिन्हां सौगी रोटी बी खां!” "
LUK,15,3,फेरी यीशुये तिन्हाजो ये उदाहरण सणवाया : 
LUK,15,4,"“जे तुहां चते किसी ले सौ भेडां ओ, कने तिन्हां चते इक गवाच्छी जाओ, तां तिस रखवाल़े क्या करना? क्या तिस बाकी नड़िनुये भेडां जो पहाड़िया पर सुरक्षित जगह पर छड्डीने, तिसा गवाच्छी रिया भेडा जो तदुआं तक टोल़दे नीं रैहणा? तदुआं तक जे सै तिसजो मिली नीं जाओ।” "
LUK,15,5,"“कने ताहली जे सै भेड तिस्सो मिली जाईं, तां तिस बड़िया खुशिया ने तिसाजो अपणे मुन्ढे पर चक्की लेआं। "
LUK,15,6,"कने ताहली जे सै अपणे घरें पुज्जी जां तां तिस अपणे मित्राँ कने पड़ेसियां जो बोलणा मेरे सौगी नन्द मनावा, काँह्भई मिन्जो मेरी गवाच्छी री भेड मिली गरी! "
LUK,15,7,"हऊँ तुहाँजो बोलां; भई इयां इ, इक मन फिराणे औल़े पापिये रे बारे च बी स्वर्गा च आनन्द हुणा, जितणा जे भई तुहां साई नड़िनुये लोकां खातर नीं हुन्दी सै जे सोच्चां ये भई अहें धर्मी ये, तिन्हाजो जे बुराईया ते मन फिराणे री जरुरत नीं।” "
LUK,15,8,"“या मन्नया भई किसी जनाना ले दस चान्दिया रे सिक्के ओ, कने तिन्हां चते जे इक गवाच्छी जाओ, तां क्या तिसा दयूआ बाल़ीने कने सूण देई-देईने, तदुआं तक तिस सिक्के जो अपणे घरा रिया हर इक कुणियां च नीं टोल़दिया रैहणा तदुआं तक जे सै तिसाजो मिली नीं जाओ? "
LUK,15,9,"ताहली जे सै सिक्का तिसाजो मिली जां, तां तिसा अपणी सहेलियां कने पड़ेसणीं जो सद्दीने बोलणा, ‘मेरे सौगी आईने खुशी मनावा काँह्भई मिन्जो मेरा गवाच्छी रा सिक्का मिलीग्या!’ "
LUK,15,10,"इस इ तरीके ने, जे इक पापी बी अपणे पापां ते मन फिराओ, तां स्वर्गा च परमेशरा रे स्वर्गदूतां तिसरे खातर खुशी मनाणी।” "
LUK,15,11,"यीशुये तिन्हांजो ये कहाणी बी सुणाई, “किसी माहणुये रे दो मुन्डु थे। "
LUK,15,12,"तिन्हां चते छोट्टे मुन्डुये पिता ने गलाया, ‘पिता! हऊँ तुहांरे मरने तक इन्तजार नीं करी सकदा इस खातर तुहांरी जायदाता च सै जे मेरा हिस्सा बणां सै मिन्जो हुण दे।’ फेरी तिसरा पिता अपणे दुईं मुन्डुआं च अपणी जायदात बन्डी देआं। "
LUK,15,13,"किछ दिनां ते बाद, तिने छोट्टे मुन्डुये अपणा सारा समान बन्हील्या कने किति दूर देशा जो चलीग्या, कने तिसा जगह बुरे कम्मां च फसीने तिने अपणा सारा पैसा गवाईत्या। "
LUK,15,14,"ताहली जे सै अपणा सारा पैसा खर्च करीने खाली हुईग्या, तां फेरी तिस देशा च नकाल़ पैया, कने सै गरीब हुईने भुक्खा मरने लगया। "
LUK,15,15,"फेरी सै काम्म टोल़णे खातर तिस देशा रे इक्की करसाणे ले गया कने तिसने बिनती किती भई सै अपणे सूराँ जो चराणे खातर मिन्जो रखी लो, तिने करसाणे सै रखील्या कने सूराँ जो चराणे खातर भेजीत्या। "
LUK,15,16,"तिस्सो इतणी जादा भुक्ख लगीरी थी भई तिन्हां फल़ियां जे सूर खां थे सै तिन्हाजो खाईने अपणा पेट भरना चाँह था, पर तिन्हां चते बी तिस्सो किछ नीं मिलदा था। "
LUK,15,17,"ताहली जे सै अपणे होशा च आया, तां सै अपणे मना च सोचणे लगया, मेरे पिता रे घरें इतणे जादा मजदूर ये तिन्हांजो जे खाणे जो इतणी जादा रोटी मिलांई भई सै खाईने बी नीं मुकदी! कने इथी मेरे इतणे बुरे हाल ये भई हऊँ भुक्खा मरने लगीरा! "
LUK,15,18,"माह अपणे पिता रे घरे जाणा कने तिन्हाजो गलाणा, पिता जी, मैं परमेशरा रे कने तेरे बरोधा च पाप कित्तिरा, "
LUK,15,19,"हुण हऊँ तुहांरा मुण्डु कहलाणे रे लायक त नीआं, पर मेहरवानी करीने मिन्जो अपणा इक मजदूर समझीने रखी लै। "
LUK,15,20,"“फेरी सै तिस देशा ते मुड़ीने वापस अपणे पिता रे घरें आया, कने ताहली जे सै हल्तियें अपणे घरा ते दूर इ था, तिसरे पिता सै औन्दा देखील्या, कने तिस पर तरस खाईने तिसखा जो दौड़ीने गया कने तिस्सो जप्फी पाईने बड़ा प्यार कित्या। "
LUK,15,21,"तिने मुन्डुये पिता ने गलाया, ‘पिता जी, मैं परमेशरा रे कने तेरे बरोधा च पाप कित्या, कने हुण हऊँ तेरा मुन्डु कहलाणे रे लायक नीआं।’ "
LUK,15,22,"पर तिसरे पिता अपणे नोकराँ जो हुक्म दित्या, छोड़चा ने घरें जाईने सारयां ते बधिया कपड़े लेईने औआ कने इसजो पैहनाओ। इसरे हत्था च गुट्ठी कने पैराँ च जुत्ते पैहनावा। "
LUK,15,23,"कने अपणा पाल़ीरा मोटा जेआ बकरा लाईने बढ्ढा कने औआ तिस्सो खाईने खुशियां मनाईये, "
LUK,15,24,"काँह्भई मिन्जो येढ़ा लगया भई मेरा ये मुन्डु मरीगरा था, पर ये जिऊंदा। ये गवाच्छी गरा था, पर हुण मिलीग्या। कने सै नन्द करने लगे। "
LUK,15,25,"“इस दौरान, तिसरा बड्डा मुन्डु खेतां च काम्म करी राँ था। ताहली जे सै घरें वापस आया, तां तिने गाणे बजाणे कने नचणे री अवाज़ सुणी। "
LUK,15,26,तिने अपणे इक नोकरा ते पुच्छया ये क्या हुई कराँ? 
LUK,15,27,"फेरी तिस्सो दस्या भई, तेरा भाई वापस आई गरा ‘कने तेरे पिता बड्डी धाम बनाणे खातर अपणा पाल़ीरा बड्डा तगड़ा बकरा बड्डीरा। अहें नन्द मनाई रायें, काँह्भई सै ठीक ठाक घरें वापस आईग्या।’ "
LUK,15,28,"“येढ़ा सुणीने बड्डा भाई बड़ा भारी गुस्से हुया, कने तिसरिया वजह ने सै घरा रे अन्दर नीं गया। फेरी तिसरा पिता बाहर आईने तिस्सो अन्दर औणे खातर मनाणे लगया, "
LUK,15,29,"पर तिने अपणे पिता जो जबाब दित्या, ‘इतणे सालां तक हऊँ तुहांरी सेवा करदा रेआ, कने तुहें सै किछ जे मिन्जो करने जो गलाया मैं सै हर इक काम्म कित्या। पर तुहें अज्जा तक मिन्जो मेरे मित्राँ सौगी मौज करने खातर इक बकरिया रा बच्चा तक नीं दित्या। "
LUK,15,30,"पर तां जे तुहांरा ये मुन्डु अपणा सारा पैसा कंजरियां पर लुटाईने वापस आईरा, तां तुहें सब्बीं ते खरे कने तगड़े बकरे जो बड्डीने खुशियां मनाई रायें।’ "
LUK,15,31,"“ ‘तिसरे पिता तिसजो गलाया, मेरे पुत, हऊँ कने तू सौगी रैं, कने सै जे किछ मेरले आ, सै सारा तेरा इ त हाया। "
LUK,15,32,"अहां ये खुशिया रा दिन मनाणा। काँह्भई तेरे भाईये रा घरें वापस औणा जिऊंदा हुणे रे बराबर आ। सै गवाच्छी गरा था, कने हुण सै घरौ वापस आईग्या।’ ” "
LUK,16,1,"यीशुये अपणे चेलयां जो ये कहाणी सुणवाई, “इक्की मालके अपणे कारोबारा री देखभाल़ा खातर इक भण्डारीये जो रखया। पर बड़े इ छोड़े तिस पर ये इल्जाम लगीग्या भई सै अपणे मालका रे सारे पैसयां जो डवाणे लगीरा। "
LUK,16,2,"इस खातर तिसरे मालके सै सद्दया कने तिस्सो गलाया, ‘हऊँ ये क्या सुणी कराँ भई तू मेरे सारे पैसयां जो पाणिये साई बहाया राँ? येढ़ा तू अपणे भण्डारी हुणे रा हिसाब-कताब दे, काँह्भई तिज्जो हुण माह भण्डारी नीं रखणा।’ "
LUK,16,3,भण्डारीये अपणे मना च सोचया: हुण मेरा क्या हुणा? मेरी त इथीते छुट्टी हुईगी। कने माह च इतणी ताकत नीं भई हऊँ खड्डे खुणी सक्कूं। कने भिख मंगणे ते मिन्जो शर्म लगणी। 
LUK,16,4,हुण हऊँ समझीग्या मेरले इक तरकीव इ तिसरे मुतावक जे हऊँ करुँ तां फेरी ताहली जे हऊँ इस भण्डारीपना री नोकरिया ते कड्डी देणा तां लोक मेरी मदद करो। 
LUK,16,5,"इस खातर तिने तिस हर इक माहणुये जो सद्दया तिन्हे जे तिसरे मालका ते कर्जा लेईरा था, ताकि तिन्हां सौगी तिस बारे च बचार करी सक्को। भण्डारीये पैहले कर्जदारा ते पुच्छया मालका ते तैं कितणा कर्जा लेईरा? "
LUK,16,6,"तिने जबाब दित्या, माह पर जैतून रे तेला रा तिन्न हजार सात्त सौ लीटरा रा कर्ज आ। फेरी भण्डारीये तिस्सो गलाया, तिसा पर्चिया जो फाड़ी दे कने तिसरीया जगह अट्ठारा सौ पच्चास लीटरा री पर्ची बणाईले। "
LUK,16,7,"फेरी भण्डारिये दुज्जे कर्जदारा ते पुच्छया, तैं मेरे मालका ते कितणा कर्ज लेईरा? तिने जबाब दित्या, तकरीवन बीह हजार किलो। फेरी तिने भण्डारिये गलाया, ये ले तेरी पर्ची कने तू इसरे बदले सोलह हजार किलो री पर्ची बणाईले। "
LUK,16,8,"“मालके तिस बेईमान भण्डारिये री तारीफ कीति काँह्भई तिने चलाकिया ने काम्म कित्त्या। फेरी यीशुये गलाया, ये सच्ची गल्ल इ भई इस संसारा रे लोक सै जे परमेशरा जो नीं मनदे, सै संसारिक गल्लां च धर्मी लोकां ते जादा चलाक ये। "
LUK,16,9,"हऊँ तुहाँजो बोलां भई इस संसारा रे धन दौलता रा इस्तेमाल करीने दुज्जेयां जो अपणे मित्र बणावा, तिसते जे सांसारिक धन दौलता रे खत्म हुणे पर तुहांरा स्वर्गा च बड़िया खुशिया ने स्वागत हुणा। "
LUK,16,10,"ताहली जे तुहां छोट्टी ते छोट्टी गल्लां च विश्वास लायक रैहणा, तांई तुहें बड्डियां गल्लां च बी विश्वास लायक हुई सक्कां ये। जे तुहें छोट्टी गल्लां च धोखेवाजी करगे, तां तुहां बड्डिया जिम्मेवारिया च बी ईमानदार नीं हुई सकदे। "
LUK,16,11,कने जे तुहें संसारा रिया धन दौलता रे बारे ची विश्वास लायक नीं हुये तां स्वर्गा री सच्ची दौलत तुहांजो किस देणी? 
LUK,16,12,"कने जे तुसें पराई धन दौलता च विश्वास लायक नींये, तां सै जे तुहांरा सै तुहौं किस देणा। "
LUK,16,13,"“कोई बी माहणु दुईं मालकां री सेवा नीं करी सकदा। काँह्भई तुहां इक्की ने नफरत करनी, कने दुज्जे ने प्यार रखणा, या किसी इक्की ने ईमानदार रैहंगे, कने दुज्जे जो ठुकराँगे। तुहें परमेशरा री कने धना री सेवा इक साथ नीं करी सकदे।” "
LUK,16,14,"फरीसी, सै जे दौलता ने बड़ा जादा प्यार कराँ थे, ताहली जे तिन्हें यीशुये रियां गल्लां सुणियां तां सै तिसरा मजाक डवाणे लगे। "
LUK,16,15,"फेरी यीशुये तिन्हाने गलाया, तुहें लोकां रियां नज़राँ च बड़े धर्मी बणां ये, पर परमेशर तुहांरे कपटी स्वभावा जो जाणाँ। माहणुआं रिया समझा च सै जे खास आ, सै परमेशरा रिया नज़राँ च बेकार आ। "
LUK,16,16,"“तदुआं तक जे मूसा री व्यवस्था कने भविष्यवक्तयां रे लिखिरे सन्देश, बपतिस्मा देणे औल़े यूहन्ने रे औणे तक परमेशरा रे राज्या रे बारे च प्रचार कित्या। पर हुण परमेशरा रे राज्जा री खुशखबरी सुणाई जाया राँई कने हर कोई तिसच इच्छुक हुईने दाखल हुया राँ। "
LUK,16,17,पर अकाश कने पृथ्विया रा मिटणा परमेशरा रिया व्यवस्था रे इक बिन्दुये रे मिटणे ते सान आ। 
LUK,16,18,"“सै जे कोई अपणिया घराऔल़िया जो तलाक देईने दुज्जिया ने ब्याह कराँ, ता सै व्याभिचार कराँ, कने सै जे कोई तलाक दित्ती रिया जनाना ने ब्याह कराँ, सै बी व्याभिचार कराँ।” "
LUK,16,19,"यीशुये फेरी भीं ते ये उदाहरण दित्या, “इक अमीर माहणु था सै जे बड़े मंहगे कपड़े पैहनां था, कने रोज सब्बीतें स्वादिष्ट रोटी खाईने मौज कराँ था। "
LUK,16,20,"लाजर नौआं रा इक गरीब माहणु तिसरा शरीर जे फोड़यां ने भरीरा हुआं, लोक तिस्सो तिस अमीर माहणुये रे दरवाजे च छड्डी जां थे। "
LUK,16,21,"भुक्खा रा मारीरा लाजर चांह था, भई अमीरा रे रोटी खान्दे बगत जमीना पर पैईरे तिसरे जुट्ठे रोटिया रे किरुआं ने हऊँ अपणा पेट भरूं; येत्थी तक भई कुत्ते बी आईने तिसरे जख्मां जो चट्टी जां थे। "
LUK,16,22,"बाद बिच, येढ़ा हुआं भई लाजर मरी जां कने स्वर्गदूतें तिसरीया आत्मा जो अब्राहमा सौगी रैहणे खातर लेई जांये। फेरी इक दिन सै अमीर माहणु बी मरया; कने दबाई दित्या जां। "
LUK,16,23,कने तिसरी आत्मा नरका च चलीगी। तित्थी पीड़ा च तड़फदे हुये ताहली जे तिने ऊपर देक्खया तां दूरा ते तिस्सो इक्की जगह लाजर अब्राहमा रे नेड़े बैठिरा सुझया। 
LUK,16,24,"तां तिने अमीर माहणुये जोरा ने हाक पाई, पिता अब्राहम, दया करीने लाजरा जो मेरले भेज्जी दे, ताकि सै अपणिया गुट्ठियां जो पाणिये च सेड़ीने मेरिया जीभा जो ठण्डा करी सक्को, काँह्भई हऊँ इन्हां अग्गी रियां लपटां च फुक्खीने तड़फणे लगीरा।” "
LUK,16,25,"पर अब्राहमे तिसजो गलाया, मेरे पुत्र, याद कर, भई तू अपणी पूरी जिन्दगिया च खरी चीज़ां पाई चुक्कीरा, कने तियां इ लाजरे बुरियां चीज़ां पाईयां: पर हुण सै येत्थी सुखी आ कने तू दुख सही कराँ। "
LUK,16,26,"कने इन सारी गल्लां जो छड्ड अहांरे कने तुहांरे बिच इक बड्डी कने डुग्घी खाई बणीरी भई सै जे कोई येत्थीते उस पार तुहांले जाणा चाओ, सै जाई नीं सक्को, कने न कोई ओत्थी ते इस पार अहांले आई सक्को। "
LUK,16,27,"अमीर माहणुये जबाब दित्या, तां पिता अब्राहम, हऊँ तेरते बिनती कराँ, भई मेहरवानी करीने तू लाजरा जो मेरे पिता रे घरें भेज। "
LUK,16,28,"काँह्भई मेरे पांज्ज भाई ये, सै उत्थी जाईने तिन्हारे सामणे इन्हां गल्लां री चेतावनी देओ, येढ़ा नीं हो भई सै बी इसा पीड़ा रिया जगह च आओ। "
LUK,16,29,"पर अब्राहमे तिसजो गलाया, तिन्हाले त मूसा कने भविष्यवक्तयां री कताबां इयां, सै तिन्हारी सुणो कने तिन्हांरा पालन करो। "
LUK,16,30,"तिने गलाया, नां; पिता अब्राहम! पर जे कोई मरीरेआं चा ते तिन्हाले जाईने तिन्हांजो चेतावनी देओ, तां तिन्हां अपणयां पापां ते मन फिराणा। "
LUK,16,31,"पर अब्राहमे तिसजो गलाया, भई तां जे सै मूसा कने भविष्यवक्तयां रियां गल्लां रा पालन नीं करदे, तां जे मरीरेआं चा ते कोई जिऊंदा हुई जाओ, तां बी तिन्हां तिस पर विश्वास नीं करना। "
LUK,17,1,"फेरी इक दिन यीशुये अपणे चेलयां जो बोल्या, “हमेशा पाप करने खातर परखया जाणा, पर ये परख करने औल़े माहणुये खातर कितना भयानक हुणा। "
LUK,17,2,"सै जे कोई माह पर विश्वास करने औल़यां चते इक्की जो बी पाप करने पर मजबूर करो, तां तिसरे खातर ये बौहत सजा हुई सक्कां इ भई इक घराटा रा बाट्ट तिसरे गल़े ने बन्हीने समुद्रा च सट्टी दो पर परमेशरा तिसजो इसते बी बौहत भयानक सजा देणी। "
LUK,17,3,"हऊँ तुहांजो खबरदार कराँ; जे माह पर विश्वास करने औल़ा पाप करो, तां तिस्सो समझा; कने जे सै अपणे पापां ते मन फिराओ तां तिस्सो माफ करा। "
LUK,17,4,"जे दिना च सै सात्त बार तेरे खलाफ पाप करो कने सात्त बार इ आईने तेरते माफी मंग्गो, तां तिस्सो माफ करी दे।” "
LUK,17,5,"प्रेरितें प्रभु यीशुये ने गलाया, “परमेशरा पर अहांरा विश्वास मजबूत करने जो अहांरी मदद कर” "
LUK,17,6,"यीशुये जबाब दित्या, “अगर तुहांरा विश्वास राईया रे दाणे जितणा बी हुन्दा, तां तुहें इस तूत्ता रे डाल़ा जो बोलदे, तू जड़ां ते पटोईने समुद्रा च लगी जा, तां सै बी तुहांरा हुक्म मन्नी लेंदा!” "
LUK,17,7,"मन्नया ताहली जे कोई दास खेता ते हल बाही ने या भेड्डां जो चराई ने औआं, तां क्या तिसरा मालक तिसजो गलांगा भई छोड़चा ने आईने रोटी खाणे बैठ? "
LUK,17,8,"क्या सै तिन्हांने येढ़ा नीं बोलगा, भई पैहले मेरे खातर रोटी त्यार कर कने तदुआं तक जे हऊँ रज्जीने नीं खाऊं-पीऊं तदुआं तक त्यार हुईने मेरी सेवा कर, इसते बाद तू बी खाई पी लै? "
LUK,17,9,"क्या सै तिस दास्सा रा एहसान मनगा, भई तिने सैई काम्म कित्या तिस राजे हुक्म दित्या गया था? "
LUK,17,10,"इस तरीके ने, ताहली जे तुहें मेरे हुक्मा रा पालन कराँ ये, तां तुहें येढ़ा बोल्यों, अहें इस लायक नींये भई परमेशर अहांरा धन्यवाद करो, अहें त सिर्फ परमेशरा रे दास ये कने सै जे तिने बोल्या अहें सैई कित्या। "
LUK,17,11,"यीशु अपणे चेलयां सौगी यरूशलेम नगरा जो जान्दे हुये, सामरिया कने गलील प्रदेशा रे बन्ने चींये जाया राँ था। "
LUK,17,12,"तियां जे सै गाँवां च पुजणे औल़े थे, तां दस कोढ़ी मिले, "
LUK,17,13,"कने तिन्हें दूर खड़े हुईने यीशुये जो उच्चिया अवाज़ा च बोल्या, “यीशु, अहांरे मालक! मेहरवानी करीने अहां पर दया कर!” "
LUK,17,14,"यीशुये तिन्हां खा देख्या कने गलाया, “यरूशलेम मन्दरा च जावा; कने अप्पूँजो याजकां ले दस्सा।” जान्दे-जान्दे इकदम बाटा ची सै अपणे कोढ़ा ते विल्कुल ठीक हुईगे! "
LUK,17,15,"ताहली जे तिन्हां चा ते इक्की कोढ़िये देख्या भई सै चंगा हुईग्या, तां सै मुड़ीने जोरा रिया अवाज़ा च ये बोलदे हुये यीशुये ले आया, “हऊँ ठीक हुईग्या! परमेशरा री बडयाई ओ!” "
LUK,17,16,सै मुँआं रे भार यीशुये रे पैराँ पर पैईने तिसरा धन्यवाद करने लगया; कने सै इक सामरी माहणु था। 
LUK,17,17,"फेरी यीशुये तिसते पुच्छया, “क्या मैं दस माहणुआं जो नीं ठीक कीतिरा? बाकी नौ माहणु किति ये? "
LUK,17,18,क्या परमेशरा जो धन्यवाद देणे खातर सिर्फ तूई परदेशी मुड़ीने आया? 
LUK,17,19,"यीशुये तिस माहणुये जो गलाया, येब्बां उठ, कने चली जा, काँह्भई तू विश्वास कराँ, इस खातर तू बमारिया ते ठीक हुईग्या!” "
LUK,17,20,"इक बार ताहली जे फरीसियें यीशुये ते पुच्छया भई परमेशरा रा राज कदीं औणा, तां तिने तिन्हांजो जबाब दित्या, “परमेशरा रा राज इस रुपा च नीं औन्दा भई सै तुहांजो दिखी जाओ। "
LUK,17,21,"कने लोकां येढ़ा नीं बोलणा, देक्खा, सै येत्थी आ! या देक्खा सै ऊथी आ! काँह्भई परमेशरे तुहांरे बिच राज करना शुरु करीत्या।” "
LUK,17,22,"इस बारे च तिन्हे अपणे चेलयां ने गल्ल बात कीति, कने तिन्हांजो गलाया, “इक बगत येढ़ा औणा ताहली जे तुहां माहणुये रे पुत्रा रे दिनां चा ते इक दिना जो देखणे खातर तरसणा, पर तिस्सो देक्खी नीं पाणा। "
LUK,17,23,"फेरी लोकां तुहाँजो गलाणा, भई माहणुआ रा पुत्र वापस आईग्या! देक्खा, मसीहा ऊथी आ! या देक्खा, मसीहा येत्थी आ। तुहां येढ़ियां गल्लां पर विश्वास नीं करना, कने नांई तिस्सो टोल़णे रे खातर तिसरे पिच्छे जाणा। "
LUK,17,24,"काँह्भई तियां जे बिज्जल़ चमकीने इक कोणे ते दुज्जे कोणे तक अम्बरा जो चमकाई देईं, तियां इ ताहली जे माहणुये रे पुत्रा यनि मांह वापस औणा, सब्बीं मिन्जो देखणा। "
LUK,17,25,"पर इसते पहले माहणुये रे पुत्रा यनि मिन्जो जो बौहत जुल्म सैहणे पौणा, कने इसा पीढ़ियां रे लोकां मिन्जो अपराधी बनाणा। "
LUK,17,26,"ताहली जे माहणुये रे पुत्रा वापस औणा, तां लोकां रा जीवन तेढ़ा इ हुणा तेढ़ा जे अहांरे पूर्वज नूंह रे जमाने च हुया था। "
LUK,17,27,"तिन्हां दिनां च, जलप्रलय औणे ते पैहले, नूंह रे जहाजा च बैठणे तक, लोक खां-पीं थे, कने तिन्हां च ब्याह-शादियां हुआं थी; फेरी बड़ा भारी जलप्रलय हुया तिसते जे सारी माहणु जातिया रा खात्मा हुईग्या। "
LUK,17,28,"कने तियां जे अहांरे पूर्वज लूत रे जमाने च हुया था, भई लोक खान्दे पिन्दे, लेण देण करदे, खेती करदे कने घर बणांदे थे; "
LUK,17,29,"पर तिस दिन जे लूत सदोम नगरा जो छड्डीने चलीप्या तिस इ दिन अम्बरा ते आग्ग कने गन्धका री बरखा बरही, तिसते जे तिस नगरा रे सारे लोकां रा खात्मा हुईग्या। "
LUK,17,30,"तियां इ तिस बगत जे माहणुये रे पुत्रा यनि मांह वापस औणा, तिस वगत बी इयां इ हुणा कने लोकां जो अपणे कम्मां ते बेहल नीं हुणी।” "
LUK,17,31,"तिस दिन जे कोई माहणु घरा रिया छत्ता पर ओ; कने तिसरा समान कमरे च ओ, सै तिसजो लेणे जो नीं उतरो, कने तियां इ सै जे कोई खेता च ओ सै हटिने वापस नीं आओ। "
LUK,17,32,याद करा भई लूता री जनाना सौगी क्या हुआ था। 
LUK,17,33,"सै जे कोई अपणे प्राणा जो अपणे खातर बचाये रखणा चांह, तिस अनन्त जीवना रा अधिकार गवाई देणा, कने सै जे कोई अपणा प्राण मेरे खातर गवांगा, तिस अनन्त जीवन पाणा। "
LUK,17,34,"हऊँ तुहांजो बोलां, तिसा राति दो लोक सै जे इक्की मंजे पर सुतीरे हुणे, तिन्हां चा ते इक परमेशरा लेई जाणा कने दुज्जा उत्थी छडी दित्या जाणा। "
LUK,17,35,"दो जनानां कट्ठियां चकोड़ुये पर किछ पिसणे लगी रियां हुणी, इक ऊथी रैई जाणी कने दुज्जी परमेशरा लेई जाणी। "
LUK,17,36,तियां इ दो माहणु खेतां च कम्मां लगीरे हुणे तिन्हां चाते इक परमेशरा लेई जाणा कने दुज्जा छड्डी जाणा। 
LUK,17,37,"येढ़ा सुणी ने चेलयां तिसते पुच्छया, “प्रभु जी, ये सब किति हुणा?” तिने तिन्हाजो जबाब दित्या, “सब्बीं जो पता चलणा भई ये किति हुया राँ तियां जे हर कोई जाणाँ भई तित्थीजे जानबरा री लाश हुणी, ईल्लां बी उत्थी कट्ठी हुई रियां हुणीं।” "
LUK,18,1,"यीशुये अपणे चेलयां जो इस बारे च दस्या भई अहांजो हर बगत प्राथना करने री जरुरत इ कने निराशा च पैईने हिम्मत नीं हारनी चाहिन्दी, फेरी तिन्हांजो ये उदाहरण गलाया : "
LUK,18,2,"“किसी नगरा च इक न्यायी हुआं था, सै नांत परमेशरा ते डराँ था कने नांई किसी माहणुये री परवाह कराँ था। "
LUK,18,3,"तिस नगरा च इक विधवा बी रैयां थी, सै जे तिसले आईने बार-बार तिसजो बोलदी रैयां थी, भई मेरा दुश्मण तिने जे मेरने बेन्याई करीने मेरा नुक्शान कित्या, तिस माहणुये जो सजा देईने तिसते मिन्जो बचा! "
LUK,18,4,"तिने न्यायिये बौहत दिनां तक तिसा विधवा रिया गल्ला री परवाह नीं किति, पर बाद बिच तिने मना च बिचार कित्या, हलांकि हऊँ नांत परमेशरा ते डराँ, कने नांई माहणुआं री कोई परवाह कराँ। "
LUK,18,5,"तां बी ये विधवा मिन्जो परेशान कराँ इ, इस खातर मांह तिसारा न्याय करी देणा किति येढ़ा नीं ओ भई सै बार-बार आईने मेरा जीणा हराम करी दो।” "
LUK,18,6,"प्रभु यीशुये बोल्या, “इस पर बचार करा भई आमतौर पर सै न्यायी अन्याई था, पर विधवा रे खातर तिने सै जे फैसला कित्या तिस पर ध्यान देआ। "
LUK,18,7,"तां क्या तुहांजो लगां भई परमेशरा अपणे चुणीरे लोकां रा ठीक न्याय नीं करना, सै जे दिन रात परमेशरा ते विनती करदे रैं? क्या तिस तिन्हारे बारे च देर करनी? "
LUK,18,8,"हऊँ तुहाँजो बोलां; तिस इकदम तिन्हारा न्याय करना! पर हऊँ जाणाँ भई ताहली जे मैं, माहणुये रे पुत्रा वापस पृथ्विया पर औंणा, तां मांह तिन्हां लोकां जो बी देखणा सै जे माह पर विश्वास नीं रखदे?” "
LUK,18,9,"फेरी यीशुये तिन्हां किछ लोकां जो, सै जे सोच्चां ये भई अहें धर्मी ये, कने होरसी जो घटिया समझां थे, ये उदाहरण सुणाया: "
LUK,18,10,भई “इक बार दो माहणु मन्दरा च प्राथना करने खातर गये। इक फरीसी था कने दुज्जा चुंगी लेणे औल़ा था। 
LUK,18,11,"फरीसी कल्हा खड़ा हुईने अपणे मना च इयां प्राथना करने लगया, भई परमेशर, हऊँ तेरा धन्यवाद कराँ, काँह्भई हऊँ दुज्जेयां लोकां साई अन्धेर करने औल़ा चोर, ठग कने पापी, नीआं, खास कर इस चुंगी लेणे औल़े साई, सै जे उत्थी खड़ीरा! मैं कदीं किसी जो धोखा नीं दित्या, हऊँ पाप नीं करदा, कने नां हऊँ ब्याभिचार कराँ, "
LUK,18,12,"हऊँ हफ्ते च दो बार उपवास रखां, कने अपणी सारी औंदणिया रा दसवां हिस्सा बी देआं।” "
LUK,18,13,"पर तिने चुंगी लेणे औल़े माहणुये दूर खड़ा हुईने, स्वर्गा खौ देखणा बी नीं चाहया बजाय इसरे, सै अपणी छात्तिया पिटदे-पिटदे बड़ा दुखी हुईने बोलणे लगया, “हे परमेशर, माह पर दया कर, काँह्भई हऊँ पापी आ। "
LUK,18,14,"हऊँ तुहाँजो बोल्लां, भई सै दुज्जा नीं; पर येई पापी माहणु परमेशरा रे सामणे धर्मी ठैहरया, कने अपणे घरा जो वापस गया; पर फरीसिये सौगी येढ़ा नीं हुया, काँह्भई सै जे कोई अप्पूँजो महान समझगा, तिसजो परमेशरा नम्र बनाणा, पर सै जे कोई अप्पूँजो नम्र बणांगा, तिस्सो परमेशरा आदर देणा।” "
LUK,18,15,"फेरी लोक अपणे बच्चयां जो बी यीशुये ले ल्यौणे लगे, भई सै तिन्हां पर हत्थ रखीने शीष देओ; पर चेलयां देक्खीने तिन्हाजो डांटया। "
LUK,18,16,"यीशुये गलाया, “बालकां जो मेरले औणे देआ तिन्हौं नांह नीं करा, काँह्भई बच्चयां साई गुण रखणे औल़े माहणुआं पर इ परमेशरा राज करने रे खातर त्यार हुणा। "
LUK,18,17,"हऊँ तुहाँजो सच्च बोलां, सै जे कोई परमेशरा जो राजे रे रुपा च बच्चयां साई ग्रहण नीं करगा, तां परमेशरा तिन्हां पर राज करने जो सैहमत नीं हुणा।” "
LUK,18,18,"किसी सरदारे तिसते पुच्छया, “हे अव्वल गुरु, अनन्त जीवना रा बारस हुणे रे खातर हऊँ क्या करुँ?” "
LUK,18,19,"यीशुये तिसते पुच्छया, “तू मिन्जो अव्वल काँह बोलां? कोई अव्वल नींआ, सिर्फ इक इ हाया, यनिके परमेशर। "
LUK,18,20,"पर तित्थि तक जे तेरे स्वाला री गल्ल इ, तां तू परमेशरा री आज्ञां जो त जाणाँ : भई व्याभिचार नीं करना, खून नीं करना, चोरी नीं करनी, झूट्ठी गवाही नीं देणी कने अपणे माता पिता रा आदर करना।” "
LUK,18,21,"तिने बोल्या, “हऊँ त छोट्टिया जेईया उम्रा ते इन्हां सब्बीं जो मन्नदा आया।” "
LUK,18,22,"यीशुये तिसने गलाया, “इक काम्म तैं हुणा तक नीं कित्या, तेरले जितणी बी धन दौलत इ तू तिसाजो बेच्चीने सारा पैसा गरीबां च बंडी दे, कने मेरा चेला बणी जा, तां तिज्जो स्वर्गा च धन मिलणा।” "
LUK,18,23,"पर ताहली जे तिने माहणुये ये गल्लां सुणियां, तां सै बड़ा दव्वास हुईग्या काँह्भई सै बड़ा अमीर था। "
LUK,18,24,"यीशुये तिस्सो देक्खीने बोल्या, “अमीराँ रा परमेशरा रे राज्जा च दाखल हुणा कितणा मुश्कल आ? "
LUK,18,25,"तियां जे ऊँटा रा सुईया रे छेद्दा ते निकल़णा मुश्कल आ, तियां इ अमीर माहणुये रा स्वर्गा रे राज्जा च दाखल हुणा बी उतणा इ मुश्कल आ।” "
LUK,18,26,"कने सुणने औल़यां बोल्या, तिन्हे जबाब दित्या, “तां त किसी रा बी छुटकारा नीं हुई सकदा।” "
LUK,18,27,"यीशुये जवाब दित्या; “सै जे माहणुआं ते नीं हुई सकदा, सै परमेशरा ते हुई सक्कां।” "
LUK,18,28,"पतरसे गलाया; “देख, अहें त अपणा सब किछ छड्डीने तेरे पिच्छे आई गरे।” "
LUK,18,29,"यीशुये तिन्हाने गलाया, “पतरस तैं ठीक गलाया; पर हऊँ तुहाँजो सच्च बोलां, भई येढ़ा कोई नींआ तिने जे परमेशरा रे राज्जा खातर अपणा घर, जनाना, भाईयां, माता-पिता, बच्चयां, जो छडीत्या ओ। "
LUK,18,30,कने तिन्हां इस जुगा च छड्डीरे ते कई गुणा जादा पाणा; पर औणे औल़े युगा च तिन्हां परमेशरा ने सौगी अनन्त काल रा जीवन पाणा।” 
LUK,18,31,"फेरी यीशुये अपणे बारा चेलयां जो सौगी लेईने तिन्हाजो गलाया, “अहें यरूशलेम जाई रायें, कने जितणियां गल्लां जे माहणुये रे पुत्रा रे खातर भविष्यवक्तयां रे जरिये लिखी रियां सै सब पूरी हुणियां। "
LUK,18,32,"तिस्सो रोमियां रे हत्था च पकड़वाया जाणा। तिन्हां तिसरा मजाक डवाणा, कने तिसरी बेज्जति करीने तिस पर थुकणा। "
LUK,18,33,तिन्हां तिस्सो कोड़े मारी कने जानी ते खत्म करी देणा। पर तिस मरने ते बाद तिज्जे दिन फेरी भीं ते ज्यून्दे हुई जाणा।” 
LUK,18,34,"पर यीशु सै जे किछ बोलीराँ था, चेले तिसरियां गल्लां रा मतलब नीं समझी पाये : कने ये गल्ल तिन्हाते छुपीरी रैई, कने तिने जो किछ गलाया था सै तिन्हां रिया समझा च नीं बैट्ठया। "
LUK,18,35,"जिस मौके जे यीशु यरीहो नगरा रे नेड़े पुज्जे, तित्थी इक अन्हा बाटा रे कन्डे बैट्ठीने भिख मंगीराँ था। "
LUK,18,36,"तिने मते लोकां जो अपणे नेड़े ते जान्दयां जो सुणीने, लोकां ते पुच्छया भई ये क्या हुईराँ? "
LUK,18,37,तिन्हें तिस्सो दस्या भई नासरत गाँवां रा यीशु जाईराँ। 
LUK,18,38,"येढ़ा सुणीने सै रड़ाणे लगया, “हे यीशु, दाऊद रे पुत्र, माह पर दया कर!” "
LUK,18,39,"सै लोक जे अग्गे-अग्गे चलीरे थे, सै तिस्सो थिड़कणे लगे, चुप रै; पर सै होर बी जादा रड़ाणे लगया, “हे दाऊद रे पुत्र, माह पर दया कर!” "
LUK,18,40,"ताहली जे यीशुये तिसरी अवाज़ सुणी, तां सै रुकीग्या, कने तिस अन्हे जो अपणे सामणे लौणे रा हुक्म दित्या। ताहली जे सै नेड़े आया, फेरी यीशुये तिस माहणुये ते पुच्छया, "
LUK,18,41,"“तू क्या चाँह? भई हऊँ तेरे खातर करुँ?” तिने गलाया, “प्रभु, येढ़ा भई हऊँ देखणे लगूं!” "
LUK,18,42,"यीशुये तिसने बोल्या, “देखणे लग, तैं माह पर विश्वास कित्या इस खातर तू ठीक हुईग्या।” "
LUK,18,43,"कने सै तिस इ पल देखणे लगीग्या; कने परमेशरा री जय-जयकार करदा हुआ तिसरे पिच्छे चलीप्या, कने सारयां लोकें देक्खीने परमेशरा रा गुणगान कित्या। "
LUK,19,1,कने फेरी यीशु यरीहो नगरा च प्रवेश करीने ताहली जे उत्थीते जाई कराँ था। 
LUK,19,2,"तां तित्थी जक्कई नौआं रा इक माहणु था, सै जे रोमी सरकारा रे खातर चुंगी लेणे औल़यां रा सरदार कने खूब पैसे औल़ा था। "
LUK,19,3,"सै देखणा चाँह था भई यीशु कुण आ; पर लोकां री भीड़ा रिया वजह ने सै तिन्हाजो देक्खी नीं सक्कया, काँह्भई सै कदा रा छोट्टा था। "
LUK,19,4,फेरी तिस्सो देखणे खातर सै दौड़ीने सबनीं ते अग्गे गया कने गुलरा रे डाल़ा पर जाइने कोहीग्या काँह्भई यीशु तिसा इ बाटे जाणे औल़ा था। 
LUK,19,5,"ताहली जे यीशु तिसरे नेड़े आया, तां तिने डाल़ा रे ऊपर जक्कईये जो बैठिरा देक्खया कने तिसरा नौं लेईने हाक पाई, “जक्कई! छोड़चा ने थल्ले औ! काँह्भई अज्ज ये जरुरी आ भई हऊँ तेरे घरें रऊँ।” "
LUK,19,6,जक्कई इकदम थल्ले उतरया कने बड़िया खुशिया ने यीशुये जो अपणे घरें लैईग्या। 
LUK,19,7,"पर मतयां लोकां जो तिसरी ये गल्ल खरी नीं लगी। सै बुड़बुड़ करने लगे, भई “येत इक पापी ये रे घरें मेहमान बणीने चलीरा!” "
LUK,19,8,"जक्कई रोटी खान्दे वगत खड़ा हुईने प्रभु यीशुये ने बोलणे लगया; प्रभु जी, देक्खा हऊँ अपणिया धन-दौलता रा अधा हिस्सा गरीबां च बंडी देआं, कने जिस किसी रा जे मैं धोखा करीने लैईरा तिन्हांजो मांह चार गुणा वापस करीने देणा। "
LUK,19,9,"यीशुये तिस्सो गलाया, “आज्ज परमेशरे इस परिवारा रा छुटकारा कित्या, काँह्भई तैं बी परमेशरा पर विश्वास कित्या तियां जे तुहांरे पूर्वज अब्राहमे कित्या था। "
LUK,19,10,"काँह्भई, माहणुये रा पुत्र यनि हऊँ परमेशरा ते दूर हुईगरे लोकां जो टोल़णे, कने तिन्हारा छुटकारा करने आईरा।” "
LUK,19,11,"यीशु सै जे किछ बोलीराँ था, तिस्सो लोकां री भीड़ सुणी कराँ थी, तां तिने इक्की कहाणिया च गल्ल कीति, सै यरूशलेम रे नेड़े थे, काँह्भई लोकां री सोच थी भई यीशुये इस इ वगत परमेशरा रे राज्जा पर राज करना, "
LUK,19,12,"यीशुये फेरी इक कहाणिया च गलाया, “इक अमीर माहणु किति दूर देशा जो चलया ताकि राजे री पदवी पाईने वापस अपणे देशा च आई जाओ। "
LUK,19,13,"कने उत्थी जाणे ते पैहले, तिने अपणे दस सेबकां जो अप्पूँ ले सद्दीने गलाया, ताहलुआं तक जे हऊँ तुहाँजो सौगी नीआं, तदुआं तक तिने हर इक सेवका जो लेण-देण करने खातर इक-इक सोने रा सिक्का (सै जे तिन महीने री मजदूरी थी) दित्या। "
LUK,19,14,"पर तिसरे नगरा च रैहणे औल़े लोक तिसते नफरत कराँ थे, इस खातर तिन्हे तिसरे पिच्छे दूतां ले सनेहा भेज्या भई अहें नीं चाहन्दे सै अहांरा राजा बणो। "
LUK,19,15,"“ताहली जे सै राजे री पदवी पाईने वापस आया, तां येढ़ा हुया भई राजे अपणयां दास्सां जो तिन्हाजो जे तिने सोने रे सिक्के दित्तिरे थे अप्पूँ ले इस खातर सद्दया, ताकि सै जाणी सक्को भई तिन्हें लेण-देण करीने क्या-क्या कमाया। "
LUK,19,16,"फेरी पैहले सेबके आईने अपणे जादा फायदे री गल्ल दस्सी मालिक, तुहांरे दित्तिरे सोने रे सिक्के ते मैं दस होर सोने रे सिक्के कमाये! "
LUK,19,17,"राजे तिस्सो गलाया, शाबाश, मेरे सच्चे पक्के सेबक, तैं बौहत बधिया काम्म कित्या! तू इक विश्वास लायक सेबक आ। मैं तिज्जो सै जे थोड़ा जेआ दित्तिरा था, तिसच तू विश्वासी निकल़या। हुण तिज्जो ईनामा च दस्सां नगराँ रा अधिकारी बणाया जां। "
LUK,19,18,"अगले सेवके आईने बोल्या, ‘मालिक, मैं बी मूल राशिया ते पांज गुणा खरी कमाई कित्ती।’ "
LUK,19,19,"राजे तिस्सो गलाया, शाबाश, तिज्जो मेरे सच्चे पक्के सेबक! तिज्जो पंज्जां नगराँ रा अधिकारी बणाया जां। "
LUK,19,20,"पर तिज्जा सेबक उतणे इ सिक्के वापस लेईने औआं जितणे जे तिस्सो दित्तिरे थे कने बोलां, ‘मालक, मैं इस्सो सम्भाल़ी ने रखणे खातर रुमाला च बन्हीने लकोईतरा था। "
LUK,19,21,"काँह्भई हऊँ तेरते डराँ था। तू इक निर्दयी माहणु आ: कने सै चीज़ जे तेरी नीं, तिसाजो बी तू लेई लेआं, या सै जे तेरा बाहीरा नीआं, तिस्सो बी तूं लुणि लेआं। "
LUK,19,22,"सै राजा तिस पर टुट्टीने पैईग्या, ओ बुरे माहणुआ! क्या हऊँ निर्दयी आ? जे तूं मेरे बारे च इतणा किछ जाणाँ था भई हऊँ कितणा निर्दयी आ, कने सै जे मैं नीं बाहीरा हुआं, हऊँ तिस्सो बी कठेराँ, "
LUK,19,23,तैं मेरा सै सिक्का किसी सहूकारा ले ब्याजा पर काँह नीं दित्या ताकि मेरे वापस औणे पर मिन्जो तिसरा किछ ब्याज त मिलदा?’ 
LUK,19,24,"सै सेबक जे नेड़े खड़ीरे थे, राजे तिन्हाजो हुक्म दित्या, इस सेवका ते सिक्का वापस लैई लो, कने सबनीं ते जादा फैदा तिस राजे हुईरा, तिस्सो देई दवा। "
LUK,19,25,"तिन्हे राजे ने गलाया, मालक, तिस सेवका ले त पैहले तेई दस सोने रे सिक्के! "
LUK,19,26,"इस पर राजे गलाया, तुहें ठीक गलाया, पर तिन्हाजो सै जे मेरिया गल्ला जो ध्याना ने सुणा कने समझां, परमेशर तिसजो होर जादा समझणे रे लायक बणां; पर सै जे मेरिया गल्ला जो ध्याना ने नीं सुणदा कने समझदा तिस सै बी भुल्ली जाणा तिसजो जे सै पैहले ते जाणदा हो। "
LUK,19,27,"कने सै जे नीं चाहन्दे भई हऊँ तिन्हां पर राज करुँ, तिन्हां बैरियां जो, मेरले ल्याईने मेरे सामणे खत्म करी दवा।” "
LUK,19,28,"इस कहाणिया जो दसणे ते बाद, यीशु यरूशलेम खौ गया। सै अपणे चेलयां ते मूहरे-मूहरे चलया। "
LUK,19,29,"जिस मौके सै जैतून नौआं रे पहाड़ा पर बसीरे बैतफगे कने बैतनिय्याह नगरा च पुज्जे, ताहली तिन्हें अपणे दुईं चेलयां जो अग्गे भेज्या। "
LUK,19,30,"यीशुये तिन्हां चेलयां जो गलाया, “सामणे रे गाँवां च जावा, कने गाँवां च दाखल हुंदे इ, तुहांजो इक गधिया रा बच्चा खुन्डा बझीरा मिलणा तिस पर जे हल्तिये तक किन्हिये बी स्वारी नीं कीतिरा हुणी। तिसजो खोल्ली ने येत्थी ली औआ। "
LUK,19,31,"जे कोई तुहांते पुछो भई कजो खोल्ली रायें, तां सिर्फ इतणा बोल्यों, प्रभुये जो इसरी जरुरत इ।” "
LUK,19,32,"फेरी सै चेले ऊथी गये कने तियां जे यीशुये दस्सीरा था, तियां इ गधिया रा बच्चा बझीरा मिलया। "
LUK,19,33,"कने जिस मौके जे सै तिस्सो खोल्ली राँ थे, ताहली तिसरे मालके आईने तिन्हाते पुच्छया, “तुहें इस गधिया रे बच्चे जो कजो खोल्ली रायें?” "
LUK,19,34,"इस पर चेलयां तिसरियां गल्लां रा इतणा इ जबाब दित्या, “प्रभुये जो इसरी जरुरत इ।” "
LUK,19,35,फेरी सै तिस गधिया रे बच्चे जो यीशुये ले ली आये कने अपणे कपड़े तिस बच्चे पर रखे कने यीशुये तिसरी स्वारी किती। 
LUK,19,36,"जिस मौके यीशु यरूशलेम री तरफ जाईराँ था, तां लोक अपणे कपड़े यीशुये रीया बाटा च बछांदे जायादे थे। "
LUK,19,37,"नेड़े औन्दे हुये ताहली जे सै जैतून नौआं रे पहाड़ा री तरवाईया ले पुज्जे, तां चेलयां री सारी मण्डली तिसरे कित्तिरे तिन्हां महान चमत्काराँ जो देक्खीने बड़े खुश हुये कने उच्चिया अवाज़ा च परमेशरा रा गुणगान करने लगे। "
LUK,19,38,"“भला हो तिस राजे रा, सै जे प्रभुये रे नौआं ते औआं!” “स्वर्गा च सुख शान्ति, कने परमप्रधान परमेशरा री जय-जयकार ओ!” "
LUK,19,39,"लोकां रे तिस भीड़ा च मौजूद किछ फरीसी गलाणे लगे, “गुरु जी, इस तरीके री गल्लां बोलणे खातर अपणे चेलयां जो थिड़क!” "
LUK,19,40,"यीशुये तिन्हाजो जवाब दित्या, “हऊँ तुहाँजो बोलां, जे ये लोक चुप हुईगे तां पत्थराँ जय-जयकार करने लगी जाणा” "
LUK,19,41,"पर जिस मौके यीशु यरूशलेम रे नेड़े आईग्या कने ताहली जे तिने तिस नगरा जो देख्या तां सै रोन्दे हुये गलाणे लगया, "
LUK,19,42,यरूशलेम रे लोको “जे तुहें समझी जान्दे तां परमेशर आज्ज तुहांजो शान्ति देन्दा हुन्दा; पर हुण तुहें तिस्सो देक्खी नीं सकदे। 
LUK,19,43,"काँह्भई औणे औल़े वगता च तुहां सौगी येढ़ा हुणा, तिस वगत तुहांरयां दुश्मणां तुहांजो मोर्चा बणाईने घेरी लेणा, कने तुहां पर चऊँ पासयां ते हमला करना। "
LUK,19,44,"तिन्हां यरूशलेम कने नगरा च रैहणे औल़े सारयां लोकां जो पूरे तरीके ने नाश करना, इसा वजह ने तुहां रियां दीवाराँ कने इमारतां नष्ट हुई जाणियां, ये सब इस खातर हुणा काँह्भई ताहली जे परमेशर तुहांजो छुटकारा देणे खातर आया, तां तुहें समझी नीं पाये।” "
LUK,19,45,"फेरी यीशु परमेशरा रे मन्दरा च जाईने, तित्थी मौजूद दुकानदाराँ जो बाहर खदेड़ने लगया। "
LUK,19,46,"तिने गलाया, “पवित्रशास्त्रा च लिखिरा, मेरा मन्दर प्राथना रा घर हुणा, पर तुहें ये चोराँ रा अड्डा बणाईत्या।” "
LUK,19,47,"इसते बाद सै हर रोज मन्दरा च उपदेश करने लगया। पर मुखियायाजक, शास्त्री कने लोकां रे खास अगुवे, यीशुये जो मारने री तरकीब सोचणे लगे। "
LUK,19,48,"पर कोई बी तरकीब नीं नकाल़ी सक्के; काँह्भई प्रभु सै जे किछ गलां था, लोक तिन्हारी इक्की-इक्की गल्ला जो बड़िया गौरा ने सुणां थे। "
LUK,20,1,"इक दिन येढ़ा हुया भई ताहली जे यीशु मन्दरा च लोकां जो उपदेश देईरा था कने खुशखबरी सुणाई कराँ था, तां तिस बगत मुखियायाजक कने शास्त्री, बजुर्गां सौगी तिन्हाले आईने खड़ीगे; "
LUK,20,2,"कने यीशुये ते पुच्छया, भई अहांजो दस्स तू इन्हां कम्मां जो किस अधिकारा ने कराँ, कने सै कुण आ, तिने जे तिज्जो ये अधिकार दितिरा? "
LUK,20,3,"तिने तिन्हांजो जबाब दित्या, “हऊँ बी तुहांते इक स्वाल पुछां, पैहले तिसरा जबाब देआ! "
LUK,20,4,माहणुआं जो बपतिस्मा देणे रा अधिकार यूहन्ने जो परमेशरा ते मिलया था या माहणुआं ते।” 
LUK,20,5,"फेरी तिन्हें अप्पूँ बाटियें बिचार कित्या, “जे अहें इसने येढ़ा गलांगे भई परमेशरे दित्या था, तां तिस बोलणा भई फेरी तुहें तिस पर काँह नीं विश्वास कित्या। "
LUK,20,6,"कने जे अहें इसने गलांगे भई सै सिर्फ माहणुयें दितिरा, तां तिन्हां लोकां अहां पर पत्थर मारने, काँह्भई ये सचमुच जाणाँ ये भई यूहन्ना इक भविष्यवक्ता था।” "
LUK,20,7,"इस खातर तिन्हे जबाब दित्या, “अहें नीं जाणदे।” "
LUK,20,8,"तिन्हां रिया इसा गल्ला पर यीशुये गलाया, “तां तुहांजो हऊँ बी नीं दस्सी सकदा, भई इस कम्मां जो हऊँ किस अधिकारा ने कराँ।” "
LUK,20,9,"फेरी यीशुये लोकां जो ये उदाहरण दित्या : “भई किसी माहणुये अँगूराँ रा बगीचा लगाया, कने करसाणां जो तिसरा ठेका देईने कईयां दिनां खातर अप्पूँ दुज्जे मुलखा चलीग्या। "
LUK,20,10,"ताहली जे अँगूर चुगणे रा बगत आया, तां तिने अपणे इक्की नोकरा जो अँगूराँ चाते अपणा हिस्सा लेणे खातर भेज्या। पर तिन्हे करसाणें तिस्सो मारी कुट्टी ने खाली हत्थ भेजीत्या। "
LUK,20,11,"फेरी तिने मालके इक होर दास भेज्या, कने तिस सौगी बी तिन्हे येढ़ा इ बरताव कित्या, तिसजो बी मारया कुट्टया कने बेज्जत करीने खाली हत्थ वापस भेजीत्या। "
LUK,20,12,"बाद बिच तिने मालके अपणा तिज्जा नोकर भेज्या, पर तिन्हे करसाणें तिसजो बी घायल करीने खाली हत्थ बाहर कड्डित्या। "
LUK,20,13,"बगीचे रे मालके गलाया, हुण हऊँ क्या करुँ? हऊँ अपणे पुत्रा जो तिन्हाले भेजगा, हुई सक्कां भई सै तिसरा आदर करगे। "
LUK,20,14,"पर जिस मौके करसाणें तिसरे मुन्डुये जो देख्या, तां सै अप्पूँ चीयें गलाणे लगे, देक्खा, इस बगीचे रा वारस आई कराँ। जे अहें इस्सो मारी देईये तां इसरी सारी जायदात अहांरी हुई जाणी! "
LUK,20,15,"कने तिन्हे सै बगीचे ते रगड़ीने बाहर कड्डया कने मारीत्या।” फेरी यीशुये तिन्हाते पुच्छया, “तुहांजो क्या लगां? तिस बगीचे रा मालक तिन्हां करसाणां ने केढ़ा बरताव करगा? "
LUK,20,16,"हऊँ दस्सां, तिस आईने तिन्हां करसाणां जो मारीने खत्म करी देणा, कने अँगूराँ रा बगीचा किसी होरी करसाणां ले सम्भाल़ी देणा।” येढ़ा सुणीने तिन्हे गलाया, “परमेशर येढ़ा कदीं नीं करो।” "
LUK,20,17,"यीशुये तिन्हां खा देख्या कने गलाया, “तां फेरी पवित्रशास्त्रा च ये क्या लिखिरा? तिस पत्थरा जो जे राजमिस्त्रियें बेकार समझीने कन्डे करी तरा था, सैई पत्थर हुण कुणे रा खास पत्थर हुईगरा। "
LUK,20,18,"सै जे कोई तिस पत्थरा पर रुढ़गा तिस चकनाचूर हुई जाणा, कने तिसरे गास जे सै पत्थर पौंहगा, सै तिस जिगल़ी देणा।” "
LUK,20,19,"शास्त्रियें कने मुखियायाजकां तिस बेले जे ये उदाहरण दित्या, तां सै इकदम तिस्सो पकड़ना चाँह थे, काँह्भई सै जाणीगे भई यीशु अहांरी तरफ इशारा करी राँ भई इस कहाणिया रे करसाण अहें लोक ये, पर सै लोकां ते डराँ थे। "
LUK,20,20,"सै सही मौके रिया तलाशा च थे, इस खातर तिन्हे अगुवेयां किछ जासूसां जो धर्मी माहणुआं रे भेषा च भेज्या भई यीशुये री कोई येढ़ी गल्ल पकड़ा तिसरी शिकायत जे अहें अधिकारियां ने करी सक्को ताकि सै तिसजो गिरफ्तार करी लो। "
LUK,20,21,"तिन्हे जासूसें गलाया, “गुरु जी, अहें जाणाँ ये भई तू ठीक बोलां कने सखां बी आ, कने न त किसी ने कोई भेदभाव रक्खां, पर तुहें सच्चाईया ने परमेशरा रा रस्ता दस्सां ये। "
LUK,20,22,अहांजो येढ़ा दस्सा: भई क्या कैसरा जो कर देणा ठीक आ कि नीं?” 
LUK,20,23,"यीशु तिन्हां रिया चलाकिया जो जाणिग्या कने तिन्हाजो गलाया, "
LUK,20,24,"“तुहें मिन्जो इक दीनार दस्सा।” फेरी तिन्हाते पुच्छया, “इस पर किसरा नौं कने फोटू आ?” तिन्हे गलाया, “कैसरा रा।” "
LUK,20,25,"यीशुये गलाया, तां ठीक आ, “सै जे कैसरा रा, सै कैसरा जो दवा। पर सै जे परमेशरा रा तिस्सो परमेशरा जोइ दवा।” "
LUK,20,26,"सै लोकां रे सामणे इसा गल्ला च तिस्सो पकड़ी नीं सक्के, पर सै जासूस यीशुये रे जबाबां ते हैरान रेईने, चुप हुईगे। "
LUK,20,27,फेरी सदूकी सै जे बोल्लां ये भई मरीरयां रा जिऊंदा हुणा त हाया इ नीआं। तिन्हां चा ते कितणयां तिसले आईने पुच्छया। 
LUK,20,28,"भई “गुरु जी, मूसे अहां जो ये व्यवस्था दित्तिरी भई जे किसी रा भाई अपणिया जनाना रे जिऊंदा हुन्दे हुये बिणा सन्ताने मरी जाओ, तां तिसरा भाई तिसरिया विधवा जो ब्याई ने अपणे भाईये खातर, तिसाते बच्चा पैदा करी सक्कां। "
LUK,20,29,"तां येढ़े इ सात्त भाई थे, सब्बीं ते बड्डे भाईये रा ब्याह हुया कने सै बगैर बच्चयां तेई मरीग्या। "
LUK,20,30,"तिसरे दुज्जे भाईये तिसा विधवा ने ब्याह कित्या, पर सै बी बिणा वच्चयां तेई मरीग्या। "
LUK,20,31,फेरी तिज्जे भाईये बी तिसा विधवा ने ब्याह कित्या कने सै बी बिणा संतान इ मरया इसा रितिया ने सत्तां रे सत्त भाईयें तिसा जनाना ने ब्याह कित्या पर सै सब बिणा किसी बच्चे तेई मरी मुकीये। 
LUK,20,32,बाद च सै विधवा जनाना बी मरीगी। 
LUK,20,33,हुण अहांरे पुछणे रा मतलब येआ भई जिऊंदा हुणे पर तिन्हां सत्तां चते सै किसरी जनाना हुणी? काँह्भई सै सत्तां भाईयां री जनाना रैई चुक्कीरी थी।” 
LUK,20,34,"यीशुये तिन्हांते गलाया, “ब्याह त इस संसारा च लोकां रे खातर आ। "
LUK,20,35,"पर औणे औल़े जुगा च येढ़ा किछ नीं हुणा, काँह्भई सै जे मरी मुकीगरे तिन्हां चा ते जिऊंदा हुणे रे लायक लोक, ताहली जे ज्यून्दे हुणे, तिस जुगा च लोकां नांत ब्याह करने, कने नां जनानां ब्याह च दित्तियां जाणियां। "
LUK,20,36,"कने तिन्हां फेरी कदीं नीं मरना, काँह्भई येढ़िया हालता च सै स्वर्गदूतां रे बराबर हुणे, कने नौंये जीवना च भीं ते जिऊंदा किति रे परमेशरा रे पुत्र हुणे। "
LUK,20,37,"पर इसा गल्ला जो भई मुईरे ज्यून्दे हुई जायें : मूसे बी बल़दे हुये बुटड़यां री कहाणिया च प्रगट कित्या भई सै प्रभुये जो अब्राहम, इसहाक कने याकूब रा परमेशर बोल्लां। "
LUK,20,38,परमेशर त मुड़दयां राँ नीं पर ज्यून्दया रा परमेशर आ: काँह्भई तिसरिया नज़राँ च सारे ज्यून्दे इ हाये।” 
LUK,20,39,"फेरी ये सुणीने शास्त्रियां चा ते कितणयां गलाया, भई “गुरु जी, तुहें ठीक गलाया।” "
LUK,20,40,इसते बाद दुज्जी दफा किसी जो प्रभुये ते किछ बी पुछणे री हिम्मत नीं पैई। 
LUK,20,41,"फेरी यीशुये तिन्हांते पुच्छया, “मसीह जो दाऊद रा पुत्र कांह् करीने बोल्लां यें? "
LUK,20,42,"काँह्भई दाऊद खुद भजन संहिता रिया कताबा च बोल्लां : भई परमेशरे मेरे प्रभुये जो गलाया, "
LUK,20,43,"तू मेरे सज्जे पासे बैठ, तदुआं तक जे हऊँ तेरे दुश्मणां जो पूरी तरह हराई नीं दूँ। "
LUK,20,44,जबकि दाऊद मसीह जो अपणा प्रभु बोलां; इस खातर सै इक्की वगता च तिसरा पुत्र कियां हुई सक्कां।” 
LUK,20,45,"ताहली जे सारे लोक ये गल्लां सुणीराँ थे, तां यीशुये अपणे चेलयां ने गलाया। "
LUK,20,46,"“शास्त्रियां ते बचीने रौआ, इन्हौं लम्मे-लम्मे चोल़े पैहनीने घुमणा खरा लगां, कने इन्हौं बज़ाराँ च नमस्कार, कने यहूदी सभा घराँ च खास आसण, कने धाम्मां च खास जगह प्यारे लगां ये। "
LUK,20,47,"सै विधवां रा घर बार खाई जांये, कने दसणे खातर बड़िया देरा तक प्राथना करदे रैं, इस खातर इन्हौं बौहत भयानक सजा भुगतणे पौणी।” "
LUK,21,1,"जिस बगत यीशु मन्दरा च था, तिन्हे अमीराँ जो दान पेट्टिया च दान पान्दे देख्या। "
LUK,21,2,कने तिने इक गरीब विधवा जो बी तिसच ताँबे रे छोट्टे दो सिक्के (दमड़ी) पान्दे देख्या। 
LUK,21,3,फेरी तिन्हें गलाया; “हऊँ तुहाँजो सच्च बोलां भई इस गरीब विधवा रे दान्ना री कीमत अमीर लोकां रे बड्डे दान्ना ते जादा इ। 
LUK,21,4,"काँह्भई तिन्हें सारयां अपणी जादा कमाईया चा ते थोड़ा जेआ दान दित्या, पर इस गरीब विधवा ले बड़ा थोड़ा इ था कने तिसे सै सब पाईत्या।” "
LUK,21,5,"ताहली जे तिसरयां किछ चेलयां मन्दरा रे बांकयां पत्थराँ रे काम्म कने दीवारा पर यादगार सजावटा रे बारे च गल करना शुरु करीत्या, पर यीशुये बोल्या; "
LUK,21,6,"“इक वगत येढ़ा औणा, सै किछ जे तुहें येत्थी देख्या रायें, ये सारियां दीवाराँ कने इमारतां नष्ट हुई जाणियां।” "
LUK,21,7,"तिन्हे यीशुये ते पुच्छया, “गुरु जी, ये सब गल्लां कदीं हुणी? कने ताहली जे ये गल्लां पूरी हुणे औल़ी हुणी तां तिसरे क्या संकेत हुणे?” "
LUK,21,8,"तिने गलाया, “चौकन्ने रौआ, भई झूट्ठा पर विश्वास नीं करो, काँह्भई मतयां लोकां मेरा हुणे रा दावा करना कने बोलणा भई हऊँ मसीह आ कने सौगी जो येढ़ा बी बोल़णा, संसारा रा अन्त नजदीक आ। पर तुहें तिन्हांरे पिच्छे देक्खां चली जान्दे। "
LUK,21,9,"कने ताहली जे तुहें लड़ाईयां कने दंगयां री चर्चा सुणो, तां डरी नीं जायों; काँह्भई इन्हां गल्लां रा पैहले हुणा जरुरी आ; पर तिस बगत इकदम अंत नीं हुणा।” "
LUK,21,10,"फेरी तिने तिन्हाने गलाया, “भई इक्की जातिया दुज्जिया जातिया पर, कने इक राजे दुज्जे राजे पर हमला करना, "
LUK,21,11,"मतियां जगहां पर हिल्लण हुणे, कने जगह-जगह नकाल़ पौणे, महामारी फैलणी, कने अम्बरा च येढ़ियां घटनां घटणियां भई माहणुआं डरीने कम्बी जाणा कने बड्डे-बड्डे निशाण परगट हुणे। "
LUK,21,12,"पर इन्हां सारियां गल्लां ते पैहले, तिन्हां माह पर विश्वास करने रिया वजह ने तुहें पकड़णे, कने सताणे, कने यहूदी सभा घराँ च सौंपणे, कने जेल्लां च पाये जाणे, कने राजयां कने राज्यपालां रे सामणे लैई जाणे। "
LUK,21,13,पर ये तुहांरे खातर गवाही देणे रा मौका हुई जाणा। 
LUK,21,14,इस खातर अपणे-अपणे मना च ठाणी रखा भई अहां पैहले तेई जबाब देणे री चिन्ता नीं करनी। 
LUK,21,15,"काँह्भई मांह तुहांजो येढ़ा बोल कने बुद्धी देणी, भई तुहांरे सारे बरोधी तुहांरा सामना करीने येढ़ा नीं बोली सक्को भई तुहें गल़त ये। "
LUK,21,16,"कने तुहांरे माता-पिता, भाई, रिश्तेदार, मित्राँ बी तुहें पकड़वाणे; येत्थी तक भई तुहां चते किछ लोकां जो मारवाई देणा। "
LUK,21,17,मांह पर विश्वास करने रिया वजह ते सारयां लोकां तुहाँजो बैर करना। 
LUK,21,18,पर तुहांरी कोई हानि नीं हुणी। 
LUK,21,19,जे तुहें सब्र रखीने विश्वासा च बणीरे रैहन्गे तां तुहां सदा जीवित रैहणा। 
LUK,21,20,"“ताहली जे यरूशलेम तुहांजो दुश्मणां री सेना ने घिरीरा दिखणा, तां जाणी लेओं भई तिसरे नाश हुणे रा दिन नेड़े आई पुज्जीरा। "
LUK,21,21,"फेरी सै जे यहूदिया प्रदेशा च ओ, सै पहाड़ां पर नट्ठी जायों, कने सै जे यरूशलेम नगरा बिच हुणे सै तित्थी ते बाहर चली जायों, कने सै जे नगरा ते बाहर हुणे सै नगरा च नीं जायों। "
LUK,21,22,"काँह्भई सै दिन परमेशरा रे बदला लेणे रे येढ़े दिन हुणे, तिन्हां च जे पवित्रशास्त्रा री लिखी रियां सारी गल्लां पूरी हुई जाणियां। "
LUK,21,23,"तिन्हां जनानां खातर ये कितणी बुरी गल्ल हुणी सै जे तिन्हां दिनां च भारहत्थी कने दुध प्यान्दी हुणियां, काँह्भई देश वासियां पर बौहत बड्डी विपत्ति औणी कने परमेशरा इन्हां लोकां जो सजा देणी। "
LUK,21,24,"सै तलवारा ने मारे जाणे कने तिन्हारे बैरियां तिन्हांजो बन्दी बणाईने होरीं बौहत देशां च लेई जाणा; कने यरूशलेम पर अन्यजातियां रे लोकां तदुआं तक राज करना तदुआं तक जे तिन्हारा बगत पूरा नीं हुई लो, तिन्हां यरूशलेम रे निवासियां जो नष्ट करी देणा। "
LUK,21,25,"“अम्बरा च हैरान करने औल़ी गल्लां हुणी; सूरज चान्द कने तारयां च चिन्ह सुझणे, कने थल्ले जमीना री सारी जातियां रे लोकां पर विपत्ति औणी कने समुद्रा री उथल-पुथला जो देक्खीने लोकां डरी जाणा। "
LUK,21,26,"डरा रिया वजह ने संसारा पर औणे औल़ी मुशीवतां जो देक्खीने, बौहत लोकां री हिम्मत टुटी जाणी, काँह्भई अम्बरा री शक्तिशाली आत्मां घबराई जाणियां। "
LUK,21,27,फेरी सारयां लोकां माहणुये रे पुत्रा जो अपणी सामर्थ कने चमकदे हुये तेज्जा सौगी बद्दल़ां पर औंदे देखणा। 
LUK,21,28,"ताहली जे ये गल्लां हुणे लग गियां, तां आत्म विश्वासा ने खड़े हुईने ऊपर खा देक्खयां, काँह्भई तुहांजो तुरन्त बचाया जाणा।” "
LUK,21,29,"फेरी यीशुये तिन्हाजो इक उदाहरण गलाया, “अंजीरा रे डाल़ा कने वाकी होरी डाल़ां जो देक्खा। "
LUK,21,30,"जिस मौके तिन्हाते कुम्मल़ निकल़ां ये, तां तुहें खुद इ समझी जायें भई गर्मिया रा मौसम औणे औल़ा। "
LUK,21,31,"तियां इ ताहली जे तुहें इन्हां गल्लां जो हुन्दे देखो, तां जाणी लेओं भई परमेशरा रा राज औणे औल़ा। "
LUK,21,32,"हऊँ तुहाँजो सच्च बोलां, भई तदुआं तक जे ये सारी गल्लां पूरी नीं हुई जान्दी, इसा पीढ़ियां रे लोकां रा खात्मा नीं हुणा। "
LUK,21,33,"अकाश कने पृथ्विया री हरेक चीज़ खत्म हुई जाणी, पर मेरा गलाणा पूरा हुईने रैहणा। "
LUK,21,34,"“इस खातर सावधान हुई जावा! भई तुहें व्यस्त नीं हुईजो, खरी लगणे औल़ियां गल्लां च लीन हुईजो, कने इसा जिन्दगिया च बड़े फिक्र करने च सुस्त हुईजो, कने माहणुये रे पुत्रा रा दिन अचानक तुहां पर इयां आईजो ताहली जे तुहौं तिसरी आशा नीं हो, तियां जे फन्दा इकदम पशुये जो फसाई लेआं। "
LUK,21,35,"सै जे कोई इसा पृथ्विया पर आ, तिन्हां पर सै दिन जरुर औणा। "
LUK,21,36,"हर पल चुश्त रौआ कने प्राथना करदे रौआ भई तुहें इन्हां सारियां गल्लां ते, सै जे हुणे औल़ियां, बचणे री ताकत पाई सक्को, कने अपणे आत्म विश्वासा सौगी माहणुये रे पुत्रा रे सामणे खड़े हुणे लायक बणी सक्को।” "
LUK,21,37,"हर रोज यीशु मन्दरा च जाईने उपदेश देआं था, कने संझके जुन्ना उत्थीते निकल़ीने जैतून नौआं रे पहाड़ा पर रात विताँ था। "
LUK,21,38,हर रोज तड़के उट्ठीने मते लोक तिन्हाजो सुणने खातर मन्दरा च कट्ठे हुआं थे। 
LUK,22,1,"बिणा मलेड़े औल़ा रोटियां रा त्योहार, तिसरी पैहल जे फसह रे त्योहारा ते हुआं इ, नेड़े आईगरा था। "
LUK,22,2,"तिस बेले मुखियायाजक कने शास्त्री यीशुये जो मारने री शाजिस रचणे च व्यस्त थे, पर सै लोकां ते डराँ थे। "
LUK,22,3,"फेरी शैतान यहूदा इस्करियोति च समाईया, सै जे यीशुये रे बारा चेलयां चते इक था। "
LUK,22,4,सै मुखियायाजक कने मन्दरा री रखवाल़ी करने औल़े मुखियां ले गया ताकि यीशुये जो पकड़ाणे रे सब्बीं ते बेहतर तरीके री गल्ल बात करी सक्को। 
LUK,22,5,"यहूदा री इस सहायता रे करने ते सै बड़े खुश हुये, कने तिन्हें तिस्सो ईनामा च पैसे देणे रा बी बादा कित्या। "
LUK,22,6,"सै तिन्हारे इस बादे ते सहमत हुईग्या, कने तदुआं तेई सै यीशुये जो पकड़ाणे रे येढ़े मौकयां री तलास करने लगया भई जिस बगत जे यीशुये रे नेड़े मते लोक नीं हो, तिस बेले हऊँ यीशुये जो चुपचाप पकड़वाई सक्को। "
LUK,22,7,"फेरी बिणा मलेड़े री रोटिया रे त्योहारा रा सै दिन आया, तिस दिन जे फसह रे भेडुये री बल़ि चढ़ाणा जरुरी था। "
LUK,22,8,"यीशुये पतरस कने यूहन्ने जो ये बोलीने अग्गे भेज्या, भई “जाईने अहांरे खातर फसह रे खाणे री त्यारी करा, ताकि अहें सौगी बैठीने खाई सक्को।” "
LUK,22,9,"तिन्हे यीशुये ते पुच्छया, “तुहें किति चाँये भई अहें खाणा बणाईये?” "
LUK,22,10,"यीशुये जबाब दित्या, “तुहांरे यरूशलेम च दाखल हुन्दे इ, उत्थी तुहांजो पाणिये रा घड़ा चक्कीरा इक माहणु मिलणा। तिस घरा च जे सै जाओ; तुहें तिसरे पिच्छे चली जायों। "
LUK,22,11,"तिस घरा रे मालका ते पुछयों, गुरुये तेरते पुछीरा, भई सै मेहमानां रा कमरा किति आ तिसच जे हऊँ अपणे चेलयां ने फसह रा खाणा खाई सक्कूं? "
LUK,22,12,"तिस तुहांजो ऊपरलिया तरफा जो लेई जाणा तित्थी जे इक बड्डा कमरा पहले तेई सजीरा सजाईरा हुणा। तुहांरे खातर सैई जगह हुणी, कने तित्थी तुहें फसह रा खाणा बणायों।” "
LUK,22,13,"फेरी सै चेले तिस नगरा जो गये कने तेढ़ा जे यीशुये तिन्हाने बोलीरा था, सब किछ तियां इ पाया कने तित्थी तिन्हे फसह रा खाणा बणाया। "
LUK,22,14,"ताहली जे ठीक वगत आया, यीशु अपणे बाराँ प्रेरितां सौगी मेज़ा पर खाणा खाणे बैट्ठे। "
LUK,22,15,"यीशुये तिन्हाने गलाया, “हऊँ बड़िया बेसवरिया ने इसा घड़िया रे इन्तजारा च था भई मेरा दुख भोगणे रा बगत औणे ते पहले तुहाँजो सौगी बैठीने फसह रा खाणा खाऊं। "
LUK,22,16,"काँह्भई हऊँ तुहाँजो सच्च बोलां, भई तदुआं तक जे परमेशरा रे राज्जा च फसह रे त्योहारा रा मकसद पूरा नीं हुईजो, तदुआं तक मांज इसजो नीं खाणा।” "
LUK,22,17,"फेरी यीशुये अँगूराँ रे रसा रा प्याल्ला लेआ कने पिता परमेशरा रा धन्यवाद करने ते बाद गलाया, “इस प्याल्ले जो लेईने इक दुज्जे च बन्डी लौआ। "
LUK,22,18,"तदुआं तक जे परमेशरा रा राज नीं आई लैन्दा, तदुआं तक मांज अज्जा ते अँगूराँ रा रस कदीं नीं पीणा।” "
LUK,22,19,"फेरी तिन्हे रोटी लेई; कने परमेशरा रा धन्यवाद करीने तोड़ी, फेरी अपणे चेलयां जो येढ़ा गलांदे हुयां दित्ती, “ये रोटी मेरे शरीरा रा प्रतीक आ तिसजो जे हऊँ तुहांरे खातर बलिदान चढ़ाईराँ, इसाजो खावा कने मिन्जो याद करने खातर ये रोटी खाया करा।” "
LUK,22,20,"खाणा खाणे ते बाद तिन्हे अँगूराँ रे रस्सा रा इक होर कटोरा लेआ कने गलाया, “ये अँगूराँ रा रस्स परमेशरा रिया तरफा ते, तिन्हारे नये वायदे रा प्रतीक आ, कने ये येढ़ा करार आ तिस पर हऊँ अपणा खून बगाई ने तुहांरे खातर मोहर लगाणे औल़ा। "
LUK,22,21,"पर इस मेचा पर अहां च इक येढ़ा माहणु बैठिरा, तिस जे हऊँ पकड़वाणा। "
LUK,22,22,"माहणुये रे पुत्रा जो त परमेशरा रिया योजना रे मुतावक मरना इ हाया, पर लाणत इ तिस माहणुये पर तिस जे सै पकड़वाणा!” "
LUK,22,23,फेरी सै चेले अप्पूँ चियें इक दुज्जे ते पुछणे लगे भई अहां चते कुण आ सै जे येढ़ा करी सक्कां? 
LUK,22,24,सै अप्पूँ चियें ये बैहस करने लगे भई तिन्हां चते सब्बीं ते महान कुण आ? 
LUK,22,25,"यीशुये तिन्हाने गलाया, “अन्यजातियां रे राजा कने बड्डे-बड्डे नेते अपणे लोकां पर हक जमाई ने रखां ये, कने अप्पूँजो लोकां रा मित्र कैहलवाणा चाँये।” "
LUK,22,26,"पर तुहें तेढ़े नीं हुयों बल्कि तुहां बिच सै जे सब्बीं ते महान आ, सै छोट्टे साई कने सै जे प्रधान आ, सै सेवका साई बणो। "
LUK,22,27,"आमतौर पर मालक मेचा पर बैठीने रोटी खायें कने तिसरे सेवक तिसरिया सेवा च रैं, पर मेरने येढ़ा नीआं! काँह्भई हऊँ तुहांरे बिच तुहांरे सेवका साई आ। "
LUK,22,28,"पर तुहें सैये, सै जे मेरी परीक्षां च लगातार मेरे सौगी रै। "
LUK,22,29,"इस खातर तियां जे मेरे पिता मिन्जो इक राज्य दित्तिरा, तियां इ हऊँ बी तुहांजो राजा बणने रा हक देआं ताकि, "
LUK,22,30,"तुहें तिस राज्जा च मेरे मेचा पर खाई पी सक्को, कने तुहां राजयां रे आसणा पर बैट्ठीने इस्राएल रे बारा गोत्राँ रा फैसला करगे। "
LUK,22,31,"“प्यारे शमौन! देख, शैताने तुहां सारयां लोकां जो कणका साई छंडणे खातर मंगी लैईरा। "
LUK,22,32,"पर शमौन, प्राथना च मैं तेरे खातर बिनती किति भई तेरा विश्वास टुटी नीं जाओ, इस खातर ताहली जे तू अपणे पापां ते मन फिराई ने मेरले वापस आई जाओ, ताहली अपणे भाईयां जो बी विश्वासा च मजबूत करयां।” "
LUK,22,33,"पर पतरसे बोल्या, “प्रभु जी, हऊँ तेरे खातर जेल्ला जाणे जो त्यार आ, कने येत्थी तक भई तेरे सौगी मरने रे खातर बी त्यार आ।” "
LUK,22,34,"फेरी यीशुये तिसने गलाया, “पतरस, हऊँ तेरने बोलां भई तदुआं तक जे तू तिन्न बार मेरा इन्कार नीं करी लेंगा भई हऊँ तिस्सो नीं जाणदा, तदुआं तक आज्ज कुकड़ा बांग नीं देणी।” "
LUK,22,35,"फेरी यीशुये अपणे चेलयां ते पुच्छया, “जिस वगत मैं तुहांजो खुशखबरिया रा प्रचार करने खातर बाहर भेज्या, कने तुहांले पैसा नीं था, झोल़ी नीं थी, कने नांत कपड़यां री कोई होर जोड़ी थी; तां क्या तुहांजो किसी चीज़ा री कमी महसूस हुई?” तिन्हे गलाया, “किसी बी चीज़ा री नीं।” "
LUK,22,36,"फेरी यीशुये गलाया, “पर हुण, अप्पूँ सौगी झोल़ी कने पैसे रखी लौआ कने जे किसी ले तलवार नीं तां सै अपणे कपड़े बेच्चीने इक तलवार खरीदी लो! "
LUK,22,37,"काँह्भई हऊँ तुहांजो दस्सां भई पवित्रशास्त्रा च सै जे लिखीरा : तिस्सो अपराधियां ने सौगी गिणया गया, ये मेरे बारे च कित्ति री भविष्यवाणी थी, हुण तिसारा मांह् च पूरा हुणा जरुरी आ; काँह्भई मेरे बारे च सै जे किछ लिखिरा, सै सब किछ पूरा हुणा।” "
LUK,22,38,"चेलयां गलाया, “प्रभु, अहांले येत्थी दो तलवाराँ इयां।” यीशुये तिन्हाने गलाया, “बौहत इयां!” "
LUK,22,39,फेरी सै उत्थीते उट्ठीने हर रोज्जा साई जैतून पहाड़ा पर गया। कने तिसरे चेले बी तिसरिया सौगी चलीपे। 
LUK,22,40,"ताहली जे सै तिसा जगह पुज्जे तां यीशुये तिन्हाने गलाया, “प्राथना करा भई तुहांजो परीक्षा च नीं पौणे पौ।” "
LUK,22,41,"सै चेलयां ते थोड़े जे दूर गया कने गोडयां रे भार प्राथना करने लगया, "
LUK,22,42,"“पिता, जे तुहें चाओ तां, मिन्जो इन्हां कष्टां ते छुड़ाई सक्कां ये। पर हऊँ चाँह भई मेरी नीं तेरी ही इच्छा पूरी ओ।” "
LUK,22,43,"फेरी स्वर्गा ते इक दूत आया, कने तिने यीशुये जो सामर्थ दित्ती। "
LUK,22,44,यीशु बड़ा बेचैन हुईने प्राथना करने लगया। तिसरिया आत्मा रा दर्द इतणा बधीग्या भई तिसरा परसीन्ना खून्ना रे टेपयां साई जमीना पर टपकणे लगया। 
LUK,22,45,"फेरी सै प्राथना ते उट्ठीने अपणे चेलयां ले गया, पर दुखा रिया वजह ने सै दवास हुईने सुत्तिरा दिखया। "
LUK,22,46,"यीशुये तिन्हाते पुच्छया, “तुहें कजो सुत्तिरे? उट्ठा कने प्राथना करा, भई तुहें किसी परीक्षा च पैईने पाप नीं करो।” "
LUK,22,47,"यीशु हल्तियें बोल्या इ कराँ था, ताहली लोकां री इक बड्डी भीड़ तिसा जगह आई पुज्जी। तिन्हां बारा चेलयां चते इक, तिसरा नौं जे यहूदा था, तिसा भीड़ा ते मूरे-मूरे चलीरा था। यहूदा यीशुये जो चुमणे खातर तिसरे नेड़े आया। "
LUK,22,48,"फेरी यीशुये तिसने गलाया, “यहूदा, तू प्यारा रे प्रतीक चुम्मे ने माहणुये रे पुत्रा जो कियां धोखा देई सक्कां?” "
LUK,22,49,"सै जे किछ हुणे औल़ा था, तिस्सो देक्खीने यीशुये रे साथियें गलाया, “प्रभु जी, क्या अहें इन्हांजो तलवारी ने बार करिये?” "
LUK,22,50,कने तिन्हां चा ते इक्की अपणी तलवार महायाजका रे दास्सा पर चलाई कने तिसरा सज्जा कान्न बड्डीत्या। 
LUK,22,51,"पर यीशुये गलाया, “बस, हुण बड़ा हुईग्या!” कने यीशुये तिसरे कन्ना ने छोईने तिसजो ठीक कित्या। "
LUK,22,52,"फेरी यीशुये तिस पर हमला करने आईरे मुखियायाजकां, मन्दरा रे रखवाल़यां रे मुखियां जो, कने बजुर्गां जो गलाया, “क्या हऊँ कोई चोर या डाकु आ, भई तुहें मिन्जो पकड़ने खातर तलवाराँ कने डन्डे लेईने आईरे? "
LUK,22,53,"ताहली जे हऊँ हर रोज मन्दरा च तुहाँजो सौगी हुआं था, तां तुहें तिस बगत मिन्जो काँह नीं पकड़या? पर ये तुहांरा बगत आ, सै बगत, ताहली जे अन्धेरे री ताकत काम्म कराँ इ।” "
LUK,22,54,"तिन्हे यीशु पकड़या कने महायाजका रे घरें लेईगे, कने पतरस दूर-दूर तिन्हारे पिच्छे चलीरा था। "
LUK,22,55,"पैहरेदारें अंगणा च आग्ग बाल़ी कने तिसारे चऊँ पासयां बैठीगे, कने पतरस बी तिन्हारे बिच जाईने बैठीग्या। "
LUK,22,56,"इक दासिये अग्गी रिया लोई च तिस्सो बैठिरा देक्खया, कने सै तिसखा घूरदी रैई। तिसे गलाया, “ये माहणु त यीशुये रे चेलयां चा ते इक आ!” "
LUK,22,57,"पतरसे इसा गल्ला ते नां किति कने गलाया, “नारी, हऊँ त तिस्सो जाणदा तक नीआं!” "
LUK,22,58,"थोड़िया देरा बाद, इक होर माहणुये तिसखा देख्या कने गलाया, “तू त तिन्हां चा ते इक आ!” पतरसे तिसने गलाया, “भाई जी, हऊँ तिन्हां चते नीआं!” "
LUK,22,59,"तकरीवन इक घन्टे बाद इक होर माहणुये जोर देईने गलाया, “पक्का, ये बी त तिस सौगी था; काँह्भई ये बी गलीली आ।” "
LUK,22,60,"पर पतरसे गलाया, “भाई जी, हऊँ नीं जाणदा तू किस रे बारे च बोलीराँ।” तियां जे तिन्हें ये शव्द बोले, तियां इ कुकड़े झांग देईती। "
LUK,22,61,"तिसा इ घड़िया प्रभुये पतरसा खा जो मुड़ीने देख्या, फेरी तिस्सो याद आया भई प्रभुये गलाया था, “आज्ज ताहली जे कुकड़ा झांग देणी, ताहलुआं तक तिन्न दफा तू मेरा इन्कार करी चुक्कया हुणा।” "
LUK,22,62,फेरी पतरस तिस अंगणा ते निकल़ीने बाहरौ चलीग्या कने बिलकी-बिलकी ने रोणे लगया। 
LUK,22,63,"हुण सै पैहरेदार तिन्हे जे यीशु पकड़ीरा था, सै तिन्हारा मजाक डुआणे लगे कने तिन्हाजो मारने कुटणे लगे। "
LUK,22,64,"तिन्हे यीशुये री आक्खीं पर पट्टी बन्हीती; कने तिसजो कुटया कने तिन्हाते पुच्छया, “भविष्यवाणी करने औल़े, हुण दस्स; तिज्जो किने कुटया?” "
LUK,22,65,तिन्हे तिसरी निंध्या करने खातर तिसजो होर बी मतियां गल्लां गलाईयां। 
LUK,22,66,ताहली जे दिन हुया तां मुखियायाजकां कने शास्त्रियां समेत लोकां रे बजुर्ग नेतयां री इक सभा हुई; फेरी सै लोक तिस्सो अपणी बड्डी सभा च ली आये। 
LUK,22,67,"सै यीशुये ने बोलणे लगे, “जे तू मसीह आ तां अहांने बोली दे!” पर यीशुये जबाब दित्या, “जे हऊँ तुहांजो दस्सूं, तां तुहां विश्वास नीं करना। "
LUK,22,68,कने जे हऊँ तुहांते स्वाल पुछूं तां तुहां बी जबाब नीं देणा। 
LUK,22,69,"पर सै बगत जल्द आईराँ, ताहली जे माहणुये रे पुत्रा, सर्वशक्तिमान परमेशरा रे सज्जे पासे बैठणा।” "
LUK,22,70,"फेरी तिन्हे गलाया, “तां तुहांरे बोलणे रा मतलब येआ भई तुहें परमेशरा रे पुत्र ये?” यीशुये तिन्हाजो जबाब दित्या, “तुहें ठीक गलाया, हऊँ हाया।” "
LUK,22,71,"तिन्हे गलाया, “हुण अहांजो होर गवांह री क्या जरुरत इ? तिस्सो येढ़ा गलांदे हुये अहें खुद सुणया!” "
LUK,23,1,फेरी तिन्हारी सारी पंचायत उट्ठीने खड़ी हुई कने सै तिस्सो पिलातुस राजपाल्ला रे सामणे लेईगे। 
LUK,23,2,"सै यीशुये पर इल्जाम लगाणे लगे, “ये माहणु अहांरे लोकां जो बहकाणे लगीरा, ये तिन्हारे राजे कैसरा जो कर देणे ते मना कराँ! कने ये येढ़ा दावा कराँ भई हऊँ मसीह आ, कने अप्पूँजो इक राजा बोलदे हुये सुणया।” "
LUK,23,3,"इस पर पिलातुसे यीशुये ते पुच्छया, “क्या तू यहूदियां रा राजा?” यीशुये जबाब दित्या, “हाँ, तूंई त बोलीराँ हऊँ सैई हाया।” "
LUK,23,4,"फेरी पिलातुस मुखियायाजकां कने लोकां खा मुड़ीने गलाया, “मिन्जो इस माहणुये च कोई बी दोष नीं दिखदा।” "
LUK,23,5,"पर सै इकदम बोलणे लगे, भई “इने सारे यहूदिया च लोकां जो अपणे उपदेशां ने भड़काया। ये इने गलील च शुरु कित्या था कने हुण येत्थी आईग्या।” "
LUK,23,6,"येढ़ा सुणीने पिलातुसे पुच्छया, “क्या ये माहणु गलील प्रदेशा रा?” "
LUK,23,7,"ताहली जे तिन्हे तिस्सो हाँ करदे हुये सुणया, फेरी पिलातुसे तिन्हाजो हेरोदेस अन्तिपास ले भेज्या। काँह्भई गलील प्रदेश राजा हेरोदेसा रे अधिकारा च था, कने तिन्हे दिनें सै बी यरूशलेम ची था। "
LUK,23,8,हेरोदेस ताहली जे यीशुये जो देख्या तां सै बड़ा खुश हुया काँह्भई कईयां साल्लां ते सै तिस्सो देखणा चाहन्दा था। काँह्भई तिने यीशुये रे बारे च सुणीरा था; कने मतयां दिनां ते सै इसा आशा च था भई यीशुये जो कोई चमत्कार करदे हुये देक्खूं। 
LUK,23,9,"तिने यीशुये ते कई तरह रे स्वाल पुछे, पर यीशुये तिसरे किसी स्वाला रा बी जबाब नीं दित्या। "
LUK,23,10,इस पर मुखियायाजक कने धर्म शास्त्री ऊथी खड़े हुईने जोरा-जोरा ने हल्ला पाईने यीशुये पर दोष लगाणे लगे। 
LUK,23,11,हेरोदेस बी अपणे सपाईयां समेत तिसने बुरा बरताव कित्या कने तिसरा मजाक चक्कया। फेरी तिन्हे तिस्सो इक शाही बस्त्र पैहनाईने वापस पिलातुस ले भेजीत्या। 
LUK,23,12,"राजा हेरोदेस कने पिलातुस राज्यपाल सै जे पैहले इक दुज्जे रे दुश्मण थे, तिस दिन सै दोन्नों मित्र बणिगे। "
LUK,23,13,"पिलातुस राज्यपाले मुखियायाजकां, यहूदी नेतयां कने लोकां जो बी सद्दीने कट्ठा कित्या कने तिन्हांने गलाया, "
LUK,23,14,"“तुहें इस माहणुये जो मेरले ल्याये भई ये लोकां जो बहकाया राँ, कने देक्खा, मैं तुहांरे सामणे तिसरी जाँच कित्ती, पर तिन्हां गल्लां रा जे तुहें तिस पर इल्जाम लाया रायें, तिन्हां गल्लां रे बारे च मैं तिसच कोई बी दोष नीं पाया; "
LUK,23,15,"कने राजा हेरोदेस बी, काँह्भई तिने इस माहणुये जो वापस अहांले भेजीत्या: इने माहणुये येढ़ा किछ बी नीं कित्तिरा, तिसा वजह ने जे इस्सो मौता री सजा दिती जाई सक्को। "
LUK,23,16,"इस खातर माह सिर्फ इसजो कोड़े लगवाणे, कने ये छडी देणा।” "
LUK,23,17,पिलातुसा जो फसह रे इस त्योहारा रे मौके पर हर साल इक्की कैदिये जो लोकां रे खातर छडणे पौआं था। 
LUK,23,18,"फेरी लोकें बड़ा हल्ला मचाया, सारे इक्की अवाज़ा च चिल्लाणे लगे, “इस्सो मारी देआ, कने बरअब्बा जो अहांरे खातर छडी देआ!” "
LUK,23,19,बरअब्बा जो नगरा च मार कुट करने कने खून करने रे जुरमा च जेल्ला च बन्द कीतिरा था। 
LUK,23,20,"पर पिलातुस यीशुये जो छडी देणा चाँह था, इस खातर तिने लोकां जो फेरी भीं समझाया। "
LUK,23,21,"पर सै येई नारा लान्दे रैये, “इस्सो क्रूसा पर चढ़ावा, इस्सो क्रूसा पर चढ़ावा।” "
LUK,23,22,"पिलातुसे तिज्जी दफा तिन्हाते पुच्छया, कांह? “इने माहणुये क्या जुरम कीतिरा? इस्सो मौता री सजा देणे लायक मिन्जो इसच येढ़ी कोई गल्ल नीं मिली। इस खातर माह इसजो सिर्फ कोड़े लवाई ने छडी देणा।” "
LUK,23,23,पर लोक उच्चिया अवाज़ा च नारे लगाई-लगाईने मांग करी राँ थे भई इस्सो क्रूसा पर चढ़ाई दित्या जाओ। पर तिन्हारे नारेयां रा शोर इतणा बधीग्या भई 
LUK,23,24,पिलातुसे लोकां री मांगा रे मुतावक फैसला देईत्या भई इन्हांरी मंग मन्नी ली जाओ। 
LUK,23,25,"पिलातुसे तिस माहणुये जो छडीत्या सै जे मार कुट करने कने खून्ना रे जुरमा च जेल्ला च बन्द कीतिरा था, कने यीशुये जो तिन्हारे हत्था च सौंपीत्या भई सै तेढ़ा जे चांयें, करा। "
LUK,23,26,"ताहली जे यीशुये जो ले जाईराँ थे, ताहली इक माहणु तिसरा नौं जे शमौन था, सै कुरेनी रा रैहणे औल़ा था, तिस बगत गाँवां ते आईराँ था। सपाहियें सै पकड़या कने तिस पर क्रूस लद्दी त्या, कने यीशुये रे पिच्छे चलणे पर मजबूर करीत्या। "
LUK,23,27,"लोकां री इक बड्डी भीड़ तिसरे पिच्छे चलीरी थी, तिन्हां च मतियां जनानां बी रोन्दी कने बलाप करदियां चली रियां थी। "
LUK,23,28,"पर यीशुये मुड़ीने तिन्हाने गलाया, “यरूशलेम री औरतो, मेरिया दशा पर मता रोन्दियां; पर तुहाँजो कने तुहांरयां बच्चयां ने सै जे हुणे औल़ा तिस पर रोआ। "
LUK,23,29,"काँह्भई येढ़े दिन आई रायें ताहली जे लोकां बोलणा, कितण भला हुणा तिन्हां जनानां रे खातर सै जे बांझ इयां, कने सै गर्भ तिन्हें जे बच्चे नीं जणे, कने तिन्हें जे दुध नीं प्याया। "
LUK,23,30,"तिस बगत तिन्हां लोकां पर्वतां जो बोलणा भई अहां पर पईजो, कने पहाड़ियां ने बोलणा भई अहांजो दब्बी देआ। "
LUK,23,31,"काँह्भई जे धर्मी माहणुये ने येढ़ा हुआं, तां कल्पना करा भई सजा पाणे रे लायक माहणुये सौगी क्या हुणा।” "
LUK,23,32,"यीशुये सौगी दो होर माहणुआं जो सै जे अपराधी थे लेई जाया राँ थे, काँह्भई तिन्हाजो बी मौता री सजा दित्ती जाणी थी। "
LUK,23,33,"ताहली जे सै तिसा जगह पुज्जे तिसाजो जे खोपड़ी बोलां थे। तित्थी जे सपाईयें तिन्हां तिन्नां जो क्रूसां पर लटकाया, यीशु बिच्चले क्रूसा पर था, कने तिसरे आजु बाजू रे क्रूसा पर सै दोन्नों अपराधी थे। "
LUK,23,34,"यीशुये गलाया, “पिता जी, इन्हांजो माफ कर, काँह्भई ये नीं जाणदे भई ये क्या करी रायें।” फेरी सपाईयें पर्चियां पाईने अप्पूँ चीयें तिसरे कपड़यां रा बन्डवारा कित्या। "
LUK,23,35,"तित्थी लोक खड़ी ने ये सरा किछ देखदे रैये। मुखिये यीशुये रा मजाक चक्की ने बोलीराँ थे, “इने होरीं जो त बचाया। जे ये परमेशरा रा मसीह आ कने तिसरा चुणीरा, तां अप्पूँजो बचाओ।” "
LUK,23,36,सपाईयें बी यीशुये रा मजाक बणाया कने तिस्सो पीणे खातर पाणिये रिया जगह सिरका दित्या। 
LUK,23,37,"तिन्हे यीशुये जो हाक पाईने गलाया, “जे तू यहूदियां रा राजा, तां अप्पूँजो बचा।” "
LUK,23,38,"यीशुये रे क्रूसा पर इक पट्टी लगाई तिस पर जे येढ़ा लिखिरा था, “येआ यहूदियां रा राजा।” "
LUK,23,39,"सै अपराधी जे तिसरे अखा बखा रे क्रूसां पर लटकाई रे थे, तिन्हां चा ते इक्की यीशुये री निंध्या करदे हुये गलाया, “तां तूई मसीह आ, हाया नां? तां अप्पूँजो बी बचा कने सौगी अहांजो बी बचा!” "
LUK,23,40,"पर दुज्जे, पैहले अपराधिये रा बरोध करदे हुये गलाया, “क्या तू परमेशरा ते नीं डरदा? तिज्जो बी सैई सजा मिली राईं। "
LUK,23,41,"मिन्जो कने तिज्जो त अहांरे कीत्तीरे जुरमां री सजा मिली राईं, पर इने माहणुये त कोई बी जुरम नीं कीत्तिरा।” "
LUK,23,42,"फेरी तिने गलाया, “यीशु, ताहली जे तू राजा बणीने राज करने आओ, ताहली मिन्जो याद रखयों।” "
LUK,23,43,"यीशुये तिसने गलाया, “हऊँ चाँह भई तू जाणी लो, आज्ज तू मेरे सौगी स्वर्ग लोका च हुणा।” "
LUK,23,44,"दुपैहरा रा बगत था, बारा बजे ते लेईने तिन्न बजे तक सारे देशा च अन्धेरा छाईरा रैया। "
LUK,23,45,"सूरजा री रोशनी जान्दी रैई, कने मन्दरा रा पड़दा बिच्चा ते फटिग्या। "
LUK,23,46,"फेरी यीशुये जोरा ने गलाया, “हे पिता, हऊँ अपणिया आत्मा जो तेरे हत्था च देआं!” इतणा बोलीने तिन्हे अपणे प्राण छड्डीते। "
LUK,23,47,"सुबेदारे, सै जे तिस कम्मां री निगरानी करी राँ था, तिने ये सब किछ हुन्दे हुये देख्या, तां तिने परमेशरा री बडयाई करदे हुये गलाया, “सच्चमुच ये माहणु बेकसूर था।” "
LUK,23,48,"लोकां री भीड़ सै जे क्रूसा रिया सजा जो देखणे खातर कट्ठा हुईरी थी, सै तिसा सारिया घटना जो देक्खीने बौहत दुखी हुये कने घरा जो वापस चलीये। "
LUK,23,49,"कने तिसरे सारे जाणने औल़े, कने सै जनानां जे गलील प्रदेशा ते तिस सौगी आईयां थियां, थोड़ा दूर जे खड़ी ने इन्हां सारियां गल्लां जो देक्खीराँ थियां। "
LUK,23,50,"ऊथी यूसुफ नौआं रा इक भला कने धर्मी माहणु था, सै जे यहूदी पंचैती रा इक सदस्य था। "
LUK,23,51,"सै तिन्हारे फैसले कने कार्यवाईया ते सहमत नीं था, सै यहूदियां रे इक नगर अरिमतियाह रा निवासी था कने परमेशरा रे राज्जा रे औणे रा इन्तजार करीराँ था। "
LUK,23,52,सै माहणु पिलातुस ले गया कने तिसते यीशुये री लाश मंगी। 
LUK,23,53,"कने तिसरे शवा जो क्रूसा ते त्वारीने सणा रे बधिया कपड़े ने लपेटया कने इक नौंईयां कब्रा च रखया, सै जे सपड़ा जो खुणीने बणाईरी थी। "
LUK,23,54,"ये शुक्रवारा रे दिन दपैहरा रे बादा रा बगत था, कने विस्राम रे खातर त्यारिया रा दिन था। "
LUK,23,55,"कने तिन्हें जनानें सै जे तिसने गलील ते आईयां थियां, पिच्छे-पिच्छे, जाईने तिसा कब्रा जो देक्खया कने ये बी भई तिसरा शव किसा रितिया ने रखया गया। "
LUK,23,56,"सै अपणे घरौ गईयां कने यीशुये रे शरीरा पर मल़णे खातर खुशबुदार चीज़ां त्यार कित्या। पर तिस समाना जो त्यार करदे-करदे विस्राम रा दिन आईग्या, कने मूसा रिया व्यवस्था रे मुतावक तिन्हे सारा दिन विस्राम कित्या। "
LUK,24,1,"रबिवार रे दिन बड़े भ्यागा इ, सै जनानां तिन्हे जे खुशबुदार चीज़ां त्यार किति रियां थी, तिन्हाजो लेईने कब्रा पर आईयां। "
LUK,24,2,"कने तिन्हे पत्थरा जो कब्रा परा ते हटिरा देक्खया, "
LUK,24,3,"सै अन्दरा जो गईयां, पर तिन्हाजो तित्थी प्रभु यीशुये री लाश नीं सुझी। "
LUK,24,4,"ताहली जे सै परेशानिया च पैई गियां, तां देक्खा, दो माहणु लोई साई चमकदे कपड़े पैहनीरे तिन्हाले आईने खड़ीगे। "
LUK,24,5,"डरा रे मारे सै जनानां अपणे सिर जमीना खौ झुकाई ने खड़ी रियां रैईयां। तिन्हे माहणुयें तिन्हाजो गलाया, “तुहें जिऊंदे माहणुये जो मूईरयां रिया जगह च कजो टोल़ी राँईयां? "
LUK,24,6,"सै येत्थी नींये! सै मुईरयां चा ते जिऊंदा हुईगरा! क्या तुहांजो याद नीआं भई तिन्हे गलील च तुहाँजो क्या गलाईरा था, "
LUK,24,7,"भई, माहणुये रे पुत्रा जो यनि मिन्जो पापियां रे हत्थें पकड़वाया जाणा, फेरी सै क्रूसा पर लटकाया जाणा, कने तिज्जे दिन तिस फेरी भीं ते जिऊंदे हुई जाणा, ये सब जरुरी आ?” "
LUK,24,8,फेरी तिन्हाजो आद आया भई यीशुये येढ़ा इ बोलीराँ था। 
LUK,24,9,कने कब्रा ते वापस आईने तिन्हां ग्याराँ जो कने होरीं सब्बीं जो ये सारी गल्लां दस्सियां। 
LUK,24,10,"तिन्हें जे प्रेरितां ने ये गल्लां गलाईयां, सै मगदल गाँवां री मरियम कने योअन्ना कने याकूब री माता मरियम कने तिन्हां सौगी होर जनानां बी थियां। "
LUK,24,11,"पर तिन्हांरियां गल्लां तिन्हांजो कहाणिया साई लगियां, कने तिन्हें तिन्हांरी ये गल्ल सच्च नीं मन्नी। "
LUK,24,12,"फेरी पतरस उट्ठीने दौड़दा हुआ कब्रा पर गया, कने झुकीने सिर्फ कपड़े पैईरे देक्खे, कने सै जे किछ हुया था, तिसते सै हैरान हुईने अपणे घरा जो वापस आईग्या। "
LUK,24,13,"तिस दिन यीशुये रे चेलयां चा ते दो माहणु इम्माऊस नौआं रे गाँवां जो जाईराँ थे, सै जे यरूशलेम नगरा ते तकरीवन ग्यारा किलोमीटर दूर था। "
LUK,24,14,"बाटा च चलदे हुये, सै जे किछ हुया तिन्हां सारियां गल्लां जो गलांदे हुये जाईराँ थे। "
LUK,24,15,"ताहली जे सै अप्पूँ चियें गल्ल बात कने सोच विचार करी कराँ थे, ताहली इकदम यीशु ऊथी अपणे आप आईग्या, कने तिन्हाने सौगी-सौगी चलणे लगया। "
LUK,24,16,"पर सै चेले तिन्हाजो पछयाणी नीं पाये, काँह्भई परमेशरे सै पछयाणने नीं दित्ते। "
LUK,24,17,"यीशुये तिन्हाने गलाया, “येढ़ा लगां भई तुहें किसी गल्ला पर बड़ा सोच विचार करी रायें?” सै तिसा इ जगह पर खड़ीगे, कने उदासी तिन्हारे चेहरे पर साफ सुझया राँ थी। "
LUK,24,18,"तिन्हां चते किलयूपास नौआं रे इक्की माहणुये तिसने गलाया, “यरूशलेम च रैहणे औल़ा तू कल्हा इ येढ़ा माहणु हुंगा, सै जे नीं जाणदा भई किछ दिन पहले येत्थी क्या-क्या गल्लां हुईयां।” "
LUK,24,19,"यीशुये तिन्हाते पुच्छया, “केढ़ियां गल्लां?” फेरी तिन्हे तिसजो गलाया, “ये गल्लां त नासरत गाँवां रे यीशुये रे बारे च हुईयां। सै इक येढ़ा माहणु था तिने सै जे कित्या कने गलाया तिने परमेशर कने सारयां लोकां च ये दस्सीत्या भई सै इक महान भविष्यवक्ता था। "
LUK,24,20,कने अहें इस बारे च गल्लां करीराँ थे भई अहांरे मुखियायाजकां कने धर्म शास्त्रियें तिन्हाजो मौता रा हुक्म दुआई ने क्रूसा पर लटकाईत्या। 
LUK,24,21,"पर अहांजो आशा थी भई सैई मसीह आ सै जे इस्राएल जो रोमी लोकां ते छुड़ाणे खातर आईरा, इन्हां सारियां गल्लां रे सिवाय इसा घटना जो हुई रिया जो आज्ज तिज्जा दिन आ। "
LUK,24,22,"अहां रिया टोलिया रियां किछ जनानें अहांजो चम्भे च पाईत्या, आज्ज दोत्तां इ सै कब्रा पर गईयां। "
LUK,24,23,"सै बोलणे लगियां भई यीशुये री लाश ऊत्थी नीं, कने तिन्हे स्वर्गदूतां जो देख्या, तिन्हाजो स्वर्गदूतें दस्या भई यीशु जिऊंदा हुईगरा! "
LUK,24,24,"अहांरे साथियां चा ते किछ दौड़दे हुए कब्रा पर गये, कने तेढ़ा जे तिन्हे जनाने बोल्लीरा था तिन्हाजो बी यीशुये रा शव नीं मिलया।” "
LUK,24,25,"यीशुये तिन्हां दुईं माहणुआं ने गलाया, “तुहें कितणे मूर्ख लोक ये! पवित्रशास्त्रा च भविष्यवक्तयां सै जे लिखिरा, तिस पर तुहांजो विश्वास करना कितणा मुश्कल हुआं? "
LUK,24,26,क्या मसीह रे खातर ये जरुरी नीं था भई इसते पैहले सै इन्हां पीड़ां जो भुगते फेरी स्वर्गा च जाईने अपणे अधिकारा रिया गद्दिया पर बैट्ठो?” 
LUK,24,27,"फेरी यीशुये मूसा ते कने सारे भविष्यवक्तयां ते शुरु करीने सारे पवित्रशास्त्रा चते अपणे बारे च लिखी रियां गल्लां रा मतलब, तिन्हांजो समझाईत्या। "
LUK,24,28,"ताहली जे सै तिस गाँवां ले पुज्जीगे, तित्थी जो जे सै जाईराँ थे, यीशुये येढ़ा बर्ताव कित्या, तियां जे भई तिस्सो अग्गे जाणा हो। "
LUK,24,29,"पर तिन्हे ये बोल्लीने विनती किती भई, “आज्ज अहां ले रुका, काँह्भई दिन घरी गरा था, कने रात हुईगरी थी!” इस खातर यीशु रैहणे जो तिन्हारे घरा जो गया। "
LUK,24,30,"तां जे सै रोटी खाणे बैट्ठे, तां यीशुये रोटी लेईने परमेशरा रा धन्यवाद कित्या, फेरी सै तोड़ीने ताहली जे तिन्हाजो देणे लगया। "
LUK,24,31,"तां इकदम तिन्हांरियां आक्खीं खुली गियां, कने तिन्हे यीशुये जो पछयाणील्या। तिस इ पल सै छपन हुईग्या! "
LUK,24,32,"फेरी सै चेले अप्पूँ चीयें बोलणे लगे, “तां जे सै रस्ते च अहांने गल्लां कराँ था; कने पवित्रशास्त्रा रा मतलब समझां था, तां क्या अहांरे दिला च आग्ग जेई नीं भड़की जान्दी थी?” "
LUK,24,33,फेरी सै इकदम खड़ीगे कने वापस यरूशलेम जो चलीपे। तित्थी जे ग्यारा चेले कने होर लोक कट्ठे हुईरे थे। 
LUK,24,34,ताहली जे सै ऊथी पुज्जे ताहली तिन्हारे किछ बोलणे ते पैहले इ तिन्हारा इसा खबरा ने स्वागत कित्या भई “प्रभु सच्ची जोइ जिऊंदा हुईग्या! तिने शमौन पतरसा जो दर्शन दित्या!” 
LUK,24,35,"फेरी इम्माऊस रे तिन्हें दुईं माहणुयें बी अपणी कहाणी सुणाई भई कियां बाटा जान्दे बगत यीशु परगट हुये, कने जिस वगत सै रोटी तोड़ीराँ थे, ताहली कियां तिन्हे यीशुये जो पछयाणया था। "
LUK,24,36,"कने जिस वगत जे सै ये गल्लां करी राँ थे तां यीशु इकदम तिन्हारे विच दिखया; कने तिन्हाने गलाया, “परमेशर तुहांजो शान्ति देओ।” "
LUK,24,37,"तिन्हौं हुण तक यीशुये रे जिऊंदा हुणे री गल्ल समझा च नीं आई थी, इस खातर सै सब बुरे हाल्लें डरीगे कने बड़े घवराईगे भई अहें किसी भूता जो देखी राँये। "
LUK,24,38,"तिने तिन्हांने गलाया, “तुहें मता डरदे, हऊँ कुण आ, इसा गल्ला रा तुहें अपणे मनां च बैहम काँह करी रायें? "
LUK,24,39,"मेरे हत्थां कने पैराँ खा देक्खा, तुहें देक्खी सक्कां ये भई हऊँ सैई हाया। मेरने छोईने देक्खा भई हऊँ कोई भूत नींआ, काँह्भई भूतां रा कोई शरीर नीं हुन्दा। पर तियां जे तुहें देखी रायें भई मेरा शरीर आ, तिसच जे हड्डी कने मांस आ!” "
LUK,24,40,"ये बोल्लीने यीशुये अपणे हत्थ तिन्हाजो दस्सणे खातर अग्गे कित्ते, कने तिन्हे अपणे पैर बी दस्से। "
LUK,24,41,"सै खुशिया कने हैरानिया ने भरीगे, पर तिन्हाजो तां बी विश्वास नीं हुई करदा था। फेरी यीशुये तिन्हाते पुच्छया, “क्या तुहांले खाणे जो किछ हाया?” "
LUK,24,42,"तिन्हे यीशुये जो भुन्नी रिया मच्छीया रा इक टुकड़ा दित्या, "
LUK,24,43,कने तिने सै टुकड़ा लेईने तिन्हारे सामणे खाद्दया। 
LUK,24,44,"फेरी यीशुये गलाया, “ताहली जे हऊँ तुहाँजो इ था, तिस वगत मैं तुहाँजो गलाया था भई मूसा री व्यवस्था कने भविष्यवक्तयां रियां कतावां च कने भजन संहिता च मेरे बारे च सै जे लिखिरा, सै सारी गल्लां पूरियां हुणियां।” "
LUK,24,45,"फेरी यीशुये तिन्हाजो समझाणे रे खातर तिन्हांरी मदद कित्ती, तिसते जे सै पवित्रशास्त्रा री गल्लां जो समझी सक्को। "
LUK,24,46,"कने तिने तिन्हांने बोल्या, “पवित्रशास्त्रा च ये लिखिरा; भई मसीहे दुख सैहणा कने तिज्जे दिन मूईरयां चते जिऊंदे हुणा, "
LUK,24,47,"कने यरूशलेम ते लेईने सारियां जातियां च मन फिराणे रा कने पापां रिया माफिया रा प्रचार, तिसरे इ नौआं ते कित्या जाणा। "
LUK,24,48,तुहें इन्हां सारियां गल्लां रे गवाह ये। 
LUK,24,49,"कने तिसरा वायदा जे मेरे पिता माहने कित्तिरा, तियां इ मांह बी तुहांरे खातर पवित्र आत्मा भेजणा, पर तदुआं तक जे परमेशर तुहांजो पवित्र आत्मा रिया सामर्था ने भरी नीं दो, तदुआं तक तुहें यरूशलेम ची रैयों।” "
LUK,24,50,"फेरी यीशु तिन्हाजो यरूशलेम नगरा ते बाहर बैतनिय्याह तक लैईया, कने अपणे हत्थां जो स्वर्गा खौ चक्की ने, चेलयां जो आशीष दित्ति। "
LUK,24,51,"तिन्हाजो आशीष देन्दे हुये, सै तिन्हाते लग हुईग्या, कने परमेशर तिस्सो स्वर्गा जो लेईग्या। "
LUK,24,52,फेरी चेलयां प्रभुये री गोडयां रे भार अराधना किति कने बौहत खुश हुईने यरूशलेम जो मुड़ीने वापस आईगे। 
LUK,24,53,"तिसते बाद सै परमेशरा री स्तुति करदे हुये, अपणा सारा बगत मन्दरा च बिताणे लगे। "
