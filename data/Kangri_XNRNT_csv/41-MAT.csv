Book,Chapter,Verse,Text
MAT,1,1,"एह़ यीशु मसीह दे पूर्वजां दे नां हन, जेह्ड़े अब्राहम कने दाऊद राजे दे वंशे दे थे। "
MAT,1,2,"अब्राहमे ते इसहाक, इसहाके ते याकूब, याकूबे ते यहूदा कने तिसदे भाऊ पैदा होये, "
MAT,1,3,"यहूदा कने तिसदिया लाड़िया तामारा ते फिरिस कने जोरह, फिरिसे ते हिस्रोन, कने हिस्रोने ते एराम पैदा होएया, "
MAT,1,4,"एरामे ते अम्मीनादाब, अम्मीनादाबे ते नहशोन, कने नहशोने ते सलमोन पैदा होएया, "
MAT,1,5,"सलमोने कने तिसदिया लाड़िया राहाबा ते बोअज, बोअजे कने तिसदिया लाड़िया रूता ते ओबेद, कने ओबेदे ते यिशै पैदा होएया। "
MAT,1,6,"कने यिशै ते दाऊद राजा, कने दाऊद राजे ते सुलेमान तिसा जणासा ते पैदा होएया जेह्ड़ी पैहल्ले उरिय्याह दी लाड़ी थी। "
MAT,1,7,"सुलेमाने ते रहबाम, रहबामे ते अबिय्याह, कने अबिय्याह ते आसा पैदा होएया, "
MAT,1,8,"आसा ते यहोशाफात, यहोशाफाते ते योराम, कने योरामे दा पोतरू उज्जियाह पैदा होएया, "
MAT,1,9,"उज्जियाह ते योताम, योतामे ते आहाज, कने आहाजे ते हिजकिय्याह पैदा होएया, "
MAT,1,10,"हिजकिय्याह ते मनश्शिह, मनश्शिहे ते आमोन, कने आमोने ते योशिय्याह पैदा होएया। "
MAT,1,11,"इस्राएली लोकां जो कैदी बणाई नैं बेबीलोन देसे जो लेई जाणे ते पैहल्ले योशिय्याह दे पोतरू यकुन्याह, कने तिसदे भाऊ पैदा होये। "
MAT,1,12,"तिन्हां लोकां जो कैदी बणाई नैं बेबीलोन देसे च पजाणे ते बाद यकुन्याह ते शालतिएल, कने शालतिएल ते जरूब्बाबिल पैदा होएया, "
MAT,1,13,"जरूब्बाबिले ते अबीहूद, अबीहूदे ते इल्याकीम, कने इल्याकीमे ते अजोर पैदा होएया, "
MAT,1,14,"अजोरे ते सदोक, सदोके ते अखीम, कने अखीमे ते इलीहूद पैदा होएया, "
MAT,1,15,"इलीहूदे ते इलियाजार, इलियाजारे ते मत्तान, कने मत्ताने ते याकूब पैदा होएया, "
MAT,1,16,"याकूबे ते यूसुफ पैदा होएया, जेह्ड़ा मरियमा दा लाड़ा था कने मरियमा ते यीशु जिसियो मसीह भी ग्लांदे हन पैदा होएया। "
MAT,1,17,"इस तरीके नैं अब्राहमे ते दाऊदे तिकर चौदा पीढ़ियाँ होईयां, कने दाऊदे ते बेबीलोन देसे जो कैदी होई नैं पजाणे तिकर चौदा पीढ़ी, कने कैदी होई नैं बेबीलोने जो पजाणे दे बग्ते ते लेई नैं मसीह तिकर चौदा पीढ़ियाँ होईयां। "
MAT,1,18,"यीशु मसीह दा जन्म इआं होएया, कि जाह़लू तिसदी माँ मरियमा दी मंगणी यूसुफे सौगी तां होई गेई, अपर तिन्हां दा ब्याह होणे ते पैहल्ले ई सैह़ पवित्र आत्मा दिया तरफा ते गर्भवती होई। "
MAT,1,19,"यूसुफ जेह्ड़ा मरियमा दा होणे आल़ा लाड़ा था, सैह़ इक्क धर्मी माणु था कने तिसा जो बदनाम नीं करणा चांह़दा था, एह़ सोची करी तिन्नी तिसा जो चुपचाप छड्डी दैणे दा बचार कित्ता। "
MAT,1,20,"जाह़लू सैह़ इन्हां गल्लां जो सोचा ई करदा था, तां परमात्मे दा सुअर्गदूत तिसियो सुपणे च दुस्सी नैं ग्लाणा लग्गा, “हे यूसुफ। दाऊद राजे दे वंश, हुण तू अपणिया होणे आल़िआ लाड़िया मरियमा जो अप्पु अल्ल रखणे ते मत डर, क्जोकि जेह्ड़ा तिसादे पेटे च ऐ, सैह़ पवित्र आत्मा दिया तरफा ते ऐ। "
MAT,1,21,सैह़ जागत जम्मगी कने तू तिसदा नां यीशु रखेयां क्जोकि सैह़ अपणे लोकां दा तिन्हां दे पापां ते उद्धार करगा।” 
MAT,1,22,"एह़ सब कुच्छ इसतांई होएया कि जेह्ड़ा वचन परमात्मे भविष्यवक्ता दे जरिये ग्लाया था, सैह़ पूरा होयैं, "
MAT,1,23,"“दिक्खा, इक्की कुआरिया कुड़िया गर्भवती होणा कने इक्क जागत जम्मणा, कने तिसदा नां इम्मानुएल रखेया जांगा,” जिसदा मतलब ऐ, परमात्मा अहां सौगी। "
MAT,1,24,ताह़लू यूसुफ निंदरा ते जागी करी प्रभु दे सुअर्गदूते दे हुक्मे मताबक अपणिया होणे आल़िआ लाड़िया जो अप्पु अल्ल लेई आया। 
MAT,1,25,"कने जाह़लू तिकर मरियमा जागते जो जन्म नीं दित्ता ताह़लू तिकर यूसुफैं तिसा सौगी लाड़ा-लाड़ी आल़ा रिस्ता नीं रखेया, कने जाह़लू जागत पैदा होएया, तां तिन्नी तिसदा नां यीशु रखेया। "
MAT,2,1,"हेरोदेस राजा जाह़लू यहूदिया प्रदेसे च राज करा दा था, ताह़लू बैतलहम ग्रांऐ च यीशुये दा जन्म होएया, तां पूरब दिसा ते कई ज्योतषी यरूशलेम सैहरे च आई नैं पुछणा लग्गे। "
MAT,2,2,"कि “यहूदियां दा होणे आल़ा राजा जिसदा जन्म होएया, सैह़ कतांह ऐ, क्जोकि अहां पूरब दिसा च तारा दिख्या, जेह्ड़ा तिसदे जन्मे दे बारे च दस्सदा ऐ, कने अहां तिसदी अराधना करणा आएयो हन।” "
MAT,2,3,एह़ सुणी नैं हेरोदेस राजा कने तिस सौगी यरूशलेम सैहरे दे सारे लोक डरी गै। 
MAT,2,4,"ताह़लू तिन्नी लोकां दे सारे प्रधान याजकां कने सास्त्री माणुआं जो कठ्ठेरी नैं पुछया, “मसीह दा जन्म कतांह होणा चाइदा?” "
MAT,2,5,"तिन्हां तिस नैं ग्लाया, “यहूदिया प्रदेसे दे बैतलहम ग्रांऐ च,” क्जोकि भविष्यवक्ता मीका दे जरिये पवित्रशास्त्रे च लिख्या ऐ: "
MAT,2,6,"“हे बैतलहम ग्रांऐ च बसणे आल़े लोको, तुहां च जेह्ड़े यहूदा प्रदेसे च हन, यहूदा दे अधिकारियां च तुहां कुस भी तरीके नैं लोक्के नीं हन, क्जोकि तुहां ते इक्क अधिपति निकल़गा, जेह्ड़ा मेरी प्रजा इस्राएल देसे दे लोकां दी रखवाल़ी करगा।” "
MAT,2,7,"ताह़लू हेरोदेस राजैं ज्योतिषियां जो डोल कित्ते सद्दी नैं तिन्हां ते पुछया कि तारा ठीक कुस बग्तैं दुस्सेया था, "
MAT,2,8,"कने राजैं एह़ ग्लाई नैं तिन्हां जो बैतलहम ग्रांऐ जो घल्लेया, “जाई नैं तिस जागते दे बारे च ठीक-ठीक पता करा। कने जाह़लू तिसदा पता लग्गी जांगा तां मिन्जो आई नैं दस्सा तांजे मैं भी तित्थु आई नैं तिसदी अराधना करैं।” "
MAT,2,9,"सैह़ राजे दी गल्ल सुणी नैं चली गै, कने जेह्ड़ा तारा तिन्हां पूरब दिसा च दिख्या था सैह़ तिन्हां दे गांह-गांह चलेया, कने जित्थु जागत था तिस घरे ऊपर पुज्जी नैं रुकी गेआ। "
MAT,2,10,तिस तारे जो दिक्खी नैं सैह़ बड़े खुस होये। 
MAT,2,11,"कने तिन्हां तिस घरैं पुज्जी नैं तिस जागते जो तिसदिया मांऊ मरियमा सौगी दिख्या कने सिर झुकाई नैं जागते जो प्रणांम कित्ता, कने अपणा-अपणा झोल़ु खोली नैं तिसियो सोन्ना, मुर्र कने लोबान भेंट चढ़ाई। "
MAT,2,12,"ताह़लू सुपणे च एह़ चतौणी पाई नैं कि हेरोदेस राजे अल्ल भिरी बापस मत जांदे, सैह़ दूये रस्ते ते अपणे देसे जो चलिये। "
MAT,2,13,"ज्योतिषियां दे जाणे ते बाद परमात्मे दे इक्की सुअर्गदूतैं सुपणे च यूसुफे जो दुस्सी नैं ग्लाया, “उठ! इस जागते जो कने इसदिया मांऊ जो लेई नैं मिस्र देसे जो नठ्ठिया। कने जाह़लू तिकर मैं तिज्जो नीं ग्लांगा, ताह़लू तिकर औत्थू ई रेह्आं, क्जोकि हेरोदेस राजा इस जागते जो तोपा दा ऐ, कि इसियो मरवाई दैं।” "
MAT,2,14,"तिसी बग्त सैह़ राती उठी नैं जागते कने तिसदिया मांऊ जो लेई नैं मिस्र देसे जो चली गेआ, "
MAT,2,15,"कने हेरोदेस राजे दे मरने तिकर यूसुफ जागते कने अपणिया लाड़िया मरियमा सौगी तित्थु रेह्आ। इसतांई कि सैह़ वचन जेह्ड़ा परमात्मे भविष्यवक्ता दे जरिये ग्लाया था पूरा होयैं, “मैं अपणे जागते जो मिस्र देसे ते सद्दी लेआ।” "
MAT,2,16,"जाह़लू हेरोदेस राजे जो पता लग्गा, कि ज्योतिषियां तिस नैं धोखा कित्ता, तिसी बग्त सैह़ गुस्से च भरोई गेआ। कने ताह़लू तिन्नी लोकां जो घल्ली नैं ज्योतिषियां दे ठीक-ठीक दस्सेयो बग्ते मताबक बैतलहम ग्रांऐ च कने तिसदे अक्खै-बक्खे दियां जगांह च जेह्ड़े दूँ साल्लां दे कने तिसते लोक्के जागत थे सैह़ सारे मरवाई दित्ते। "
MAT,2,17,"ताह़लू जेह्ड़ा वचन यिर्मयाह भविष्यवक्तैं ग्लाया था, सैह़ पूरा होईया: "
MAT,2,18,"“रामाह सैहरे च इक्क बड़ा भरी दुख कने रोणे दा हल्ला सुम्मेयां; राहेल अपणे जागतां तांई रौआ दी थी, कने चुप नीं होणा चांह़दी थी, क्जोकि सैह़ हुण इस संसारे च नीं रेहयो थे।” "
MAT,2,19,"जाह़लू हेरोदेस राजा मरी गेआ, तां परमात्मे दे सुअर्गदूतैं मिस्र देसे च यूसुफे जो सुपणे च दुस्सी नैं ग्लाया, "
MAT,2,20,"“उठ, जागते कने तिसदिया मांऊ जो लेई नैं इस्राएल देसे जो चली जा, क्जोकि जेह्ड़े जागते देयां प्राणा लैणां चांह़दे थे, सैह़ मरी गियो हन।” "
MAT,2,21,"सैह़ उठेया, कने जागते कने तिसदिया मांऊ जो सौगी लेई नैं इस्राएल देसे च आई गेआ। "
MAT,2,22,"अपर एह़ सुणी नैं कि अरखिलाउस अपणे बुढ़े हेरोदेस राजे दिया जगाह यहूदिया प्रदेसे पर राज करा दा ऐ, तित्थु जाणे ते डरेया। भिरी सुपणे च परमात्मे ते चतौणी सुणी नैं गलील प्रदेसे जो चली गेआ। "
MAT,2,23,"कने नासरत नांऐ दे सैहरे च जाई बसेया, तांजे सैह़ वचन पूरा होयैं, जेह्ड़ा भविष्यवक्तां दे जरिये ग्लाया था। “सैह़ नासरी नांऐ ते जाणेयां जांगा।” "
MAT,3,1,तिन्हां दिनां च यूहन्ना बपतिस्मा दैणे आल़ा आई नैं यहूदिया प्रदेसे दिया सुनसाण जगाह च एह़ प्रचार करणा लग्गा; 
MAT,3,2,"“मने बदला, क्जोकि सुअर्गे दा राज्ज नेड़े आई गेआ ऐ।” "
MAT,3,3,"एह़ सैई ऐ, जिसदे बारे च यशायाह भविष्यवक्तैं ग्लाया था, “सुनसाण जगाह च इक्क हक्कां पाणे आल़े दी उआज़ सुम्मां दी, कि प्रभु तांई लोकां देयां मनां जो त्यार करा, कने अपणे आप्पे जो सुधारा।” "
MAT,3,4,"यूहन्ना ऊँटे दे बाल़ां दे कपड़े बणाई नैं लगांदा था, कने अपणे लक्के च चमड़े दा पटका बन्नी रखदा था। कने सैह़ टिड्डियां कने जंगली मखीर खांदा था। "
MAT,3,5,"ताह़लू यरूशलेम सैहरे दे कने सारे यहूदिया प्रदेसे दे, कने यरदन नदिया दे अक्खै-बक्खे दी सारी जगांह दे लोक तिस अल्ल आईये। "
MAT,3,6,कने तिन्हां अपणे-अपणे पापां जो मन्नी नैं यरदन नदिया च यूहन्ने ते बपतिस्मा लेआ। 
MAT,3,7,"जाह़लू तिन्नी मते फरीसी कने सदूकी माणुआं जो बपतिस्मे तांई अप्पु अल्ल ओंदे दिख्या, तां तिन्हां नैं ग्लाणा लग्गा, “हे सर्पे साइआं जेहरिलै लोको, तुहां जो कुणी दस्सी दित्ता कि परमात्मे दे ओणे आल़े कोपे ते नठा? "
MAT,3,8,इसतांई खरे कम्म करी नैं सबूत देआ कि तुहां सच्च बिच्च अपणा मन पापां ते बदली लेआ ऐ। 
MAT,3,9,"कने अपणे-अपणे मने च एह़ मत सोचा कि ‘अहां तां अब्राहमे दे वंशे दे हन, तां अहां बची जाणा।’ क्जोकि मैं तुहां नैं ग्लांदा ऐ, कि परमात्मा इन्हां पत्थरां ते भी अब्राहमे तांई औलाद पैदा करी सकदा ऐ। "
MAT,3,10,"हुण गल्ल इआं कि परमात्मा हर इक्की जो जेह्ड़ा मने जो नीं बदलणा चांह़दा, तिसियो सज़ा दैणे तांई बिलकुल त्यार ऐ। ठीक तिंआं ई जिंआं कि कुआड़ी रूखां दियां जड़ा पर रखियो ऐ, इसतांई जेह्ड़ा-जेह्ड़ा रूख खरा फल़ नीं दिंदा, सैह़ बड्डी करी अग्गी च फूकेया जांदा ऐ। "
MAT,3,11,"“मैं तां तुहां जो पांणिये च मने बदलणे दा बपतिस्मा दिंदा ऐ, अपर जेह्ड़ा मेरे बाद ओणे आल़ा ऐ, सैह़ मिन्जो ते बड़ा सामर्थी ऐ। मैं तिसदियां जुतियां चुकणे जोग्गा भी नीं ऐ, अपर सैह़ तां तुहां जो पवित्र आत्मा कने अग्गी नैं बपतिस्मा दिंगा। "
MAT,3,12,"तिसदा छज तिसदे हत्थे च ऐ, कने सैह़ अपणेयां खेतां जो खरे कित्ते साफ करगा, कने अपणिया कणका दे दाणेयां जो पेड़ूये च किठ्ठा करगा, अपर भूये जो तिसा अग्गी च जेह्ड़ी कदी भी बुझदी नीं फूकी दिंगा।” "
MAT,3,13,तिस बग्त यीशु गलील प्रदेसे ते यरदन नदिया कनारे यूहन्ने अल्ल बपतिस्मा लैणां आया। 
MAT,3,14,"अपर यूहन्ना एह़ ग्लाई नैं तिसियो रोकणा लग्गा, “मिन्जो तां तेरे हत्थे ते बपतिस्मा लैणे दी जरूरत ऐ, कने तू मिन्जो अल्ल आया?” "
MAT,3,15,"यीशुयैं तिसियो एह़ जवाब दित्ता, “हुण तां इआं ई होणा दे, क्जोकि अहां जो इस तरीके नैं परमात्मे दिया इच्छा जो पूरा करणा ठीक ऐ।” ताह़लू तिन्नी तिसदी गल्ल मन्नी लेई। "
MAT,3,16,"कने यीशु बपतिस्मा लेई नैं झट पांणिये ते बाहर आया, कने दिक्खा तिस तांई सुअर्ग खुली गेआ, कने तिन्नी परमात्मे दिया आत्मा जो कबूतरे साइआं लौदें कने अपणे ऊपर ओंदे दिख्या। "
MAT,3,17,"कने दिक्खा, परमात्मैं सुअर्गे ते ग्लाया, “एह़ मेरा प्यारा पुत्तर ऐ, जिस नैं मैं प्यार रखदा ऐ, कने जिसते मैं बड़ा भरी खुस ऐ।” "
MAT,4,1,"भिरी पवित्र आत्मा यीशुये जो सुनसाण जगाह जो इसतांई लेई गेआ, तांजे सैताने ते तिसदी परख होई सकैं। "
MAT,4,2,"तिन्नी चाल़ी दिन कने चाल़ी रात कुच्छ नीं खादा, ताह़लू तिसियो भुख लग्गी। "
MAT,4,3,"तां सैतान परखणे तांई तित्थु आई नैं तिस नैं ग्लाणा लग्गा, “जे तू परमात्मे दा पुत्तर ऐ, तां ग्लाई दे, कि एह़ पत्थर रोटियां बणी जान।” "
MAT,4,4,"यीशुयैं जवाब दित्ता, “पवित्रशास्त्रे च लिख्या ऐ, ‘माणु सिर्फ रोटिया ई ते नीं, अपर हर इक्क वचने ते जेह्ड़ा परमात्मे दे मुँऐ ते निकल़दा ऐ, तिस पर चलगा तां जिन्दा रैंह्गा।’” "
MAT,4,5,"ताह़लू सैतान यीशुये जो पवित्र सैहर यरूशलेमे दे बड्डे मंदरे जो लेई गेआ कने तिसियो मंदरे दिया चुंडिया पर खरेड़ी दित्ता, "
MAT,4,6,"कने तिस नैं ग्लाणा लग्गा, “जे तू परमात्मे दा पुत्तर ऐ, तां अप्पु जो ऐत्थु ते थल्लैं सट्टी दे। क्जोकि पवित्रशास्त्रे च लिख्या ऐ: ‘परमात्मा तेरे बारे च अपणे सुअर्गदूतां जो हुक्म दिंगा, कने तिन्हां तिज्जो हत्थां पर चुक्की लैणां। कने इआं होणा कि तेरे पैरां च पत्थरे नैं ठोकर भी नीं लगणी।’ ” "
MAT,4,7,"यीशु तिस नैं ग्लाणा लग्गा, “एह़ भी पवित्रशास्त्रे च लिख्या ऐ, ‘तू प्रभु अपणे परमात्मे जो मत परख।’ ” "
MAT,4,8,भिरी सैतान तिसियो इक्क बड़े बड्डे कने ऊचे प्हाड़े पर लेई गेआ कने सारे संसारे दा राजपाठ कने तिसदी धन दौलत दा रुतबा दस्सी करी 
MAT,4,9,"तिस नैं ग्लाया, “जे तू झुकी नैं मिन्जो प्रणांम कने भक्ति करैं, तां मैं एह़ सब कुच्छ तिज्जो देई दिंगा।” "
MAT,4,10,"ताह़लू यीशुयैं तिस नैं ग्लाया, “हे सैतान दूर होई जा, क्जोकि पवित्रशास्त्रे च लिख्या ऐ, ‘तू प्रभु अपणे परमात्मे जो झुकी नैं प्रणांम कर, कने सिर्फ तिसदी भक्ति कर।’ ” "
MAT,4,11,"ताह़लू सैतान अगले मौके दिया निहाल़पा च कुच्छ बग्त तांई तिसियो छड्डी करी चली गेआ, कने सुअर्गदूत आई नैं तिसदी सेवा करणा लग्गे। "
MAT,4,12,"जाह़लू यीशुयैं एह़ सुणेया कि यूहन्ने जो पकड़ी करी जेला च बंद करी दित्या, तां सैह़ यहूदिया प्रदेसे जो छड्डी करी गलील प्रदेसे दे नासरत सैहरे च बापस आई गेआ। "
MAT,4,13,"कने भिरी सैह़ नासरत सैहरे जो छड्डी नैं कफरनहूम सैहरे च जाई नैं रैहणा लग्गा, जेह्ड़ा झीला दे कनारे जबूलूनियां कने नप्तालियां दे लाक्के च ऐ। "
MAT,4,14,"तांजे जेह्ड़ा यशायाह भविष्यवक्ता दे जरिये ग्लाया था, सैह़ पूरा होयैं: "
MAT,4,15,"“जबूलूनियां कने नप्तालियां दे लाक्के, झीला दे रस्ते ते यरदन नदिया दे पार होरनी जातिआं दा गलील प्रदेस- "
MAT,4,16,"जेह्ड़े लोक परमात्मे जो नीं जाणदे थे सैह़ नेहरे च जीआ दे थे, तिन्हां बड़ी जोत्ती दिक्खी, कने जेह्ड़े मौत्ती दे डरे च जीआ दे थे, तिन्हां पर जोत्ती चमकी।” "
MAT,4,17,"तिस बग्त ते यीशुयैं प्रचार करणा कने एह़ ग्लाणा सुरू कित्ता, “मने बदला क्जोकि सुअर्गे दा राज्ज नेड़े आई रेह्आ ऐ।” "
MAT,4,18,"ताह़लू गलील प्रदेसे दिया झीला दे कनारे चलदे-चलदे यीशुयैं दूँ मछुवारे भाऊआं जो झीला च जाल़ पांदे दिख्या, मतलब जिन्हां च इक्क शमौन जिसियो पतरस ग्लांदे थे, कने दूआ तिसदा भाऊ अन्द्रियास, क्जोकि सैह़ मच्छियां पकड़णे आल़े थे। "
MAT,4,19,"यीशु तिन्हां नैं ग्लाणा लग्गा, “मिन्जो पचांह़ चली ओआ, कने अज्जे ते बाद तुहां माणुआं जो परमात्मे तांई सिष्य बणांगे।” "
MAT,4,20,सैह़ तिसी बग्त जाल़ां जो छड्डी नैं यीशुये पचांह़ चली पै। 
MAT,4,21,"तित्थु ते थोड़ी गांह जाई नैं, यीशुयैं होर दूँ भाऊआं जो मतलब जबदिये दे दूँ जागतां जो याकूबे कने तिसदे लोक्के भाऊये यूहन्ने जो दिख्या। सैह़ अपणे बुढ़े जबदिये सौगी किस्तिया पर अपणे जाल़ां जो ठीक करा दे थे; तिन्नी तिन्हां जो भी सद्देया। "
MAT,4,22,सैह़ भी तिसी बग्त किस्तिया कने अपणे बुढ़े जो छड्डी नैं यीशुये पचांह़ चली पै। 
MAT,4,23,"यीशु सारे गलील प्रदेसे च घूमदा होएया तिन्हां दे आराधनालयां च सिक्षा दिंदा, कने परमात्मे दे राज्जे दा सुसमाचार प्रचार करदा, कने लोकां दी हर किस्मां दियां बमारियां कने कमजोरियां जो दूर करदा रेह्आ। "
MAT,4,24,"कने सारे सीरिया प्रदेसे च तिसदा नां फैलदा गेआ; कने लोक सारे बमारां जो, जेह्ड़े कई किस्मां दियां बमारियां कने दुखां च जकड़ुयो थे, कने जिन्हां च दुष्टआत्मां थियां, कने मिर्गी आल़ेआं कने अधरंगे दे रोगियां जो तिस अल्ल लेई आये कने तिन्नी तिन्हां जो खरा कित्ता। "
MAT,4,25,"कने गलील कने यहूदिया प्रदेस ते, दिकापुलिस कने यरूशलेम सैहरे ते, कने यरदन नदिया दे पारे ते भीड़ा दी भीड़ तिसदे पचांह़ चली पेई। "
MAT,5,1,"यीशु भीड़ा जो दिक्खी नैं प्हाड़े पर गोईया, कने जाह़लू सैह़ बेई गेआ, तां तिसदे चेले तिस अल्ल आईये। "
MAT,5,2,कने सैह़ एह़ ग्लाई नैं तिन्हां जो सिक्षा दैणा लग्गा: 
MAT,5,3,"“धन हन सैह़, जेह्ड़े मने दे दीन हन, क्जोकि सुअर्गे दा राज्ज तिन्हां दा ई ऐ। "
MAT,5,4,"धन हन सैह़, जेह्ड़े अफसोस करदे हन, क्जोकि परमात्मा तिन्हां जो सांति दिंगा। "
MAT,5,5,"धन हन सैह़, जेह्ड़े नम्र हन, क्जोकि सैह़ धरतिया दे अधिकारी हुंगे। "
MAT,5,6,"धन हन सैह़, जेह्ड़े धार्मिकता दी ज़िन्दगी जीणे तांई भुखे कने प्यासे हन, क्जोकि परमात्मा तिन्हां जो तृप्त करगा। "
MAT,5,7,"धन हन सैह़, जेह्ड़े दया करणे आल़े हन, क्जोकि परमात्मा तिन्हां पर दया करगा। "
MAT,5,8,"धन हन सैह़, जिन्हां दे मन साफ हन, क्जोकि सैह़ परमात्मे जो दिक्खगे। "
MAT,5,9,"धन हन सैह़, जेह्ड़े इक्की दूये सौगी मेल करवाणे आल़े हन, क्जोकि सैह़ परमात्मे दे बच्चे कैहलांगे। "
MAT,5,10,"धन हन सैह़, जेह्ड़े धार्मिकता दे कम्मां दिया बज़ाह ते सताये जांदे हन, क्जोकि सुअर्ग दा राज्ज तिन्हां दा ऐ।” "
MAT,5,11,"“धन हन तुहां, जाह़लू माणु मेरिया बज़ाह ते तुहां दी निंदा करगे, कने सतांगे कने झूठियां गल्लां ग्लाई नैं तुहां दे खलाफ हर किस्मां दियां बुरिआं गल्लां ग्लांगे। "
MAT,5,12,ताह़लू खुस कने मग्न होनेयों क्जोकि तुहां तांई सुअर्गे च इक्क बड़ा बड्डा इनाम रखेया ऐ। इसतांई कि तिन्हां लोकां भविष्यवक्तां जो जेह्ड़े तुहां ते पैहल्ले थे इसी तरीके नैं सताया था।” 
MAT,5,13,"“तुहां संसारे दे लोकां तांई धरतिया दे लूणै साइआं हन; अपर जे लूणै दा लूणकापन चली जां, तां सैह़ भिरी कुसा चीज्जा नैं लूणका कित्ता जांगा, भिरी सैह़ कुसी कम्मे दा नीं ऐ, सिर्फ इसदे कि बाहर सट्टेया जां? कने माणुआं दे पैरां थल्लैं लतुयैं। "
MAT,5,14,तुहां संसारे दे लोकां तांई जोतिया साइआं हन। जेह्ड़ा सैहर प्हाड़े पर बसेया ऐ सैह़ कदी छुपी नीं सकदा। 
MAT,5,15,"कने माणु दीय्ये बाल़ी नैं डल्ला थल्लैं नीं अपर वरैक्टा पर रखदे हन, कने तिस नैं घरे दे सारे लोकां जो लौ पुज्जदी ऐ। "
MAT,5,16,"तिंआं ई तुहां दी लौ माणुआं दे सामणै चमकी नैं सैह़ तुहां दे खरे कम्मां जो दिक्खी नैं तुहां दे पिता दी, जेह्ड़ा सुअर्गे च ऐ, तरीफ करन।” "
MAT,5,17,"“एह़ मत समझा, कि मैं मूसा दिया व्यबस्था कने भविष्यवक्ता दिया कताबा जो नास करणा आया, नास करणा नीं आया, अपर पूरा करणा आया। "
MAT,5,18,"क्जोकि मैं तुहां जो सच्च ग्लांदा ऐ, कि जाह़लू तिकर अम्बर कने धरती टल़ी नीं जां, ताह़लू तिकर व्यबस्था ते इक्क मात्रा या इक्क बिंदु भी पूरा होये बगैर नीं टलगा। एह़ व्यबस्था ताह़लू तिकर रैहणी ऐ, जाह़लू तिकर तिसादा मकसद पूरा नीं होई जां। "
MAT,5,19,"इसतांई जेह्ड़ा कोई इन्हां छोटे ते छोटे हुक्मां च कुसी इक्की जो भी नीं मन्नैं, कने तिंआं ई लोकां जो सखां, सैह़ सुअर्गे दे राज्जे च सबना ते लोक्का समझेया जांगा। अपर जेह्ड़ा कोई तिन्हां हुक्मां दा पालण करगा कने तिन्हां जो सखांगा, सैई सुअर्गे दे राज्जे च म्हान हुंगा। "
MAT,5,20,"क्जोकि मैं तुहां नैं सच्च ग्लांदा ऐ, कि जे तुहां परमात्मे दे हुक्मां जो सास्त्री कने फरीसी माणुआं दे हुक्मां ते बधी नैं मनगे, तां तुहां सुअर्गे दे राज्जे च पुज्जी सकगे। "
MAT,5,21,"“तुहां इसा गल्ला जो जाणदे हन, कि पराणे जमाने दे लोकां जो ग्लाया था ‘खून मत करदे,’ कने ‘जेह्ड़ा कोई खून करगा सैह़ महासभा च सज़ा दा हक्कदार हुंगा।’ "
MAT,5,22,"अपर मैं तुहां नैं एह़ ग्लांदा ऐ, कि जेह्ड़ा कोई अपणे भाऊये पर गुस्सा करगा, सैह़ कचेहरी च सज़ा दा हक्कदार हुंगा, कने जेह्ड़ा कोई अपणे भाऊये जो नकम्मा ग्लांगा, सैह़ महासभा च सज़ा दा हक्कदार हुंगा; कने जेह्ड़ा कोई ग्लां, ‘ओ मूर्ख’ सैह़ नरके दी अग्गी दी सज़ा दा हक्कदार हुंगा। "
MAT,5,23,"इसतांई जे तू अपणिया भेंटा परमात्मे सामणै वेदी पर चढ़ाणे तांई लेयोंगा, कने तित्थु तिज्जो याद औयें, कि मेरे भाऊये दे मने च मेरिया बज़ाह ते कुच्छ बैर ऐ, "
MAT,5,24,"तां अपणिया भेंटा तित्थु वेदी सामणै छड्डी दे, कने जाई नैं पैहल्ले अपणे भाऊये नैं मेल-जोल कर कने भिरी आई नैं अपणिया भेंटा परमात्मे जो चढ़ा। "
MAT,5,25,"जाह़लू तिकर तू अपणे दुश्मणे सौगी रस्ते च चलेया ऐ, तिस सौगी झटपट मेल-जोल करी लै कुत्थी इआं ना होयैं कि दुश्मण तिज्जो हाकमे दे हुआलैं करी दैं, कने हाकम तिज्जो सपाईये दे हुआलैं करी दैं, कने तू जेला च पाई दित्ता जां। "
MAT,5,26,मैं तुहां नैं सच्च ग्लांदा ऐ कि जाह़लू तिकर तू पाई-पाई चुकाई नीं दैं ताह़लू तिकर तित्थु ते छुटी नीं सकदा। 
MAT,5,27,"“तुहां सुणी बैठेयो हन कि व्यबस्था च ग्लाया था, ‘ब्यभिचार नीं करणा।’ "
MAT,5,28,"अपर मैं तुहां नैं एह़ ग्लांदा ऐ, कि जेह्ड़ा कोई कुसी भी जणासा जो बुरिआ नजरां नैं दिक्खगा सैह़ अपणे मने च तिसा नैं ब्यभिचार करी चुकेया। "
MAT,5,29,"जे तेरी सज्जी अख हुंदे भी तिज्जो ते पाप करवांदी ऐ, तां तिसायो कड्डी नैं सट्टी दे। क्जोकि तिज्जो तांई ऐई बधिया ऐ कि तेरे अंगा च इक्क नास होई जां तां तेरा सारा सरीर नरके दिया अग्गी च नीं सट्टेया जां। "
MAT,5,30,"कने जे तेरा सज्जा हत्थ हुंदे भी तिज्जो ते पाप करवांदा ऐ, तां तिस जो बड्डी नैं सट्टी दे; क्जोकि तिज्जो तांई ऐई बधिया ऐ कि जे तेरे अंगा च इक्क नास भी होई जां तमी तेरा सारा सरीर नरके नीं सट्टेया जां। "
MAT,5,31,"“व्यबस्था च एह़ भी ग्लाया था, ‘जेह्ड़ा कोई अपणिया लाड़िया जो छड्डणा चांह़दा, तां तिसायो तलाक दैं।’ "
MAT,5,32,"अपर मैं तुहां नैं एह़ ग्लांदा ऐ कि जेह्ड़ा कोई अपणिया लाड़िया जो ब्यभिचारे जो छड्डी नैं कुसी होर बज़ाह ते तलाक दैं, तां सैह़ तिसाते ब्यभिचार करवांदा ऐ; कने जेह्ड़ा कोई तिसा छड्डिया जो ब्याई लैं, सैह़ ब्यभिचार करदा ऐ। "
MAT,5,33,"“कने भिरी तुहां एह़ भी सुणेया ऐ, कि पराणे जमाने दे लोकां जो व्यबस्था च ग्लाया था, ‘झूठी कसम मत खांदे अपर प्रभु तांई अपणिया कसमा जो पूरिया करनेयों।’ "
MAT,5,34,"अपर मैं तुहां नैं एह़ ग्लांदा ऐ, कि कदी कसम मत खांदे, ना तां सुअर्गे दी, क्जोकि सैह़ परमात्मे दा सिंहासण ऐ। "
MAT,5,35,"ना तां धरतिया दी, क्जोकि सैह़ तिसदेयां पैरां दी चौकी ऐ; ना तां यरूशलेम सैहरे दी क्जोकि सैह़ महाराजे दा सैहर ऐ। "
MAT,5,36,अपणे सिरे दी भी कसम मत खांदे क्जोकि तुहां इक्की बाले जो भी चिट्टा कने काल़ा नीं करी सकदे हन। 
MAT,5,37,"अपर तुहां दी गल्ल ‘हाँ दी हाँ’ या ‘ना दी ना होयैं,’ क्जोकि जेह्ड़ा कुच्छ इसते जादा हुंदा ऐ सैह़ सैताने ते हुंदा ऐ। "
MAT,5,38,"“कने तुहां एह़ भी सुणेया ऐ, कि व्यबस्था च ग्लाया था, ‘अखी दे बदले अख, कने दंदे दे बदले दंद।’ "
MAT,5,39,"अपर मैं तुहां नैं एह़ ग्लांदा ऐ, कि बुरे दा बदला मत लैंदे, अपर जेह्ड़ा कोई तेरिया सज्जिया खाखा पर चपेड़ मारे, तिसदे गांह दूईआ खाखा भी करी देआ। "
MAT,5,40,"जे कोई तिज्जो पर जबरदस्ती करी नैं तेरा कुरता लैणां चांह़दा ऐ, तां तिसियो धोती भी लैणां दे। "
MAT,5,41,"कने जे कोई तिज्जो जबरदस्ती इक्क मील लेई जाणे तांई मजबूर करैं, तां तिस सौगी दो मील होर चली जा। "
MAT,5,42,"जेह्ड़ा कोई तिज्जो ते मंगे, तिसियो दे, कने जेह्ड़ा तिज्जो ते उधार लैणां चांह़दा, तिसते मुँऐ मत फेर। "
MAT,5,43,"“तुहां एह़ भी सुणेया ऐ कि व्यबस्था च ग्लाया था, ‘अपणे प्ड़ेसिये सौगी प्यार रखणा, कने अपणे बैरिये सौगी बैर।’ "
MAT,5,44,"अपर मैं तुहां नैं एह़ ग्लांदा ऐ, कि अपणे दुश्मणा नैं भी प्यार रखा कने अपणे सताणे आल़ेआं तांई प्रार्थना करा। "
MAT,5,45,"तांजे तुहां अपणे सुअर्गीय पिता दे बच्चे बणगे जेह्ड़ा कि सुअर्गे च ऐ, क्जोकि तिसदा सूरज खरे कने बुरे लोकां पर सीरदा ऐ, कने इआं ई बरखा भी धर्मी कने अधर्मी लोकां पर बरदी ऐ। "
MAT,5,46,"क्जोकि जे तुहां अपणे प्यार रखणे आल़ेआं सौगी प्यार रखगे, तां तुहां तांई क्या फायदा हुंगा? क्जोकि चुंगी लैणे आल़े भी इआं नीं करदे हन? "
MAT,5,47,"“जे तुहां सिर्फ अपणे भाऊआं दा ई भला करदे हन, तां तुहां कुण देहया बड्डा कम्म करदे हन? क्जोकि दूईआं जातिआं दे लोक भी तां ऐदेया नीं करदे हन? "
MAT,5,48,"इसतांई चाइदा कि तुहां सिद्ध बणा, जिंआं तुहां दा सुअर्गीय पिता सिद्ध ऐ। "
MAT,6,1,"“चौकन्ने रेह्आ। तुहां माणुआं जो दस्सणे तांई अपणे धार्मिकता दे कम्मां जो मत करा, नीं तां अपणे सुअर्गीय पिता ते कुच्छ भी फल़ नीं पाई सकदे हन। "
MAT,6,2,"“इसतांई जाह़लू तू दान करैं, तां अपणे गांह ढिंन्डोरा मत पिट, जिंआं पाखंडी, आराधनालयां कने गलियां च करदे हन, तांजे माणु तिन्हां दी तारीफ करन। मैं तुहां नैं सच्च ग्लांदा ऐ, कि सैह़ अपणा प्रतिफल़ पाई बैठेयो हन। "
MAT,6,3,"अपर जाह़लू तू दान करैं, तां जेह्ड़ा तेरा सज्जा हत्थ करदा ऐ, सैह़ तेरे खब्बे हत्थेयो पता नीं लग्गैं। "
MAT,6,4,"तांजे तेरा दान गुप्त रैह्, कने ताह़लू तेरा पिता जेह्ड़ा गुप्त च दिक्खदा ऐ तिज्जो प्रतिफल़ दिंगा। "
MAT,6,5,"“जाह़लू तू प्रार्थना करैं, तां पाखंडियां साइआं मत कर, क्जोकि लोकां जो दस्सणे तांई आराधनालयां च कने सड़कां दे मोड़ां पर खड़ोई नैं प्रार्थना करणा तिन्हां जो खरा लगदा ऐ। मैं तुहां नैं सच्च ग्लांदा ऐ, कि सैह़ अपणा प्रतिफल़ पाई बैठेयो हन। "
MAT,6,6,"अपर जाह़लू तू प्रार्थना करैं, तां अपणे कमरे च जा। कने दरवाजे बंद करी नैं अपणे पिता नैं जेह्ड़ा गुप्त च ऐ प्रार्थना कर। ताह़लू तेरा पिता जेह्ड़ा गुप्त च दिक्खदा ऐ, तिज्जो प्रतिफल़ दिंगा। "
MAT,6,7,"प्रार्थना करदे बग्त दूईआं जातिआं दे लोकां साइआं बक-बक मत करा, क्जोकि सैह़ समझदे हन कि तिन्हां दे जादा ग्लाणे ते तिन्हां दी सुणनी ऐ। "
MAT,6,8,"इसतांई तुहां तिन्हां साइआं मत बणा, क्जोकि तुहां दा पिता तुहां दे मंगणे ते पैहल्ले ई जाणदा ऐ कि तुहां दियां क्या-क्या जरूरतां हन। "
MAT,6,9,"“कने तुहां इस तरीके नैं प्रार्थना करा। ‘हे अहां दे पिता, तू जेह्ड़ा सुअर्गे च ऐ, तेरा नां पवित्र मन्नेया जां। "
MAT,6,10,"तेरा राज्ज औयें। तेरी इच्छा जिंआं सुअर्गे च पूरी हुंदी ऐ, तिंआं ई धरतिया पर भी होयैं। "
MAT,6,11,अहां दी दिन भर दी रोटी अज्ज अहां जो दे। 
MAT,6,12,"कने जिंआं अहां अपणे अपराधियां जो माफ कित्या ऐ, तिंआं ई तूमी अहां दे अपराधां जो माफ कर। "
MAT,6,13,"कने अहां जो परीक्षा च मत पा, अपर दुष्ट सैताने ते बचा। (क्जोकि राज्ज, शक्ति कने महिमा सदा तेरे ई हन।’ आमीन।) "
MAT,6,14,"“इसतांई जे तुहां माणुआं दे अपराध माफ करगे, तां तुहां दा सुअर्गीय पिता भी तुहां जो माफ करगा। "
MAT,6,15,"कने जे तुहां माणुआं दे अपराधां जो माफ नीं करगे, तां तुहां दा पिता भी तुहां दे अपराधां जो माफ नीं करगा। "
MAT,6,16,"“जाह़लू तुहां ब्रत करन, तां तुहां दे मुँऐ पर पाखंडियां साइआं उदासी ना होयैं, क्जोकि सैह़ अपणे मुँऐ जो बुरा बणाई रखदे हन, तांजे लोक तिन्हां जो ब्रत करणे आल़ा जाणन। मैं तुहां नैं सच्च ग्लांदा ऐ, कि सैह़ अपणा प्रतिफल़ पाई चुकेयो। "
MAT,6,17,"अपर जाह़लू तू ब्रत करैं अपणे सिरे पर तेल मल़ कने मुँऐ धोई लै, "
MAT,6,18,"तांजे लोक नीं पर तेरा पिता जेह्ड़ा गुप्त च ऐ, तिज्जो ब्रत करणे आल़ा जाणे। इसा हालता च तेरा पिता जेह्ड़ा गुप्त च दिक्खदा ऐ, तिज्जो प्रतिफल़ दिंगा। "
MAT,6,19,"“अपणे तांई धरतिया पर धन दौलत मत कठ्ठेरा, जित्थु कीड़ा कने भुत्थी खराब करदी ऐ, कने जित्थु चोर टक लगाई नैं चोरी लैंदे हन। "
MAT,6,20,"अपर खरे कम्म करी नैं अपणे तांई सुअर्गे च धन दौलत कठ्ठेरा, जित्थु ना तां कीड़ा कने ना भुत्थी खराब करदे हन, कने जित्थु ना चोर टक लगाई नैं चोरी सकदे हन। "
MAT,6,21,क्जोकि जित्थु तेरी धन दौलत ऐ तित्थु तेरा मन भी लगेया रैंह्गा। 
MAT,6,22,"“सरीरे दी अखीं दीय्ये साइआं हन, इसतांई जे तेरियां अखीं खरियां होन, तां तेरा सारा सरीर भी परगड़ा हुंगा। "
MAT,6,23,"अपर तेरियां अखीं बुरिआं होन। तां तेरा सारा सरीर भी नेहरा हुंगा। इसा बज़ाह ते सैह़ लौ जेह्ड़ी तिज्जो च ऐ, जे नेहरा होयैं तां सैह़ नेहरा कितणा बड्डा हुंगा। "
MAT,6,24,"“कोई भी माणु इक्की बग्ते च दूँ मालकां दी सेवा नीं करी सकदा, होई नीं सकदा कि सैह़ इक्की नैं बैर कने दूये नैं प्यार रखगा, इक्की नैं बफादार रैंह्गा कने दूये दी निंदा करगा। कने तिंआं ई तुहां परमात्मे दी कने धन दौलता दी दून्नी दी सेवा नीं करी सकदे। "
MAT,6,25,"“इसतांई मैं तुहां नैं ग्लांदा ऐ, कि अपणिया ज़िन्दगिया दे बारे च एह़ फिकर मत करा कि अहां क्या खाणा कने क्या पीणा, कने ना अपणे सरीरे तांई कि क्या लगाणा। क्या ज़िन्दगी खाणे ते, कने सरीर कपड़ेयां ते भी जादा कीमती नीं ऐ? "
MAT,6,26,"अम्बरे दे पंछियां जो दिक्खा सैह़ ना बांदे हन, ना बडदे हन, कने ना तां पेड़ूयां च कठ्ठेरदे हन। भिरी भी तुहां दा सुअर्गीय पिता तिन्हां जो खुआंदा ऐ। क्या तुहां तिन्हां ते जादा कीमती नीं हन? "
MAT,6,27,"तुहां च कुण ऐ, जेह्ड़ा फिकर करी नैं अपणिया उम्रा च इक्क घड़ी भी बधाई सकदा ऐ? "
MAT,6,28,"“कने कपड़ेयां तांई क्जो फिकर करदे हन, छैल़ जंगली फूलां दे बूटेयां पर ध्यान करा कि सैह़ किंआं बडुंदे हन। सैह़ ना मेहनत करदे हन, ना तां अपणे तांई कपड़े बणांदे हन। "
MAT,6,29,"तमी मैं तुहां नैं ग्लांदा ऐ, कि सुलेमान राजा भी अपणी पूरी राजपाठ आल़ी ज़िन्दगिया च इन्हां छैल़ जंगली फूलां साइआं नीं सज्जी सकेया। "
MAT,6,30,"इसतांई जाह़लू परमात्मैं दरबड़े दे घाऐ जो इतणा छैल़ बणाया ऐ, जेह्ड़ा अज्ज ऐ, कने कल तिसियो अग्गी च फूकदे हन, भिरी भी सैह़ तिसदा इतणा जादा ध्यान रखदा ऐ, तां हे बेबसुआसियो, तुहां दा सैह़ इन्हां ते भी जादा ध्यान रखगा। "
MAT,6,31,"“इसतांई तुहां फिकर करी नैं एह़ मत ग्लांदे कि अहां क्या खाणा, कने क्या पीणा, कने क्या लगाणा। "
MAT,6,32,"क्जोकि होरनी जातिआं दे लोक इन्हां सारियां चीज्जां दी फिकर करदे रैंह्दे हन, अपर तुहां फिकर मत करा, क्जोकि तुहां दा सुअर्गीय पिता जाणदा ऐ, कि तुहां जो इन्हां सारिया चीज्जां दी जरूरत ऐ। "
MAT,6,33,"इसतांई पैहल्ले तुहां परमात्मे दे राज्जे दी खोज करा, कने धार्मिकता दी ज़िन्दगी जीआ तां एह़ सारियां चीज्जां भी तुहां जो मिल्ली जागियां। "
MAT,6,34,"कने कल्ले दी फिकर मत करा, क्जोकि कल्ले दा दिन अपणी फिकर अप्पु करी लैंगा; अज्जे तांई अज्जे दा ई दुख बड़ा भरी ऐ।” "
MAT,7,1,"“भिरी यीशु ग्लाणा लग्गा, कुसी पर दोस मत लग्गा, कि तुहां पर भी दोस नीं लग्गैं। "
MAT,7,2,"क्जोकि जिंआं तुहां दोस लगांदे हन, तिंआं ई परमात्मा तुहां पर भी दोस लगांगा। कने जिंआं बर्ताब तुहां दूयेयां नैं करदे हन, तिंआं ई परमात्मा तुहां नैं भी करगा। "
MAT,7,3,"“तू क्जो अपणे भाऊये दी अखीं दे कखे जो दिक्खदा ऐ, कने तिज्जो अपणिया अखीं दा लट्ठा नीं दुस्सदा? "
MAT,7,4,"जाह़लू तेरिया ई अखीं च लट्ठा ऐ, तां तू अपणे भाऊये नैं किंआं ग्लाई सकदा ऐ, कि ‘ऊरेया मैं तेरिया अखीं ते कखे जो कड्डी दिंदा?’ "
MAT,7,5,"हे पाखंडी, पैहल्लैं अपणिया अखीं ते लट्ठे कड्डी लै, तां भिरी तू अपणे भाऊये दी अखीं दा कख खरे कित्ते दिक्खी नैं कड्डी सकगा। "
MAT,7,6,"“पवित्र चीज्ज कुत्तेआं जो मत देआ, कने अपणे मोती सूरां गांह मत पा, इआं ना होयैं कि सैह़ तिन्हां जो पैरां थल्लैं देई दैंन कने मुड़ी नैं तुहां जो चिरी-फाड़ी दैंन। "
MAT,7,7,"“परमात्मे ते मंगा, तां तुहां जो दित्ता जांगा। परमात्मे जो तोपगे, तां तुहां जो मिलगा। दरवाजे ठोरगे, तां तुहां तांई खोलेया जांगा। "
MAT,7,8,"क्जोकि जेह्ड़ा कोई मंगदा ऐ, तिसियो मिलदा ऐ, कने जेह्ड़ा तोपदा ऐ, सैह़ पांदा ऐ, कने जेह्ड़ा दरवाजे ठोरदा ऐ, तिस तांई खोलेया जांगा। "
MAT,7,9,"“तुहां च कोई भी ऐदेया माणु नीं ऐ, कि तिसदा जागत तिसते रोटी मंगे, तां सैह़ तिसियो पत्थर दैं। "
MAT,7,10,कने मच्छी मंगे तां सर्प दैं। 
MAT,7,11,"कने जाह़लू तुहां बुरे होई नैं अपणे बच्चेयां जो खरियां चीज्जां दैणा जाणदे हन, तां तुहां दा सुअर्गीय पिता भी अपणे मंगणे आल़ेआं जो खरियां चीज्जां क्जो नीं दिंगा? "
MAT,7,12,"इसा बज़ाह ते जेह्ड़ा कुच्छ तुहां चांह़दे हन, कि माणु तुहां सौगी करन, तुहां भी तिन्हां सौगी तिंआं ई करा। क्जोकि मूसा दिया व्यबस्था कने भविष्यवक्ता दिया सिक्षा दा ऐई मतलब ऐ। "
MAT,7,13,"“तुहां परमात्मे दे राज्जे च संगड़े दरवाजे ते ई दाखल होई सकदे हन, क्जोकि चौड़ा ऐ सैह़ दरवाजा कने सौखा ऐ सैह़ रस्ता जेह्ड़ा बरबादिया जो पज्जांदा ऐ; कने मते भरी लोक हन जेह्ड़े तिस च दाखल हुंदे हन। "
MAT,7,14,क्जोकि संगड़ा ऐ सैह़ दरवाजा कने औखा ऐ सैह़ रस्ता जेह्ड़ा सदा दी ज़िन्दगिया जो पज्जांदा ऐ। कने थोड़े लोक हन जेह्ड़े इस च दाखल हुंदे हन। 
MAT,7,15,"“झूठे भविष्यवक्ता ते चौकन्ने रेह्आ, जेह्ड़े भेड्डां दे भेसे च ओंदे हन, अपर असल च सैह़ चीरणे आल़े भेड़िये हन। "
MAT,7,16,तिन्हां दे कम्मां ते तुहां तिन्हां जो पणछैणी लैंगे। क्या माणु झाड़ियां ते अंगूर कने कन्डे आल़े झुड़ेयां ते धूड़े तोड़ी सकदे हन? 
MAT,7,17,इआं ई हर इक्क खरा रूख खरा फल़ दिंदा ऐ कने नकम्मा रूख बुरा फल़ दिंदा ऐ। 
MAT,7,18,"खरा रूख बुरा फल़ नीं देई सकदा, कने ना नकम्मा रूख खरा फल़ देई सकदा ऐ। "
MAT,7,19,"जेह्ड़ा-जेह्ड़ा रूख खरा फल़ नीं दिंदा, सैह़ बड्डेया कने अग्गी च पाणा ऐ, कने तिंआं ई झूठे भविष्यवक्तां नैं भी होणा ऐ। "
MAT,7,20,कने इआं ई तिन्हां दे कम्मां ते तुहां तिन्हां जो पणछैणी लैंगे। 
MAT,7,21,"“जेह्ड़ा मिन्जो नैं, ‘हे प्रभु, हे प्रभु’ ग्लांदा ऐ, तिन्हां च सारे ई सुअर्गे दे राज्जे च दाखल नीं होणे हन, अपर सैई जेह्ड़ा मेरे सुअर्गीय पिता दी इच्छा पर चलदा ऐ। "
MAT,7,22,"कने मते लोक न्याय दे दिन मिन्जो नैं ग्लांगे, ‘हे प्रभु हे प्रभु, क्या अहां तेरे नांऐ ते भविष्यवाणी नीं कित्ती, कने तेरे नांऐ ते दुष्टआत्मां जो नीं कड्डेया, कने तेरे नांऐ ते मते चमत्कार नीं कित्ते?’ "
MAT,7,23,"ताह़लू मैं तिन्हां नैं खुली नैं ग्लाई दिंगा, ‘मैं तुहां जो कदी नीं जाणेया। हे बुरे कम्मां करणे आल़ेयो, मेरे बक्खे ते चली जा।’ "
MAT,7,24,“इसतांई जेह्ड़ा कोई मेरियां एह़ गल्लां सुणी नैं तिन्हां जो मनदा ऐ सैह़ तिस अक्लमंद माणुये साइआं हुंगा जिन्नी अपणा घर पत्थरे दिया नीआं पर बणाया। 
MAT,7,25,"कने अम्बर बरैया, कने पाणी आया, कने तफान चलेया, कने तिस घरे नैं टकराया भिरी भी सैह़ नीं टैत्था, क्जोकि तिसदियां नीआं पत्थरे पर पाईयां थियां। "
MAT,7,26,"अपर जेह्ड़ा कोई मेरियां एह़ गल्लां सुणदा ऐ कने तिन्हां पर नीं चलदा, सैह़ तिस मूर्ख माणुये साइआं हुंगा जिन्नी अपणा घर रेता पर बणाया। "
MAT,7,27,"कने अम्बर बरैया, कने पाणी आया कने तफान चलेया, कने तिस घरे नैं टकराया कने सैह़ टेई नैं सत्यानाश होई गेआ।” "
MAT,7,28,"जाह़लू यीशु एह़ गल्लां ग्लाई बैठा, तां इआं होएया कि भीड़ तिसदिया सिक्षा ते हरान होई। "
MAT,7,29,क्जोकि सैह़ तिन्हां दे सास्त्री माणुआं साइआं नीं अपर अधिकारिये साइआं तिन्हां जो सिक्षा दिंदा था। 
MAT,8,1,"जाह़लू यीशु प्हाड़े ते लुत्था, तां इक्क बड़ी बड्डी भीड़ तिसदे पचांह़ चली पेई। "
MAT,8,2,"कने दिक्खा इक्की कोढ़ियें बक्खे आई नैं तिसियो प्रणांम कित्ता कने ग्लाया, “हे प्रभु, जे तू चां तां मिन्जो खरा करी सकदा ऐ।” "
MAT,8,3,"यीशुयैं हत्थ गांह करी नैं तिसियो छुता, कने ग्लाया , “मैं चांह़दा ऐ, तू खरा होई जां।” कने सैह़ तिसी बग्त कोढ़े ते खरा होई गेआ। "
MAT,8,4,"भिरी यीशु तिस नैं ग्लाणा लग्गा, “दिक्ख, इसा गल्ला दे बारे च कुसी नैं मत ग्लांदा, अपर जाई नैं अप्पु जो याजके जो दस्स कने जेह्ड़ा चढ़ावा मूसैं भविष्यवक्तैं दस्सेया ऐ तिसियो भेंट चढ़ा तांजे तिन्हां लोकां जो पता लग्गी जां कि तू खरा होई गेआ।” "
MAT,8,5,"जाह़लू यीशु कफरनहूम सैहरे च आया तां इक्क रोमी सूबेदारें तिस अल्ल आई करी तिस नैं विणती कित्ती, "
MAT,8,6,"“हे प्रभु, मेरा दास घरैं अधरंगे दिया बमारिया नैं बड़ा दुखी पेआ ऐ।” "
MAT,8,7,"तिन्नी तिस नैं ग्लाया, “मैं आई नैं तिसियो खरा करगा।” "
MAT,8,8,"सूबेदारें जवाब दित्ता, “हे प्रभु, मैं इस जोग्गा नीं कि तू मेरे घरैं औयें, अपर सिर्फ मुँऐ ते ग्लाई दे तां मेरा दास ठीक होई जांगा। "
MAT,8,9,"मिन्जो पता ऐ, कि मैं भी कुसी अधिकारिये थल्लैं कम्म करणे आल़ा माणु ऐ, कने मिन्जो थल्लैं भी कुच्छ सपाई कम्म करदे हन, जाह़लू मैं इक्की जो हुक्म देई नैं ग्लांदा, कि जा, तां सैह़ चली जांदा ऐ। कने दूये नैं, ‘आ,’ तां सैह़ आई जांदा ऐ। कने जाह़लू अपणे दासे नैं ग्लांदा, एह़ कम्म कर। तां सैह़ तिस कम्मे करदा ऐ।” "
MAT,8,10,"एह़ सुणी नैं यीशु बड़ा हरान होएया, कने जेह्ड़े तिसदे पचांह़ ओआ दे थे तिन्हां नैं ग्लाणा लग्गा, “मैं तुहां नैं सच्च ग्लांदा ऐ, कि मैं इस्राएल देसे दे लोकां च भी ऐदेया बसुआस नीं दिख्या। "
MAT,8,11,"कने मैं तुहां नैं ग्लांदा ऐ, कि संसारे ते दूईआं जातिआं दे मते सारे लोक आई नैं अब्राहमे कने इसहाके कने याकूबे सौगी सुअर्गे दे राज्ज च बैगें। "
MAT,8,12,अपर यहूदी लोक बाहर नेहरे च पाई दित्ते जांगे तित्थु रोणा कने दंदा दा पीणा होणा।” 
MAT,8,13,"ताह़लू यीशुयैं रोमी सूबेदारे नैं ग्लाया, “घरेयो जा, कने जिंआं तेरा बसुआस ऐ तिंआं तिज्जो तांई होयैं।” कने तिसदा दास तिसी बग्त खरा होईया। "
MAT,8,14,"यीशु जाह़लू पतरसे दे घरे आया, तां तिन्नी तिसदिया सस्सु जो बड़ा भरी बुखार नैं बमार पेईयो दिख्या। "
MAT,8,15,"तिन्नी तिसादा हत्थ छुता कने तिसादा बुखार उतरी गेआ, कने सैह़ उठी नैं तिसदी आदर खातर करणा लग्गी। "
MAT,8,16,जाह़लू संझ होई ताह़लू सैह़ तिस अल्ल मतेआं लोकां जो लेई नैं आये जिन्हां च दुष्टआत्मां थियां कने तिन्नी तिन्हां आत्मा जो अपणे वचने नैं कड्डी दित्ता; कने सारे बमारां जो खरा कित्ता। 
MAT,8,17,तांजे जेह्ड़ा वचन यशायाह भविष्यवक्तैं ग्लाया था सैह़ पूरा होयैं: “तिन्नी अप्पु पर अहां दियां कमजोरियां जो लेई लेआ कने अहां दियां बमारियां जो चुक्की लेआ।” 
MAT,8,18,यीशुयैं जाह़लू अपणे चौंन्नी पास्सेयां ते लोकां दी इक्क बड़ी बड्डी भीड़ दिक्खी नैं अपणे चेलेयां जो झीला दे पारली तरफ जाणे दा हुक्म दित्ता। 
MAT,8,19,"जिंआं ई सैह़ तित्थु ते जाणे दे त्यारी करा दे थे, ताह़लू इक्क सास्त्री माणु तिस अल्ल आई नैं तिस नैं ग्लाणा लग्गा, “हे गुरू, जित्थु कुत्थी तू जांगा, मैं तिज्जो पचांह़-पचांह़ चलगा।” "
MAT,8,20,"यीशुयैं तिस नैं ग्लाया, “गीदड़ीं दियां झोरीं कने अम्बरे दे पंछियां दे अल्ले हुंदे हन, अपर मैं माणुये दा पुत्तर होई नैं भी मिन्जो अल्ल रैहणे तांई घर नीं ऐ।” "
MAT,8,21,"इक्क होर चेलैं तिस नैं ग्लाया, “हे प्रभु मिन्जो पैहल्लैं घरेयो जाणा दे, तांजे मैं अपणे बुढ़े दे मरने ते बाद तिसियो दब्बी करी, भिरी तिज्जो पचांह़ चलगा।” "
MAT,8,22,"यीशुयैं तिस नैं ग्लाया, “तू मिन्जो पचांह़ चली पो, कने जेह्ड़े आत्मिक रूप ते मुड़दे हन, तिन्हां जो अपणे मुड़दे दब्बणा दे।” "
MAT,8,23,"जाह़लू सैह़ किस्तिया पर चढ़ेया, तां तिसदे चेले तिसदे पचांह़ चली पै। "
MAT,8,24,"कने दिक्खा, झीला च इक्क देहया बड़ा तफान आया कि किस्ती लैहरां नैं डुबणा लग्गी, कने यीशु सुतेया था। "
MAT,8,25,"ताह़लू चेलेयां तिसदे बक्खे आई नैं यीशुये जो जगाया कने ग्लाया, “हे प्रभु अहां जो बचा, अहां डुबी चलेयो हन।” "
MAT,8,26,"यीशुयैं तिन्हां नैं ग्लाया, “हे बेबसुआसियो, क्जो डरा दे हन?” ताह़लू तिन्नी उठी करी तफाने कने पांणिये जो झिड़केया, कने सब कुच्छ सांत होई गेआ। "
MAT,8,27,"कने सैह़ हरान होई नैं ग्लाणा लग्गे, “एह़ कदेया माणु ऐ कि तफान कने पांणिये दियां लैहरां कने दुष्टआत्मां भी इसदा हुक्म मनदियां हन।” "
MAT,8,28,"जाह़लू यीशु तिस पार गिरासेनियां दे प्रदेसे च पुज्जा, तां दो माणु जिन्हां च दुष्टआत्मां थियां कब्रां च रैंह्दे थे सैह़ तिसियो मिल्ले। सैह़ इतणे खतरनाक थे कि तिस रस्ते च कोई भी नीं जाई सकदा था। "
MAT,8,29,"तिन्हां जोरे नैं डड्डी करी ग्लाया, “हे परमात्मे दे पुत्तर, अहां दा तिज्जो नैं क्या कम्म? क्या तू बग्ते ते पैहल्ले अहां जो दुख दैणे तांई ऐत्थु आईआ ऐ?” "
MAT,8,30,तिन्हां ते थोड़िया दूरिया पर मते भरी सूअरां दा झुंड चुगा दा था। 
MAT,8,31,"दुष्टआत्मां तिस नैं एह़ ग्लाई नैं विणती कित्ती, “जे तू अहां जो कड्डगा, तां इन्हां सूअरां च घल्ली दे।” "
MAT,8,32,"तिन्नी तिन्हां नैं ग्लाया, “जा।” कने दुष्टआत्मां निकल़ी नैं सूअरां अंदर समाईयां कने दिक्खा सारे सूअर खड़िया भेठी ते रिड़की नैं पांणिये च जाई पै, कने डुबी करी मरी गै। "
MAT,8,33,"कने तिन्हां सूअरां दे गुआले नठ्ठी गै, कने सैहरे च जाई नैं एह़ सारियां गल्लां कने जिन्हां च दुष्टआत्मां थियां तिन्हां दा सारा हाल सणाई दित्ता। "
MAT,8,34,"ताह़लू सारे सैहरे दे लोक यीशुये नैं मिलणा चली आये, कने तिसियो दिक्खी नैं विणती कित्ती कि अहां दे लाक्के ते बाहर चली जा। "
MAT,9,1,"भिरी यीशु किस्तिया पर चढ़ी नैं पारले पास्सेयो चली गेआ, कने अपणे सैहरे च आया। "
MAT,9,2,"कने दिक्खा, कुच्छ लोक अधरंगे दे इक्की रोगिये जो मंजोल़ूये पर चुक्की नैं तिस अल्ल लेई आये। यीशुयैं तिन्हां दा बसुआस दिक्खी नैं तिस अधरंगे दे रोगिये नैं ग्लाया, “हे जागत, हौंसला रख। तेरे पाप माफ होये।” "
MAT,9,3,"इसा गल्ला पर कई सास्त्री माणु सोचणा लग्गे, “एह़ तां परमात्मे दी निंदा करदा ऐ।” "
MAT,9,4,"यीशुयैं तिन्हां दे मने दियां गल्लां जाणी नैं ग्लाया, “तुहां लोक अपणे-अपणे मने च बुरा बचार क्जो करा दे हन? "
MAT,9,5,"सौखा क्या ऐ, एह़ ग्लाणा, ‘तेरे पाप माफ होये,’ या एह़ ग्लाणा ‘उठ कने चल फिर।’ "
MAT,9,6,"अपर इसतांई कि तुहां जाणी लेआ कि मैं माणुये दा पुत्तर जिसियो धरतिया पर पाप माफ करणे दा हक्क ऐ।” यीशु अधरंगे दे रोगिये नैं ग्लाणा लग्गा, “उठ, अपणे मंजोल़ूये चुक, कने अपणे घरे जो चली जा।” "
MAT,9,7,सैह़ उठी नैं अपणे घरेयो चली गेआ। 
MAT,9,8,"लोक एह़ सब दिक्खी नैं हरान होई गै, कने परमात्मे दी महिमा करणा लग्गे जिन्नी माणुआं जो ऐदेया हक्क दित्या ऐ। "
MAT,9,9,"तित्थु ते गांह जाई नैं यीशुयैं मत्ती नांऐ दे इक्की माणुये जो चुंगी लैणे दिया चौकिआ पर बैठेयो दिख्या, कने तिस नैं ग्लाणा लग्गा, “मिन्जो पचांह़ चली पौ।” सैह़ उठी नैं यीशुये पचांह़ चली पेआ। "
MAT,9,10,"जाह़लू यीशु लेविये दे घरैं खाणा-खाणा बैठा, तां मते भरी चुंगी लैणे आल़े कने पापी आई नैं यीशु कने तिसदे चेलेयां सौगी खाणा खाणे तांई बैठे। "
MAT,9,11,"एह़ दिक्खी नैं फरीसी माणुआं तिसदे चेलेयां नैं ग्लाया, “तुहां दा गुरू चुंगी लैणे आल़ेआं कने पापियां सौगी क्जो खांदा ऐ?” "
MAT,9,12,"एह़ सुणी करी यीशु तिन्हां नैं ग्लाणा लग्गा, “बैद भले चंगेया तांई नीं अपर बमारां तांई जरूरी हुंदे हन। "
MAT,9,13,"इसतांई तुहां जाई नैं इसदा मतलब सीखी लेआ। मैं बलिदान नीं अपर दया चांह़दा। क्जोकि मैं धर्मियां जो नीं, अपर पापियां जो सदणा आया ऐ तांजे पापी उद्धार पान।” "
MAT,9,14,"ताह़लू यूहन्ने दे चेलेयां तिस अल्ल आई नैं ग्लाया, “क्या बज़ाह ऐ कि अहां कने फरीसी माणु इतणा ब्रत करदे हन, अपर तेरे चेले ब्रत नीं करदे?” "
MAT,9,15,"यीशु तिन्हां नैं ग्लाणा लग्गा, “क्या बराती, जाह़लू तिकर लाड़ा तिन्हां सौगी ऐ, दुखी होई सकदे हन? अपर सैह़ दिन ओंगे जाह़लू लाड़ा तिन्हां ते लग्ग होई जांगा, तिस बग्त सैह़ ब्रत करगे। "
MAT,9,16,"नौये कपड़े दा कितरू छेकी करी कोई भी पराणे कपड़े च कितरू नीं लगांदा, क्जोकि सैह़ कितरू तिस कपड़े ते सब कुच्छ खींजी लैंदा ऐ, कने सैह़ होर जादा छकूई जांदा ऐ। "
MAT,9,17,"कने कोई भी माणु ताजा अंगूरा दा रस पराणियां पत्तल़ियां सराईयां च नीं भरदे हन, क्जोकि देहया करणे ते सराईयां फटी जांदियां हन, कने अंगूरा दा रस निकल़ी जांदा ऐ कने सराईयां बरबाद होई जादियां हन, अपर ताजा अंगूरा दा रस नौईआं मोटियां सराईयां च पांदे हन, कने सैह़ दोयो बची रैंह्दे हन ऐ।” "
MAT,9,18,"यीशु तिन्हां नैं एह़ गल्लां ग्ला दा ई था, कि दिक्खा, इक्की आराधनालय दे अधिकारियैं आई नैं तिसियो प्रणांम कित्ता कने ग्लाया, “मेरी कुड़ी हुण ई मरी ऐ, अपर चली नैं अपणा हत्थ तिसा पर रख, तां जे सैह़ जिन्दी होई जां।” "
MAT,9,19,यीशु उठी नैं अपणे चेलेयां जो लेई करी तिस सौगी चली पेआ। 
MAT,9,20,"कने दिक्खा, इक्की जणासा जो बारांह साल ते खून चलणे दी बमारी थी, तिन्नै पचांह़ ते आई करी तिसदे कपड़े दे पल्ले जो छुई लेआ। "
MAT,9,21,क्जोकि सैह़ अपणे मने च ग्लांदी थी “जे मैं तिसदे कपड़े जो ई छुई लैंगी तां खरी होई जांगी।” 
MAT,9,22,"यीशुयैं मुड़ी नैं तिसायो दिख्या कने ग्लाया, “कुड़िये हौंसला रख; तेरे बसुआसैं तिज्जो खरा कित्ता ऐ।” सैह़ जणांस तिसी बग्त खरी होई गेई। "
MAT,9,23,"जाह़लू यीशु तिस अधिकारिये दे घरैं पुज्जा, कने बंसरी बजाणे आल़ेआं कने भीड़ा जो रोल़ा पांदे दिख्या, "
MAT,9,24,"ताह़लू ग्लाया, “हटी जा कुड़ी मरियो नीं, अपर सुतियो ऐ।” इसा गल्ला सुणी नैं सैह़ यीशु पर हंसणा लग्गे। "
MAT,9,25,"अपर जाह़लू भीड़ कड्डी दित्ती, तां तिन्नी अंदर जाई नैं कुड़िया दा हत्थ पकड़ेया, कने सैह़ जिन्दी होई गेई। "
MAT,9,26,कने इसा गल्ला दी खबर तिस सारे देसे च फैली गेई। 
MAT,9,27,"जाह़लू यीशु तित्थु ते गांह गेआ, तां दो अन्ने तिसदे पचांह़ जोरे नैं एह़ ग्लांदे चल्ले, “हे दाऊदे दे वंश अहां पर दया कर।” "
MAT,9,28,"जाह़लू सैह़ घरैं पुज्जा, तां सैह़ अन्ने तिस अल्ल आये, कने यीशुयैं तिन्हां नैं ग्लाया, “क्या तुहां जो बसुआस ऐ कि मैं तुहां जो खरा करी सकदा ऐ?” तिन्हां तिस नैं ग्लाया, “हाँ प्रभु अहां बसुआस करदे हन कि तुहां अहां जो खरे करी सकदे हन।” "
MAT,9,29,"ताह़लू तिन्नी तिन्हां दियां अखीं छुई नैं ग्लाया, “तुहां दे बसुआसे मताबक तुहां तांई होयैं।” "
MAT,9,30,"कने सैह़ तिसी बग्त दिक्खणा लग्गी पै। यीशुयैं तिन्हां जो चतौणी देई नैं ग्लाया, “चौकन्ने रेह्आ कि जेह्ड़ी भलाई मैं तुहां नैं कित्ती कुसी नैं मत दस्सदे।” "
MAT,9,31,अपर तिन्हां तित्थु ते निकल़ी नैं सारे देसे च तिसदा नां फैलाई दित्ता। 
MAT,9,32,"जाह़लू सैह़ बाहर जा दे थे, ताह़लू कुच्छ लोक इक्की जफ्फे जो जिस च दुष्टआत्मा थी, यीशु अल्ल लेई आये; "
MAT,9,33,"कने जाह़लू यीशुयैं दुष्टआत्मा बाहर कड्डी दित्ती, तां जफ्फा ग्लाणा लग्गी पेआ। एह़ सब दिक्खी करी भीड़ा दे लोक हरान होई नैं ग्लाणा लग्गे, “इस्राएल देसे च ऐदेया कदी भी नीं दिख्या।” "
MAT,9,34,"अपर फरीसी माणुआं ग्लाया, “एह़ तां दुष्टआत्मां दे प्रधान बालजबूल सैताने दी मदत लेई नैं दुष्टआत्मां जो कड्डदा ऐ।” "
MAT,9,35,"यीशु गलील प्रदेसे दे सारे सैहरां कने ग्रां च घूमदा रेह्आ कने तिन्हां दे आराधनालयां च सिक्षा दिंदा, कने परमात्मे दे राज्जे दा सुसमाचार प्रचार करदा, कने हर किस्मां दियां बमारियां कने कमजोरियां जो दूर करदा रेह्आ। "
MAT,9,36,"जाह़लू तिन्नी भीड़ा जो दिख्या तां तिसियो लोकां पर तरस आया, क्जोकि सैह़ तिन्हां भेड्डां साइआं थे जिन्हां दा कोई रखवाल़ा नीं होयैं, सैह़ बेचैन कने भटकेयो थे। "
MAT,9,37,"ताह़लू तिन्नी अपणे चेलेयां नैं ग्लाया, “मते खेत पकी गियो हन, अपर मजदूर घट हन। "
MAT,9,38,इसतांई खेते दे मालके नैं विणती करा कि सैह़ अपणे खेतां च कम्म करणे तांई होर मजदूर घल्ली दैं।” 
MAT,10,1,भिरी यीशुयैं अपणे बारांह चेलेयां जो अप्पु अल्ल सद्देया कने तिन्हां जो दुष्टआत्मां पर हक्क दित्ता कि तिन्हां जो कड्डी सकन कने हर किस्मां दियां बमारियां कने हर किस्मां दियां कमजोरियां जो दूर करन। 
MAT,10,2,"इन्हां बाराह प्रेरितां दे नां एह़ हन पैहल्ला शमौन, जेह्ड़ा पतरस नांऐ ते जाणेयां जांदा ऐ, कने तिसदा भाऊ अन्द्रियास कने जबदिये दा पुत्तर याकूब, कने तिसदा लोक्का भाऊ यूहन्ना, "
MAT,10,3,"फिलिप्पुस, कने बरतुल्मै, थोमा कने चुंगी लैणे आल़ा मत्ती, हलफईये दा पुत्तर याकूब, कने तद्दै, "
MAT,10,4,"शमौन कनानी, कने यहूदा इस्करियोती जिन्नी बादे च यीशुये जो पकड़ुआई भी दित्ता। "
MAT,10,5,"इन्हां बारांह चेलेयां जो यीशुयैं एह़ हुक्म देई नैं घल्लेया, “होरनी जातिआं दे पास्से मत जांदे, कने सामरियां दे कुसी भी सैहरे दे अंदर मत जांदे। "
MAT,10,6,अपर इस्राएल दे परवारे दियां गुआचिआं भेड्डां अल्ल जान्नेयों। 
MAT,10,7,"कने चलदे-चलदे एह़ प्रचार करी नैं ग्ला, सुअर्गे दा राज्ज नेड़े आई गेआ ऐ। "
MAT,10,8,"बमारां कने कोढ़ियां जो ठीक करा, मरेयां जो जिन्दा करा, दुष्टआत्मां जो कड्डा। तुहां मुफ्ते च पाया कने मुफ्ते च देआ। "
MAT,10,9,"अपणेयां झोल़ुयां च ना तां सोन्ना, कने ना तां धन दौलत, कने ना तां तांबा रखा; "
MAT,10,10,"रस्ते तांई ना झोल़ा रखा, ना दो कपड़ेयां दी जोड़ी, ना जूते कने ना सोठी लेआ, क्जोकि मजदूरे जो तिसदी मजदूरी मिलणी चाइदा। "
MAT,10,11,"“जिस कुसी सैहरे या ग्रांऐ च जा, तां पता करा कि तित्थु कुण नेक माणु ऐ। कने जाह़लू तिकर औत्थू ते तुहां नीं निकल़न, तिस अल्ल ई रेह्आ। "
MAT,10,12,कने घरे च अंदर जांदे बग्त तिसियो आसीष दिनेयों। 
MAT,10,13,"जे तिस घरे दे माणु नेक हुंगे तां परमात्मे दी सांति तिन्हां पर पुज्जगी, जे तिस घरे च कोई माणु जेह्ड़ा परमात्मे ते सांति पाणा चांह़दा ऐ, तां सैह़ सांति तिस पर हुंगी, नीं तां तुहां अल्ल बापस आई जांगी। "
MAT,10,14,"कने जेह्ड़ा कोई तुहां दा आदर ना करैं कने तुहां दियां गल्लां नीं सुणे, तिस घरे या तिस सैहरे ते निकल़दे ई अपणे पैरां दिया धूड़ी झाड़ी देआ। "
MAT,10,15,"मैं तुहां नैं सच्च ग्लांदा ऐ, कि न्याय दे दिन तिस देसे दे लोकां दी हालत सदोम कने अमोरा देसां दे लोकां दी हालत जादा झेलणे जोग्गी होणी ऐ। "
MAT,10,16,"“दिक्खा, मैं तुहां जो भेड्डां साइआं भेड़ियां दे बिच्च घल्लदा ऐ, इसतांई सर्पां साइआं अक्लमंद कने कबूतरां साइआं भोल़े बणा। "
MAT,10,17,"अपर लोकां ते चौकन्ने रेह्आ, क्जोकि सैह़ तुहां जो पंचायती दे हुआलैं करगे, कने अपणे आराधनालयां च तुहां जो कोड़े मारगे। "
MAT,10,18,"तुहां मिन्जो तांई हाकमां कने राजेयां साइआं तिन्हां पर, कने होरनी जातिआं दे लोकां पर गवाह होणे तांई पेस कित्ते जांगे। "
MAT,10,19,"जाह़लू सैह़ तुहां जो पकड़ुआंगे तां एह़ फिकर मत करदे कि अहां किंआं क्या ग्लांगे क्जोकि जेह्ड़ा कुच्छ तुहां जो ग्लाणा हुंगा, सैह़ तिसी बग्त तुहां जो दस्सी दित्ता जांगा। "
MAT,10,20,"क्जोकि ग्लाणे आल़े तुहां नीं हन, अपर तुहां दे पिता परमात्मे दा आत्मा तुहां च ग्लांदा ऐ। "
MAT,10,21,"“भाऊ भाऊये जो कने पिता जागते जो मारने तांई हुआलैं करगे, कने बच्चे मांऊ-बुढ़े दे खलाफ उठी नैं तिन्हां जो मरवाई दिंगे। "
MAT,10,22,"मेरे नांऐ दे खातर सारेयां लोकां तुहां नैं बैर रखणा, अपर जेह्ड़ा आखरी तिकर सबर रखगा तिसदा उद्धार होणा ऐ। "
MAT,10,23,"जाह़लू सैह़ तुहां जो इक्की सैहरे च सतांगे, तां दूये जो नठ्ठी जान्नेयों। मैं तुहां नैं सच्च ग्लांदा ऐ, जाह़लू तिकर तुहां इस्राएल देसे दे सारेयां सैहरां च नीं घूमी लैंगे, तां मैं माणुये दा पुत्तर आई जांगा। "
MAT,10,24,"“चेला अपणे गुरूये ते बड्डा नीं हुंदा, कने ना दास अपणे मालके ते। "
MAT,10,25,चेले तांई अपणे गुरूये साइआं कने दासे दा मालके साइआं बणना ई काफी ऐ। जाह़लू लोकां घरे दे मालके जो बालजबूल सैतान ग्लाया तां सैह़ तिसदे घरे आल़ेआं जो क्या कुच्छ नीं ग्लांगे। 
MAT,10,26,"“इसतांई लोकां ते मत डरदे, क्जोकि कुच्छ ढकेया नीं जेह्ड़ा कुआड़ेया नीं जांगा, कने ना कुच्छ छुपेया ऐ जेह्ड़ा जाणेयां नीं जांगा। "
MAT,10,27,"जेह्ड़ा मैं तुहां नैं नेहरे च ग्लांदा ऐ, तिसियो तुहां लौई च ग्ला, कने जेह्ड़ा तुहां कंन्न लगाई नैं सुणदे हन, तिसियो छत्ती पर चढ़ी नैं प्रचार करा। "
MAT,10,28,"जेह्ड़े सरीरे जो मारदे हन, अपर सैह़ आत्मा जो नीं मारी सकदे। तिन्हां ते मत डरदे, अपर परमात्मे ते डरा, जेह्ड़ा आत्मा कने सरीर दून्नी जो नरके च नास करी सकदा ऐ। "
MAT,10,29,क्या पैसेयां च दो चिड़ियां नीं बिकदियां? भिरी भी तुहां दे पिता दी मर्जिया बगैर तिन्हां च इक्क भी धरतिया पर नीं पेई सकदी। 
MAT,10,30,"परमात्मा तुहां दिया ज़िन्दगिया दी हर इक्की गल्ला दा ध्यान रखदा ऐ, ऐत्थु तिकर तिन्नी तुहां दे सिरे दा इक्क-इक्क बाल़ गिणेया ऐ। "
MAT,10,31,इसतांई डरा मत; तुहां मतिआं चिड़ियां ते बधी नैं हन। 
MAT,10,32,"“जेह्ड़ा कोई माणुआं सामणै मिन्जो अपनाई लैंगा, तिसियो मैं भी अपणे सुअर्गीय पिता दे सामणै अपनाई लैंगा। "
MAT,10,33,"अपर जेह्ड़ा कोई माणुआं दे सामणै मिन्जो नकारी दिंगा, तिसियो मैं भी अपणे सुअर्गीय पिता दे सामणै नकारी दिंगा। "
MAT,10,34,"“एह़ मत समझा कि मैं धरतिया पर लोकां बिच्च मेल-जोल करवाणा आया ऐ। मैं मेल-जोल करवाणा नीं आया, अपर तलवार चलवाणा आया। "
MAT,10,35,"मैं तां आया ऐ कि माणुये जो तिसदे बुढ़े ते, कने कुड़िया जो तिसा दिया मांऊ ते, कने नुआं जो तिसा दिया सस्सु ते लग्ग करी दैं, "
MAT,10,36,माणुये दे बैरी तिसदे घरे दे ई लोक हुंगे। 
MAT,10,37,"“जेह्ड़ा मांऊ या बुढ़े जो मिन्जो ते जादा प्यारा जाणदा ऐ, सैह़ मेरा चेला बणने जोग्गा नीं, कने जेह्ड़ा जागते या कुड़िया जो मिन्जो ते जादा प्यारा जाणदा ऐ, सैह़ मेरा चेला बणने जोग्गा नीं ऐ। "
MAT,10,38,"कने जेह्ड़ा मेरा चेला बणना चांह़दा ऐ, तां सैह़ अपणिया सूल़िया चुक्की नैं मिन्जो पचांह़ चली औयें सैह़ मिन्जो जोग्गा ऐ। "
MAT,10,39,"जेह्ड़ा अपणे प्राणा जो बचांदा ऐ, सैह़ अपणे प्राणा गुआंगा; कने जेह्ड़ा मेरिया बज़ाह ते अपणे प्राणा गुआंदा ऐ सैह़ अपणे प्राणा बचांगा। "
MAT,10,40,"“जेह्ड़ा तुहां जो अपनांदा ऐ, सैह़ मिन्जो अपनांदा ऐ, कने जेह्ड़ा मिन्जो अपनांदा ऐ, सैह़ मेरे घल्लणे आल़े जो अपनांदा ऐ। "
MAT,10,41,"जेह्ड़ा भविष्यवक्ता जो भविष्यवक्ता जाणी करी ग्रहण करैं, सैह़ भविष्यवक्ता साइआं परमात्मे ते प्रतिफल़ पांगा। कने जेह्ड़ा धर्मी जो धर्मी जाणी नैं ग्रहण करैं, सैह़ धर्मिये साइआं परमात्मे ते प्रतिफल़ पांगा। "
MAT,10,42,"जेह्ड़ा कोई इन्हां छोटेयां च इक्की जो मेरा चेला जाणी नैं सिर्फ इक्क ग्लास ठंडा पांणिये दा पियां, तां मैं तुहां नैं सच्च ग्लांदा ऐ, तिसियो तिसदा प्रतिफल़ जरूर मिलगा।” "
MAT,11,1,"जाह़लू यीशु अपणे बाराह चेलेयां जो हुक्म देई बैठा, तां सैह़ चेलेयां दे सैहरां च सिक्षा कने प्रचार करणे जो तित्थु ते चली गेआ। "
MAT,11,2,"यूहन्ने जेला च मसीह दे कम्मां दी खबर सुणी करी अपणे चेलेयां जो तिस अल्ल एह़ पुछणे तांई घल्लेया, "
MAT,11,3,"“क्या ओणे आल़ा मसीह तू ई ऐ, जिसियो परमात्मैं घल्लणे दा वादा कित्या, या अहां कुसी दूये दा इन्तजार करन?” "
MAT,11,4,"यीशुयैं जवाब दित्ता, “जेह्ड़ा कुच्छ तुहां सुणा दे हन कने दिक्खा दे हन, सैह़ सब जाई नैं यूहन्ने जो दस्सी देआ, "
MAT,11,5,"कि अन्ने दिक्खदे हन, कने लंगड़े हंडदे-फिरदे हन, कोढ़ी खरे कित्ते जांदे हन कने बोल़े सुणदे हन, मुड़दे जिन्दे हुंदे हन, कने गरीबां जो सुसमाचार सणाया जांदा ऐ। "
MAT,11,6,"कने धन ऐ सैह़, जेह्ड़ा मिन्जो पर शक नीं करदा।” "
MAT,11,7,"जाह़लू यूहन्ने दे चेले तित्थु ते चली पै, तां यीशु यूहन्ने दे बारे च लोकां नैं ग्लाणा लग्गा, “तुहां सुनसाण जगाह च क्या दिक्खणा गियो थे? क्या हौआ नैं झुलदे होये कनेड़े जो? "
MAT,11,8,"भिरी तुहां क्या दिक्खणा गियो थे? क्या मैंह्गे कपड़े लगाणे आल़े लोकां जो? नीं, अपर सुणा जेह्ड़े मैंह्गे कपड़े लगांदे हन, सैह़ मैहलां च रैंह्दे हन। "
MAT,11,9,"तां भिरी क्जो गियो थे? क्या कुसी भविष्यवक्ता जो दिक्खणे जो, हाँ मैं तुहां नैं ग्लांदा ऐ, कि भविष्यवक्ता ते भी बड्डे जो। "
MAT,11,10,"एह़ सैई यूहन्ना ऐ जिसदे बारे च पवित्रशास्त्रे च लिख्या ऐ: ‘दिक्ख मैं संदेसा दैणे आल़े जो तिज्जो गांह घल्लदा ऐ, जेह्ड़ा तिज्जो गांह तेरा रस्ता त्यार करगा।’ "
MAT,11,11,"“मैं तुहां नैं सच्च ग्लांदा ऐ, कि जितणे भी माणु जणासा ते पैदा होएयो हन, तिन्हां सबना च यूहन्ना बपतिस्मा दैणे आल़े ते कोई बड्डा नीं होएया; अपर जेह्ड़ा सुअर्ग दे राज्जे च लोक्के ते लोक्का ऐ सैह़ तिसते भी बड्डा ऐ। "
MAT,11,12,"यूहन्ना बपतिस्मा दैणे आल़े दे बग्ते ते लेई करी हुण तिकर सुअर्गे दा राज्ज पूरिया सक्तिया नैं फैलदा रेह्आ ऐ, कने जेह्ड़े अत्याचारी लोक हन, सैह़ इसदा नास करा दे हन। "
MAT,11,13,सारे भविष्यवक्तां दियां कताबां कने मूसा दी व्यबस्था यूहन्ना बपतिस्मा दैणे आल़े तिकर भविष्यवाणी करदियां रेईयां। 
MAT,11,14,"जे तुहां इस सच्च पर बसुआस करी सकदे हन तां सुणा कि भविष्यवक्ता एलिय्याह जिसदे ओणे दी भविष्यवाणी कित्तियो थी, सैह़ ऐई ऐ। "
MAT,11,15,"जेह्ड़े समझी सकदे हन, तिसियो ध्याने नैं सुणन कने मन्नी भी लैन। "
MAT,11,16,"“मैं इस बग्ते दे लोकां दी तुलणा कुस नैं करैं? सैह़ तिन्हां जागतां साइआं हन, जेह्ड़े बजारां च बेई नैं इक्की दूये नैं दस्सी करी ग्लांदे हन, "
MAT,11,17,"कि अहां तुहां तांई बंसरी बजाई, अपर तुहां नीं नचे; अहां सोकगीत भी गाऐ, भिरी भी तुहां नीं रोये। "
MAT,11,18,"क्जोकि यूहन्ना ना तां रोटी खांदा, ना अंगूरा दा रस पींदा था, कने भिरी भी सैह़ ग्लांदे हन, तिस च दुष्टआत्मा ऐ। "
MAT,11,19,"अपर जाह़लू मैं माणु दा पुत्तर खांदा पींदा आया, कने सैह़ ग्लांदे हन, दिक्खा, पेटू कने पियक्कड़ माणु, जेह्ड़ा चुंगी लैणे आल़ेआं दा कने पापियां दा साथी ऐ। अपर ज्ञान अपणे कम्मां दिया बज़ाह ते सच्चा ठैहराया गेआ ऐ।” "
MAT,11,20,"ताह़लू यीशु तिन्हां सैहरां दे लोकां जो झिड़कणा लग्गा जिन्हां च तिन्नी मत्ते सामर्थी दे कम्म कित्यो थे, क्जोकि तिन्हां अपणा मन नीं बदलेया था। "
MAT,11,21,"“हाय खुराजीन कने हाय बैतसैदा सैहरे दे लोको। जेह्ड़े सामर्थी दे कम्म तुहां च कित्ते गै, जे सैह़ सूर कने सैदा दे सैहरां च कित्ते जांदे, तां लोक दरिया उढी नैं, कने धूड़ी च बेई नैं, तिन्हां काह़लू दा मन बदली लेआ हुंदा। "
MAT,11,22,"अपर मैं तुहां नैं सच्च ग्लांदा ऐ, कि न्याय दे दिन परमात्मैं जेह्ड़ी सज़ा सूर कने सैदा सैहरां दे लोकां जो दैणी ऐ, तुहां दी सज़ा तिसते भी बधी करी होणी ऐ। "
MAT,11,23,"कने हे कफरनहूम सैहर दे लोको, क्या तुहां सुअर्गे तिकर ऊचे कित्ते जांगे? तुहां तां अधोलोक तिकर थल्लैं जांगे। जाह़लू सामर्थी दे कम्म तुहां च कित्ते गै, जे सदोम सैहरे दे लोकां च कित्ते जांदे, तां सैह़ अज्जे तिकर बणेयो रैंह्दे। "
MAT,11,24,"अपर मैं तुहां नैं सच्च ग्लांदा ऐ, कि न्याय दे दिन परमात्मैं जेह्ड़ी सज़ा सदोम सैहरे दे लोकां जो दैणी ऐ, तुहां दी सज़ा तिसते भी बधी करी होणी ऐ।” "
MAT,11,25,"तिस बग्त यीशुयैं ग्लाया, “हे पिता, सुअर्ग कने धरतिया दे प्रभु, मैं तेरा धन्यावाद करदा ऐ, कि तैं इन्हां गल्लां जो अक्लमंदा कने समझदारां लोकां ते छुपाई नैं रखेया, कने जागतां पर प्रगट कित्ता ऐ। "
MAT,11,26,"हाँ, हे पिता, क्जोकि तुहां जो ऐई खरा लग्गा। "
MAT,11,27,"“मेरे पितैं मिन्जो सब कुच्छ दित्या ऐ, होर कोई पुत्तरे जो नीं जाणदा, सिर्फ पिता; होर कोई पिता जो नीं जाणदा, सिर्फ पुत्तर; कने सैह़ जिस पर पुत्तर तिसियो प्रगट करणा चां। "
MAT,11,28,"“हे सारे मेहनत करणे आल़ेयो कने थके मान्दे लोको, मिन्जो अल्ल ओआ; मैं तुहां जो अराम दिंगा। "
MAT,11,29,"मेरा जुंगल़ा अपणे ऊपर चुक्की लेआ, कने मिन्जो ते सीखा; क्जोकि मैं नम्र कने मने च दीन ऐ, कने तुहां अपणे मने च अराम पांगे। "
MAT,11,30,क्जोकि मेरा जुंगल़ा झेलणे आल़ा कने मेरा बोझ हल्का ऐ।” 
MAT,12,1,"तिस बग्त यीशु बिस्रामे आल़े दिन खेतां च होई नैं जा दा था, कने तिसदेयां चेलेयां जो भुख लग्गी तां सैह़ सिल्लेयां तोड़ी-तोड़ी नैं खाणा लग्गे। "
MAT,12,2,"एह़ दिक्खी नैं कुच्छ फरीसी माणु तिस नैं ग्लाणा लग्गे, “दिक्ख तेरे चेले सैह़ कम्म करा दे हन, जेह्ड़ा बिस्रामे आल़े दिनैं एह़ कम्म करणा ठीक नीं।” "
MAT,12,3,"यीशुयैं तिन्हां फरीसी माणुआं नैं ग्लाया, “क्या तुहां पवित्रशास्त्रे च नीं पढ़ेया, कि दाऊदैं, जाह़लू सैह़ कने तिसदे साथियां जो भुख लग्गी तां क्या कित्ता? "
MAT,12,4,"सैह़ किंआं परमात्मे दे घरे च गेआ, कने तित्थु चढ़ावे दियां रोटियां खादियां, जिन्हां जो खाणा ना तां दाऊदे जो कने ना तिसदे साथियां जो, अपर सिर्फ याजकां जो ठीक था? "
MAT,12,5,क्या तुहां व्यबस्था च नीं पढ़ेया कि मंदरे च कम्म करणे आल़े याजक बिस्रामे आल़े दिने दी बिधि जो तोड़णे पर भी बेकसूर रैंह्दे हन? 
MAT,12,6,"अपर मैं तुहां नैं ग्लांदा ऐ, कि ऐत्थु सैह़ ऐ जेह्ड़ा मंदरे ते भी बड्डा ऐ। "
MAT,12,7,"जे तुहां पवित्रशास्त्रे दा मतलब जाणदे, कि ‘मैं बलिदाने दी नीं अपर दया दी कामना करदा ऐ,’ तां तुहां भी बेकसूरां जो दोसी नीं ठैहरांदे। "
MAT,12,8,इसतांई मैं माणुये दा पुत्तर बिस्रामे आल़े दिने दा भी प्रभु ऐ।” 
MAT,12,9,तित्थु ते चली नैं यीशु तिन्हां दे आराधनालय च आया। 
MAT,12,10,"तित्थु इक्क माणु था, जिसदा इक्क हत्थ सुक्केया था। तिन्हां यीशु पर दोस लगाणे तांई तिसते पुछया, “क्या बिस्रामे आल़े दिनैं कुसी जो खरा करणा ठीक ऐ।” "
MAT,12,11,"तिन्नी तिन्हां ते पुछया, “तुहां च ऐदेया कुण ऐ जिसदी इक्क ई भेड्ड होयैं, कने सैह़ बिस्रामे आल़े दिन खड्डे च पेई जां, तां तिसायो पकड़ी नैं नीं कड्डगा? "
MAT,12,12,"तां एह़ खरा ऐ, कि माणु दा मुल्ल भेड्डां ते कितणा बधी नैं ऐ, इसतांई बिस्रामे आल़े दिने मूसा दिया व्यबस्था मताबक लोकां दी भलाई करणा ठीक ऐ।” "
MAT,12,13,"ताह़लू यीशुयैं तिस माणुये जो ग्लाया, “अपणे हत्थे गांह कर।” जिंआं ई तिन्नी गांह कित्ता, कने तिसदा हत्थ दूये हत्थे साइआं खरा होई गेआ। "
MAT,12,14,ताह़लू फरीसी माणु बाहर जाई नैं तिसदे खलाफ साजस रचणा लग्गे कि तिसियो किंआं मारी सकन। 
MAT,12,15,"एह़ जाणी नैं यीशु तित्थु ते चली गेआ। कने मते सारे माणु तिसदे पचांह़ चली पै, कने तिन्नी सबना जो ठीक कित्ता, "
MAT,12,16,"कने तिन्हां जो चतौणी देई नैं ग्लाया, कि मेरे बारे च मत दस्सदे, "
MAT,12,17,"तांजे जेह्ड़ा वचन यशायाह भविष्यवक्ता दे जरिये ग्लाया था, सैह़ पूरा होयैं, "
MAT,12,18,"“दिक्खा, एह़ मेरा सेवक ऐ, जिसियो मैं चुणेया ऐ; मेरा प्यारा, जिसते मेरा मन खुस ऐ, मैं अपणा पवित्र आत्मा तिसियो दिंगा, कने सैह़ होरनी जातिआं दे लोकां जो न्याय दा समाचार दिंगा। "
MAT,12,19,"सैह़ ना झगड़ा करगा, कने ना धूम मचांगा, कने ना बजारां च ऊचिया उआज़ा च डींगा मारी नैं भाषण दिंगा। "
MAT,12,20,"सैह़ ताह़लू तिकर कुचले कनेड़े जो तोड़ी करी नीं सट्टगा कने ना बुझदे होये दीय्ये जो बुझांगा, जाह़लू तिकर सैह़ न्याय जो जीत्ता च ना बदली दैं। "
MAT,12,21,कने होरनी जातिआं दे लोकां तिस पर आस रखणी ऐ।” 
MAT,12,22,"ताह़लू लोक इक्क अन्ने-जफ्फे जो जिस च दुष्टआत्मा थी, यीशु अल्ल लेई आये। कने तिन्नी तिसियो खरा कित्ता, कने सैह़ ग्लाणा कने दिक्खणा लग्गी पेआ। "
MAT,12,23,"एह़ सब दिक्खी करी सारे लोक हरान होई नैं ग्लाणा लग्गे, “क्या एह़ दाऊदे दा वंश ऐ?” "
MAT,12,24,"अपर फरीसी माणु एह़ सुणी नैं ग्लाणा लग्गे, “एह़ तां दुष्टआत्मां जो कड्डणे तांई दुष्टआत्मां दे प्रधान बालजबूल सैतान दी मदत लैंदा ऐ।” "
MAT,12,25,"यीशुयैं तिन्हां दे मने दी गल्ल जाणी करी तिन्हां नैं ग्लाया, जिस राजे दे राज्जे च बैर पेई जां, तां सैह़ उजड़ी जांदा ऐ; कने कोई सैहर या परवार जिस च बैर हुंदा ऐ, तां तिस सैहरे दे या परवारे दे माणु किंआं बणी करी रेई सकदे हन। "
MAT,12,26,कने जे सैतान ई सैतान बणी करी अपणे लोकां दा बैरी होई गेआ ऐ। तां भिरी तिसदा राज्ज किंआं बणी रैंह्गा? 
MAT,12,27,"अच्छा, जे मैं बालजबूल सैताने दिया मदता ते दुष्टआत्मां जो कड्डदा ऐ, तां तुहां दे वंश कुसदी मदत लेई नैं कड्डदे हन? इसतांई सैई तुहां दा न्याय करगे। "
MAT,12,28,"अपर जे मैं परमात्मे दे आत्मा दी मदत लेई नैं दुष्टआत्मां जो कड्डदा ऐ, तां परमात्मे दा राज्ज तुहां अल्ल आई रेह्आ ऐ। "
MAT,12,29,किंआं कोई माणु कुसी ताकतवरे दे घरे अंदर जाई नैं तिसदा समान चोरी करी सकदा ऐ जाह़लू तिकर कि सैह़ पैहल्ले तिस ताकतवरे जो बन्नी ना लैं? कने ताह़लू सैह़ तिसदे घरैं चोरी करी सकदा ऐ। 
MAT,12,30,"“जेह्ड़ा मिन्जो सौगी नीं सैह़ मेरे खलाफ ऐ, कने जेह्ड़ा मिन्जो सौगी नीं बटीणदा सैह़ रंगाड़दा ऐ। "
MAT,12,31,"इसतांई मैं तुहां नैं ग्लांदा ऐ, कि माणु दे हर किस्मां दे पाप कने निंदा माफ कित्ती जांगी अपर पवित्र आत्मा दी निंदा माफ नीं कित्ती जाणी ऐ। "
MAT,12,32,"जेह्ड़ा कोई माणुये दे पुत्तरे दे खलाफ कोई गल्ल ग्लांगा, तिसदा एह़ अपराध माफ कित्ता जांगा, अपर जेह्ड़ा कोई पवित्र आत्मा दे खलाफ कुच्छ ग्लांगा, तिसदा अपराध ना तां इस लोक च कने ना परलोक च माफ कित्ता जाणा ऐ। "
MAT,12,33,"“जे रूखे जो खरा ग्लांदे हन, तां तिसदे फल़े जो भी खरा ग्ला, या रूखे जो नकम्मा ग्लांदे हन, तां तिसदे फल़े जो भी नकम्मा ग्ला; क्जोकि रूखे दी पणछैण तिसदे फल़े ते ई हुंदी ऐ। "
MAT,12,34,"हे सर्पां साइआं जेहरिलै लोको, तुहां बुरे होई नैं किंआं खरियां गल्लां ग्लाई सकदे हन, क्जोकि जेह्ड़ा मने च भरोया ऐ, सैई मुँऐ पर ओंदा ऐ। "
MAT,12,35,"इक्क खरा माणु खरे मने दे भण्डारे ते खरियां गल्लां कड्डदा ऐ, कने बुरा माणु बुरे भण्डारे ते बुरिआं गल्लां कड्डदा ऐ। "
MAT,12,36,"कने मैं तुहां नैं सच्च ग्लांदा ऐ, कि जेह्ड़ियां-जेह्ड़ियां बुरिआं गल्लां माणु ग्लांगे, न्याय दे दिन हर इक्की गल्ला दा लेखा दिंगे। "
MAT,12,37,"क्जोकि परमात्मा तेरियां गल्लां दिया बज़ाह ते जेह्ड़ियां तू ग्लांदा ऐ, तिज्जो बेकसूर कने अपराधी ठैहरांगा।” "
MAT,12,38,"इसा गल्ला पर कुच्छ सास्त्री कने फरीसी माणुआं तिस नैं ग्लाया, “हे गुरू अहां तिज्जो ते इक्क नसाण दिक्खणा चांह़दे हन।” "
MAT,12,39,"यीशुयैं तिन्हां जो जवाब दित्ता, “इस जुगे दे बुरे कने ब्यभिचारी माणु नसाण तोपदे हन, अपर योना भविष्यवक्ता दे नसाणे जो छड्डी नैं कोई होर नसाण तिन्हां जो नीं दित्ता जाणा। "
MAT,12,40,जिंआं योना त्रै दिन कने त्रै रात पांणिये च बड्डिया मच्छिया दे पेट च रेह्आ तिंआं ई मैं माणुये दा पुत्तर त्रै दिन कने त्रै रात धरतिया दे अंदर रैंह्गा। 
MAT,12,41,"नीनवे दे माणु न्याय दे दिन इस जुगे दे लोकां सौगी उठी नैं तिन्हां जो अपराधी ठैहरांगे, क्जोकि तिन्हां योना दा प्रचार सुणी नैं मन बदलेया; कने दिक्खा, ऐत्थु सैह़ ऐ जेह्ड़ा योने ते भी बड्डा ऐ। "
MAT,12,42,"दक्षिण देसे दी राणी न्याय दे दिन इस जुगे दे लोकां सौगी उठी नैं तिन्हां जो अपराधी ठैहरांगी, क्जोकि सैह़ सुलेमान राजे दा ज्ञान सुणने तांई धरतिया दे दूये बन्ने ते आईयो थी। कने दिक्खा, ऐत्थु सैह़ ऐ जेह्ड़ा सुलेमाने ते भी बड्डा ऐ।” "
MAT,12,43,"“जाह़लू दुष्टआत्मा तिस माणुये ते निकल़ी जांदी ऐ, तां सैह़ अराम करणे जो सुनसाण जगाह तोपदी फिरदी ऐ, अपर जाह़लू जगाह नीं मिलदी। "
MAT,12,44,"ताह़लू सैह़ अप्पु जो ग्लांदी ऐ, कि जिस माणुये ते मैं निकल़ियो थी, भिरी तिस च चली जांगी, कने बापस आई नैं तिस माणुये दिया ज़िन्दगिया जो इक्क साफ सुथरा कने सजे-सजायो घरे साइआं पांदी ऐ। "
MAT,12,45,"ताह़लू सैह़ दुष्टआत्मा जाई नैं अपणे ते भी बुरी सत होर दुष्टआत्मां जो अप्पु सौगी लेई जांदी ऐ, कने सैह़ तिस माणुये दे अंदर समाई नैं तित्थु वास करदियां हन, कने तिस माणुये दी हालत पैहल्ले ते भी बुरी होई जांदी ऐ। इस जुगे दे बुरे लोकां दी हालत भी ऐदई होणी ऐ।” "
MAT,12,46,"जाह़लू यीशु भीड़ा नैं गल्लां करा दा था, ताह़लू यीशु दी माँ कने भाऊ बाहर खड़ोत्यो थे कने तिस नैं मिलणा चांह़दे थे। "
MAT,12,47,"कने भीड़ा दे लोकां च इक्की माणुये यीशुये नैं ग्लाया, “दिक्ख तेरी माँ कने तेरे भाऊ बाहर खड़ोत्यो हन, कने तिज्जो नैं मिलणा चांह़दे हन।” "
MAT,12,48,"एह़ सुणी नैं तिन्नी ग्लाणे आल़े जो जवाब दित्ता, “कुण ऐ मेरी माँ? कने कुण हन मेरे भाऊ।” "
MAT,12,49,"कने अपणे चेलेयां दे पास्से अपणा हत्थ गांह करी नैं ग्लाणा लग्गा, “दिक्खा, मेरी माँ कने मेरे भाऊ एह़ हन। "
MAT,12,50,"क्जोकि जेह्ड़ा कोई मेरे सुअर्गीय पिता दी इच्छा पर चलगा, सैई मेरा भाऊ, बैहण, कने मेरी माँ ऐ।” "
MAT,13,1,तिस दिन यीशु घरे ते निकल़ी नैं झीला दे कनारे जाई बैठा। 
MAT,13,2,"कने तिस अल्ल इतणी बड्डी भीड़ कठ्ठरोई कि सैह़ किस्तिया पर चढ़ी गेआ, कने सारी भीड़ कनारे पर खड़ोतियो रेई। "
MAT,13,3,"कने तिन्नी तिन्हां नैं उदारणा च मतिआं गल्लां ग्लाईयां, “इक्क किसान बीई बाणा चला। "
MAT,13,4,बांदे-बांदे कुच्छ बीई रस्ते कंडे पै कने पंछियां आई नैं तिन्हां जो चुगी लेआ। 
MAT,13,5,"कुच्छ बीई पथरीलिया जमीना पर पै, जित्थु तिन्हां जो मती कने नरम चिक्क नीं मिल्ली कने सैह़ तौल़े लूंगी पै। "
MAT,13,6,"अपर सूरज निकल़णे दिया बज़ाह ते सैह़ पल़ी गै, कने जड़ नीं पकड़णे ते सुकी गै। "
MAT,13,7,"कुच्छ बीई झुड़ां-बसुन्टां च पै, कने झुड़ां-बसुन्टां बधी नैं तिन्हां जो दब्बी दित्ता। "
MAT,13,8,"अपर कुच्छ बीई खरिया जमीना पर पै, कने फल़ लेई आये, कोई सौ गुणा, कोई सठ गुणा, कने कोई तीई गुणा। "
MAT,13,9,"जेह्ड़े समझी सकदे हन, तिसियो ध्याने नैं सुणन कने मन्नी भी लैन।” "
MAT,13,10,"चेले तिस अल्ल आई करी ग्लाणा लग्गे, “तू लोकां नैं उदारणा च क्जो गल्ला करदा ऐ?” "
MAT,13,11,"तिन्नी जवाब दित्ता, “तुहां जो सुअर्गे दे राज्जे दे भेतां दी समझ दित्तियो ऐ, अपर तिन्हां जो नीं। "
MAT,13,12,"क्जोकि जिस अल्ल ऐ, तिसियो होर दित्ता जाणा, कने तिस अल्ल मता होई जाणा; अपर जिस अल्ल कुच्छ नीं ऐ, तिसते जेह्ड़ा कुच्छ तिस अल्ल ऐ, सैह़ भी लेई लैणां। "
MAT,13,13,"मैं तिन्हां नैं उदारणा च इसतांई गल्लां करदा ऐ कि सैह़ दिक्खदे तां हन, अपर तिन्हां जो कुच्छ नीं दुस्सदा, सुणदे तां हन अपर समझी नीं पांदे। "
MAT,13,14,"तिन्हां दे बारे च यशायाह दी एह़ भविष्यवाणी पूरी हुंदी ऐ: ‘तुहां कन्नां ते तां सुणगे, अपर समझगे नीं; कने अखीं ते तां दिक्खगे, अपर तुहां जो नीं दुस्सगा। "
MAT,13,15,"क्जोकि इन्हां लोकां दा मन सुस्त होई गेआ ऐ, कने सैह़ कन्नां ते ऊचा सुणदे हन कने तिन्हां अपणिया अखीं बंद करी लियां हन। कुत्थी इआं ना होये कि सैह़ अखीं नैं दिक्खन, कने कन्नां नैं सुणन कने मने नैं समझन, कने अपणे मनां बदलन, कने मैं तिन्हां जो ठीक करैं।’ "
MAT,13,16,"“अपर धन हन तुहां दियां अखीं जेह्ड़ियां दिक्खदियां हन; कने तुहां दे कंन्न, कि सैह़ सुणदे हन। "
MAT,13,17,"क्जोकि मैं तुहां नैं सच्च ग्लांदा ऐ, कि मते सारे भविष्यवक्तां कने धर्मियां चाया कि जेह्ड़ियां गल्लां तुहां दिक्खा करदे हन, दिक्खन अपर तिन्हां नीं दिक्खियां, कने जेह्ड़ियां गल्लां तुहां सुणदे हन, सुणन अपर तिन्हां नीं सुणियां।” "
MAT,13,18,“हुण तुहां बाणे आल़े उदारणे दा मतलब सुणा; 
MAT,13,19,"जेह्ड़ा कोई परमात्मे दे राज्जे दा वचन सुणी नैं नीं समझदा, तिसदे मने च जेह्ड़ा कुच्छ बाया था, तिसियो सैह़ सैतान आई नैं खोई लेई जांदा ऐ। एह़ सैई ऐ, जेह्ड़ा रस्ते कंडे बाया था। "
MAT,13,20,"कने जेह्ड़ा पथरीलिया जमीना पर बीई बाया, एह़ सैह़ माणु ऐ, जेह्ड़ा वचन सुणी नैं तिसी बग्त खुसिया नैं मन्नी लैंदा ऐ। "
MAT,13,21,"अपर अप्पु च जड़ नीं रखणे दिया बज़ाह ते सैह़ थोड़े ई दिनां दा ऐ, कने जाह़लू वचने दिया बज़ाह ते मुसीबत या दुख हुंदा ऐ, तां झट ठोकर खांदा ऐ। "
MAT,13,22,"जेह्ड़ा बीई झुड़ां बसुन्टां च बाया, एह़ सैह़ माणु ऐ, जेह्ड़ा वचन तां सुणदा ऐ, अपर इस संसारे दी फिकर कने धन दौलता दा धोखा वचने जो दब्बी दिंदा ऐ, कने सैह़ फल़दा नीं। "
MAT,13,23,"जेह्ड़ा बीई खरिया जमीना च बाया, एह़ सैह़ माणु ऐ, जेह्ड़ा वचने जो सुणी नैं समझदा ऐ, कने सैह़ फल़दा ऐ; कोई सौ गुणा; कोई सठ गुणा, कने कोई तीई गुणा।” "
MAT,13,24,यीशुयैं तिन्हां जो इक्क होर उदारण दित्ता; “सुअर्गे दा राज्ज तिस किसाने साइआं ऐ जिन्नी अपणे खेतां च खरा बीई बाया। 
MAT,13,25,अपर जाह़लू लोक सुतेयो थे तां तिसदा दुश्मण आई नैं कणकां बिच्च जंगली बीई बाई नैं चली गेआ। 
MAT,13,26,"जाह़लू लूंग निकल़ी कने फसल निसरी, तां जंगली दाणे दे बूटे भी दुस्से। "
MAT,13,27,"इसा गल्ला पर घरे दे दासां आई करी मालके नैं ग्लाया, ‘हे मालक, क्या तैं अपणे खेतां च खरा बीई नीं बाया था? भिरी जंगली दाणे दे बूटे तिस च कतांह ते आये?’ "
MAT,13,28,"तिन्नी तिन्हां नैं ग्लाया, ‘एह़ कुसी दुश्मणे दा कम्म ऐ।’ दासां तिस नैं ग्लाया, ‘क्या तेरी इच्छा ऐ कि अहां जाई नैं तिन्हां जंगली बूटेयां जो पुटी लैन?’ "
MAT,13,29,"तिन्नी ग्लाया, ‘इआं मत करदे, कुत्थी इआं ना होये कि जंगली दाणे दे बूटेयां पुटदे-पुटदे तुहां तिन्हां सौगी कणकां भी पुटी लैन। "
MAT,13,30,"बडणे तिकर दून्नी जो इक्क सौगी बढ़ूणा देआ, कने बडणे दे बग्त मैं बडणे आल़ेआं नैं ग्लांगा कि पैहल्ले जंगली दाणे दे बूटेयां बटीणी नैं फूकणे तांई तिन्हां दे पूल्ले बन्नी लेआ, कने कणकां दे दाणेयां जो मेरे पेड़ूये च कठ्ठेरा।’ ” "
MAT,13,31,"तिन्नी तिन्हां जो इक्क होर उदारण दित्ता, “सुअर्गे दा राज्ज राईया दे दाणे साइआं ऐ, जिसियो इक्की माणुयैं लेई नैं अपणेयां खेतां च बाई दित्ता। "
MAT,13,32,सैह़ सारे बीआं ते लोक्का तां हुंदा ऐ अपर जाह़लू बड्डा होई जांदा ऐ ताह़लू सारे साग पात ते बड्डा हुंदा ऐ; कने देहया बूटा बणी जांदा कि अम्बरे दे पंछी आई नैं तिसदियां डाल़िआं पर अपणा बसेरा करदे हन।” 
MAT,13,33,"“तिन्नी इक्क होर उदारण तिन्हां जो सणाया, सुअर्गे दा राज्ज खमीरे साइआं ऐ जिसियो कुणकी जणासा लेई नैं तीई किलो आटे च मलाई दित्ता कने हुंदे-हुंदे सैह़ सारा आटा खमीर बणी गेआ।” "
MAT,13,34,"एह़ सारियां गल्लां जेह्ड़ियां यीशुयैं लोकां नैं ग्लाईयां, सैह़ तिन्हां गल्लां जो उदारणा च ग्लांदा था। "
MAT,13,35,"कि जेह्ड़ा वचन भविष्यवक्तां दे जरिये ग्लाया था, सैह़ पूरा होएया: “मैं उदारण ग्लाणे जो अपणा मुँ खोलगा, मैं तिन्हां गल्लां जो जेह्ड़ियां संसारे दे सुरुआत ते छुपी रेईयां, कने इन्हां छुपियां गल्लां जो सारेयां सामणै प्रगट करगा।” "
MAT,13,36,"ताह़लू यीशु भीड़ा जो छड्डी करी घरे च आया, कने तिसदे चेले तिस अल्ल आई नैं ग्लाणा लग्गे, “खेतां दे जंगली बीऐ दा उदारण अहां जो समझाई दे।” "
MAT,13,37,"तिन्नी तिन्हां जो जवाब दित्ता, “खरे बीऐ जो बाणे आल़ा किसान माणुये दा पुत्तर ऐ। "
MAT,13,38,"खेत संसारे दे लोक हन, खरा बीई परमात्मे दे राज्जे दे लोक, कने जंगली बीई बुराई करणे आल़े लोक हन। "
MAT,13,39,"जिन्नी दुश्मणे तिन्हां जो बाया सैह़ सैतान ऐ; बड्डाई संसारे दा अन्त ऐ, कने बडणे आल़े सुअर्गदूत हन। "
MAT,13,40,कने जिंआं जंगली दाणे दे बूटे पुटे कने फूके जांदे हन तिंआं ई संसारे दे अन्त च होणा। 
MAT,13,41,"मैं माणु दा पुत्तर अपणे सुअर्गदूतां जो घल्लगा, कने सैह़ परमात्मे दे राज्जे ते सारी ठोकरां दिया बज़ाहां जो कने बुरे कम्म करणे आल़ेआं जो बाहर कड्डगा, "
MAT,13,42,"कने सुअर्गदूत तिन्हां जो अग्गी दे कुंडे च पांगे, जित्थु रोणा कने दंद पिणा हुंगा। "
MAT,13,43,"तिस बग्त धर्मी माणु अपणे पिता दे राज्जे च सूरजे साइआं चमकगे। जेह्ड़े समझी सकदे हन, तिसियो ध्याने नैं सुणन कने मन्नी भी लैन। "
MAT,13,44,"“सुअर्गे दा राज्ज जमीना च छुपेयो खजाने साइआं ऐ, जेह्ड़ा कुसकी माणुये जो मिल्ला कने जमीना च छुपाई दित्ता, कने खुसिया दे मारे जाई नैं अपणा सब कुच्छ बेची दित्ता कने तिसा जमीना जो खरीदी लेआ।” "
MAT,13,45,भिरी सुअर्गे दा राज्ज इक्की बपारिये साइआं ऐ जेह्ड़ा सुच्चे मोतिआं दी तोपा च था। 
MAT,13,46,जाह़लू तिसियो इक्क कीमती मोती मिल्ला तां तिन्नी जाई नैं अपणा सब कुच्छ बेची दित्ता कने तिसियो खरीदी लेआ। 
MAT,13,47,"भिरी सुअर्गे दा राज्ज मच्छियां दे जाल़े साइआं ऐ जेह्ड़ा समुंदरे च पाया, कने हर किस्मां दियां मच्छियां जो कठ्ठेरी लेई आया। "
MAT,13,48,"कने जाह़लू जाल़ भरोईया, तां मछुआरे तिसियो कंडे पर खींजी लेई आये, कने बेई नैं खरिया-खरियां मच्छियां तां टोकरुये च कठ्ठेरियां कने खराब-खराब सट्टी दित्तियां। "
MAT,13,49,"संसारे दे अन्त च इआं ई होणा। सुअर्गदूतां आई नैं दुष्ट लोकां जो धर्मियां ते लग्ग करणा ऐ, "
MAT,13,50,कने दुष्ट लोक अग्गी दे कुंडे च पाणे। जित्थु रोणा कने दंद पिणा होणा। 
MAT,13,51,"“क्या तुहां एह़ सारियां गल्लां समझी गै, तिन्हां तिस नैं ग्लाया, हाँ।” "
MAT,13,52,"तिन्नी तिन्हां नैं ग्लाया, “इसतांई हर इक्क सास्त्री जेह्ड़ा सुअर्गे दे राज्जे दा चेला बणेया ऐ, तिस घरे दे मालके साइआं ऐ जेह्ड़ा अपणे भण्डारे ते नौईआं कने पराणियां चीज्जां कड्डदा ऐ।” "
MAT,13,53,"जाह़लू यीशु सारे उदारण ग्लाई बैठा, तां तित्थु ते चली गेआ। "
MAT,13,54,"कने अपणे सैहरे च आई नैं तिन्हां दे आराधनालय च जाई नैं तिन्हां जो सिक्षा दैणा लग्गा; कि सुणने आल़े हरान होई नैं ग्लाणे लग्गे, “इसियो एह़ ज्ञान कने सामर्थी दे कम्म कतांह ते मिल्लेयो। "
MAT,13,55,"क्या एह़ तिस तरखाण मिस्रिये दा जागत नीं ऐ? क्या इसदिया मांऊ दा नां मरियम कने इसदे भाऊआं दे नां याकूब, यूसुफ, शमौन कने यहूदा नीं हन? "
MAT,13,56,कने क्या इसदियां सारियां बैह्णी अहां सौगी नीं रैंह्दियां? भिरी इसियो एह़ सब कतांह ते मिल्लेया?” 
MAT,13,57,"इस तरीके नैं तिन्हां तिसदिया बज़ाह ते ठोकर खादी अपर यीशुयैं तिन्हां नैं ग्लाया, “भविष्यवक्ता दी अपणे देस कने अपणे घरे जो छड्डी नैं सब जगाह इज्जत हुंदी।” "
MAT,13,58,कने तिन्नी तित्थु तिन्हां दे बेबसुआसे दिया बज़ाह ते मते सामर्थी दे कम्म नीं कित्ते। 
MAT,14,1,"तिस बग्त चौथाई देसे दे हेरोदेस राजैं यीशु दी चर्चा सुणी, "
MAT,14,2,"कने अपणे दासां नैं ग्लाणा लग्गा, “एह़ यूहन्ना बपतिस्मा दैणे आल़ा ऐ। सैह़ मरेयां ते जिन्दा होई गेआ ऐ, इसतांई तिसते सामर्था दे कम्म प्रगट हुंदे हन।” "
MAT,14,3,"क्जोकि हेरोदेस राजैं अपणे भाऊ फिलिप्पुसे दी लाड़ी हेरोदियासा नैं ब्याह करी लेआ था, इसतांई यूहन्ने हेरोदेस राजे जो ग्लाया था, कि व्यबस्था दे मताबक तिज्जो अपणे भाऊये दिया लाड़िया नैं ब्याह करणा ठीक नीं ऐ, इसा गल्ला पर यूहन्ने जो पकड़ी करी जेला च पाई दित्या था। "
MAT,14,4,"इसतांई सैह़ तिसियो मारी दैणा चांह़दा था, अपर लोकां ते डरदा था क्जोकि सैह़ तिसियो भविष्यवक्ता मनदे थे। "
MAT,14,5,"अपर जाह़लू हेरोदेस राजे दा जन्मदिन आया, तां हेरोदियासा दिया कुड़िया जन्मदिने दिया खुसिया च नची करी दस्सी नैं हेरोदेस राजे जो खुस कित्ता। "
MAT,14,6,"इसा गल्ला पर तिन्नी कसम खाई नैं वचन दित्ता, “जेह्ड़ा कुच्छ तू मंगगी, मैं तिज्जो दिंगा।” "
MAT,14,7,"सैह़ अपणिया मांऊ दे भकाणे पर ग्लाणा लग्गी, “यूहन्ना बपतिस्मा दैणे आल़े दा सिर थाल़िया च ऐत्थु ई मिन्जो तांई मंगवाई दे।” "
MAT,14,8,"राजा बड़ा दुखी होएया, अपर अपणिया कसमा दिया कने सौगी बैठणे आल़ेआं दिया बज़ाह ते, हुक्म दित्ता कि देई दित्ता जां। "
MAT,14,9,कने तिन्नी जेला च सपाईयां जो घल्ली नैं यूहन्ने दा सिर बडवाई दित्ता; 
MAT,14,10,"कने तिसदा सिर थाल़िया च लंदा कने कुड़िया जो देई दित्ता, जिसियो सैह़ अपणिया मांऊ अल्ल लेई गेई। "
MAT,14,11,"ताह़लू यूहन्ना दे चेले आये कने तिसदी लाह्स लेई करी कने जाई नैं दब्बी दित्ती, कने जाई नैं यीशुये जो खबर दित्ती। "
MAT,14,12,"जाह़लू यीशुयैं एह़ बुरी खबर सुणी, तां सैह़ किस्तिया पर बेई करी तित्थु ते लग्ग होई नैं सुनसाण जगाह जो चली गेआ। कने लोक एह़ सुणी करी सैहरे-सैहरे ते पैदल ई तिसदे पचांह़ चली पै। "
MAT,14,13,तिन्नी निकल़ी नैं इक्क मती सारी भीड़ दिक्खी कने तिन्हां पर तरस खादा कने तिन्हां दे बमारां जो ठीक कित्ता। 
MAT,14,14,"जाह़लू संझ होई तां तिसदे चेलेयां तिस अल्ल आई नैं ग्लाया, “एह़ सुनसाण जगाह ऐ कने देर होआ दी ऐ; लोकां जो घल्ली देआ कि सैह़ बस्तियां च जाई नैं अपणे तांई खाणा खरीदी लैन।” "
MAT,14,15,"अपर यीशुयैं तिन्हां नैं ग्लाया, “इन्हां दा जाणा जरूरी नीं। तुहां ई इन्हां जो खाणे जो देआ। "
MAT,14,16,"तिन्हां तिस नैं ग्लाया, ऐत्थु अहां अल्ल पंज रोटियां कने दो मच्छियां जो छड्डी होर कुच्छ नीं ऐ।” "
MAT,14,17,"यीशुयैं ग्लाया, “तिन्हां जो मिन्जो अल्ल लेई ओआ।” "
MAT,14,18,"ताह़लू तिन्नी लोकां जो घाऐ पर इक्क-इक्क पंगत लगाई नैं बैणे जो ग्लाया, कने तिन्हां पंज रोटियां कने दूँ मच्छियां जो लेआ, कने सुअर्गे दे पास्से दिक्खी नैं धन्यावाद कित्ता कने रोटियां तोड़ी-तोड़ी नैं चेलेयां जो दित्तियां, कने चेलेयां लोकां जो। "
MAT,14,19,"जाह़लू सारे खाई नैं रज्जी गै, तां चेलेयां बचियां रोटियां दे भरेयो बाराह टोकरु चुके। "
MAT,14,20,कने खाणे आल़ेआं च जणासा कने जागतां जो छड्डी नैं लगभग पंज हज़ार मरद थे। 
MAT,14,21,"तिन्नी तिसी बग्त अपणे चेलेयां जो किस्तिया पर चढ़णे तांई मजबूर कित्ता कि सैह़ तिसते पैहल्लैं पारले पास्सेयो चली जान, जाह़लू तिकर सैह़ लोकां जो घल्ली लैं। "
MAT,14,22,"सैह़ लोकां जो घल्ली नैं, प्रार्थना करणे जो लग्ग प्हाड़े पर चली गेआ; कने संझा सैह़ तित्थु किल्ला था। "
MAT,14,23,"तिस बग्त किस्ती झीला दे बिच्च लैहरां नैं डगमगा दी थी, क्जोकि हौआ सामणै ते ओआ दी थी। "
MAT,14,24,कने यीशु अधिया राती बाद झीला पर चली करी तिन्हां अल्ल आया। 
MAT,14,25,"चेले तिसियो झीला पर चलदे होये दिक्खी नैं डरी गै। कने ग्लाणा लग्गे, “एह़ भूत ऐ।” कने डरे दे मारे डड्डणा लग्गे। "
MAT,14,26,"यीशुयैं तिसी बग्त तिन्हां नैं गल्लां कित्तियां कने ग्लाया, “हौंसला रखा। मैं ऐ डरा मत।” "
MAT,14,27,"पतरसैं तिस जो जवाब दित्ता, “हे प्रभु जे तू ई ऐ, तां मिन्जो अप्पु अल्ल पांणिये पर चली नैं ओणे दा हुक्म दे।” "
MAT,14,28,"तिन्नी ग्लाया, “आई जा!” ताह़लू पतरस किस्तिया ते लौई नैं यीशु अल्ल जाणे तांई पांणिये पर चलणा लग्गा। "
MAT,14,29,"अपर सैह़ तेज हौआ जो दिक्खी नैं डरी गेआ, कने जाह़लू डुबणा लग्गा तां डड्डी नैं ग्लाणा लग्गा, “हे प्रभु मिन्जो बचा।” "
MAT,14,30,"यीशुयैं तिसी बग्त अपणा हत्थ गांह करी नैं तिसियो थमी लेआ कने तिस नैं ग्लाया, “हे बेबसुआसी, तैं क्जो शक कित्ता?” "
MAT,14,31,"जाह़लू सैह़ किस्तिया पर चढ़ी गै, तां हौआ रुकी गेई। "
MAT,14,32,"इसा गल्ला पर तिन्हां जेह्ड़े किस्तिया पर थे, तिसियो प्रणांम करी नैं ग्लाया, “सच्च-बिच्च तू परमात्मे दा पुत्तर ऐ।” "
MAT,14,33,यीशु कने तिसदे चेले पारले पास्से लौई नैं गन्नेसरत सैहरे च पुज्जे। 
MAT,14,34,"तित्थु दे लोकां तिसियो पणछैणी लेआ कने अक्खै-बक्खे दे सारे लाक्के च खबर घल्ली, कने सारे बमारां जो तिस अल्ल लेई आये। "
MAT,14,35,"कने तिस नैं विणती करणा लग्गे कि सैह़ तिन्हां जो अपणे कपड़े दे पल्ले ई जो छूणा दैं; कने जितणेयां तिसियो छुता, सैह़ खरे होई गै। "
MAT,15,1,ताह़लू यरूशलेम सैहरे ते कुच्छ फरीसी कने सास्त्री माणु यीशु अल्ल आई नैं ग्लाणा लग्गे। 
MAT,15,2,"“तेरे चेले स्याणेयां दे रीति रिवाजां जो क्जो टाल़दे हन, कि बगैर हत्थां धोतेयां रोटी खांदे हन?” "
MAT,15,3,"तिन्नी तिन्हां जो जवाब दित्ता, “तुहां भी अपणे रीति रिवाजां दिया बज़ाह ते क्जो परमात्मे देआं हुक्मां टाल़दे हन? "
MAT,15,4,"क्जोकि परमात्मैं ग्लाया ऐ, ‘अपणे बुढ़े कने अपणिया मांऊ दा आदर करणा’, कने ‘जेह्ड़ा कोई बुढ़े या मांऊ जो बुरा ग्लांगा, सैह़ जरूर मारी दित्ता जांगा।’ "
MAT,15,5,"अपर तुहां ग्लांदे हन कि जे कोई माणु अपणे बुढ़े या मांऊ नैं ग्लां, ‘मेरा जेह्ड़ा कुच्छ ऐ, सैह़ तुहां दे कम्म आई सकदा ऐ, सैह़ परमात्मे जो भेंट चढ़ी चुकियो,’ "
MAT,15,6,"तां सैह़ अपणे बुढ़े दा आदर ना करैं, इआं करी नैं तुहां अपणे रीति रिवाजां दिया बज़ाह ते जिन्हां जो तुहां बणाया ऐ, परमात्मे दा वचन टाल़ी दित्ता। "
MAT,15,7,"हे पाखंडियों, यशायाह भविष्यवक्तैं तुहां दे बारे च एह़ भविष्यवाणी ठीक ई कित्तियो ऐ: "
MAT,15,8,"‘एह़ लोक मुँऐ नैं तां मेरा आदर करदे हन, अपर इन्हां दा मन मिन्जो ते दूर रैंह्दा ऐ। "
MAT,15,9,"कने एह़ बेकार च मेरी अराधना करदे हन, क्जोकि माणुआं दे नियमां जो धार्मिकता दी सिक्षा करी नैं सखांदे हन।’ ” "
MAT,15,10,"ताह़लू यीशुयैं तिन्हां लोकां जो अपणे अल्ल सद्दी नैं तिन्हां जो ग्लाया, “सुणा, कने समझा: "
MAT,15,11,"जेह्ड़ा मुँऐ च जांदा ऐ, सैह़ माणुये जो असुद्ध नीं करदा, अपर जेह्ड़ा मुँऐ ते निकल़दा ऐ, सैई माणुये जो असुद्ध करदा ऐ।” "
MAT,15,12,"ताह़लू चेलेयां आई नैं तिस नैं ग्लाया, “क्या तू जाणदा ऐ कि फरीसियां एह़ वचन सुणी नैं ठोकर खादी?” "
MAT,15,13,"तिन्नी जवाब दित्ता, हर रूख जेह्ड़ा मेरे सुअर्गीय पितैं नीं लगाया, पूटेया जाणा। "
MAT,15,14,"“तिन्हां जो जाणा देआ; सैह़ अन्ने जो रस्ता दस्सणे आल़े हन कने अन्ना जे अन्ने जो रस्ता दस्से, तां दोयो खड्डे च पोंगे।” "
MAT,15,15,"एह़ सुणी नैं पतरसैं तिस नैं ग्लाया, “एह़ उदारण अहां जो समझाई देआ।” "
MAT,15,16,"तिन्नी ग्लाया, “क्या तुहां भी अह्ल्ली तिकर नासमझ हन? "
MAT,15,17,"क्या तुहां नीं जाणदे कि जेह्ड़ा कुच्छ मुँऐ च जांदा सैह़ पेटे च पोंदा ऐ, कने संडास ते निकल़ी जांदा ऐ? "
MAT,15,18,"अपर जेह्ड़ी बुराई मुँऐ ते निकल़दी ऐ, सैह़ मने ते निकल़दी ऐ, कने सैई माणुये जो असुद्ध करदी ऐ। "
MAT,15,19,"क्जोकि बुरे बचार, खून, परस्त्रीगमन, ब्यभिचार, चोरी, झूठी गवाही कने निंदा मने ते निकल़दी ऐ। "
MAT,15,20,"ऐई बुरिआं गल्लां हन जेह्ड़ियां माणुये जो असुद्ध करदियां हन, अपर हत्थां बगैर धोतेयां खाणा-खाणा माणुये जो असुद्ध नीं करदा।” "
MAT,15,21,"यीशु तित्थु ते निकल़ी नैं, सूर कने सैदा दे सैहरां दे पास्से चली गेआ। "
MAT,15,22,"कने ताह़लू तिस प्रदेसे ते इक्क कनानी जणांस निकल़ी, कने डड्डी नैं ग्लाणा लग्गी, “हे प्रभु। दाऊदे दे वंश, मिन्जो पर दया कर। मेरी कुड़िया जो दुष्टआत्मां बड़ी सता दी ऐ।” "
MAT,15,23,"अपर तिन्नी तिसायो कुच्छ जवाब नीं दित्ता। ताह़लू तिसदे चेलेयां आई करी तिस नैं विणती कित्ती, “इसायो घल्ली देआ, क्जोकि सैह़ अहां दे पचांह़ डड्डदी-डड्डदी ओआ दी ऐ।” "
MAT,15,24,"तिन्नी जवाब दित्ता, “इस्राएल दे परवारें दिया गुआचिआं भेड्डां जो छड्डी नैं मैं कुसी अल्ल नीं घल्लेया। "
MAT,15,25,"अपर सैह़ आई, कने यीशुये जो प्रणांम करी नैं ग्लाणा लग्गी, हे प्रभु मेरी मदत कर।” "
MAT,15,26,"तिन्नी जवाब दित्ता, “जागतां दी रोटी लेई नैं कुत्तेआं दे गांह पाणा ठीक नीं।” "
MAT,15,27,"तिन्नै ग्लाया, “एह़ गल्ल सच्च ऐ प्रभु, अपर कुत्ते भी सैह़ बचेयो रोटियां दे टुकड़ेयां जो खांदे हन, जेह्ड़े तिन्हां दे मालकां दे मेज्जे ते थल्लैं पोंदे हन।” "
MAT,15,28,"इसा गल्ला पर यीशुयैं तिसा जो जवाब दित्ता, “हे कुड़िये, तेरा बसुआस बड़ा ऐ। जिंआं तू चांह़दी ऐ, तिज्जो तांई तिंआं ई होयैं।” कने तिसा दी कुड़ी तिसी बग्त खरी होई गेई। "
MAT,15,29,"यीशु तित्थु ते गलीले दिया झीला अल्ल आया, कने प्हाड़े पर गौई करी बेई गेआ। "
MAT,15,30,"ताह़लू लोकां दी भीड़ा पर भीड़ तिस अल्ल आई। सैह़ अपणे सौगी लंगड़े, अन्ने, जफ्फे, टुंडे कने होर मतेआं जो तिस अल्ल लेई आये, कने तिन्हां जो तिसदेयां पैरां अल्ल बठाई दित्ता, कने तिन्नी तिन्हां जो खरा कित्ता। "
MAT,15,31,"जाह़लू लोकां दिख्या कि जफ्फे ग्लांदे, कने टुंडे ठीक हुंदे, कने लंगड़े चलदे, कने अन्ने दिक्खदे हन तां हरान होई नैं इस्राएल देसे दे परमात्मे दी बड़ेयाई कित्ती। "
MAT,15,32,"यीशु अपणे चेलेयां जो सद्दी करी ग्लाणा लग्गा, “मिन्जो इसा लोकां दिया भीड़ा पर तरस ओआ दा ऐ, क्जोकि एह़ लोक त्रीं दिनां ते मिन्जो सौगी हन कने इन्हां अल्ल कुच्छ भी खाणे जो नीं ऐ। मैं इन्हां जो भुखे पेट घरे जो नीं घल्लणा चांह़दा, कुत्थी इआं ना होयैं कि घरे नीं पुज्जन।” "
MAT,15,33,"चेलेयां तिस नैं ग्लाया, “अहां जो इस सुनसाण जगाह च कतांह ते इतणियां रोटियां मिलगियां कि अहां इतणियां बड्डिया भीड़ा जो रज्जी नैं खुआन?” "
MAT,15,34,"यीशुयैं तिन्हां ते पुछया, “तुहां अल्ल कितणियां रोटियां हन?” तिन्हां ग्लाया, “सत रोटियां, कने थोड़ी दियां लोक्कियां मच्छियां।” "
MAT,15,35,ताह़लू तिन्नी लोकां जो भुइआं बैणे दा हुक्म दित्ता। 
MAT,15,36,"कने तिन्हां सत रोटियां जो कने मच्छियां जो लेआ, धन्यावाद करी नैं तोड़या, कने अपणे चेलेयां जो दिंदा गेआ, कने चेले लोकां जो। "
MAT,15,37,इआं ई सारे खाई नैं रज्जी गै कने चेलेयां बचियां रोटियां दे भरेयो सत टोकरु चुके। 
MAT,15,38,खाणे आल़ेआं च जणासां कने जागतां जो छड्डी नैं लगभग चार हज़ार मरद थे। 
MAT,15,39,"ताह़लू सैह़ भीड़ा जो घल्ली नैं किस्तिया पर चढ़ी गेआ, कने मगदन देसे दे लाक्के च आया। "
MAT,16,1,"फरीसी कने सदूकी माणुआं बक्खे आई नैं तिसियो परखणे तांई तिस नैं ग्लाया, “अहां जो सुअर्गे दा कोई नसाण दस्स।” "
MAT,16,2,"तिन्नी तिन्हां जो जवाब दित्ता, “संझ हुंदे ई तुहां ग्लांदे हन, मौसम छैल़ रैंह्गा, क्जोकि अम्बर लाल ऐ, "
MAT,16,3,"कने भ्यागा जो ग्लांदे हन, अज्ज तफान औणां, क्जोकि अम्बर लाल कने धुदंल़ा ऐ। तुहां अम्बरे दे लछणा दिक्खी नैं तिसदा भेत दस्सी सकदे हन, अपर बग्तां दे नसाणां दा भेत क्जो नीं दस्सी सकदे? "
MAT,16,4,"इस जुगे दे बुरे कने ब्यभिचारी लोक नसाण तोपदे हन, अपर योना भविष्यवक्ता दे नसाणां जो छड्डी तिन्हां जो होर कोई नसाण नीं दित्ता जाणा।” कने सैह़ तिन्हां जो छड्डी नैं चली गेआ। "
MAT,16,5,"चेले झीला दे पारले पास्से पुज्जे, अपर सैह़ रोटियां लैणां भुल्ली गियो थे। "
MAT,16,6,"यीशुयैं तिन्हां नैं ग्लाया, “दिक्खा, फरीसी कने सदूकी माणुआं दे खमीरे ते मतलब झूठी सिक्षा ते चौकन्ने रैहणा।” "
MAT,16,7,"चेले अप्पु च बचार करणा लग्गे, “अहां रोटियां नीं लंदियां, इसतांई सैह़ इआं ग्ला दा ऐ।” "
MAT,16,8,"एह़ जाणी नैं, यीशुयैं तिन्हां नैं ग्लाया, “हे बेबसुआसियो, तुहां अप्पु च क्जो बचार करा दे हन कि अहां अल्ल रोटियां नीं हन। "
MAT,16,9,"क्या तुहां अह्ल्ली तिकर नीं समझे? क्या तुहां जो सैह़ पंज हज़ारां दियां पंज रोटियां याद नीं हन, कने ना तुहां जो एह़ याद ऐ कि अहां कितणे बचेयो रोटियां दे टोकरु चुकेयो थे। "
MAT,16,10,"कने ना सैह़ जेह्ड़ियां चौं हज़ारां दियां सत रोटियां, कने ना एह़ कि तुहां कितणे टोकरु चुकेयो थे? "
MAT,16,11,"क्या तुहां अह्ल्ली भी नीं समझी सके कि मैं तुहां नैं रोटियां दे बारे च नीं ग्लाया, अपर एह़ कि तुहां फरीसी कने सदूकी माणुआं दे खमीरे ते चौकन्ने रैहणा।” "
MAT,16,12,"ताह़लू तिन्हां जो समझा च आया कि तिन्नी रोटिया दे खमीर ते नीं, अपर फरीसी कने सदूकी माणुआं दिया सिक्षा ते चौकन्ने रैहणे जो ग्लाया था। "
MAT,16,13,"यीशु कैसरिया फिलिप्पी दे प्रदेसे च आया कने अपणे चेलेयां ते पुछणा लग्गा, “लोक मिन्जो माणुये दे पुत्तर जो क्या ग्लांदे हन? कि मैं कुण ऐ?” "
MAT,16,14,"तिन्हां ग्लाया, “कुच्छ तां यूहन्ना बपतिस्मा दैणे आल़ा ग्लांदे हन, कने कुच्छ एलिय्याह कने कुच्छ यिर्मयाह या भविष्यवक्ता च कोई इक्क ग्लांदे हन।” "
MAT,16,15,"तिन्नी तिन्हां नैं ग्लाया, “अपर तुहां मिन्जो क्या ग्लांदे हन?” "
MAT,16,16,"शमौन पतरसैं जवाब दित्ता, “तुहां जिन्दे परमात्मे दे पुत्तर मसीह हन।” "
MAT,16,17,"यीशुयैं तिन्हां जो जवाब दित्ता, “हे शमौन, योना दे जागता, तू धन ऐ; क्जोकि मांस कने खून ते नीं, अपर मेरे पितैं जेह्ड़ा सुअर्गे च ऐ, एह़ गल्ल तिज्जो पर प्रगट कित्ती ऐ। "
MAT,16,18,"कने मैं भी तिज्जो नैं ग्लांदा ऐ, कि तू पतरस ऐ, कने मैं इस पत्थरे पर अपणी कलीसिया बणांगा कने अधोलोक दे दरवाजे तिस पर हावी नीं हुंगे। "
MAT,16,19,"मैं तिज्जो सुअर्गे दे राज्जे दी चाबियां दिंगा, कने जे कुच्छ तू धरतिया पर बन्नणा, सैह़ सुअर्गे च बन्नेया जाणा; कने जेह्ड़ा कुच्छ तू धरतिया पर खोलणा, सैह़ सुअर्गे च खुलणा।” "
MAT,16,20,ताह़लू तिन्नी चेलेयां जो चतौणी दित्ती कि कुस नैं मत ग्लांदे! कि मैं मसीह ऐ। 
MAT,16,21,"तिस बग्ते ते यीशु अपणे चेलेयां जो दस्सणा लग्गा, “जरूरी ऐ कि मैं यरूशलेम सैहरे जो जां कने स्याणेयां कने प्रधान याजकां, कने सास्त्री माणुआं दे हत्थां ते बड़े दुख उठां; कने मारी दित्ता जां; कने त्रीये दिने जिन्दा होई जां।” "
MAT,16,22,"इसा गल्ला पर पतरस तिसियो लग्ग लेई जाई नैं झिड़कणा लग्गा, “हे प्रभु, परमात्मा ना करैं। तिज्जो नैं देहया कदी नीं हुंगा।” "
MAT,16,23,"तिन्नी मुड़ी करी पतरसे नैं ग्लाया, “हे सैतान, मेरे सामणै ते दूर होई जा। तू मिन्जो तांई ठोकरा दी बज़ाह ऐ; क्जोकि तू परमात्मे दियां गल्लां पर मन नीं, अपर माणुआं दियां गल्लां पर मन लगांदा ऐ।” "
MAT,16,24,"ताह़लू यीशु अपणे चेलेयां नैं ग्लाणा लग्गा, “जेह्ड़ा कोई मिन्जो पचांह़ औणां चांह़दा ऐ, सैह़ अपणियां इच्छां जो छड्डी करी कने अपणे दुखां कने कष्टां दिया सूल़िया चुक्की नैं, मेरे पचांह़ चली पोयैं। "
MAT,16,25,"क्जोकि जेह्ड़ा कोई अपणे प्राण बचाणा चांह़दा, तिन्नी अपणे प्राण गुआणे हन; कने जिन्नी मिन्जो तांई अपणे प्राण गुआणे हन, तिन्नी अपणे प्राण बचाणे हन। "
MAT,16,26,"जे माणु सारे संसारे जो हासल करणे तांई अपणे प्राणा जो गुआं, तां तिसियो क्या फायदा हुंगा? माणु अपणे प्राणा दे बदले होर क्या देई सकदा ऐ? "
MAT,16,27,"मैं माणुये दा पुत्तर अपणे सुअर्गदूतां सौगी अपणे पिता दी महिमा च ओंगा, कने तिस बग्त ‘सैह़ हर इक्की जो तिसदे कम्मां दे मताबक फल़ दिंगा।’ "
MAT,16,28,"मैं तुहां नैं सच्च ग्लांदा ऐ, कि जेह्ड़े ऐत्थु खड़ोत्यो हन, इन्हां च कुच्छ-कुच्छ ऐदेय हन, कि जाह़लू तिकर माणुये दे पुत्तरे जो परमात्मे दे राज्जे च ओंदे नीं दिक्खी लैंगे, ताह़लू तिकर मौत्त तिन्हां पर कदी नीं ओंगी।” "
MAT,17,1,"छिं दिनां दे बाद यीशुयैं पतरस कने याकूब कने तिसदे भाऊ यूहन्ने जो सौगी लेआ, कने तिन्हां जो सुनसाण च कुसी ऊचे प्हाड़े पर लेई गेआ। "
MAT,17,2,"तित्थु तिन्हां सामणै तिसदा रूप बदली गेआ, कने तिसदा मुँ सूरजे साइआं चमकेया कने तिसदे कपड़े जोतिया साइआं चिट्टे होई गै। "
MAT,17,3,"कने दिक्खा, मूसा कने एलिय्याह यीशु सौगी गल्लां करदे तिन्हां जो दुस्से। "
MAT,17,4,"इसा गल्ला पर पतरस यीशुये नैं ग्लाणा लग्गा, “हे प्रभु अहां दा ऐत्थु रैहणा ठीक ऐ। जे तेरी इच्छा होयैं तां मैं ऐत्थु त्रै तम्बू बणां; इक्क तिज्जो तांई इक्क मूसे तांई कने इक्क एलिय्याह तांई।” "
MAT,17,5,"सैह़ ग्ला दा ई था कि इक्क चिट्टे बदल़ैं तिन्हां जो ढक्की लेआ, कने तिस बदल़े च एह़ उआज़ आई; “एह़ मेरा प्यारा पुत्तर ऐ, जिसते मैं बड़ा भरी खुस ऐ, इसदी सुणा।” "
MAT,17,6,चेले एह़ सुणी नैं मुँऐ भार पेई गै कने बड़े भरी डरी गै। 
MAT,17,7,"यीशुयैं बक्खे आई नैं तिन्हां जो छुई नैं, ग्लाया, “उठा, डरा मत।” "
MAT,17,8,ताह़लू तिन्हां अपणियां अखीं खोलियां तां यीशुये जो छड्डी नैं होर कुसी जो नीं दिख्या। 
MAT,17,9,"जाह़लू सैह़ प्हाड़े ते लौआ दे थे ताह़लू यीशुयैं तिन्हां जो एह़ हुक्म दित्ता, “जाह़लू तिकर मैं माणु दा पुत्तर मरेयां च जिन्दा नीं होई जां, ताह़लू तिकर जेह्ड़ा कुच्छ तुहां दिख्या ऐ कुसी नैं मत दस्सदे।” "
MAT,17,10,"इसा गल्ला पर तिसदे चेलेयां यीशुये ते पुछया, “भिरी सास्त्री माणु क्जो ग्लांदे हन कि एलिय्याह दा पैहल्ले औणां जरूरी ऐ?” "
MAT,17,11,"तिन्नी जवाब दित्ता, “एलिय्याह जरूर ओंगा, कने सब कुच्छ सुधारगा। "
MAT,17,12,"अपर मैं तुहां नैं ग्लांदा ऐ, कि एलिय्याह आई चुकेया ऐ, कने लोकां तिसियो नीं पणछैणया; अपर जदेया चाया तिंआं ई तिस सौगी कित्ता। इस तरीके नैं माणु दा पुत्तर भी तिन्हां दे हत्थे ते दुख झेलगा।” "
MAT,17,13,ताह़लू चेले अप्पु च समझणा लग्गे कि तिन्नी अहां जो यूहन्ना बपतिस्मा दैणे आल़े दे बारे च ग्लाया ऐ। 
MAT,17,14,"जाह़लू यीशु कने तिसदे चेले भीड़ा अल्ल पुज्जे, तां इक्क माणु तिस अल्ल आया, कने गोड्डेयां दे भार बेई नैं ग्लाणा लग्गा, "
MAT,17,15,"“हे प्रभु मेरे जागते पर दया कर। क्जोकि तिसियो मिर्गी ओंदी ऐ, कने सैह़ बड़ा दुख झेलदा ऐ; कने कई बरी अग्गी च कने कई बरी पांणिये च पोंदा। "
MAT,17,16,"कने मैं तिसियो तेरे चेलेयां अल्ल लंदेया था, अपर एह़ तिसियो ठीक नीं करी सके।” "
MAT,17,17,"यीशुयैं जवाब दित्ता, “हे बेबसुआसियो कने बेइमान लोको, मैं काह़लू तिकर तुहां सौगी रैंह्गा? काह़लू तिकर तुहां दी झेलगा? इसियो ऐत्थियो मिन्जो अल्ल लेयोआ।” "
MAT,17,18,"ताह़लू यीशुयैं दुष्टआत्मां जो झिड़केया, कने सैह़ तिसते निकल़ी गेई; कने जागत तिसी बग्त खरा होई गेआ। "
MAT,17,19,"ताह़लू चेले पड़दे नैं यीशु अल्ल आई नैं ग्लाणा लग्गे, “अहां तिसा दुष्टआत्मां जो क्जो नीं कड्डी सके?” "
MAT,17,20,"तिन्नी तिन्हां नैं ग्लाया, “अपणे बसुआसे दी कमिया दिया बज़ाह ते, क्जोकि मैं तुहां नैं सच्च ग्लांदा ऐ, जे तुहां दा बसुआस राईया दे दाणे बराबर भी हुंगा, तां इस प्हाड़े नैं ग्लाई सकगे, ‘ऐत्थु ते खिसकी नैं औत्थू चली जा’, तां तिन्नी चली जाणा; कने कोई भी गल्ल तुहां तांई औखी नीं हुंगी। "
MAT,17,21,अपर एह़ जाति बिना प्रार्थना कने बिना ब्रत ते नीं निकल़दी।” 
MAT,17,22,"जाह़लू सैह़ गलील प्रदेसे च थे, तां यीशुयैं तिन्हां नैं ग्लाया, “मैं माणुये दा पुत्तर माणुआं दे हुआलैं कित्ता जांगा; "
MAT,17,23,"सैह़ तिसियो मारी दिंगे, कने सैह़ त्रीये दिनैं जिन्दा होई जांगा।” इसा गल्ला पर चेले बड़े उदास होये। "
MAT,17,24,"जाह़लू सैह़ कफरनहूम सैहरे च पुज्जे, तां मंदरे दा कर बसूलणे आल़ेआं पतरसे अल्ल आई नैं पुछया, “क्या तुहां दा गुरू मंदरे दा कर नीं दिंदा ऐ?” "
MAT,17,25,"तिन्नी ग्लाया, “हाँ दिंदा ऐ।” जाह़लू सैह़ घरैं आया, तां यीशुयैं तिसदे पुछणे ते पैहल्ले ई तिसियो ग्लाया, “हे शमौन, तू क्या सोचा दा ऐ? धरतिया दे राजे महसूल या कर कुणा ते लैंदे हन? अपणे पुत्तरां ते या परायां ते?” "
MAT,17,26,"पतरसैं तिस नैं ग्लाया, “परायां ते।” यीशुयैं तिस नैं ग्लाया, तां पुत्तर बची गै "
MAT,17,27,"तमी इसतांई कि अहां तिन्हां जो ठोकर नीं खुआन, तू झीला कनारे पर जाई नैं मच्छी पकड़णे तांई बिइड़ी पा, कने जेह्ड़ी मच्छी पैहल्ले निकल़ैं, तिसायो लै; तां तिज्जो तिसादे मुँऐ खोलणे पर इक्क चाँदिया दा सिक्का मिलगा, तिसियो लेई नैं मेरे कने अपणे बदले तिन्हां जो कर देई देंआ। "
MAT,18,1,"तिस बग्त चेले यीशु अल्ल आई नैं पुछणा लग्गे, “सुअर्गे दे राज्जे च बड्डा कुण ऐ?” "
MAT,18,2,"इसा गल्ला पर यीशुयैं इक्की जागते जो अपणे अल्ल सद्दी नैं तिन्हां बिच्च खरेड़ी दित्ता, "
MAT,18,3,"कने ग्लाणा लग्गा, “मैं तुहां नैं सच्च ग्लांदा ऐ, कि जाह़लू तुहां अपणे आप्पे जो बदली करी जागतां साइआं बणी जांगे, ताह़लू तुहां सुअर्ग दे राज्जे च पुज्जी जांगे। "
MAT,18,4,"जेह्ड़ा कोई अप्पु जो इस जागते साइआं लोक्का करगा, सैह़ सुअर्ग दे राज्जे च बड्डा हुंगा। "
MAT,18,5,कने जेह्ड़ा कोई मेरे नांऐ ते इक्क ऐदेय जागते जो अपनांदा ऐ सैह़ मिन्जो अपनांदा ऐ। 
MAT,18,6,"“अपर जेह्ड़ा कोई इन्हां लोक्केयां च जेह्ड़े मिन्जो पर बसुआस करदे हन, कुसी इक्की ते पाप करवां, तिसियो परमात्मा सज़ा दिंगा, अपर परमात्मे दिया खतरनाक सज़ा ते एह़ खरा कि बड्डे घराटे दा पुड़ तिसदे गल़े च लटकाई करी सैह़ समुंदरे च सट्टी दित्ता जां। "
MAT,18,7,ठोकरां दियां बज़ाह ते संसारे पर हाय। ठोकरां दा लगणा जरूरी ऐ; अपर हाय तिस माणुये पर जिसदिया बज़ाह ते ठोकर लगदी ऐ। 
MAT,18,8,"“जे तेरा हत्थ या पैर हुंदे भी पाप करवांदा ऐ, तां तिसियो बड्डी नैं सट्टी दे, डुंडा या लंगड़ा होई नैं सदा दिया ज़िन्दगिया च प्रवेश करणा तिज्जो तांई इसते बधिया ऐ कि दूँ हत्थां या दूँ पैरां हुंदेया तू नरके दिया अग्गी च सट्टेया जां। "
MAT,18,9,"जे तेरी अख हुंदे भी तिज्जो ते पाप करवांदी ऐ, तां तिसायो कड्डी नैं सट्टी दे; काणा होई नैं सदा दी ज़िन्दगिया च प्रवेश करणा तिज्जो तांई इसते बधिया ऐ कि दूँ अखीं हुंदेया भी तू नरके दिया अग्गी च सट्टेया जां। "
MAT,18,10,"“दिक्खा, तुहां इन्हां लोक्केयां च कुसी जो घटिया मत समझा; क्जोकि मैं तुहां नैं ग्लांदा ऐ, कि सुअर्गे च तिन्हां दे सुअर्गदूत सदा मेरे सुअर्गीय पिता दे सौगी रैंह्दे हन। "
MAT,18,11,क्जोकि मैं माणु दा पुत्तर गुआचेआं जो बचाणा आया ऐ। 
MAT,18,12,"“तुहां क्या सोचा दे हन? मन्नी लेआ कुसी माणुये दियां सौ भेड्डां होन, कने तिन्हां च इक्क गुआची जां, तां क्या सैह़ नड़ीनूयें जो छड्डी नैं प्हाड़ां पर जाई नैं, तिसा गुआचिया जो नीं तोपगा? "
MAT,18,13,"कने जे देहया होयैं कि जाह़लू सैह़ मिल्ली जांदी ऐ, तां मैं तुहां नैं सच्च ग्लांदा ऐ, कि सैह़ तिन्हां च नड़ीनूयें भेड्डां तांई जेह्ड़ियां गुआचिआं नीं थियां, इतणी खुसी नीं होणी जितणी कि इसा भेड्डा तांई होणी ऐ। "
MAT,18,14,इआं ई तुहां दे पिता दी जेह्ड़ा सुअर्गे च ऐ एह़ इच्छा नीं कि इन्हां लोक्केयां च इक्क भी नास होई जां। 
MAT,18,15,"“जे तेरा भाऊ तेरे खलाफ अपराध करैं, तां जा कने किल्ले च गल्लबात करी नैं तिसियो समझा। कने जे सैह़ तेरिया गल्लां सुणी करी पछतां, तां तैं अपणे भाऊये जो पाई लेआ। "
MAT,18,16,"जे तेरी सैह़ ना सुणे, तां इक्क या दो जणे होर अपणे सौगी लेई जा, कि हर इक्क गल्ल मूसा दिया व्यबस्था दे मताबक दूँ या त्रीं गवाहां दे मुँऐ ते पक्की होई जां। "
MAT,18,17,"जे सैह़ तिन्हां दी भी नीं मन्नैं, तां कलीसिया नैं ग्लाई दे, अपर जे सैह़ कलीसिया दी ना मन्नैं, तां तू तिसियो दूईआं जातिआं कने चुंगी लैणे आल़ेआं साइआं समझ। "
MAT,18,18,"“मैं तुहां नैं सच्च ग्लांदा ऐ, जेह्ड़ा कुच्छ तुहां धरतिया पर बन्नगे, सैह़ सुअर्गे च बन्नेया जाणा, कने जेह्ड़ा कुच्छ तुहां धरतिया पर खोलगे, सैह़ सुअर्गे च खुलणा। "
MAT,18,19,"भिरी मैं तुहां नैं ग्लांदा, जे तुहां च दो जणे धरतिया पर कुसी गल्लां तांई इक्क मन होई नैं प्रार्थना करी नैं मंगगे, तां सैह़ मेरे पिता दे पास्से ते जेह्ड़ा सुअर्ग च ऐ, तिन्हां तांई होई जांगा। "
MAT,18,20,"एह़ इसतांई कि जित्थु दो या त्रै माणु मेरे नांऐ ते किठ्ठे हुंदे हन, तित्थु मैं तिन्हां बिच्च हुंदा ऐ।” "
MAT,18,21,"ताह़लू पतरस बक्खे आई नैं यीशुये नैं ग्लाणा लग्गा, “हे प्रभु, जे मेरा भाऊ अपराध करदा रैंह्, तां मैं कितणी बरी तिसियो माफ करां? क्या सत बरी?” "
MAT,18,22,"यीशुयैं तिस नैं ग्लाया, “मैं तुहां नैं एह़ नीं ग्लांदा ऐ, कि सत बरी तिकर अपर तिज्जो सत बरी दे सत्तर गुणा तिकर तिसियो माफ करणा चाइदा।” "
MAT,18,23,"“एह़ उदारण सुअर्गीय राज्ज दे तिस राजे साइआं ऐ, जिन्नी अपणे दासां ते लेखा लैणां चाया। "
MAT,18,24,"जाह़लू सैह़ लेखा लैणां लग्गा, तां इक्क जणा तिस सामणै लंदा जेह्ड़ा दस हज़ार तोड़ेयां दा कर्जदार था। "
MAT,18,25,"कि तिस कर्जे जो भरणे तांई तिस अल्ल कुच्छ भी नीं था, तां तिसदे मालकैं ग्लाया, ‘एह़ कने इसदी लाड़ी, बाल बच्चे कने जेह्ड़ा कुच्छ इसदा ऐ, सब कुच्छ बेची दित्ता जां, कने कर्ज भरी दित्ता जां।’ "
MAT,18,26,"इसा गल्ला पर तिन्नी दासें गांह झुकी नैं तिसियो प्रणांम कित्ता, कने ग्लाणा लग्गा, ‘हे मेरेया मालका सबर रख, मैं सारा कर्ज भरी दिंगा।’ "
MAT,18,27,"ताह़लू तिस दासे दे मालकैं तरस खाई नैं तिसियो छड्डी दित्ता, कने तिसदा कर्ज भी माफ करी दित्ता। "
MAT,18,28,"“अपर जाह़लू सैह़ दास बाहर निकल़ेया, तां तिसदे संगी दासां च इक्क देहया तिसियो मिल्ला जेह्ड़ा तिसदे सौ दिनारां दा कर्जदार था। तिन्नी तिसियो पकड़ी नैं तिसदा गल़ा घुटेया कने ग्लाणा लग्गा, ‘जेह्ड़ा कुच्छ तिज्जो अल्ल मेरा कर्ज ऐ तिसियो भरी दे।’ "
MAT,18,29,"इसा गल्ला पर तिसदा संगी दास तिस गांह पेई नैं तिस नैं विणती करणा लग्गा, ‘सबर रख, मैं सारा कर्ज भरी दिंगा।’ "
MAT,18,30,"सैह़ नीं मन्नेया, अपर जाई नैं तिसियो जेला च पाई दित्ता कि जाह़लू तिकर कर्ज नीं भरी दैं, ताह़लू तिकर तित्थु रैंह्। "
MAT,18,31,"तिसदे संगी दास एह़ जेह्ड़ा होएया था दिक्खी नैं बड़े दुखी होये, कने जाई नैं अपणे मालके जो पूरा हाल दस्सी दित्ता। "
MAT,18,32,"ताह़लू तिसदे मालकैं तिसियो सद्दी करी तिस नैं ग्लाणा लग्गा, ‘हे दुष्ट दास, मैं तां तेरा सारा ई कर्ज माफ करी दित्ता। क्जोकि तैं मिन्जो नैं अपणे कर्जे तांई बड़ी विणती कित्तियो थी, "
MAT,18,33,"इसतांई जिंआं मैं तिज्जो पर तरस खाई नैं तेरा सारा कर्ज माफ करी दित्ता, तिंआं ई तिज्जो भी अपणे संगी दासे पर तरस खाई नैं कर्ज माफ करणा चाइदा था।’ "
MAT,18,34,"कने तिसदे मालकैं गुस्से च आई नैं तिसियो सज़ा दैणे आल़ेआं दे हुआलैं करी दित्ता, कि जाह़लू तिकर सैह़ सारा कर्ज भरी नीं दैं, ताह़लू तिकर तिन्हां दे हुआलैं रैंह्। "
MAT,18,35,"“इआं ई जे तुहां च हर इक्क अपणे भाऊये जो दिले ते माफ नीं करगे, तां मेरा पिता जेह्ड़ा सुअर्गे च ऐ, तुहां नैं देहया बर्ताब करगा।” "
MAT,19,1,"जाह़लू यीशु एह़ गल्लां ग्लाई बैठा, तां गलील प्रदेसे ते चली गेआ; कने यरदन नदिया दे पार यहूदिया प्रदेसे च आया। "
MAT,19,2,"ताह़लू बड्डी भीड़ तिसदे पचांह़ चली पेई, कने तिन्नी तित्थु तिन्हां जो ठीक कित्ता। "
MAT,19,3,"ताह़लू फरीसी माणु तिसियो परखणे तांई बक्खे आई नैं ग्लाणा लग्गे, “क्या हर इक्क बज़ाह ते अपणिया लाड़िया जो छड्डणा ठीक ऐ?” "
MAT,19,4,"तिन्नी जवाब दित्ता, “क्या तुहां नीं पढ़ेया कि जिन्नी तिन्हां जो बणाया, तिन्नी सुरू ते मरद कने जणांस बणाई नैं ग्लाया, "
MAT,19,5,“इसा बज़ाह ते माणु अपणे मांऊ बुढ़े ते लग्ग होई नैं अपणिया लाड़िया सौगी रैंह्गा कने सैह़ दोयो इक्क जान्न हुंगे? 
MAT,19,6,"कने सैह़ हुण दो तन नीं, अपर इक्क जान्न हन। इसतांई जिसियो परमात्मैं जोड़या ऐ, तिसियो माणु लग्ग ना करन।” "
MAT,19,7,"तिन्हां तिस नैं ग्लाया, “भिरी मूसैं एह़ क्जो ठैहराया कि तलाक देई नैं तिसा जो छड्डी देआ?” "
MAT,19,8,"यीशुयैं तिन्हां नैं ग्लाया, “मूसैं तुहां दे मन कठोर होणे दिया बज़ाह ते तुहां जो अपणिया-अपणिया लाड़िया जो छड्डणे दा हुक्म दित्या, अपर सुरू ते देहया नीं था। "
MAT,19,9,"कने मैं तुहां नैं ग्लांदा ऐ, कि जेह्ड़ा कोई ब्यभिचारे जो छड्डी होर कुसा बज़ाह ते अपणिया लाड़िया जो छड्डी नैं दूईआ नैं ब्याह करैं, सैह़ ब्यभिचार करदा ऐ; कने जेह्ड़ा तिसा छड्डिया नैं ब्याह करैं, सैह़ भी ब्यभिचार करदा ऐ।” "
MAT,19,10,"चेलेयां तिस नैं ग्लाया, “जे मर्दे दा जणासा सौगी ऐदेया रिस्ता ऐ, तां ब्याह करणा ठीक नीं।” "
MAT,19,11,"यीशुयैं तिन्हां नैं ग्लाया, “सारे एह़ वचन ग्रहण नीं करी सकदे, सिर्फ सैह़ जिन्हां जो परमात्मे दे जरिये वचन ग्रहण करणे दा दान मिल्लेया ऐ। "
MAT,19,12,"क्जोकि कुच्छ नंपुसक ऐदेय हन, जेह्ड़े मांऊ दे गर्भे ते ई ऐदयो जम्मेयो, कने कुच्छ नंपुसक ऐदेय हन, जिन्हां जो माणुआं नंपुसक बणाया; कने कुच्छ नंपुसक ऐदेय हन, जिन्हां सुअर्गे दे राज्जे तांई अपणे आप्पे जो नंपुसक बणाई लेआ ऐ। जेह्ड़े इसा गल्ला जो समझणे जोग्गे हन, सैह़ इसा गल्ला जो समझी लैन।” "
MAT,19,13,"ताह़लू लोक जागतां जो यीशु अल्ल लेई आये कि सैह़ तिन्हां पर हत्थ रखैं कने प्रार्थना करैं, अपर चेलेयां तिन्हां जो झिड़केया। "
MAT,19,14,"यीशुयैं ग्लाया, “जागतां जो मिन्जो अल्ल औणां देआ, कने इन्हां जो मत रोका, क्जोकि सुअर्गे दा राज्ज ऐदेयां दा ई ऐ।” "
MAT,19,15,कने सैह़ तिन्हां पर हत्थ रखी नैं तित्थु ते चली गेआ। 
MAT,19,16,"कने दिक्खा, इक्क माणु यीशु अल्ल आई नैं ग्लाणा लग्गा, “हे गुरू, मैं कुण देहया खरा कम्म करैं कि सदा दी ज़िन्दगी पां?” "
MAT,19,17,"यीशुयैं तिस नैं ग्लाया, “तू मिन्जो ते भलाईया दे बारे च क्जो पुछा दा? भला तां इक्क ई ऐ, अपर जे तू ज़िन्दगिया च प्रवेश करणा चांह़दा ऐ, तां हुक्मां जो मन्ना कर।” "
MAT,19,18,"तिन्नी तिस नैं ग्लाया, “कुण देहया हुक्म?” यीशुयैं ग्लाया, “एह़ कि खून मत करणा, ब्यभिचार मत करणा, चोरी मत करणा, झूठी गवाही मत दैणा, "
MAT,19,19,"अपणे बुढ़े दी कने अपणिया मांऊ दी इज्जत करणा, कने अपणे प्ड़ेसिये नैं अप्पु साइआं प्यार रखणा।” "
MAT,19,20,"तिस जुआनें तिस नैं ग्लाया, “इन्हां सबना जो तां मैं मनदा ऐ; हुण मिन्जो च कुसा गल्ला दी कमी ऐ?” "
MAT,19,21,"यीशु तिस नैं ग्लाणा लग्गा, “जे तू म्हान होणा चांह़दा ऐ; तां जा, अपणा समान बेची नैं गरीबां जो बंडी दे, कने तिज्जो सुअर्गे च धन दौलत मिलगी; कने आई नैं मिन्जो पचांह़ चली पौ।” "
MAT,19,22,"अपर सैह़ जुआन एह़ गल्ल सुणी नैं उदास होई नैं चली गेआ, क्जोकि सैह़ बड़ा अमीर था। "
MAT,19,23,"ताह़लू यीशु अपणे चेलेयां नैं ग्लाणा लग्गा, “मैं तुहां नैं सच्च ग्लांदा ऐ, कि अमीरे दा सुअर्गे दे राज्जे च पुज्जणा औखा ऐ। "
MAT,19,24,"तुहां नैं भिरी ग्लांदा ऐ, कि जिंआं ऊँटे दा सूईया दे नक्के ते निकल़णा औखा ऐ, तिंआं ई अमीर माणुये दा परमात्मे दे राज्जे च प्रवेश करणा बड़ा औखा ऐ।” "
MAT,19,25,"एह़ सुणी नैं, चेले बड़े हरान होई नैं ग्लाणा लग्गे, “भिरी कुसदा उद्धार होई सकदा ऐ।” "
MAT,19,26,"यीशु तिन्हां बक्खी दिक्खी नैं ग्लाणा लग्गा, “माणुआं तांई तां बड़ा औखा ऐ, अपर परमात्मे ते सब कुच्छ होई सकदा ऐ।” "
MAT,19,27,"इसा गल्ला पर पतरस तिस नैं ग्लाणा लग्गा, “दिक्ख, अहां तां सब कुच्छ छड्डी नैं तिज्जो पचांह़ चली पैयो हन। अपर अहां जो क्या मिलगा?” "
MAT,19,28,"यीशुयैं तिन्हां नैं ग्लाया, “मैं तुहां नैं सच्च ग्लांदा ऐ, कि नौईआ सृष्टिया च जाह़लू माणु दा पुत्तर अपणी महिमा दे सिंहासणे पर बैंगा, तां तुहां भी जेह्ड़े मिन्जो पचांह़ चली पैयो, बारांह सिंहासणे पर बेई नैं इस्राएल देसे दे बारांह गोत्रां दा न्याय करगे। "
MAT,19,29,"कने जिन्नी कुणी घरां, या भाऊआं या बैहणा, या बुढ़े, या मांऊ, या बाल बच्चेयां या खेतां जो मेरे नांऐ तांई छड्डी दित्या ऐ तिसियो सौ गुणा मिलगा, कने सैह़ सदा दी ज़िन्दगिया दा हक्कदार हुंगा। "
MAT,19,30,"अपर मत्ते सारे हन, जेह्ड़े इस संसारे च अपणे आप्पे जो म्हान समझदे हन, सैह़ परमात्मे दिया नजरा च नीच हुंगे; कने जिन्हां जो संसारे दे लोक नीच समझदे हन, सैह़ परमात्मे दिया नजरा च म्हान हुंगे। "
MAT,20,1,"“सुअर्ग दा राज्ज कुसी अंगूरा दे बागे दे मालके साइआं ऐ, जिन्नी भ्यागा निकल़ी नैं अपणे अंगूरा दे बागे च मजदूर लगाये "
MAT,20,2,तिन्नी मजदूरां नैं इक्क दीनार रोजे दी दिहाड़ी कित्ती कने तिन्हां जो अपणे अंगूरा दे बागे च घल्लेया। 
MAT,20,3,"भिरी भ्यागा नौ बजे तिन्नी निकल़ी नैं होरनी लोकां जो बजारे च बेल्ले खड़ोत्यो दिख्या, "
MAT,20,4,"कने तिन्हां नैं ग्लाया, ‘तुहां भी अंगूरा दे बागे च जा, कने जेह्ड़ा कुच्छ ठीक ऐ, तुहां जो दिंगा, सैह़ भी कम्म करणा गै।’ "
MAT,20,5,दुवारी भिरी तिन्नी मालकैं दोपैरा कने त्रै बजे निकल़ी नैं तिंआं ई कित्ता। 
MAT,20,6,"तिसते बाद कोई संझा दे पंज बजे तिन्नी भिरी निकल़ी नैं होरनी लोकां जो खड़ोत्या दिख्या, कने तिन्हां नैं ग्लाया, ‘तुहां क्जो ऐत्थु दिन भर बेल्ले खड़ोत्यो रैह्?’ तिन्हां तिस नैं ग्लाया, इसतांई कि कुणी भी अहां जो दिहाड़िया पर नीं लगाया। "
MAT,20,7,"तिन्नी तिन्हां नैं ग्लाया, तुहां भी कम्म करणा अंगूरा दे बागे च जा।” "
MAT,20,8,"“संझा जो अंगूरा दे बागे दे मालकैं अपणे खजानचिये नैं ग्लाया, ‘सारे मजदूरां जो सद्दी करी, जेह्ड़े संझा आएयो सैह़ भी कने जेह्ड़े भ्यागा आएयो सैह़ भी सबना जो दिहाड़ी देई दे।’ "
MAT,20,9,"जाह़लू सैह़ आये जिन्हां पूरे दिने च इक्क घंटा लगाया था, तिन्हां जो इक्क-इक्क दीनार मिल्ला। "
MAT,20,10,"जेह्ड़े लोक भ्यागा दे नौ बजे कम्म करणा आएयो थे तिन्हां एह़ समझेया कि अहां जो जादा मिलगा, अपर तिन्हां जो भी इक्क दीनार ई मिल्ला। "
MAT,20,11,"जाह़लू मिल्ला तां घरे दे मालके पर बुड़बुड़ाई नैं ग्लाणा लग्गे, "
MAT,20,12,"‘जेह्ड़े पंज बजे आएयो थे, तिन्हां बागे च इक्क ई घंटा कम्म कित्ता, कने तैं तिन्हां जो अहां दे बराबर दिहाड़ी दित्ती, जिन्हां दिन भरदा बोझ चुकेया कने धूप झेलदे रैह्?’ "
MAT,20,13,"तिन्नी तिन्हां च इक्की जो जवाब दित्ता, ‘हे साथी मैं तिज्जो नैं कोई बेइमानी नीं करा दा। क्या तैंईं मिन्जो नैं इक्क दीनार नीं कित्या था? "
MAT,20,14,अपणी दिहाड़ी लेआ कने जा। मैं इस इक्क घंटा कम्म करणे आल़े मजदूरे जो भी तुहां जितणा ई दैणा चांह़दा ऐ। 
MAT,20,15,क्या एह़ ठीक नीं कि मैं अपणे माले ते जेह्ड़ा चांह़दा सैह़ करां? क्या मेरे खरे होणे दिया बज़ाह पर तू मिन्जो पर जल़स करा दा ऐ?’ 
MAT,20,16,"इस तरीके नैं जेह्ड़े इस संसारे च अपणे आप्पे जो म्हान समझदे हन, सैह़ परमात्मे दिया नजरा च नीच हुंगे; कने जिन्हां जो संसारे दे लोक नीच समझदे हन, सैह़ परमात्मे दिया नजरा च म्हान हुंगे।” "
MAT,20,17,"यीशु यरूशलेम सैहरे जो जांदे बग्त बारांह चेलेयां जो सुनसाण जगाह च लेई गेआ, कने रस्ते च तिन्हां नैं ग्लाणा लग्गा, "
MAT,20,18,"दिक्खा, हुण अहां यरूशलेम सैहरे जो चलेयो हन; कने मैं माणु दा पुत्तर प्रधान याजकां कने सास्त्री माणुआं हुआलैं कित्ता जांगा, कने तिसियो मौत्ती दा दोसी ठैहराई दिंगे। "
MAT,20,19,"कने तिसियो होरनी जातिआं दे हुआलैं करी दिंगे, कि सैह़ तिसदा मजाक करन, कने कोड़े मारन, कने सूल़िया पर टूंगन, कने सैह़ त्रीये दिने भिरी जिन्दा होई जांगा। "
MAT,20,20,"ताह़लू जबदिये दे जागतां दिया मांऊ अपणे जागतां सौगी यीशु अल्ल आई नैं प्रणांम कित्ता कने तिसते कुच्छ मंगणा लग्गी, "
MAT,20,21,"यीशु तिसा नैं ग्लाणा लग्गा, “तू क्या चांह़दी ऐ?” सैह़ तिस नैं ग्लाणा लग्गी, “एह़ वचन दे कि मेरे एह़ दो जागत तेरे राज्जे च इक्क तेरे सज्जे कने इक्क तेरे खब्बे बैठैं।” "
MAT,20,22,"यीशुयैं जवाब दित्ता, “तुहां नीं जाणदे कि क्या मंगा दे हन। जेह्ड़ा दुख मैं झेलणे आल़ा ऐ, क्या तुहां मिन्जो सौगी बराबर दुख झेली सकदे हन?” तिन्हां तिस नैं ग्लाया हाँ, झेली सकदे हन। "
MAT,20,23,"यीशु तिन्हां नैं ग्लाणा लग्गा, “तुहां मिन्जो सौगी बराबर दुख तां झेलगे, अपर अपणे सज्जे कने अपणे खब्बे कुसी जो बठाणा मेरा कम्म नीं, अपर जिन्हां तांई मेरे पिता दे पास्से ते त्यार कित्या, तिन्हां तांई ऐ।” "
MAT,20,24,एह़ सुणी नैं दसों चेले याकूबे कने तिसदे लोक्के भाऊ यूहन्ने पर गुस्सा करणा लग्गे। 
MAT,20,25,"यीशुयैं तिन्हां जो अप्पु अल्ल सद्दी नैं ग्लाया, “तुहां जाणदे हन कि होरनी जातिआं दे हाकम तिन्हां पर हक्क जता दे हन; कने जेह्ड़े बड्डे हन, सैह़ तिन्हां पर हक्क जतांदे हन। "
MAT,20,26,"अपर तुहां च ऐदेया नीं हुंगा, अपर जेह्ड़ा कोई तुहां च बड्डा होणा चां, सैह़ तुहां दा सेवक बणैं, "
MAT,20,27,"कने जेह्ड़ा तुहां च प्रधान होणा चांह़दा, सैह़ तुहां दा दास बणैं; "
MAT,20,28,"जिंआं कि मैं माणुये दा पुत्तर इसतांई नीं आया कि अपणी सेवा करवां, अपर इसतांई आया कि अप्पु सेवा करैं, कने मतेआं जो छड्डाणे तांई अपणे प्राण दैं।” "
MAT,20,29,"जाह़लू यीशु कने तिसदे चेले यरीहो सैहरे ते निकल़ा दे थे, तां इक्क बड्डी भीड़ तिसदे पचांह़ चली पेई। "
MAT,20,30,"कने दो अन्ने जेह्ड़े सड़का कंडे बैठेयो थे, एह़ सुणी नैं कि यीशु जा दा ऐ, हक्कां पाई नैं ग्लाणा लग्गे, “हे प्रभु, दाऊदे दे वंश, अहां पर दया कर।” "
MAT,20,31,"लोकां तिन्हां जो झिड़केया कि चुप रेह्आ; अपर सैह़ होर भी जोरे नैं डड्डी करी ग्लाणा लग्गे, “हे प्रभु, दाऊदे दे वंश, अहां पर दया कर।” "
MAT,20,32,"ताह़लू यीशुयैं खड़ोई नैं तिन्हां जो सद्देया कने ग्लाया, “तुहां क्या चांह़दे हन कि मैं तुहां तांई करां?” "
MAT,20,33,"तिन्हां तिस नैं ग्लाया, “हे प्रभु, एह़ कि अहां दियां अखीं खुली जान।” "
MAT,20,34,"यीशुयैं तरस खाई नैं तिन्हां दियां अखीं छूईयां, कने सैह़ तिसी बग्त दिक्खणा लग्गी पै, कने तिसदे पचांह़ चली पै। "
MAT,21,1,"जाह़लू सैह़ यरूशलेम सैहरे दे नेड़े पुज्जे कने जैतून प्हाड़े पर बैतफगे ग्रांऐ अल्ल आये, तां यीशुयैं दूँ चेलेयां जो एह़ ग्लाई नैं घल्लेया; "
MAT,21,2,“सामणै आल़े ग्रांऐ च जा। कने तिस ग्रांऐ च पुजदेयां ई इक्क गधी कने तिसा सौगी बच्चा तुहां जो बन्नेया मिलगा। तिन्हां जो खोली नैं मिन्जो अल्ल लेई ओआ। 
MAT,21,3,"जे तुहां नैं कोई कुच्छ ग्लांगा, तां ग्लानेयों कि प्रभु जो इन्हां दी जरूरत ऐ, सैह़ तिसी बग्त तिन्हां जो घल्ली दिंगा।” "
MAT,21,4,"एह़ इसतांई होएया कि जेह्ड़ा वचन भविष्यवक्ता दे जरिये ग्लाया गेआ था, सैह़ पूरा होयैं "
MAT,21,5,"“यरूशलेम सैहरे दे लोकां नैं ग्लानेयों, ‘दिक्खा तुहां दा राजा तुहां अल्ल ओआ दा ऐ, सैह़ नम्र ऐ, कने गधे पर बैठेया ऐ; अपर गधिया दे बच्चे पर।’ ” "
MAT,21,6,"चेलेयां जाई नैं, जिंआं यीशुयैं तिन्हां नैं ग्लाया था, तिंआं ई कित्ता। "
MAT,21,7,"कने गधी कने बच्चे जो अंणी करी, तिन्हां पर अपणे कपड़े सट्टे, कने सैह़ तिस पर बेई गेआ। "
MAT,21,8,"ताह़लू मतेआं लोकां अपणे कपड़े रस्ते च बछाये, कने होरनी लोकां रूखां ते डाल़िआं बड्डी नैं रस्ते च बछाईआं। "
MAT,21,9,"जेह्ड़ी भीड़ गांह-गांह चलियो कने पचांह़-पचांह़ चली ओआ दी थी, डड्डी-डड्डी ग्लांदी थी, “दाऊदे दे वंशे जो होशाना, धन ऐ सैह़ जेह्ड़ा प्रभु दे नांऐ ते ओंदा ऐ, सुअर्गे च परमात्मे दी होशाना।” "
MAT,21,10,"जाह़लू तिन्नी यरूशलेम सैहरे च प्रवेश कित्ता, तां सारे सैहरे च भगदड़ मची गेई, कने माणु ग्लाणा लग्गे, “एह़ कुण ऐ?” "
MAT,21,11,"लोकां ग्लाया, एह़ गलील प्रदेसे दे नासरत सैहरे दा भविष्यवक्ता यीशु ऐ। "
MAT,21,12,"यीशुयैं परमात्मे दे मंदर च जाई नैं तिन्हां सारेयां जो, जेह्ड़े मंदरे च लैण-दैण करा दे थे कड्डी दित्ता, अड़तिआं दे तख्ते कने कबूतर बेचणे आल़ेआं दियां चौकिआं पलटी दित्तियां। "
MAT,21,13,"कने तिन्हां नैं ग्लाणा लग्गा, “पवित्रशास्त्रे च लिख्या ऐ, ‘मेरा मंदर प्रार्थना दे मंदरे दे नांऐ जाणेयां जांगा।’ अपर तुहां तां इसियो डाकुआं दा अड्डा बणा दे हन।” "
MAT,21,14,"ताह़लू अन्ने कने लंगड़े, मंदरे च तिस अल्ल आये, कने तिन्नी तिन्हां जो खरा कित्ता। "
MAT,21,15,"अपर जाह़लू प्रधान याजकां कने सास्त्री माणुआं इन्हां अनोखे कम्मां जो, जेह्ड़े तिन्नी कित्यो, कने जागतां जो मंदरे च दाऊद दे वंशे जो होशाना ग्लांदे होये दिख्या, तां सैह़ गुस्सा होये, "
MAT,21,16,"कने तिस नैं ग्लाणा लग्गे, “क्या तू सुणा दा ऐ कि एह़ क्या ग्लांदे हन?” यीशुयैं तिन्हां नैं ग्लाया, “हाँ क्या तुहां एह़ पवित्रशास्त्रे च कदी नीं पढ़ेया; ‘जागतां कने दूद पींदे बच्चेयां दे मुँऐ ते तैं अपार स्तुति कराई?’” "
MAT,21,17,ताह़लू सैह़ तिन्हां जो छड्डी नैं सैहर दे बाहर बैतनिय्याह ग्रांऐ जो गेआ कने तित्थु रात कट्टी। 
MAT,21,18,भ्यागा जाह़लू सैह़ सैहरे जो हटी करी बापस ओआ दा था तां तिसियो भुख लग्गी। 
MAT,21,19,"सड़का कनारे धूड़े दे इक्की रूखे जो दिक्खी नैं सैह़ तिस बक्खे गेआ, कने पत्तरां जो छड्डी तिस च होर कुच्छ नीं मिल्लेया कने तिस नैं ग्लाया, “अज्जे ते तिज्जो च भिरी कदी फल़ नीं लग्गन।” कने धूड़े दा रूख ताह़लू ई सुकी गेआ। "
MAT,21,20,"एह़ दिक्खी नैं चेलेयां जो हरानी होई कने तिन्हां ग्लाया, “एह़ धूड़े दा रूख तिसी बग्त किंआं सुकी गेआ?” "
MAT,21,21,"यीशुयैं तिन्हां जो जवाब दित्ता, “मैं तुहां नैं सच्च ग्लांदा ऐ, जे तुहां बसुआस रखन, कने शक नीं करन, तां ना सिर्फ एह़ करगे जेह्ड़ा इस धूड़े दे रूखे नैं कित्ता ऐ, अपर जे इस प्हाड़े नैं भी ग्लांगे, पटौई जा, कने समुंदरे च जाई पो, तां एह़ होई जांगा। "
MAT,21,22,कने जेह्ड़ा कुच्छ तुहां प्रार्थना च बसुआसे नैं मंगगे सैह़ सब कुच्छ तुहां जो मिलगा।” 
MAT,21,23,"सैह़ मंदरे च जाई नैं सिक्षा दै दा था, तां प्रधान याजकां कने लोकां दे स्याणे माणुआं तिस अल्ल आई नैं पुछया, “तू एह़ कम्म कुस हक्के नैं करदा ऐ? कने तिज्जो एह़ हक्क कुणी दित्या ऐ?” "
MAT,21,24,"यीशुयैं तिन्हां जो जवाब दित्ता, “मैं भी तुहां ते इक्क गल्ल पुछदा ऐ; जे सैह़ मिन्जो दस्सगे, तां मैं भी तुहां जो दस्सगा कि एह़ कम्म कुस हक्के नैं करदा। "
MAT,21,25,"यूहन्ने दा बपतिस्मा कुत्थू ते था? सुअर्गे दे पास्से ते या माणुआं दे पास्से ते? ताह़लू सैह़ अप्पु च सवाल जवाब करणा लग्गे, जे अहां ग्लांगे ‘सुअर्गे दे पास्से ते तां इन्हीं अहां नैं ग्लाणा, कि भिरी तुहां यूहन्ने पर बसुआस क्जो नीं कित्ता?’ "
MAT,21,26,"कने जे ग्लांगे ‘माणुआं दे पास्से ते तां अहां जो भीड़ा दा डर ऐ, क्जोकि सैह़ सारे यूहन्ने जो भविष्यवक्ता मनदे हन।’ ” "
MAT,21,27,"तिन्हां यीशुये जो जवाब दित्ता, “अहां नीं जाणदे।” तिन्नी भी तिन्हां नैं ग्लाया, “तां मैं भी तुहां जो नीं दस्सदा कि एह़ कम्म कुस हक्के नैं करदा ऐ।” "
MAT,21,28,"“तुहां इस उदारणे दे बारे च क्या समझदे हन? कुसकी माणुये दे दो जागत थे; तिन्नी पैहल्ले आल़े अल्ल जाई नैं ग्लाया, ‘हे जागता, अज्ज अंगूरा दे बागे च कम्म कर।’ "
MAT,21,29,"तिन्नी जवाब दित्ता, मैं नीं जांदा, अपर बादे च पछताई नैं चली गेआ। "
MAT,21,30,"भिरी बुढ़ैं दूये अल्ल जाई नैं इआं ई ग्लाया, तिन्नी जवाब दित्ता, जी हाँ जांदा, अपर नीं गेआ। "
MAT,21,31,"इन्हां दून्नी च कुणी बुढ़े दी इच्छा पूरी कित्ती?” तिन्हां ग्लाया, “पैहल्ले आल़ैं।” यीशुयैं तिन्हां नैं ग्लाया, “मैं तुहां नैं सच्च ग्लांदा ऐ, कि चुंगी लैणे आल़े कने वैश्यां तुहां ते पैहल्लैं परमात्मे दे राज्जे च प्रवेश करदे हन। "
MAT,21,32,"क्जोकि बपतिस्मा दैणे आल़ा यूहन्ना धार्मिकता दे रस्ते च होई नैं तुहां अल्ल आया, कने तुहां तिसदा बसुआस नीं कित्ता, अपर चुंगी लैणे आल़ेआं कने वैश्यां तिसदा बसुआस कित्ता। कने तुहां एह़ दिक्खी नैं बादे च भी नीं पछताये कि तिसदा बसुआस करी लैंदे। "
MAT,21,33,"“इक्क होर उदारण सुणा; इक्क घरे दा मालक था, जिन्नी अंगूरा दा बाग लगाया, तिसदे चौंन्नी पास्सेयां बाड़ लगाया। कने तिस च रसे जो कठ्ठेरणे तांई जमीना च खड्डा खोदी नैं पत्थरे दी बड्डी उखली रखी, कने देखभाल करणे तांई टपरी बणाई, कने किसानां जो तिसदा ठेका देई नैं परदेस चली गेआ। "
MAT,21,34,"जाह़लू फल़े दे सीजने दा बग्त नेड़े आया, तां तिन्नी अपणे दासां जो तिसदा फल़ लैणे तांई किसानां अल्ल घल्लेया। "
MAT,21,35,"अपर किसानां तिसदे दासां जो पकड़ी नैं कुच्छ दासां जो कुटेया, कने कुच्छना जो मारी दित्ता, कने कुच्छना पर पत्थर मारे। "
MAT,21,36,"भिरी तिन्नी पैहल्ले ते जादा होर दासां जो घल्लेया, कने इन्हां नैं भी तिन्हां तिंआं ई कित्ता। "
MAT,21,37,आखरी च तिन्नी अपणे जागते जो तिन्हां अल्ल एह़ सोची नैं घल्लेया कि सैह़ मेरे जागते दा लैआज करगे। 
MAT,21,38,"अपर किसानां जागते जो दिक्खी नैं अप्पु च ग्लाया, ‘एह़ तां वारस ऐ, ओआ, इसियो मारी दिंदे कने इसदिया मलकीता लेई लैंदे।’ "
MAT,21,39,कने तिन्हां तिसियो पकड़ेया कने अंगूरा दे बागे ते बाहर कड्डी नैं मारी दित्ता। 
MAT,21,40,इसतांई जाह़लू अंगूरा दे बागे दा मालक ओंगा तां तिन्हां किसानां सौगी क्या करगा?” 
MAT,21,41,"तिन्हां तिस नैं ग्लाया, “सैह़ तिन्हां बुरे लोकां जो बुरे तरीके नैं खत्म करगा; कने अंगूरा दे बागे दा ठेका दूये किसानां जो दिंगा, जेह्ड़े बग्ते पर तिसियो फल़ देआ करगे।” "
MAT,21,42,"यीशुयैं तिन्हां नैं ग्लाया, “क्या तुहां कदी पवित्रशास्त्रे च एह़ नीं पढ़ेया: ‘जिस पत्थरे जो राजमिस्त्रियां नकम्मा समझी लेआ था, सैई कुणे दे सिरे दा पत्थर होई गेआ? एह़ प्रभु दे पास्से ते होएया, कने अहां दिया नजरा च कितणा अनोखा ऐ।’ "
MAT,21,43,"“इसतांई मैं तुहां नैं ग्लांदा ऐ, कि परमात्मे दा राज्ज तुहां ते लेई लेआ जांगा कने ऐदई जातिया जो जेह्ड़ा तिसदा फल़ लेई नैं औयें, दित्ता जांगा। "
MAT,21,44,"जेह्ड़ा इस पत्थरे पर पोंगा, सैह़ चकनाचूर होई जांगा; कने जिस पर सैह़ पोंगा, तिसियो पित्थी दिंगा।” "
MAT,21,45,"प्रधान याजक कने फरीसी माणु तिसदे उदारणा जो सुणी नैं समझी गै, कि सैह़ तिन्हां दे बारे च ग्ला दा ऐ। "
MAT,21,46,"कने तिन्हां तिसियो पकड़णा चाया, अपर लोकां ते डरी गै क्जोकि सैह़ तिसियो भविष्यवक्ता मनदे थे। "
MAT,22,1,"यीशु भिरी तिन्हां नैं उदारणा च ग्लाणा लग्गा, "
MAT,22,2,"“सुअर्गे दा राज्ज तिस राजे साइआं ऐ, जिन्नी अपणे जागते दा ब्याह कित्ता, "
MAT,22,3,कने तिन्नी अपणे दासां जो घल्लेया कि सद्देयो लोकां जो ब्याह दी धामा च सदन; अपर तिन्हां औणां नीं चाया। 
MAT,22,4,"भिरी तिन्नी होर दासां जो एह़ ग्लाई नैं घल्लेया, ‘सद्देयो लोकां नैं ग्ला, दिक्खा मैं धाम त्यार करी दित्तियो, मेरे दांद कने पाल़ेयो जानवर धामा तांई मारे गै हन, कने सब कुच्छ त्यार ऐ, ब्याये दिया धामा च ओआ।’ "
MAT,22,5,"अपर सैह़ अणदेखी करी नैं चली पै, कोई अपणे खेतां जो, कोई अपणे कम्मे जो चली गेआ। "
MAT,22,6,होरनी लोकां जेह्ड़े तिसा धामा च बचेयो थे तिसदे दासां जो पकड़ी नैं तिन्हां दा अपमान कित्ता कने मारी दित्ता। 
MAT,22,7,"जाह़लू राजैं एह़ सुणेया तां तिसियो गुस्सा आया, कने तिन्नी अपणी सेना घल्ली नैं तिन्हां मारने आल़ेआं दा नास कित्ता, कने तिन्हां दे सैहरे जो फूकी दित्ता। "
MAT,22,8,"ताह़लू तिन्नी अपणे दासां नैं ग्लाया, ‘ब्याये दी धाम तां त्यार ऐ अपर सद्देयो लोक इस लायक नीं ठेहरै। "
MAT,22,9,"इसतांई हुण तुहां हर जगाह जा कने जितणे माणु तुहां जो मिलगे, सबना जो ब्याये दिया धामा च सद्दी लेयोआ।’ "
MAT,22,10,"तिन्हां दासां हर जगाह जाई नैं क्या बुरे क्या खरे, जितणे मिल्ले, सारेयां जो किठ्ठा कित्ता; कने ब्याये आल़ेआं दा घर परोणेयां नैं भरोईया। "
MAT,22,11,"“जाह़लू राजा परोणेयां जो दिक्खणा अंदर आया, तां तिन्नी तित्थु इक्की माणुये जो दिख्या, जिन्नी ब्याये आल़े कपड़े जेह्ड़े तिन्नी सारे परोणेयां तांई दित्यो थे, तिन्नी नीं पैहनेयो थे। "
MAT,22,12,"राजैं तिसते पुछया, ‘हे दोस्त; तू ब्याये आल़े कपड़े जेह्ड़े मैं सारे परोणेयां तांई दित्यो थे तू पैहने बगैर ऐत्थु क्जो आई गेआ?’ तिस अल्ल इसदा कोई जवाब नीं था। "
MAT,22,13,"ताह़लू राजैं दासां नैं ग्लाया, ‘इसदे हत्थां पैरां बन्नी नैं तिसियो बाहर नेहरे च पाई देआ, तित्थु रोणा कने दंद पिणा हुंगा।’ "
MAT,22,14,क्जोकि सद्देयो तां मत्ते हन अपर चुणेयो थोड़े हन।” 
MAT,22,15,ताह़लू फरीसी माणुआं जाई नैं अप्पु च बचार कित्ता कि तिसियो कुणा गल्लां च फसान। 
MAT,22,16,"कने तिन्हां अपणे चेलेयां जो यहूदी माणुआं सौगी, जेह्ड़े हेरोदेस राजे दे समर्थक थे, तिस अल्ल एह़ ग्लाणे जो घल्लेया, “हे गुरू अहां जाणदे हन कि तू सच्चा ऐ, कने परमात्मे दा रस्ता सच्चाईया नैं सखांदा ऐ, कने कुसी दी परवाह नीं करदा, क्जोकि तू माणुआं दा मुँ दिक्खी नैं गल्लां नीं करदा। "
MAT,22,17,इसतांई अहां जो दस्स तू क्या सोचदा ऐ? कि कैसर राजे जो चुंगी दैणा ठीक ऐ कि नीं।” 
MAT,22,18,"यीशुयैं तिन्हां दी दुष्टता जाणी नैं ग्लाया, “हे पाखंडियों, मिन्जो क्जो परखा दे हन? "
MAT,22,19,करे दे सिक्के मिन्जो दस्सा।” ताह़लू सैह़ तिस अल्ल इक्क दिनारे दा सिक्का लेई आये। 
MAT,22,20,"तिन्नी तिन्हां ते पुछया, “एह़ छाप कने नां कुसदा ऐ?” "
MAT,22,21,"तिन्हां तिस नैं ग्लाया, “कैसर राजे दा।” ताह़लू तिन्नी तिन्हां नैं ग्लाया, “जेह्ड़ा कैसर दा ऐ, सैह़ कैसर जो; कने जेह्ड़ा परमात्मे दा ऐ, सैह़ परमात्मे जो देआ।” "
MAT,22,22,"एह़ सुणी नैं तिन्हां जो हरानी होई, कने तिसियो छड्डी नैं चली गै। "
MAT,22,23,"तिसी दिन सदूकी माणु जेह्ड़ा ग्लांदे हन कि मरेयां दा दुवारी जिन्दा होणा होई नीं सकदा, तिस अल्ल आये कने तिसते पुछया, "
MAT,22,24,"“हे गुरू, मूसैं व्यबस्था च ग्लाया था, कि जे कोई मरद बगैर औलादी मरी जां, तां तिसदा भाऊ तिसदिया लाड़िया नैं ब्याह करी नैं अपणे भाऊये तांई वंश पैदा करैं। "
MAT,22,25,"हुण अहां दे ऐत्थु सत भाऊ थे; पैहल्ला भाऊ ब्याह करी नैं मरी गेआ, कने औलाद नीं होणे दिया बज़ाह ते अपणिया लाड़िया जो अपणे भाऊये तांई छड्डी गेआ। "
MAT,22,26,"इआं ई दूँये भाऊयें कने त्रीयें भी कित्ता, कने सतां तिकर ऐई होएया। "
MAT,22,27,सबना दे बाद सैह़ जणांस भी मरी गेई। 
MAT,22,28,हुण एह़ दस्सा जे जिन्दे होणे पर सैह़ तिन्हां सतां भाऊआं च कुसदी लाड़ी हुंगी? क्जोकि सैह़ सारेयां दी लाड़ी बणी चुकियो थी।” 
MAT,22,29,"यीशुयैं तिन्हां जो जवाब दित्ता, तुहां पवित्रशास्त्रे कने परमात्मे दिया सामर्थी जो नीं जाणदे; इसा बज़ाह ते इसा भुल्ला च पैयो हन। "
MAT,22,30,क्जोकि जिन्दे होणे पर तिन्हां ना तां ब्याह करणा कने ना ब्याह च दित्ते जांगे अपर सुअर्गे च परमात्मे दे सुअर्गदूतां साइआं हुंगे। 
MAT,22,31,“अपर मरेयां दे जिन्दे होणे दे बारे च क्या तुहां एह़ वचन नीं पढ़ेया जेह्ड़ा परमात्मैं तुहां नैं ग्लाया: 
MAT,22,32,"‘मैं अब्राहमे दा परमात्मा, कने इसहाके दा परमात्मा कने याकूबे दा परमात्मा ऐ?’ सैह़ मरेयां दा नीं, अपर जिन्देया दा परमात्मा ऐ।” "
MAT,22,33,एह़ सुणी नैं माणु तिसदिया सिक्षा ते हरान होये। 
MAT,22,34,"जाह़लू फरीसी माणुआं सुणेया कि यीशुयैं सदूकी माणुआं दा मुँ बंद करी दित्ता, तां सैह़ सारे किठ्ठे होई गै। "
MAT,22,35,"कने तिन्हां च इक्क व्यवस्थापकें तिसियो परखणे तांई तिसते पुछया, "
MAT,22,36,"“हे गुरू, व्यबस्था च कुण देहया हुक्म बड्डा ऐ?” "
MAT,22,37,"तिन्नी तिस नैं ग्लाया, “तू परमात्मा अपणे प्रभु नैं अपणे सारे मने कने अपणे सारे प्राणा कने अपणिया सरिया अक्ला नैं प्यार रख। "
MAT,22,38,बड्डा कने खास हुक्म तां ऐई ऐ। 
MAT,22,39,"कने तिस साइआं एह़ दूआ हुक्म भी ऐ, कि ‘तू अपणे प्ड़ेसिये नैं अप्पु साइआं प्यार रख।’ "
MAT,22,40,ऐई दो हुक्म सारी व्यबस्था कने भविष्यवक्तां दा आधार हन।” 
MAT,22,41,"जाह़लू फरीसी माणु किठ्ठे थे, तां यीशुयैं तिन्हां ते पुछया, "
MAT,22,42,"“मसीह दे बारे च तुहां क्या सोचदे हन? सैह़ कुसदी औलाद ऐ?” तिन्हां तिस नैं ग्लाया, “दाऊदे दी।” "
MAT,22,43,"तिन्नी तिन्हां ते पुछया, “तां दाऊद आत्मा च होई नैं तिसियो प्रभु क्जो ग्लांदा ऐ? "
MAT,22,44,"‘प्रभुयैं, मेरे प्रभुये नैं ग्लाया, मेरे सज्जे पास्से बैठ जाह़लू तिकर कि मैं तेरे बैरियां जो तेरे पैरां थल्लै नीं करी दैं।’ "
MAT,22,45,"भला, जाह़लू दाऊद तिसियो प्रभु ग्लांदा ऐ, तां सैह़ तिसदा पुत्तर किंआं होएया?” "
MAT,22,46,एह़ सुणी करी तिन्हां च कोई भी इक्क सब्द नीं ग्लाई सकेया। तिस दिने ते बाद कुसी जो भी भिरी तिसते कुच्छ पुछणे दी हिम्मत नीं होई। 
MAT,23,1,"ताह़लू यीशुयैं लोकां दिया भीड़ा कने अपणे चेलेयां नैं ग्लाया, "
MAT,23,2,सास्त्री कने फरीसी माणु मूसा दिया व्यबस्था दा बखान करणे आल़े हन। 
MAT,23,3,"इसतांई सैह़ तुहां नैं जेह्ड़ा कुच्छ ग्लांन तिन्हां जो करा भी कने मन्ना भी, अपर तिन्हां साइआं कम्मां मत करा; क्जोकि सैह़ सिक्षा तां दिंदे हन अपर तिसा पर चलदे नीं। "
MAT,23,4,"सैह़ मते भरी कायदे कानून बणांदे हन, जिन्हां जो लोकां तांई मन्नणा बड़ा औखा ऐ। अपर अपणे बणाएयो कायदे कानूना जो तां मन्नणे दी तां सैह़ जरा भी कोसस नीं करदे। "
MAT,23,5,"सैह़ अपणे सारे कम्म लोकां जो दस्सणे तांई करदे हन, सैह़ पवित्रशास्त्रे दे वचन ताबीजां च लिखी नैं अपणे गल़े च कने हत्थां च पांदे हन, कने अपणे कपड़ेयां दे पल्लेयां जो लम्बा करदे हन। "
MAT,23,6,"धामा च खास-खास जगाह कने आराधनालय च खास-खास आसणा च बैठणा पंसद करदे हन, "
MAT,23,7,"कने बजारां च नमस्कार, कने माणु तिन्हां जो गुरू ग्लांन सैह़ तिन्हां जो बड़ा खरा लगदा ऐ। "
MAT,23,8,"अपर तुहां लोकां जो एह़ मौका नीं दैणा कि सैह़ तुहां जो गुरू ग्लांन, क्जोकि तुहां दा इक्को ई गुरू ऐ, कने तुहां सारे भाऊ-बैह्णी इक्क बराबर हन। "
MAT,23,9,"धरती पर कुसी भी धार्मिक गुरू जो अपणा पिता नीं ग्लाणा, क्जोकि तुहां दा इक्को ई पिता ऐ, जेह्ड़ा सुअर्गे च ऐ। "
MAT,23,10,"अपर तुहां लोकां जो एह़ मौका भी नीं दैणा कि सैह़ तुहां जो मालक ग्लांन, क्जोकि तुहां दा इक्को ई मालक ऐ, मतलब मसीह। "
MAT,23,11,"जेह्ड़ा तुहां च बड्डा होयैं, सैह़ तुहां दा दास बणैं। "
MAT,23,12,"जेह्ड़ा कोई अपणे आप्पे जो बड्डा बणांगा, सैह़ छोटा कित्ता जांगा, कने जेह्ड़ा कोई अपणे आप्पे जो छोटा बणांगा, सैह़ बड्डा कित्ता जांगा। "
MAT,23,13,"“हे पाखंडी सास्त्री कने फरीसी माणुओ, तुहां पर हाय। तुहां माणुआं तांई सुअर्गे दे राज्जे दा रस्ता बंद करदे हन, ना तां तुहां अप्पु तिस च जांदे हन कने ना तिस च जाणे आल़ेआं जो जाणा दिंदे। "
MAT,23,14,"हे पाखंडी सास्त्री कने फरीसी माणुओ, तुहां पर हाय। तुहां बिधवां दे घरां जो चलाकिया नैं हड़पी लेई जांदे हन, कने दस्सणे तांई लमियां-लमियां प्रार्थना करदे हन। इसतांई तुहां जो मती सज़ा मिलणी ऐ। "
MAT,23,15,"“हे पाखंडी सास्त्री कने फरीसी माणुओ, तुहां पर हाय। तुहां इक्की जणे जो अपणे मत च लेयोणे तांई हर जगाह घूमदे हन, कने जाह़लू सैह़ मत च आई जांदा ऐ, तां तिसियो तुहां अपणे ते दुगणा नरके दा हिस्सेदार बणाई दिंदे हन। "
MAT,23,16,"“हे अन्ने अगुओ, तुहां पर हाय। तुहां जेह्ड़ी एह़ सिक्षा दिंदे हन, कि ‘जे कोई मंदरे दी कसम खां तां कोई फर्क नीं, अपर जे कोई मंदरे दे सोन्ने दी खां तां तिसा कसमा नैं बन्नूई जांदा ऐ।’ "
MAT,23,17,"हे मूर्खो कने अन्नेयो, कुण बड्डा ऐ; सोन्ना या सैह़ मंदर जिसते सोन्ना पवित्र हुंदा ऐ।” "
MAT,23,18,"भिरी एह़ सिक्षा देई नैं ग्लांदे हन कि जे कोई वेदी दी कसम खां तां कोई फर्क नीं, अपर जेह्ड़ा चढ़ावा तिस पर ऐ, जे कोई तिसदी कसम खां तां तिसा कसमा नैं बन्नूई जांदा ऐ। "
MAT,23,19,"“हे अन्नेयो, कुण बड्डा ऐ, चढ़ावा या वेदी जिसते चढ़ावा पवित्र हुंदा ऐ। "
MAT,23,20,"इसतांई जेह्ड़ा वेदी दी कसम खांदा ऐ, सैह़ तिसदी कने जेह्ड़ा कुच्छ तिस पर ऐ, तिसदी भी कसम खांदा ऐ। "
MAT,23,21,"जेह्ड़ा मंदरे दी कसम खांदा ऐ, सैह़ मंदरे दी कने तिस च रैहणे आल़े परमात्मे दी भी कसम खांदा ऐ, "
MAT,23,22,"जेह्ड़ा सुअर्गे दी कसम खांदा ऐ, सैह़ परमात्मे दे सिंहासणे दी कने तिस पर बैठणे आल़े दी भी कसम खांदा ऐ। "
MAT,23,23,"“हे पाखंडी सास्त्री कने फरीसी माणुओ, तुहां पर हाय, तुहां पुदीने, कने सौंफ, कने जीरे दा दसमा हिस्सा दिंदे हन, अपर तुहां व्यबस्था दियां गम्भीर गल्लां जो मतलब न्याय, दया कने बसुआसे जो छड्डी दित्ता ऐ; अपर खरा हुंदा कि इन्हां जो भी करदे रैंह्दे, कने तिन्हां जो भी नीं छड्डदे। "
MAT,23,24,"हे अन्ने अगुओ, तुहां छोटे-छोटे कायदे कानून तां बड़े ध्याने नैं मनदे हन, जिंआं मच्छरे जो पांणिये ते छानणा। अपर परमात्मे दे खास हुक्मां कने कानूना जो टाल़ी दिंदे हन, जिंआं ऊँटे जो निगल़णा। "
MAT,23,25,"“हे पाखंडी सास्त्री कने फरीसी माणुओ, तुहां पर हाय, तुहां तिन्हां कटोरे कने थाल़िया साइआं हन, जेह्ड़ियां बाहरे ते साफ कने अंदरे ते गंदियां हन, तिंआं ई तुहां दे मन अंदरे ते लालची कने मतलबी हन। "
MAT,23,26,"हे अन्ने फरीसी माणु, पैहल्ले कटोरे कने थाल़िया जो अंदरे ते मांज कि सैह़ बाहरे ते भी साफ होन। "
MAT,23,27,"“हे पाखंडी सास्त्री कने फरीसी माणुओ, तुहां पर हाय। तुहां तां ऐदेय दुस्सदे हन कि जिंआं कब्रा च सफेदी कित्तियो होयैं जेह्ड़ी ऊपरे ते छैल़ दुस्सदी ऐ, अपर अंदर मुड़देयां दी हड्डियां कने हर किस्मा दिया गन्दगियां नैं भरोईयां हन। "
MAT,23,28,"इस तरीके नैं तुहां भी ऊपरे ते माणुआं जो धर्मी दुस्सदे हन, अपर अंदर कपट कने बुरे कम्मां नैं भरोयो हन। "
MAT,23,29,"“हे पाखंडी सास्त्री कने फरीसी माणुओ, तुहां पर हाय। तुहां भविष्यवक्तां दियां कब्रां जो सवारंदे कने धर्मियां दियां कब्रां जो तिन्हां दा आदर दैणे तांई बणांदे हन, "
MAT,23,30,"कने ग्लांदे हन, जे अहां अपणे पूर्वजां दे दिनां च हुंदे तां भविष्यवक्तां दी हत्या च तिन्हां दे गवाह नीं हुंदे। "
MAT,23,31,"इसते तां तुहां लोक अप्पु ई अपणे खलाफ गवाही दिंदे हन, कि तुहां तिन्हां दी औलाद हन जिन्हां भविष्यवक्तां दा खून कित्या था। "
MAT,23,32,"मैं जाणदा ऐ, तुहां तिसा बुराईया दा खात्मा करणे आल़े हन, जेह्ड़ी तुहां दे पूर्वजां सुरू कित्तियो थी। "
MAT,23,33,हे सर्पां साइआं जेहरिलै कने दगाबाज लोको तुहां नरके दिया सज़ा ते नठ्ठी करी बची नीं सकदे। 
MAT,23,34,"इसतांई मेरी सुणा, मैं तुहां अल्ल भविष्यवक्तां कने अक्लमंदा कने सास्त्री माणुआं जो घल्लदा ऐ। तिन्हां च कुच्छना दा तुहां खून करगे, कने कुच्छना जो सूल़िया पर टूंगगे, कने कुच्छना जो अपणे आराधनालयां च कोड़े मारगे कने इक्की सैहरे ते दूये सैहरे जो खदेड़दे फिरगे। "
MAT,23,35,"जिसते धर्मी हाबिले ते लेई नैं बिरिक्याह दे पुत्तर जकरियाह तिकर, जिसियो तुहां मंदरे कने वेदी दे बिच्च मारी दित्या था, जितणे धर्मी लोकां दा खून धरतिया पर बहाया ऐ, सैह़ सारा इल्जाम तुहां दे सिरे पर पोणा ऐ। "
MAT,23,36,"मैं तुहां नैं सच्च ग्लांदा ऐ, एह़ सब गल्लां इस बग्त दे लोकां पर आई पोंगियां। "
MAT,23,37,"“हे यरूशलेम सैहरे दे लोको, तुहां जेह्ड़े भविष्यवक्तां मारी दित्ते हन, कने जेह्ड़े तुहां अल्ल घल्लेयो, तिन्हां पर पत्थर मारदे हन। कितणी ई बरी मैं एह़ सोचेया कि जिंआं कुक्ड़ी अपणे बच्चेयां जो अपणे पंखा थल्लैं किठ्ठा करी नैं सम्भाल़ी करी रखदी ऐ, तिंआं मैं भी तुहां दे जागतां जो किठ्ठा करी सम्भाल़ी लैं, अपर तुहां लोकां नीं चाया। "
MAT,23,38,"दिक्खा, तुहां दा घर तुहां तांई उजाड़ छड्डी जांदा ऐ। "
MAT,23,39,"क्जोकि मैं तुहां नैं ग्लांदा ऐ, कि हुण ते जाह़लू तिकर तुहां नीं ग्लांगे, ‘धन हन सैह़, जेह्ड़े प्रभु दे नांऐ ते ओंदे हन,’ ताह़लू तिकर तुहां मिन्जो भिरी कदी नीं दिक्खगे।” "
MAT,24,1,"जाह़लू यीशु मंदरे ते निकल़ी नैं जा दा था, तां तिसदे चेले तिसियो मंदरे दी रचणा दस्सणे तांई तिस अल्ल आये। "
MAT,24,2,"तिन्नी तिन्हां नैं ग्लाया, “तुहां एह़ सब दिक्खा दे हन। मैं तुहां नैं सच्च ग्लांदा ऐ, ऐत्थु इक्की पत्थरे पर दूआ पत्थर टिकेया नीं रैंह्गा। इक्क-इक्क पत्थर ढाई दित्ता जांगा।” "
MAT,24,3,"जाह़लू सैह़ जैतून प्हाड़े पर बैठेया था, तां चेलेयां पड़दे नैं तिस अल्ल आई नैं ग्लाया, “अहां जो दस्सा कि एह़ गल्लां काह़लू हुंगियां? तेरे ओणे दा कने संसारे दे अन्त दा क्या नसाण हुंगा?” "
MAT,24,4,"यीशुयैं तिन्हां जो जवाब दित्ता, “चौकन्ने रेह्आ। कोई तुहां जो भकाई नीं पां, "
MAT,24,5,"क्जोकि मत्ते ऐदेय हुंगे जेह्ड़े मेरे नांऐ ते आई करी ग्लांगे, ‘मैं मसीह ऐ,’ कने मतेआं जो भकांगे। "
MAT,24,6,"तुहां लड़ाईयां कने लड़ाईयां दी चर्चा सुणगे, तां घबराई मत जांदे क्जोकि इन्हां दा होणा जरूरी ऐ, अपर तिस बग्त अन्त नीं हुंगा। "
MAT,24,7,"क्जोकि जाति पर जाति राज्जे पर राज्ज चढ़ाई करगा, कने जगाह-जगाह पर अकाल पोणे हन, कने हिल्लण हुंगे। "
MAT,24,8,एह़ सारियां गल्लां तकलीफां दी सुरुआत होणी ऐ। 
MAT,24,9,"“तिस बग्त दे लोक तुहां जो पकड़ुआई करी बड़ा बरोध कने तुहां जो मारी दिंगे, कने मेरिया बज़ाह ते सारी जातिआं दे लोक तुहां नैं बैर रखगे। "
MAT,24,10,"तिन्हां दिनां च मतेआं दा बसुआस जांदा रैंह्गा, कने इक्की दूये जो पकड़ुआंगे, इक्की दूये नैं बैर रखगे। "
MAT,24,11,"तिस बग्त मते झूठे भविष्यवक्ता आई जांगे, कने मतेआं लोकां जो भकांगे। "
MAT,24,12,बुरे कम्मां बधणे दिया बज़ाह ते मते लोक इक्की दूये नैं प्यार करणा छड्डी दिंगे। 
MAT,24,13,"अपर जेह्ड़ा ज़िन्दगी दे आखरी तिकर बसुआस रखगा, तिसदा ई उद्धार हुंगा। "
MAT,24,14,"कने परमात्मे दे राज्जे दा एह़ सुसमाचार सारे संसारे च प्रचार कित्ता जांगा, तांजे सारे देसां दे लोक सुसमाचारे जो ग्रहण करन, भिरी ताह़लू संसारे दा अन्त आई जांगा। "
MAT,24,15,"“इसतांई जाह़लू तुहां तिसा उजाड़णे आल़ी घृणित चीज्जा जो पवित्र जगाह च खड़ोतियो दिक्खन, जिसदी चर्चा दानिय्येल भविष्यवक्तैं कित्तियो थी, (जेह्ड़ा पढ़े, सैह़ समझे), "
MAT,24,16,ताह़लू जेह्ड़े यहूदिया प्रदेसे च होन सैह़ प्हाड़ां पर नठ्ठी जान। 
MAT,24,17,"कने जेह्ड़े छत्ती पर हुंगे, सैह़ अपणे घरे ते कुच्छ भी लैणे तांई थल्लै नीं लौन, कने अंदर नीं जान। "
MAT,24,18,"कने जेह्ड़े खेतां च हुंगे, सैह़ अपणा कपड़े लैणे तांई पचांह़ नीं हटन। "
MAT,24,19,"“तिन्हां दिनां च जेह्ड़ी जणांस गर्भवती कने दूद पिलांदी हुंगी, तिसा तांई हाय, हाय। "
MAT,24,20,कने प्रार्थना करा कि तुहां जो ठंडी च या बिस्रामे आल़े दिन नठणा नीं पोयैं। 
MAT,24,21,"क्जोकि तिस बग्त ऐदेया भारी सताव होणा, जिंआं ना तां संसार दी सुरुआत ते अज्जे तिकर होएया, कने ना ई कदी हुंगा। "
MAT,24,22,"कने जे सैह़ दिन घटाये नीं जांदे तां कोई भी प्राणी नीं बचदा, अपर चुणेयां दिया बज़ाह ते सैह़ दिन घटाये जांगे। "
MAT,24,23,"तिस बग्त जे कोई तुहां नैं ग्लां, ‘दिक्खा, मसीह ऐत्थु ऐ।’ या औत्थू ऐ। तां बसुआस मत करदे। "
MAT,24,24,"“क्जोकि झूठे मसीह कने झूठे भविष्यवक्ता उठी खड़ोणा, कने बड्डे चमत्कार, कने अनोखे कम्म दस्सगे, कि जे होई सकैं परमात्मे दे चुणेयां लोकां जो भी भटकाई दैन। "
MAT,24,25,"दिक्खा, मैं पैहल्ले ते तुहां नैं एह़ सब कुच्छ ग्लाई दित्ता ऐ। "
MAT,24,26,"इसतांई जे सैह़ तुहां नैं ग्लान, ‘दिक्खा, सैह़ सुनसाण जगाह च ऐ’, तां बाहर मत निकल़ी जांदे; ‘दिक्खा, सैह़ कोठियां च ऐ’, तां बसुआस मत करदे। "
MAT,24,27,"“क्जोकि जिंआं बिजल़ी पूरब ते निकल़ी नैं पशिचमे तिकर चमकदी ऐ, तिंआं ई माणुये दे पुत्तरे दा भी औणां हुंगा। "
MAT,24,28,"हर इक्क माणु जाणगा, कि एह़ कुत्थू हुंगा, ठीक तिंआं ई जिंआं जित्थु लाह्सां हन, तित्थु इलणी कठ्ठियां हुंदियां हन। "
MAT,24,29,"“तिन्हां दिनां दे सताव दे बाद इकदम सूरज नेहरा होई जांगा, कने चन्द्रमे दी लौ चली जांगी, कने तारे अम्बरे ते थल्लै पेई जांगे कने अम्बरे दियां सक्तियां हिलाईयां जागियां। "
MAT,24,30,"ताह़लू माणु दे पुत्तरे दा नसाण अम्बरे च दुस्सगा, कने ताह़लू धरती दे सारे कुल़ां दे माणु छाती पीटगे; कने माणु दे पुत्तर जो बड्डी सामर्था कने महिमा सौगी अम्बरे बिच्च बदल़ां पर ओंदे दिक्खगे। "
MAT,24,31,"सैह़ तुरही दी बड्डी उआज़ा सौगी अपणे सुअर्गदूतां जो घल्लगा, कने सैह़ धरतिया दे सारे तिसदे चुणेयां लोकां जो किठ्ठा करगे। "
MAT,24,32,"“धूड़े दे रूखे ते एह़ सिक्षा लेआ; जाह़लू तिसदियां डाल़िआं नरम होई जांदियां कने पत्तर निकल़णा लगदे हन, तां तुहां जाणी लैंदे हन कि गर्मिया दा मौसम ओणे आल़ा ऐ। "
MAT,24,33,"इस तरीके नैं जाह़लू तुहां इन्हां सारियां गल्लां जो दिक्खा, तां जाणी लेआ कि सैह़ नेड़े ऐ, अपर दरवाजे पर ई ऐ। "
MAT,24,34,"मैं तुहां नैं सच्च ग्लांदा ऐ, कि जाह़लू तिकर एह़ सारियां गल्लां पूरी नीं होई लैंन, ताह़लू तिकर इसा पीढ़िया दे लोकां दा अन्त नीं हुंगा। "
MAT,24,35,"अम्बर कने धरती टल़ी सकदे हन, अपर मेरियां गल्लां कदी नीं टली सकदियां। "
MAT,24,36,"“तिस दिन दे कने तिस बग्त दे बारे च कोई नीं जाणदा, ना सुअर्गे दे सुअर्गदूत कने ना पुत्तर, अपर सिर्फ पिता जाणदा ऐ। "
MAT,24,37,जिंआं नूह दे दिन थे तिंआं ई मिन्जो माणुये दे पुत्तरे दा औणां भी हुंगा। 
MAT,24,38,"क्जोकि जिंआं जल प्रलयै ते पैहल्ले दे दिनां च, जिस दिन तिकर कि नूह जाह्जे पर नीं चढ़ेया, तिस दिन तिकर लोक खांदे पींदे थे, कने तिन्हां लोकां च ब्याह हुंदे थे। "
MAT,24,39,"कने जाह़लू तिकर जल प्रलयै आई करी तिन्हां सारेयां जो रढ़ाई नीं लेई गेई, ताह़लू तिकर तिन्हां जो कुच्छ भी पता नीं लगेया; तिंआं ई माणुये दे पुत्तरे दा औणां भी हुंगा। "
MAT,24,40,"तिस बग्त दो माणु खेतां च हुंगे, इक्क लेई लेआ जांगा कने दूआ छड्डी दित्ता जांगा। "
MAT,24,41,"दो जणासां चक्की पिआ दियां हुंगिया, इक्क लेई ली जांगी कने दूई छड्डी दित्ती जांगी। "
MAT,24,42,"इसतांई जागदे रेह्आ, क्जोकि तुहां नीं जाणदे कि तुहां दा प्रभु कुस दिन ओंगा "
MAT,24,43,"अपर एह़ जाणी लेआ कि जे घरे दा मालक जाणदा हुंदा कि चोर कुस बग्त ओंगा तां जागदा रैंह्दा, कने अपणे घरे च सेंध लगणा नीं दिंदा। "
MAT,24,44,"इसतांई तुहां भी त्यार रेह्आ, क्जोकि जिस बग्त दे बारे च तुहां सोचदे भी नीं हन, तिसी बग्त मैं माणु दा पुत्तर आई जांगा। "
MAT,24,45,"“कने सैह़ बसुआसे जोग्गा कने अक्लमंद दास कुण ऐ, जिसियो मालकैं अपणे नौकरां चाकरां पर अधिकारी बणाया, कि बग्ते पर तिन्हां जो खाणा दैं? "
MAT,24,46,"धन ऐ सैह़ दास, जिसियो तिसदा मालक आई नैं इआं ई करदे दिक्खैं। "
MAT,24,47,"मैं तुहां नैं सच्च ग्लांदा ऐ, सैह़ तिसियो अपणी सारिया धन दौलता दा हक्कदार बणांगा। "
MAT,24,48,"अपर जे सैह़ दुष्ट दास सोचणा लग्गा, कि मेरे मालके दे ओणे च देर ऐ। "
MAT,24,49,"कने अपणे साथी दासां जो मारणा लग्गैं, कने पियक्कड़ां सौगी खां पीयें। "
MAT,24,50,"तां तिस दासे दा मालक तधैड़ी बापस औणां, जधैड़ी सैह़ तिसदा इन्तजार भी नीं करा दा होणा, "
MAT,24,51,"कने ऐसा बग्त जिसियो सैह़ नीं जाणदा होयैं, ताह़लू सैह़ तिसियो बड़ी भरी सज़ा देई नैं कने तिसदा हिस्सा पाखंडियां सौगी ठैहरांगा तित्थु रोणा कने दंद पीणा हुंगा।” "
MAT,25,1,"“ताह़लू यीशुयैं अपणे चेलेयां नैं इक्क उदारण ग्लाया, जाह़लू मैं माणुये दा पुत्तर बापस ओंगा तां सुअर्गे दा राज्ज तिन्हां दस कुंआरियां साइआं हुंगा जेह्ड़ियां अपणी मशालां लेई नैं लाड़े दे ब्याह च खुसी मनाणा गियां। "
MAT,25,2,तिन्हां च पंज मूर्ख कने पंज समझदार थियां। 
MAT,25,3,"मूर्खां अप्पु सौगी अपणियां मशालां तां लियां, अपर तिन्हां च पाणे तांई होर तेल नीं लेआ। "
MAT,25,4,अपर समझदारां अपणियां मशालां सौगी अपणियां कुपियां च मता तेल भी भरी लेआ। 
MAT,25,5,"जाह़लू लाड़े दे ओणे च देर होई, तां सैह़ सारियां झमाईयां मारणा लगियां कने सोई गियां। "
MAT,25,6,"“कने अधिया राती धूम मची, कि दिक्खा, लाड़ा ओआ दा ऐ, तिस नैं मिलणे तांई चला। "
MAT,25,7,ताह़लू सैह़ सारियां कुआरियां उठी नैं मशालां जो ठीक करणा लगियां। 
MAT,25,8,"ताह़लू मूर्खां समझदारां नैं ग्लाया, ‘अपणे तेले च थोड़ा देहया अहां जो भी देआ, क्जोकि अहां दियां मशालां बुझणा लग्गी पिआं।’ "
MAT,25,9,"अपर समझदारां जवाब दित्ता, मुस्कल ऐ एह़ अहां तांई कने तुहां तांई पूरा नीं होणा; खरा तां एह़ ऐ कि तुहां बेचणे आल़ेआं अल्ल जाई नैं अपणे तांई खरीदी करी लेई ओआ। "
MAT,25,10,"जाह़लू सैह़ खरीदणा जा दियां थियां तां लाड़ा आई रेह्आ, कने जेह्ड़ियां त्यार थियां, सैह़ तिस सौगी ब्याह दे घरे च चली गियां कने दरवाजा बंद करी दित्ता। "
MAT,25,11,"इसते बाद सैह़ दूईआं कुआरियां भी बापस आईआं, कने लाड़े जो डड्डी करी ग्लाणा लगियां, ‘हे मालक, हे मालक अहां तांई दरवाजे खोली देआ।’ "
MAT,25,12,"तिन्नी जवाब दित्ता, ‘मैं तुहां नैं सच्च ग्लांदा ऐ, मैं तुहां जो नीं जाणदा।’ "
MAT,25,13,"इसतांई जागदे रेह्आ, क्जोकि तुहां मेरे बापस ओणे दे दिने दे तिस बग्ते जो नीं जाणदे। "
MAT,25,14,"“भिरी यीशुयैं इक्क होर उदारण ग्लाया, जाह़लू मैं माणुये दा पुत्तर बापस ओंगा तां सुअर्गे दा राज्ज तिस माणुये साइआं ऐ, जिन्नी प्रदेस जांदे बग्त अपणे दासां जो सद्दी नैं अपणी जायदात तिन्हां जो सौंपी दित्ती। "
MAT,25,15,"तिन्नी इक्की जो पंज तोड़े , दूये जो दो, कने त्रीये जो इक्क; मतलब हर इक्क जो तिसदिया सामर्था मताबक दित्ता, कने ताह़लू प्रदेस चली गेआ। "
MAT,25,16,"तां जिसियो पंज तोड़े मिल्लेयो थे, तिन्नी ताह़लू जाई नैं लैण-दैण कित्ता, कने पंज तोड़े होर कमाये। "
MAT,25,17,"इस तरीके नैं जिसियो दो मिल्लेयो थे, तिन्नी भी दो होर तोड़े कमाये। "
MAT,25,18,"अपर जिसियो इक्क तोड़ा मिल्लेया था, तिन्नी जाई नैं धरतिया च खड्डा खोदेया कने अपणे मालके दे तोड़े जो छुपाई दित्ता। "
MAT,25,19,“मतेआं दिनां बाद तिन्हां दासां दा मालक आई नैं तिन्हां ते हसाब लैणां लग्गा। 
MAT,25,20,"जिसियो पंज मिल्लेयो थे, तिन्नी पंज तोड़े होर अंणी करी ग्लाया, ‘हे मालक, तैं मिन्जो पंज तोड़े दित्यो थे, दिक्ख, मैं पंज तोड़े होर कमाये हन।’ "
MAT,25,21,"तिसदे मालकैं तिस नैं ग्लाया, ‘धन, हे अच्छे कने बसुआसे जोग्गे दास, तू थोड़ी धन दौलता जो सम्भाल़णे च ईमानदार रेह्आ; मैं तिज्जो मतिआं चीज्जां दा अधिकारी बणांगा। अपणे मालके दिया खुसिया च साझीदार बण।’ "
MAT,25,22,"“कने जिसियो दो तोड़े मिल्लेयो थे, तिन्नी भी आई नैं ग्लाया, ‘हे मालक, तैं मिन्जो दो तोड़े दित्यो थे, दिक्ख, मैं दो तोड़े होर कमाये हन।’ "
MAT,25,23,"तिसदे मालकैं तिस नैं ग्लाया, ‘धन, हे अच्छे कने बसुआसे जोग्गे दास, तू भी बड़ी थोड़ी धन दौलता जो सम्भाल़णे च ईमानदार रेह्आ; मैं तिज्जो मतिआं चीज्जां दा अधिकारी बणांगा। अपणे मालके दिया खुसिया च साझीदार बण।’ "
MAT,25,24,"“अपर जिसियो इक्क तोड़ा मिल्लेया था, तिन्नी आई नैं ग्लाया, ‘हे मालक, मैं तिज्जो जाणदा था कि तू कठोर माणु ऐ, तू जित्थु नीं बांदा औत्थू ते बड्डदा ऐ, कने जित्थु बीई नीं छिड़केया औत्थू ते बटीणदा ऐ।’ "
MAT,25,25,"इसतांई मैं डरी गेआ कने जाई नैं तेरा तोड़ा धरतिया च खड्डा खोदी नैं छुपाई दित्ता। दिक्ख, ‘जेह्ड़ा तेरा ऐ, सैह़ एह़ ऐ।’ "
MAT,25,26,"तिसदे मालकैं तिसियो जवाब दित्ता, ‘हे दुष्ट कने आलसी दास, जाह़लू तू एह़ जाणदा था कि जित्थु मैं नीं बाया औत्थू ते बड्डदा, कने जित्थु मैं बीई नीं छिड़केया औत्थू ते बटीणदा ऐ; "
MAT,25,27,"तां तिज्जो चाइदा था कि मेरा तोड़ा साहुकारां अल्ल जमा कराई दिंदा, कने मैं आई नैं अपणे तोड़े ब्याजे समेत लेई लैंदा। "
MAT,25,28,"ताह़लू मालकैं दूये दासां जो ग्लाया, सैह़ तोड़ा इसते लेई लेआ, कने जिस अल्ल दस तोड़े हन, तिसियो देई देआ। "
MAT,25,29,"क्जोकि जिस कुसी अल्ल ऐ, तिसियो होर दित्ता जाणा; कने तिस अल्ल मता होई जाणा, अपर जिस अल्ल नीं ऐ, तिसते सैह़ भी, जेह्ड़ा तिस अल्ल ऐ, लेई लेआ जाणा। "
MAT,25,30,"इस नकम्मे दासे जो बाहरे आल़े नेहरे च सट्टी देआ, जित्थु रोणा कने दंद पिणा हुंगा। "
MAT,25,31,"“जाह़लू मैं माणु दा पुत्तर दुवारी अपणी महिमा च ओंगा कने सारे सुअर्गदूत मिन्जो सौगी ओंगे, तां मैं अपणी महिमा दे सिंहासणे पर विराजमान होणा। "
MAT,25,32,"कने सारियां जातिआं दे लोक मेरे सामणै किठ्ठे कित्ते जाणे; कने जिंआं गुआल़ा भेड्डां जो बकरियां ते लग्ग करी दिंदा ऐ, तिंआं ई मैं भी तिन्हां जो इक्की दूये ते लग्ग करगा। "
MAT,25,33,मैं भेड्डां जो अपणे सज्जे पास्से कने बकरियां जो खब्बे पास्से खरेड़गा। 
MAT,25,34,"ताह़लू मैं जेह्ड़ा राजा ऐ, अपणे सज्जे पास्से आल़ेआं नैं ग्लांगा, ‘हे मेरे पिता दे धन लोको, ओआ, तिस राज्जे दे अधिकारी होई जा, जेह्ड़ा संसारे दे सुरू ते लेई नैं तुहां तांई त्यार कित्या ऐ। "
MAT,25,35,"क्जोकि जाह़लू मैं भुखा था, कने तुहां मिन्जो खाणे जो दित्ता, जाह़लू मैं प्यासा था कने तुहां मिन्जो पाणी पियाया; जाह़लू मैं परदेसी था, कने तुहां मिन्जो अपणे घरैं ठैहराया; "
MAT,25,36,"जाह़लू मैं नंगा था, कने तुहां मिन्जो कपड़े लौआये; जाह़लू मैं बमार था, कने तुहां मेरा सकशांत लेआ, जाह़लू मैं जेला च था कने तुहां मिन्जो नैं मिलणा आये।’ "
MAT,25,37,"“ताह़लू धर्मी तिस जो जवाब दिंगे, ‘हे प्रभु अहां कधैड़ी तिज्जो भुखा दिख्या कने खाणा खुआया? कने प्यासा दिख्या कने पाणी पियाया? "
MAT,25,38,अहां कधैड़ी तिज्जो परदेसी दिख्या कने अपणे घरैं ठैहराया? या नंगा दिख्या कने कपड़े लौआये? 
MAT,25,39,अहां कधैड़ी तिज्जो बमार या जेला च दिख्या कने तिज्जो नैं मिलणा आये?’ 
MAT,25,40,"ताह़लू मैं जेह्ड़ा राजा ऐ, तिन्हां जो जवाब दिंगा, ‘मैं तुहां नैं सच्च ग्लांदा ऐ कि तुहां जेह्ड़े मेरे इन्हां लोक्के ते लोक्केयां चेलेयां च कुसी इक्की सौगी कित्ता, सैह़ समझा मिन्जो सौगी कित्ता।’ "
MAT,25,41,"“ताह़लू सैह़ खब्बे पास्से आल़ेआं नैं ग्लांगा, ‘हे श्रापित लोको, मेरे सामणै ते तिसा सदा दी अग्गी च चली जा, जेह्ड़ी परमात्मे सैताने कने तिसदे दूतां तांई त्यार कित्तियो ऐ। "
MAT,25,42,"क्जोकि जाह़लू मैं भुखा था, कने तुहां मिन्जो खाणे जो नीं दित्ता; जाह़लू मैं प्यासा था, कने तुहां पाणी नीं पियाया; "
MAT,25,43,"जाह़लू मैं परदेसी था, कने तुहां मिन्जो अपणे घरैं नीं ठैहराया; जाह़लू मैं नंगा था, कने तुहां कपड़े नीं लौआये; जाह़लू मैं बमार कने जेला च था, कने तुहां मेरा सकशांत नीं लेआ।’ "
MAT,25,44,"“ताह़लू सैह़ जवाब दिंगे, ‘हे प्रभु अहां तिज्जो कधैड़ी भुखा, कने प्यासा, कने परदेसी, कने नंगा, कने बमार, कने जेला च दिख्या, कने तेरी सेवा टहल नीं कित्ती?’ "
MAT,25,45,"ताह़लू मैं तिन्हां जो जवाब दिंगा, ‘मैं तुहां नैं सच्च ग्लांदा ऐ, कि तुहां जेह्ड़े इन्हां लोक्के ते लोक्केयां च कुसी इक्की सौगी नीं कित्ता, सैह़ मिन्जो सौगी भी नीं कित्ता।’ "
MAT,25,46,"सैह़ जेह्ड़े खब्बे पास्से हन, सदा दी सज़ा झेलगे, अपर धर्मी लोक सदा दी ज़िन्दगिया च प्रवेश करगे।” "
MAT,26,1,"जाह़लू यीशु एह़ सारियां गल्लां ग्लाई बैठा तां अपणे चेलेयां नैं ग्लाणा लग्गा, "
MAT,26,2,"तुहां जाणदे हन कि दूँ दिनां दे बाद फसह दा त्योहार ऐ, कने मैं माणु दा पुत्तर सूल़िया पर टूंगणे तांई पकड़ुआया जाणा, "
MAT,26,3,ताह़लू प्रधान याजक कने प्रजा दे स्याणे माणु काइफा नांऐ दे महायाजके दे अँगणे च कठ्ठरोई गै। 
MAT,26,4,कने अप्पु च सोच-बचार करणा लग्गे कि यीशुये जो धोखे नैं पकड़ी नैं मारी दैन। 
MAT,26,5,"अपर सैह़ ग्लांदे थे, “त्योहारे दे बग्त नीं, कुत्थी इआं ना होयैं कि लोक बखेड़ा नीं करी दैन।” "
MAT,26,6,"जाह़लू यीशु बैतनिय्याह ग्रांऐ च शमौन कोढ़िये दे घरैं था, "
MAT,26,7,"तां इक्क जणांस संगमरमरे दिया सीसिया च कीमती इत्तर लेई करी आई, कने जाह़लू सैह़ खाणा खाणे तांई बैठेया था, ताह़लू तिसदे सिरे पर पाई दित्ता। "
MAT,26,8,"एह़ दिक्खी नैं तिसदे चेले गुस्सा होये कने ग्लाया, “इसदी क्जो बरबादी करी दित्ती? "
MAT,26,9,इसियो तां खरिया कीमता च बेची नैं गरीबां जो बंडेया जाई सकदा था।” 
MAT,26,10,"एह़ जाणी नैं यीशुयैं तिन्हां नैं ग्लाया, “इसा जणासा जो क्जो सता दे हन? तिन्नै मिन्जो सौगी भलाई कित्ती ऐ। "
MAT,26,11,"गरीब तां तुहां सौगी सदा रैंह्दे हन, अपर मैं तुहां सौगी सदा नीं रैंह्गा। "
MAT,26,12,"तिन्नै मेरे सरीरे पर जेह्ड़ा एह़ इत्तर पाया ऐ, सैह़ मेरे अन्तिम संस्कार होणे तांई कित्ता ऐ। "
MAT,26,13,"मैं तुहां नैं सच्च ग्लांदा ऐ, कि सारे संसारे च जित्थु कुत्थी एह़ सुसमाचार प्रचार कित्ता जांगा, तित्थु इसादे इस कम्मे दा बखान भी तिसा दिया यादा च कित्ता जांगा।” "
MAT,26,14,"ताह़लू यहूदा इस्करियोती, जेह्ड़ा बाराह चेलेयां च इक्क था, प्रधान याजकां अल्ल जाई नैं ग्लाणा लग्गा, "
MAT,26,15,“जे मैं तिसियो तुहां दे हुआलैं करी दैं तां मिन्जो क्या दिंगे?” तिन्हां तिसियो तीई चाँदी दे सिक्के तौल़ी नैं देई दित्ते। 
MAT,26,16,कने सैह़ तिस बग्त ते तिसियो पकड़ुआणे दा मौका तोपणा लग्गा। 
MAT,26,17,"अखमीरी रोटिया दे त्योहारे दे पैहल्ले दिने चेले यीशु अल्ल आई नैं पुछणा लग्गे, “तू कुत्थू चांह़दा ऐ कि अहां तिज्जो तांई फसह खाणे दी त्यारी करन?” "
MAT,26,18,"तिन्नी ग्लाया, “सैहरे च फलाणे माणुये अल्ल जाई नैं तिस नैं ग्ला, कि गुरू ग्ला दा ऐ, कि मेरा बग्त नेड़े आई गेआ ऐ। मैं अपणे चेलेयां सौगी तेरे ऐत्थु त्योहार मनाणा चांह़दा।” "
MAT,26,19,चेलेयां यीशुये दा हुक्म मन्नेया कने फसह त्यार कित्ता। 
MAT,26,20,जाह़लू संझ होई तां यीशु बारांह चेलेयां सौगी खाणा खाणे तांई बैठेया। 
MAT,26,21,"जाह़लू सैह़ खा दे थे तां तिन्नी ग्लाया, “मैं तुहां नैं सच्च ग्लांदा ऐ, कि तुहां च इक्की मिन्जो पकड़ुआंणा।” "
MAT,26,22,"इसा गल्ला पर सैह़ बड़े उदास होये, कने सब चेले इक्क-इक्क करी नैं तिसते पुछणा लग्गे, “हे गुरू, क्या सैह़ मैं ऐ?” "
MAT,26,23,"तिन्नी जवाब दित्ता, “जेह्ड़ा मिन्जो सौगी इक्की थाल़िया च खा दा ऐ, सैई मिन्जो पकड़ुआंगा। "
MAT,26,24,"मैं माणु दा पुत्तर तां जिंआं तिसदे बारे च पवित्रशास्त्रे च लिख्या ऐ, तिंआं ई इस संसारे ते जांगा; अपर तिस माणु तांई अफसोस ऐ जिसदिया बज़ाह ते माणु दा पुत्तर पकड़ुआया जांदा ऐ, जे तिस माणुये दा जन्म नीं होएया हुंदा, तां तिस तांई खरा हुंदा।” "
MAT,26,25,"ताह़लू तिसियो पकड़ुआणे आल़ा यहूदा ग्लाणा लग्गा, “हे गुरू, क्या सैह़ मैं ऐ?” तिन्नी तिस नैं ग्लाया, “तूईं सैह़ ऐ।” "
MAT,26,26,"जाह़लू सैह़ खाणा खा दे थे, यीशुयैं रोटी लेई कने आसीष मंगी नैं तोड़ी, कने चेलेयां जो देई नैं ग्लाणा लग्गा, “लेआ, खा; एह़ मेरा सरीर ऐ।” "
MAT,26,27,"भिरी तिन्नी अंगूरा दे रसे दा कटोरा लेई नैं धन्यावाद कित्ता, कने तिन्हां जो देई नैं ग्लाणा लग्गा, “तुहां सारे इस कटोरे ते पीआ, "
MAT,26,28,"क्जोकि एह़ वादे दा मेरा सैह़ खून ऐ, जेह्ड़ा मतेआं दे पापां दी माफी तांई बहाया जांदा ऐ। "
MAT,26,29,"मैं तुहां नैं ग्लांदा ऐ, कि मैं भिरी अंगूरा दा रस कदी नीं पींगा। जाह़लू तिकर तुहां सौगी अपणे पिता दे राज्ज च ताजा अंगूरा दा रस पी नीं लैं।” "
MAT,26,30,भिरी सैह़ भजन गाई नैं जैतून प्हाड़े पर गै। 
MAT,26,31,"ताह़लू यीशु तिन्हां नैं ग्लाणा लग्गा, “तुहां सारे अज्ज ई राती मेरे बारे च ठोकर खांगे, क्जोकि पवित्रशास्त्रे च लिख्या ऐ, मैं गुआले जो मारगा, कने धणे दियां भेड्डां रुआंह परांह बिछड़ी जागियां। "
MAT,26,32,अपर मैं मरेयां ते जिन्दे होणे ते बाद तुहां ते पैहल्लैं गलील प्रदेसे जो जांगा।” 
MAT,26,33,"इसा गल्ला पर पतरसैं तिस नैं ग्लाया, “जे सारे तेरे बारे च ठोकर खान तां खान, अपर मैं कदी भी ठोकर नीं खांगा।” "
MAT,26,34,"यीशु पतरसे नैं ग्लाणा लग्गा, “मैं तिज्जो नैं सच्च ग्लांदा ऐ कि अज्ज राती ई कुक्ड़े दी बांग दैणे ते पैहल्लैं तैं त्रै बरी मिन्जो पणछैणने ते मुकरना।” "
MAT,26,35,"पतरस यीशुये नैं ग्लाणा लग्गा, “जे मिन्जो तिज्जो सौगी मरना भी पोंगा तमी मैं तिज्जो ते कदी नीं मुकरना।” कने इआं ई सारे चेले भी ग्लाणा लग्गे। "
MAT,26,36,"ताह़लू यीशु अपणे चेलेयां सौगी गतसमनी नांऐ दी इक्की जगाह च आया कने अपणे चेलेयां नैं ग्लाणा लग्गा, “ऐत्थु बेई रैहनेयों, जाह़लू तिकर मैं औत्थू जाई नैं प्रार्थना करैं।” "
MAT,26,37,"सैह़ पतरसे कने जबदिये दे दून्नी जागतां जो सौगी लेई गेआ, कने दुखी कने बेचैन होणा लग्गा। "
MAT,26,38,"ताह़लू तिन्नी तिन्हां नैं ग्लाया, “मेरा मन बड़ा दुखी ऐ, इआं लगदा ऐ कि जिंआं मैं मरने आल़ा ऐ। तुहां ऐत्थु रुका कने मिन्जो सौगी जागदे रेह्आ।” "
MAT,26,39,"भिरी सैह़ थोड़ा होर गांह जाई नैं मुँऐ दे भार पेई नैं एह़ प्रार्थना कित्ती, “हे मेरे पिता, जे होई सकैं तां एह़ दुखे दा बग्त मिन्जो ते दूर होई जां, भिरी भी जिंआं मैं चांह़दा तिंआं नीं, अपर जिंआं तू चांह़दा ऐ तिंआं ई होयैं।” "
MAT,26,40,"भिरी यीशु प्रार्थना करी नैं आया, कने तिन्हां चेलेयां जो सुतेयो दिक्खी नैं पतरसे नैं ग्लाणा लग्गा, “क्या तुहां मिन्जो सौगी इक्क घड़ी भी नीं जागी सके? "
MAT,26,41,"जागदे रेह्आ, कने प्रार्थना करदे रेह्आ, कि तुहां परीक्षा च नीं पोन, आत्मा तां त्यार ऐ, अपर सरीर कमजोर ऐ।” "
MAT,26,42,"भिरी तिन्नी दूई बरी जाई नैं एह़ प्रार्थना कित्ती, “हे मेरे पिता, जे एह़ दुखे दा बग्त मेरे झेलणे बगैर नीं हटी सकदा तां तेरी इच्छा पूरी होयैं।” "
MAT,26,43,"ताह़लू तिन्नी भिरी दूई बरी आई नैं तिन्हां जो सुतेया दिख्या, क्जोकि तिन्हां दियां अखीं निंदरा नैं भरोईयां थियां। "
MAT,26,44,"तिन्हां जो छड्डी नैं सैह़ भिरी चली गेआ, कने तिसा उआज़ा च भिरी त्री बरी प्रार्थना कित्ती। "
MAT,26,45,"ताह़लू तिन्नी चेलेयां अल्ल आई नैं ग्लाया, “हुण तुहां अरामे नैं सोई रेह्आ; दिक्खा, सैह़ बग्त आई ढुकेया ऐ, कने मैं माणुये दा पुत्तर पापियां दे हुआलैं कित्ता जाणे आल़ा ऐ। "
MAT,26,46,"उठा, चला; कने दिक्खा, मिन्जो पकड़ुआणे आल़ा नेड़े आई रेह्आ ऐ।” "
MAT,26,47,"सैह़ एह़ ग्ला दा था कि यहूदा जेह्ड़ा बारांह चेलेयां च इक्क था आया, कने तिस सौगी प्रधान याजकां कने स्याणे माणुआं दी बड्डी भीड़, तलवारां कने डांगा लेई करी आई। "
MAT,26,48,"तिसदे पकड़ुआणे आल़ैं तिन्हां जो एह़ नसाणी दित्ती; “जिसदा मैं पुक्का लैंगा सैई ऐ, तिसियो पकड़ी लैनेयों।” "
MAT,26,49,"कने ताह़लू ई यीशु अल्ल आई नैं ग्लाया, “हे गुरू नमस्कार।” कने तिसदे मते पुक्के लै। "
MAT,26,50,"यीशुयैं तिस नैं ग्लाया, “हे दोस्त, जिस कम्मे तांई तू आया ऐ, तिसियो करी लै।” ताह़लू तिन्हां बक्खे आई नैं यीशु पर हत्थ पाया कने तिसियो पकड़ी लेआ। "
MAT,26,51,यीशुये दे चेलेयां च इक्की अपणी तलवार कड्डी कने महायाजके दे दासे पर चलाई नैं तिसदा कंन्न बड्डी दित्ता। 
MAT,26,52,"ताह़लू यीशुयैं तिस नैं ग्लाया, “अपणिया तलवारा म्याना च रख क्जोकि जेह्ड़े तलवारा जो चलांदे हन सैह़ तलवारा नैं खत्म कित्ते जांगे। "
MAT,26,53,"क्या तू नीं जाणदा कि मैं अपणे पिता नैं विणती करी सकदा, कने सैह़ सुअर्गदूतां दी बाराह पलटन ते भी जादा हुण मेरे सामणै पज्जाई सकदा ऐ? "
MAT,26,54,"अपर पवित्रशास्त्रे दी सैह़ गल्लां कि ऐदेया ई होणा जरूरी ऐ, किंआं पूरियां होणियां?” "
MAT,26,55,"तिस बग्त यीशुयैं भीड़ा नैं ग्लाया, “क्या तुहां तलवारां कने डांगा लेई नैं मिन्जो डाकू समझी नैं पकड़णे तांई आएयो हन? मैं हर दिन मंदरे च बेई नैं सिक्षा दिंदा था, अपर तुहां मिन्जो नीं पकड़ेया। "
MAT,26,56,"अपर एह़ सब इसतांई होएया ऐ, कि भविष्यवक्तां दे वचन पूरे होन।” ताह़लू सारे चेले तिसियो छड्डी नैं नठ्ठी गै। "
MAT,26,57,"ताह़लू सैह़ यीशुये जो पकड़ी करी काइफा नांऐ दे महायाजके अल्ल लेई गै, जित्थु सास्त्री कने स्याणे माणु किठ्ठे होएयो थे। "
MAT,26,58,पतरस डरदा-डरदा दूरी बणाई करी तिसदे पचांह़-पचांह़ महायाजके दे अँगणे तिकर गेआ कने अंदर जाई नैं अन्त दिक्खणे तांई प्यादेयां सौगी बेई गेआ। 
MAT,26,59,"प्रधान याजक कने सारी महासभा यीशुये जो मारने तांई तिसदे खलाफ झूठी गवाहिया दिया तोपा च थे, "
MAT,26,60,"अपर मते झूठे गवाहां दे होणे पर भी सैह़ गवाही नीं पाई सके। आखरी च दो माणु आये, "
MAT,26,61,"कने ग्लाया, “इन्हीं ग्लाया ऐ कि मैं परमात्मे दे मंदरे जो ढाई सकदा कने तिसियो त्रीं दिनां च बणाई सकदा।” "
MAT,26,62,"ताह़लू महायाजकैं खड़े होई नैं यीशुये नैं ग्लाया, “क्या तू कोई जवाब नीं दिंगा? एह़ माणु तेरे खलाफ क्या गवाही दै दे हन?” "
MAT,26,63,"अपर यीशु चुप रेह्आ। ताह़लू महायाजकैं तिस नैं ग्लाया, “मैं तिज्जो जिन्दे परमात्मे दी कसम दिंदा कि जे तू परमात्मे दा पुत्तर मसीह ऐ, तां अहां नैं ग्लाई दे।” "
MAT,26,64,"यीशुयैं तिस नैं ग्लाया, “तैं अप्पु ई ग्लाई दित्ता; जे मैं तुहां नैं एह़ भी ग्लांदा कि अज्जे ते तुहां मिन्जो माणुये दे पुत्तरे जो सर्वशक्तिमान दे सज्जे पास्से बैठेयो, कने अम्बरे दे बदल़ां पर ओंदे दिक्खगे।” "
MAT,26,65,"इसा गल्ला पर महायाजक अपणे कपड़ेयां फाड़ी नैं ग्लाणा लग्गा, “इन्हीं परमात्मे दी निंदा कित्ती ऐ, हुण अहां जो होर गवाहिया दी क्या जरूरत? दिक्खा, तुहां हुण एह़ निंदा सुणी ऐ। "
MAT,26,66,"तुहां क्या सोचदे हन?” तिन्हां जवाब दित्ता, “एह़ मारने जोग्गा ऐ।” "
MAT,26,67,"ताह़लू तिन्हां तिसदे मुँऐ पर थुकेया कने तिसियो घसून मारे, दूयेयां चपैड़ां मारी नैं ग्लाया, "
MAT,26,68,"“हे मसीह, अहां नैं भविष्यवाणी करी नैं दस्स कि कुणी तिज्जो मारेया।” "
MAT,26,69,"पतरस बाहर अँगणे च बैठेया था कि इक्क दासी तिस अल्ल आई कने ग्लाणा लग्गी, “तू भी यीशु गलीलिये सौगी था।” "
MAT,26,70,"तिन्नी सबना सामणै एह़ ग्लांदे होये मना कित्ता, “मैं नीं जाणदा तू क्या ग्ला दी ऐ।” "
MAT,26,71,"जाह़लू सैह़ बाहर अँगणे च गेआ, तां दूई दासी तिसियो दिक्खी नैं जेह्ड़े तित्थु थे तिन्हां नैं ग्लाणा लग्गी, “एह़ भी तां यीशु नासरिये सौगी था।” "
MAT,26,72,तिन्नी कसम खाई नैं भिरी मना कित्ता “मैं तिस माणुये जो नीं जाणदा।” 
MAT,26,73,"थोड़िया देरा बाद लोकां जेह्ड़े तित्थु खड़ोत्यो थे, पतरसे अल्ल आई नैं तिस नैं ग्लाया, “सच्च-बिच्च तू भी तिन्हां च इक्क ऐ, क्जोकि तेरी बोली तेरा भेत खोली दिंदी ऐ।” "
MAT,26,74,"ताह़लू सैह़ धिक्कारणे कने कसम खाणा लग्गा, “मैं तिस माणुये जो नीं जाणदा।” कने ताह़लू ई कुक्ड़े बांग देई दित्ती। "
MAT,26,75,"ताह़लू पतरसे जो सैह़ गल्ल याद आई जेह्ड़ी यीशुयैं तिसियो ग्लाईयो थी, “कुक्ड़े दे बांग दैणे ते पैहल्लैं तैं त्रै बरी मिन्जो पणछैणने ते मुकरना।” कने सैह़ बाहर जाई नैं अखीं भरी-भरी नैं रोणा लग्गा। "
MAT,27,1,जाह़लू भ्याग होई तां सारे प्रधान याजकां कने लोकां दे स्याणे माणुआं यीशुये जो मारने दी योजना बणाई। 
MAT,27,2,"कने सैह़ यीशुये जो बन्नी करी तित्थु ते लेई गै, कने जाई नैं पिलातुस हाकमे दे हुआलैं करी दित्ता। "
MAT,27,3,जाह़लू तिसदे पकड़ुआणे आल़े यहूदैं दिख्या कि सैह़ मौत्ती तांई आरोपी ठैहराया गेआ ऐ तां तिसियो पछतावा होएया कने सैह़ तीई चाँदिया दे सिक्के प्रधान याजकां कने स्याणे माणुआं अल्ल बापस लेई आया। 
MAT,27,4,"कने ग्लाणा लग्गा, “मैं बेकसूर माणुये जो मारने तांई पकड़ुआई नैं पाप कित्ता ऐ।” तिन्हां ग्लाया, “अहां जो क्या लैणां दैणा? तू ई जाण।” "
MAT,27,5,"ताह़लू सैह़ तिन्हां सिक्केयां जो मंदरे दे अँगणे च सट्टी करी चली गेआ, कने जाई नैं अपणे आप्पे जो गल़फा लगाई लेआ। "
MAT,27,6,"प्रधान याजकां तिन्हां सिक्केयां जो लेई नैं ग्लाया, “क्जोकि जेह्ड़ी कीमत अहां कुसी दा खून करवाणे तांई दित्तियो थी। इसा जो खजाने च रखणा ठीक नीं” "
MAT,27,7,तिन्हां सलाह करी नैं तिन्हां सिक्केयां ते परदेसी माणुआं जो दब्बणे तांई कुम्हारे दा जमीन खरीदी लेई। 
MAT,27,8,इसा बज़ाह ते सैह़ खेत अज्जे तिकर खूने दा खेते दे नांऐ ते जाणेयां जांदा ऐ। 
MAT,27,9,"ताह़लू जेह्ड़ा वचन यिर्मयाह भविष्यवक्ता दे जरिये ग्लाया गेआ था सैह़ पूरा होएया, “तिन्हां सैह़ तीई सिक्के मतलब तिसा ठैहराईयो कीमता जो (जिसा जो इस्राएल देसे दिया औलादी च कितणेयां ठैहराया था) लेई लेआ, "
MAT,27,10,"कने जिंआं प्रभुयैं मिन्जो हुक्म दित्या था, तिंआं ई तिन्हां सिक्केयां नैं कुम्हारे दा खेत खरीदी लेआ।” "
MAT,27,11,"जाह़लू यीशु पिलातुस हाकमे सामणै खड़ोत्या था तां पिलातुसैं तिसते पुछया, “क्या तू यहूदियां दा राजा ऐ?” यीशु तिस नैं ग्लाणा लग्गा, “तू अप्पु ई तां ग्ला दा ऐ।” "
MAT,27,12,"जाह़लू प्रधान याजक कने स्याणे माणु तिस पर आरोप लगा दे थे, तां तिन्नी कुच्छ जवाब नीं दित्ता। "
MAT,27,13,"इसा गल्ला पर पिलातुस तिस नैं ग्लाणा लग्गा, “क्या तू नीं सुणदा कि एह़ तेरे खलाफ कितणियां गवाहियां देआ दे हन?” "
MAT,27,14,"अपर यीशुयैं तिसियो इक्की गल्ला दा भी जवाब नीं दित्ता, ऐत्थु तिकर कि हाकमे जो बड़ी हरानी होई। "
MAT,27,15,"पिलातुसे दी एह़ रीत थी कि तिस त्योहारे च लोकां तांई कुसी इक्की कैदिये जो जिसियो सैह़ चांह़दे थे, छड्डी दिंदा था। "
MAT,27,16,तिस बग्त तिन्हां दे ऐत्थु बरअब्बा नांऐ दा इक्क मन्नेया तनेया कैदी था। 
MAT,27,17,"कने जाह़लू सैह़ किठ्ठे होये, तां पिलातुस तिन्हां नैं ग्लाणा लग्गा, “तुहां कुसियो चांह़दे हन कि मैं तुहां तांई छड्डी दैं? बरअब्बा जो, या यीशुये जो जेह्ड़ा मसीह नांऐ ते जाणेयां जांदा ऐ?” "
MAT,27,18,"क्जोकि सैह़ जाणदा था कि सैह़ यीशुये नैं जल़ण रखदे थे, इसतांई तिन्हां तिसियो पकड़ुआया ऐ। "
MAT,27,19,"जाह़लू सैह़ न्याय दी गद्दिया पर बैठेया था तां तिसदिया लाड़िया तिसियो सद्दी घल्लेया, “तू तिस धर्मिये दे मामले च हत्थ मत पांदा, क्जोकि मैं अज्ज सुपणे च तिसदिया बज़ाह ते बड़ा दुख झेलेया ऐ।” "
MAT,27,20,"प्रधान याजकां कने स्याणे माणुआं लोकां जो भड़काया कि सैह़ बरअब्बा जो छड्डी दैं, कने यीशुये जो मरवाई दैं। "
MAT,27,21,"पिलातुसैं तिन्हां ते पुछया, “इन्हां दून्नी च कुसियो चांह़दे हन कि मैं तुहां तांई छड्डी दैं?” तिन्हां ग्लाया, “बरअब्बा जो।” "
MAT,27,22,"पिलातुसैं तिन्हां ते पुछया, “भिरी यीशुये जो, जेह्ड़ा मसीह नांऐ ते जाणेयां जांदा ऐ क्या करैं?” तां सारे तिस नैं ग्लाणा लग्गे, “सैह़ सूल़िया पर टूंगेया जां "
MAT,27,23,"पिलातुसैं ग्लाया, क्जो तिन्नी क्या गुनाह कित्या ऐ?” अपर सैह़ होर भी जोरे नैं डड्डी-डड्डी करी ग्लाणा लग्गे, “सैह़ सूल़िया पर टूंगेया जां।” "
MAT,27,24,"जाह़लू पिलातुसैं दिख्या कि कुच्छ बणी नीं सकदा अपर इसदे उल्ट हल्ला बधदा जा दा ऐ, तां तिन्नी पाणी लेआ कने भीड़ा सामणै अपणे हत्थ धोते कने ग्लाया, “मैं इस धर्मिये दे खून ते बेकसूर ऐ; तुहां ई जाणा।” "
MAT,27,25,"सारेयां लोकां जवाब दित्ता, “इसदा खून अहां पर कने अहां दिया औलादी पर होयैं।” "
MAT,27,26,"इसा गल्ला पर तिन्नी बरअब्बा जो तिन्हां तांई छड्डी दित्ता, कने यीशुये जो कोड़े लगुआई नैं तिन्हां दे हुआलैं करी दित्ता, कि सूल़िया पर टूंगेया जां। "
MAT,27,27,"ताह़लू पिलातुसे दे सपाईयां यीशुये जो किले* च अंणी नैं सारी पलटन तिसदे चौंन्नी बक्खे किठ्ठी कित्ती, "
MAT,27,28,"कने तिसदे कपड़े खोली नैं तिसियो बैजनी रंगे दा चोल़ा लौआया, "
MAT,27,29,"कने कन्डेयां दा मुकट बणाई नैं तिसदे सिरे पर रखी दित्ता, तिसदे सज्जे हत्थ च कनेड़े दा डंडा दित्ता कने तिसदे गांह गोड्डेयां भार बेई नैं तिसदा मजाक करी नैं ग्लाणा लग्गे, “हे यहूदियां दे राजा, नमस्कार।” "
MAT,27,30,कने तिस पर थूकेया; कने सैई कनेड़े दा डंडा लेई नैं तिसदे सिरे पर मारणा लग्गे। 
MAT,27,31,"जाह़लू सैह़ तिसदा मजाक करी बैठे, तां सैह़ चोल़ा तिसते खोली नैं भिरी तिसदे कपड़े तिसियो लौआई दित्ते, कने सूल़िया पर टूंगणे तांई लेई चल्ले। "
MAT,27,32,बाहर जांदे-बग्त तिन्हां जो शमौन नांऐ दा इक्क कुरेनी माणु मिल्ला। तिन्हां तिसियो बेकार च पकड़ेया कि यीशुये दिया सूल़िया चुक्की नैं लेई चल्लैं। 
MAT,27,33,"तिसा जगाह जिसियो गुलगुता नांऐ दिया जगाह मतलब खोपड़ी दी जगाह भी ग्लांदे हन, पुज्जी करी, "
MAT,27,34,"तिन्हां पित्त मिल्लाई करी अंगूरा दा रस यीशुये जो पीणे जो दित्ता, तिन्नी चखी तां लेआ अपर पीता नीं। "
MAT,27,35,"ताह़लू तिन्हां यीशुये जो सूल़िया पर टूंगेया कने पर्चियां पाई नैं तिसदे कपड़े बंडी लै, "
MAT,27,36,कने तित्थु बेई नैं पैहरा दैणा लग्गे। 
MAT,27,37,"कने तिसदा दोसपत्र तिसदे ऊपर सूल़िया पर लगाई दित्ता, कि “एह़ यहूदियां दा राजा यीशु ऐ।” "
MAT,27,38,"ताह़लू तिस सौगी दूँ डाकुआं जो इक्क सज्जे कने इक्क खब्बे पास्से, सूल़िया पर टुंगी दित्ते। "
MAT,27,39,"कने ओणे जाणे आल़े सिरे हिलाई-हिलाई नैं तिसदी निंदा करदे थे, "
MAT,27,40,"कने एह़ ग्लांदे थे, “हे मंदरे ढाणे आल़ेया कने त्रीं दिनां च बणाणे आल़ेया, अपणे आप्पे जो तां बचा। जे तू परमात्मे दा पुत्तर ऐ, तां सूल़िया ते लौई आ।” "
MAT,27,41,"इस तरीके नैं प्रधान याजक भी सास्त्री कने स्याणे माणुआं सौगी मजाक करी-करी नैं ग्लांदे थे, "
MAT,27,42,"“इन्हीं होरनी माणुआं जो तां बचाया, अपर अपणे आप्पे जो नीं बचाई सकदा। ‘एह़ तां इस्राएल देसे दा राजा ऐ।’ हुण जे एह़ सूल़िया ते लौई औयें तां अहां तिस पर बसुआस करन। "
MAT,27,43,"तिन्नी परमात्मे पर भरोसा रखेया; जे सैह़ इसियो चांह़दा, तां हुण इसियो छड्डाई लै, क्जोकि इन्हीं ग्लाया था, ‘मैं परमात्मे दा पुत्तर ऐ।’ ” "
MAT,27,44,कने डाकू भी जेह्ड़ा तिस सौगी सूल़िया पर टूंगेयो थे तिसदी निंदा करदे थे। 
MAT,27,45,दोपैरा दे बाराह बजे ते लेई नैं दोपैरा दे त्रै बजे तिकर तिस सारे देसे च नेहरा छाई रेह्आ। 
MAT,27,46,"त्रीये पैहर दे नेड़े यीशु बड़े जोरे नैं डड्डी करी ग्लाणा लग्गा, “ऐली, ऐली, लमा शबक्तनी?” मतलब “हे मेरे परमात्मा, हे मेरे परमात्मा, तैं मिन्जो क्जो छड्डी दित्ता?” "
MAT,27,47,"जेह्ड़े माणु तित्थु खड़ोत्यो थे, तिन्हां च कुच्छ लोक एह़ सुणी नैं ग्लाणा लग्गे, “सैह़ तां एलिय्याह जो हक्कां पा दा ऐ।” "
MAT,27,48,"तिन्हां च इक्क ताह़लू ई दौड़ेया कने स्पंज लेई नैं सिरके च डुबाया, कने कनेड़े दे डंडे पर रखी नैं यीशुये जो चुसणे जो दित्ता। "
MAT,27,49,"भिरी होर माणु ग्लाणा लग्गे “रुकी जा, दिक्ख, एलिय्याह इसियो बचाणा ओंदा ऐ कि नीं।” "
MAT,27,50,ताह़लू यीशुयैं जोरे नैं डड्डी करी प्राण छड्डी दित्ते। 
MAT,27,51,"कने दिक्खा मंदरे दा पड़दा ऊपरे ते लेई नैं थल्लै तिकर फटी नैं दो टुकड़े होई गेआ, कने धरती हिल्ली गेई कने चट्टाना तिड़की गियां, "
MAT,27,52,"कने कब्रां खुली गियां, कने मरेयो पवित्र लोकां दी मतिआं लाह्सा जिन्दियां होई गियां, "
MAT,27,53,कने तिसदे जिन्दे होणे ते बाद सैह़ कब्रां ते निकल़ी नैं पवित्र सैहर च गै कने मतेआं जो दुस्से। 
MAT,27,54,"ताह़लू सूबेदार कने जेह्ड़े तिस सौगी यीशुये दा पैहरा दै दे थे, हिल्लण कने जेह्ड़ा कुच्छ होएया था तिसियो दिक्खी नैं बड़े भरी डरी गै कने ग्लाणा लग्गे, “सच्च-बिच्च एह़ परमात्मे दा पुत्तर था।” "
MAT,27,55,"तित्थु मतिआं जणासा जेह्ड़ियां गलील प्रदेसे ते यीशु दी भक्ति करदियां तिस सौगी आईआं थियां, सैह़ दूरे ते एह़ सब दिक्खा दियां थियां। "
MAT,27,56,"तिन्हां च मरियम मगदलीनी, कने लोक्के भाऊ याकूबे कने योसेसे दी माँ मरियम, कने जबदिये दे पुत्तरां दी माँ थी। "
MAT,27,57,"जाह़लू संझ होई तां यूसुफ नांऐ दा अरिमतिया सैहरे दा इक्क अमीर माणु, जेह्ड़ा यीशुये दा चेला था, आया। "
MAT,27,58,तिन्नी पिलातुसे अल्ल जाई नैं यीशु दी लाह्स मंगी। इसा गल्ला पर पिलातुसैं लाह्सा जो देई दैणे दा हुक्म दित्ता। 
MAT,27,59,"यूसुफैं लाह्स लेई, कने तिसियो चिट्टिया चादरा च लपेटया "
MAT,27,60,"कने यीशु दिया लाह्सा जो अपणिया नौईआं कब्रा च रखेया, जेह्ड़ी तिन्नी चट्टाना च कोरियो थी, कने कब्रा दे मुँऐ पर भारी पत्थर खसकाई नैं चली गेआ। "
MAT,27,61,मरियम मगदलीनी कने दूई मरियम तित्थु कब्रा दे सामणै बैठियां थियां। 
MAT,27,62,"दूआ दिन जेह्ड़ा बिस्रामे आल़े दिन दे बाद दा दिन था, प्रधान याजक कने फरीसी माणु पिलातुसे अल्ल किठ्ठे होई नैं ग्लाणा लग्गे, "
MAT,27,63,"“हे महाराजा, अहां जो याद ऐ, कि तिन्नी भरमाणे आल़ैं माणुयैं, जाह़लू सैह़ जिन्दा था, तुहां जो ग्लाया था, कि मेरे मरने दे बाद मैं त्रीये दिने भिरी जिन्दा होई जाणा। "
MAT,27,64,"इसतांई सपाईयां जो हुक्म देआ कि सैह़ त्रै दिन लगातार कब्रा दी रखवाल़ी करन। इआं ना होयैं कि तिसदे चेले आई नैं तिसदिया लाह्सा जो चोरी लेई जान कने लोकां नैं ग्लान, कि ‘सैह़ मरेयां च जिन्दा होई गेआ ऐ।’ ताह़लू पिछला धोखा पैहल्ले ते भी बुरा होणा।” "
MAT,27,65,"पिलातुस तिन्हां नैं ग्लाणा लग्गा, “तुहां अल्ल अपणे पैहरेदार हन। तां जा, अपणिया समझा दे मताबक कब्रा दी रखवाल़ी करा।” "
MAT,27,66,"सैह़ पैहरेदारां जो अप्पु सौगी लेई नैं गै, कने पत्थरे पर मोहर लगाई नैं कब्रा दी रखवाल़ी कित्ती। "
MAT,28,1,बिस्रामे आल़े दिन दे बाद हफ्ते दे पैहल्ले दिन भ्याग होणे ते पैहल्लैं ई मरियम मगदलीनी कने दूई मरियम कब्रा जो दिक्खणा आईआं। 
MAT,28,2,"कने दिक्खा, इक्क बड्डा हिल्लण होएया, क्जोकि प्रभु दा सुअर्गदूत सुअर्गे ते लुत्था कने बक्खे आई नैं तिन्नी पत्थरे जो खसकाई दित्ता, कने तिस पर बेई गेआ। "
MAT,28,3,तिसदा रूप बिजलिया साइआं कने तिसदे कपड़े पाल़े साइआं चमका करदे थे। 
MAT,28,4,"तिसदे डरे दे पैहरेदार कम्बी पै, कने मरेयां साइआं होई गै "
MAT,28,5,"सुअर्गदूत जणासां नैं ग्लाणा लग्गा, “मत डरा, मैं जाणदा ऐ, कि तुहां यीशुये जो जेह्ड़ा सूल़िया पर टूंगेया था तिसियो तोपा दियां हन। "
MAT,28,6,"सैह़ ऐत्थु नीं ऐ, अपर अपणे वचने दे मताबक जिन्दा होई गेआ ऐ। ओआ, एह़ जगाह दिक्खा, जित्थु प्रभु रखेया था, "
MAT,28,7,"कने झटपट जाई नैं तिसदे चेलेयां नैं ग्ला कि यीशु मरेयां ते जिन्दा होई गेआ ऐ, कने सैह़ तुहां ते पैहल्ले गलील प्रदेसे जो जांदा ऐ, तुहां तित्थु तिसदा दर्शन पांगे। सुणा, मैं तुहां नैं एह़ सब दस्सी दित्ता।” "
MAT,28,8,कने सैह़ डरदियां कने बड़ी खुसिया सौगी कब्रा ते झटपट निकल़ी नैं तिसदे चेलेयां जो खबर दैणे तांई दौड़ियां। 
MAT,28,9,"ताह़लू यीशु तिन्हां जो मिल्ला कने ग्लाणा लग्गा, “सुखी रेह्आ।” तिन्हां बक्खे आई नैं कने तिसदे पैर पकड़ी करी तिसियो प्रणांम कित्ता। "
MAT,28,10,"ताह़लू यीशु तिन्हां नैं ग्लाणा लग्गा, “मत डरा; मेरे चेलेयां नैं जाई नैं ग्ला कि गलील प्रदेसे जो चली जान, तित्थु सैह़ मिन्जो सौगी मिलगे।” "
MAT,28,11,"जाह़लू सैह़ जणासां चेलेयां जो एह़ खबर दैणे तांई बापस जा दियां थियां, कि पैहरेदारां च कुच्छ सैहरे च आई नैं पूरा हाल प्रधान याजकां नैं दस्सी दित्ता। "
MAT,28,12,"ताह़लू प्रधान याजकां स्याणे माणुआं सौगी किठ्ठे होई नैं सलाह कित्ती कने सपाईयां जो बड़ी चाँदी दित्ती, "
MAT,28,13,"कने तिन्हां सपाईयां नैं ग्लाया, “तुहां लोकां नैं ग्लानेयों कि राती जो जाह़लू अहां सुतेयो थे, तां तिसदे कुच्छ चेले आई नैं तिसदिया लाह्सा चुराई लेई गै। "
MAT,28,14,"कने जे एह़ गल्ल पिलातुस हाकमे दे कन्नां तिकर पुज्जगी, तां अहां तिसियो समझाई लैंगे कने तुहां जो खतरे ते बचाई लैंगे।” "
MAT,28,15,"कने तिन्हां पैसे लेई नैं जिंआं दस्सेया था, तिंआं ई कित्ता। एह़ गल्ल अज्जे तिकर यहूदी माणुआं च प्रचलित ऐ। "
MAT,28,16,ग्यारा चेले गलील प्रदेसे च तिस प्हाड़े पर गै जिसियो यीशुयैं दस्सेया था। 
MAT,28,17,"चेलेयां यीशुये दे दर्शन पाई नैं तिसियो प्रणांम कित्ता, अपर कुसी-कुसी जो शक होएया, कि सैह़ जिन्दा बापस आई गेआ। "
MAT,28,18,"यीशुयैं तिन्हां अल्ल आई नैं ग्लाया, “सुअर्ग कने धरतिया दा सारा हक्क मिन्जो दित्या ऐ। "
MAT,28,19,"इसतांई तुहां जा, सारी जातिआं दे लोकां जो चेला बणा; कने तिन्हां जो पिता, कने पुत्तर, कने पवित्र आत्मा दे नांऐ ते बपतिस्मा देआ, "
MAT,28,20,"कने तिन्हां जो सारे हुक्म जेह्ड़े मैं तुहां जो दित्यो हन, तिन्हां जो मन्नणा सखा कने सुणा मैं संसारे दे अन्त तिकर सदा तुहां सौगी ऐ।” "
