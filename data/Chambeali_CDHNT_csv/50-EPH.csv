Book,Chapter,Verse,Text
EPH,1,1,"मै पौलुस, जे परमेश्‍वर री मर्जी कने यीशु मसीह रा प्रेरित है इफिसुस री कलीसिया रे विश्वासियां जो ए चिठ्ठी लिख्खेया करदा है। "
EPH,1,2,तुसी जो असां रे पिता परमेश्‍वर अते मसीह यीशु रे पास्से का अनुग्रह ते शांती मिलदी रे। 
EPH,1,3,असां रे परमेश्‍वर ते यीशु मसीह रे पिता री महिमा हो किजोकी तिन्हा ने असां जो मसीह यीशु कने रिश्ता होणे री वजह कने स्वर्ग का हर तरिक्के री आत्मिक आशीषां दित्ती। 
EPH,1,4,दुनिया रे बणाए जाणे का पैल्ले ही परमेश्‍वर ने मसीह कने असां रा रिश्ता बनाणे रे जरिये चुणेया ताकी असी परमेश्‍वर रे सामणे पवित्र ते बेकसूर ठेहरे। 
EPH,1,5,किजोकी परमेश्‍वर ने असां जो प्यार कित्तेया ते तिन्हा ने फैसला कित्तेया कि तिन्हा ने असां जो मसीह यीशु रे जरिये गोद लेई लैणा। 
EPH,1,6,"परमेश्‍वर ने इय्यां इस तांइ कित्तेया ताकी तिन्हेरे महीमामय अनुग्रह तांइ तिन्हेरी बड़ाई करण, जिस जो तिन्हा ने असां लोक्कां जो मुफ्त बिच इधेरे तांइ दित्तेया किजोकी असां रा तिन्हेरे प्यारे पुत्तर कने रिश्ता है। "
EPH,1,7,"परमेश्‍वर ने असां जो मसीह रे खून बहाई करी कुर्बानी दैणे रे जरिये छुटकारा दित्ते रा है, जिसेरा मतलब ए है कि असां रे पाप माफ होई गे रे हिन किजोकी परमेश्‍वर रा अनुग्रह इन्ना महान है जे तिन्हा ने असां पर बड़ा जादा कित्ते रा है। "
EPH,1,8,जे महान अनुग्रह परमेश्‍वर ने अपणे बड़े ज्ञान ते समझ कने असां पर कित्तेया। 
EPH,1,9,"परमेश्‍वर ने अपणी इच्छा रा राज़ ठीक इराद्दे कने असां पर जाहिर कित्तेया, जे तिन्हा ने अप्पु मसीह यीशु रे जरिये स्थापित कित्तेया थिया। "
EPH,1,10,परमेश्‍वर री ए योजना है कि तिन्हेरे ठेहराए रे समय पर आसमान ते जमीन री सब चिज्जां जो मसीह यीशु रे हक बिच लेई आए। 
EPH,1,11,"अते परमेश्‍वर ने भी असां रा मसीह यीशु कने रा रिश्ता बनाणे रे जरिये असां जो तिन्हेरे अपणे लोक बणाया, किजोकी शुरूआत का ही तिन्हेरी ए योजना थी, ते परमेश्‍वर सब किच्‍छ अपणी इच्छा ते योजना रे हिसाब कन्ने करदे। "
EPH,1,12,परमेश्‍वर ने ए इधेरे तांइ कित्तेया ताकी असी यहुदी लोक जे मसीह बिच आस रखणे वाले पैल्ले लोक हिन तिन्हेरी महिमा ते बड़ाई करी सकण। 
EPH,1,13,ते तुसी कने भी से ही गल्ल होई। तुसी ने सच्चा शुभ संदेश सुणेया जे परमेश्‍वर रा संदेश है कि तिन्हा ने किय्यां तुसी जो बचाया। जां तुसी ने मसीह यीशु बिच विश्वास कित्ता तां परमेश्‍वर ने तुसी जो पवित्रात्मा दित्ता जे तिन्हा ने अपणे लोक्कां जो दैणे रा वादा कित्तेया थिया। पवित्रात्मा इक्क मौहर सांइ है जे ए दर्शांदी कि तुसी मसीह रे लोक हिन। 
EPH,1,14,"पवित्रात्मा असां तांइ बयाने सांइ भी है जे इस गल्ल री पुष्टि करदा कि परमेश्‍वर ने असां जो से विरासत भी दैणी जिसेरा तिन्हा ने वादा भी कित्ते रा है ते तिन्हा ने असां जो अपणे लोक बनाणे तांइ असां रा मुल भी चुकाए रा है, ताकी तिन्हेरी महिमा री बड़ाई हो। "
EPH,1,15,"इधेरे तांइ जिस बेल्ले का मै प्रभु यीशु बिच तुसी रे विश्वास अते सब पवित्र मणुआं तांइ तुसी रे प्यार रे बारे बिच सुणे रा है, "
EPH,1,16,"तिस बेल्ले का मै परमेश्‍वर जो तुसी तांइ शुकर करदा रैहन्दा, ते हमेशा तुसी जो अपणी प्रार्थना बिच याद करदा रैहन्दा। "
EPH,1,17,मै प्रार्थना करदा कि असां रे प्रभु यीशु मसीह रे महीमामय पिता परमेश्‍वर तुसी जो आत्मिक ज्ञान ते समझदे ताकी तुसी तिन्हा जो पुरी तरिक्के कने जाणी सको। 
EPH,1,18,"मै ए भी प्रार्थना करदा कि से तुसी जो सच्चाई जो पुरी तरिक्के कने समझणे बिच मदद करे ताकी तुसी जाणी सको तिन्हेरे असां जो सद्दणे री आस क्‍या है, ताकी तुसी जाणी सको कि से आशीषां किन्नी जादा महीमामय हिन जिन्हेरे दैणे रा वादा परमेश्‍वर ने अपणे लोक्कां कने कित्ते रा है। "
EPH,1,19,मै चाह्‍ंदा कि तुसी तिस महान ते बड्डी ताकत रे बारे बिच जाणो जे परमेश्‍वर ने असां तांइ रख्खे री है जे मसीह यीशु पर विश्वास करदे। 
EPH,1,20,जे कम्म परमेश्‍वर ने मसीह यीशु रे बारे बिच कित्तेया कि तिन्हा जो मरे रे लोक्कां बिच का जिन्दा करी के स्वर्ग बिच अपणे सज्जे पास्से बिठाई दित्ता। 
EPH,1,21,"तित्ते मसीह जो हर तरिक्के री प्रधानी, हक, ताकत, प्रभुता ते सारे पद रे उप्पर बिठाया जे ना सिर्फ इस दुनिया रे बिच है पर से पद आणे वाली दुनिया रे बिच भी होणा। "
EPH,1,22,"परमेश्‍वर ने सब किच्‍छ मसीह यीशु रे हक बिच करी दित्तेया, ते कलीसिया रे फायदे तांइ तिन्हा जो हर इक्क चीज पर प्रधान बणाया। "
EPH,1,23,कलीसिया मसीह यीशु रे शरीर है ते मसीह री भरपुरी कने भरे री है जे सारेया बिच हर इक्क गल्ल जो पुरा करदी। 
EPH,2,1,"पैल्ले-पैल्ले तुसी बिच परमेश्‍वर रे पास्से का कोई नौई जिन्दगी नी थी, किजोकी तुसी अपणे पाप ते गलत कम्मां री वजह कने मरे रे मणुआं सांइ थिये। "
EPH,2,2,"तिस बेल्ले तुसी दुनियादारी रे तौर-तरिक्के कने चलदे थिये ते तुसी शैतान रे कहे मुताबिक चलेया करदे थिये जे दुष्टात्मां रा हाकिम है, ते जे अज्ज भी तिन्हा लोक्कां बिच कम्म करेया करदा है जे परमेश्‍वर रे हुकमां री नाफरमानी करदे। "
EPH,2,3,असी भी तिन्हा लोक्कां सांइ जिन्दगी जिंदे थिये जे अपणे शरीर री बुरी इच्छां जो पुरा करेया करदे ते बाकी मणु कुदरती तौर पर बुरे मणु थिये ते परमेश्‍वर रे गुस्से रे हिस्सेदार थिये। 
EPH,2,4,"पर परमेश्‍वर दया कने भरपूर थिये। असी अपणे पाप्पां री वजह कने मुर्देयां सांइ थिये, पर परमेश्‍वर ने असां कने इन्ना जादा प्यार कित्तेया कि तिन्हा ने असां जो मसीह कने फिरी जिन्दा कित्तेया ते असां जो अपणे तिस अनुग्रह कने असां जो बचाया जिसेरे काबिल असी नी हिन। "
EPH,2,5,"परमेश्‍वर ने असां जो मसीह यीशु कने मुर्देयां बिच का जिन्दा कित्ते रा है, ते मसीह यीशु कने असां रा रिश्ता होणे री वजह कने तिन्हा ने असां जो मसीह यीशु कने स्वर्ग बिच इक्क जगह भी दित्ते री है। "
EPH,2,6,ताकी परमेश्‍वर ए इधेरे तांइ कित्ता ताकी से आणे वाले समय बिच ए दिखाइ सकण कि से किन्ने जादा अनुग्रहकारी हिन। परमेश्‍वर री ए दया मसीह यीशु कने रिश्ते बिच जुड़े रे असी लोक्कां जो दिसदी। 
EPH,2,7,"परमेश्‍वर ने तुसां जो अपणे अनुग्रह ते तुसां रे मसीह यीशु बिच विश्वास करणे री वजह कने छुटकारा दित्तेया। तुसी अप्पु छुटकारा नी पाया, पर ए परमेश्‍वर रा दान है। "
EPH,2,8,"ए तुसी रे भले कम्मां रा नतिज्जा नी है, इधेरे तांइ तुसी का इस पर घंमड करणे री कोई वजह नी है। "
EPH,2,9,किजोकी परमेश्‍वर ने असां जो बणाए रा है ते मसीह यीशु रे जरिये तिन्हा नौए मणु सांइ तिन्हा भले कम्मां जो करणे तांइ बणाए गे रे हिन जिन्हा जो परमेश्‍वर ने इधेरे तांइ तयार कित्ता कि असी से पुरे करण। 
EPH,2,10,"इधेरे तांइ याद रख्खो, कि तुसी पैदाइशी गैर यहुदी हिन ते यहुदी लोक तुसी रा इस गल्ल तांइ मजाक उड़ांदे। से इस गल्ल तांइ तुसी रा मजाक उड़ांदे किजोकी तिन्हेरा खतना होए रा है पर तुसी रा खतना नी होए रा है, पर तिन्हेरी ए रीती सिर्फ शरीर पर ही लागू हुंदी। "
EPH,2,11,तिस बेल्ले तुसी मसीह रे बारे बिच नी जाणदे थिये ते तुसी परमेश्‍वर रे चुणे रे लोक्कां बिच का नी थिये ते तुसी परमेश्‍वर री तिन्हेरे लोक्कां कने कित्ते रे वादे रे हिस्सेदार भी नी थिये। तुसी इस दुनिया बिच परमेश्‍वर का दूर बगैर कुसकी आस रे जिया करदे थिये। 
EPH,2,12,तुसी लोक पैल्ले परमेश्‍वर का दूर थिये पर अवे मसीह कने तुसी रा रिश्ता है किजोकी परमेश्‍वर ने मसीह यीशु री कुर्बानी देई करी तुसी जो अपणे नेड़े कित्ते रा है। 
EPH,2,13,मसीह ने अप्पु ही असां बिच शांती बणाई। पैल्ले-पैल्ले यहुदी ते गैर यहुदियां बिच इन्नी जादा नफरत थी कि जिय्यां दोन्नां बिच मझाटे कोई दुआल हो पर अवे मसीह यीशु ने सुली पर अपणी कुर्बानी रे जरिये तिस दुआल जो ढाह्ई दित्ते रा है ते दोन्नां पास्से रे लोक्कां जो आपस बिच मिलाई दित्ता। मसीह यीशु ने मूसा रे कानून जो रद्द करी दित्तेया ते परमेश्‍वर कने असां रा मेल जोल कराई दित्तेया। 
EPH,2,14,"मसीह यीशु तुसी गैर यहुदी लोक्कां का आए जे परमेश्‍वर का दूर थिये, ते से यहुदी लोक्कां भी आए जे परमेश्‍वर रे नेड़े थिये ते तुसी सारेयां बिच परमेश्‍वर कने मेल-मिलाप रा शुभ संदेश सुणाया। "
EPH,2,15,मसीह यीशु री वजह कने असी सारे जणे इक्क ही पवित्रात्मा रे जरिये पिता रे नेड़े आई सकदे। 
EPH,2,16,इधेरे तांइ अवे तुसी गैर यहुदी लोक अनजान ते परदेसी नी रे पर अवे तुसी परमेश्‍वर रे लोक्कां कने मिली गे रे हिन ते अवे तुसी परमेश्‍वर रे परिवार रा हिस्सा हिन। 
EPH,2,17,कन्ने मिली करी असी परमेश्‍वर रा घर हिन जे प्रेरितां ते भविष्यद्वक्तां री नीं पर बणे रा है ते तिस नीं रा पत्थर अप्पु मसीह यीशु हिन। 
EPH,2,18,मसीह यीशु रे ही वजह कने ही पुरी इमारत इक्क गठ्ठ बिच बन्ने री रैहन्दी। से अपणे सारे लोक्कां जो इक्क गठ्ठ बिच रख्खी करी परमेश्‍वर रा पवित्र मन्दिर बणाया करदे हिन। 
EPH,2,19,"मसीह यीशु रे जरिये तुसी भी बाकी पवित्र मणुआं कने मिली करी परमेश्‍वर रा पवित्र घर हिन, जित्ते परमेश्‍वर अपणी अात्मा रे जरिये वास करदे। "
EPH,3,1,"किजोकी परमेश्‍वर ने ए सारा किच्‍छ तुसी गैर यहुदी लोक्कां तांइ कित्तेया, मै पौलुस तुसी सारेयां तांइ प्रार्थना करदा। मै मसीह यीशु री सेवा तुसी रे खातिर कित्ती इधेरे तांइ मै कैद बिच है। "
EPH,3,2,ते तुसी भी पक्के तौर पर सुणे रा है कि परमेश्‍वर ने मेरे अपणे अनुग्रह कने मेरे जो तुसी बिच शुभ संदेश सुनाणे री जिम्मेदारी दित्ते री है। 
EPH,3,3,जिय्यां कि मै पैल्ले ही घट शब्दां बिच तुसी जो दस्सि चुके रा है कि परमेश्‍वर ने से राज़ मेरे पर ज़ाहिर कित्ते रा है। 
EPH,3,4,जिस जो पढ़ी करी तुसी जाणी सकदे कि मै मसीह यीशु रे तिस राज़ किन्नी ठीक तरिक्के कने समझदा। 
EPH,3,5,"पैल्ले समय बिच परमेश्‍वर ने अपणाए राज़ कुसकी पर भी ज़ाहिर नी कित्ते रा थिया, पर अवे तिन्हा ने इसजो अपणे पवित्र प्रेरितां ते भविष्यद्वक्तां पर पवित्रात्मा रे जरिये ज़ाहिर कित्ते रा है। "
EPH,3,6,ते से राज़ ए है कि मसीह यीशु रा शुभ संदेश सुनणे ते तिन्हा कने रिश्ता बनणे री वजह कने गैर यहुदी लोक्कां जो भी विरासत बिच हिस्सा मिलणा। से अवे मसीह रे शरीर रा इक्क हिस्सा बणी गे रे हिन जे कलीसिया है। ते तिन्हा सारी चिज्जां बिच तिन्हेरा हिस्सा भी है जिसेरा वादा परमेश्‍वर ने यहुदी लोक्कां कने कित्तेया थिया। 
EPH,3,7,मै परमेश्‍वर रे अनुग्रह रे मुफ्त दान ते ताकत री वजह कने मेरे जो शुभ संदेश सुनाणे री सेवा करणे रा सौभाग्य मिल्ले रा है। 
EPH,3,8,"हालांकी मै परमेश्‍वर रे सारे लोक्कां बिच का सारेयां का घट काबिल है, पर फिरी भी परमेश्‍वर ने मेरे जो ए सोभाग्य दित्ते रा है कि मै गैर यहुदियां बिच ए शुभ संदेश सुणां कि मसीह यीशु भरपुर आशीषां रा जरिया हिन, "
EPH,3,9,"ते सारे लोक्कां जो परमेश्‍वर री ए राज़ री योजना समझाणे तांइ, जिस जो परमेश्‍वर, जे सारी दुनिया रे बनाणे वाले हिन, तिन्हा ने दुनिया री शुरूआत का लुकाई करी रख्खे रा थिया। "
EPH,3,10,अवे परमेश्‍वर रा मकसद ए है कि कलीसिया रे जरिये तिन्हेरे अनंत ज्ञान जो तिन्हा पर जाहिर करण जे आत्मां री अणदिख्खी दुनिया रे अधिकारी हिन ते तित्ते राज करदे। 
EPH,3,11,परमेश्‍वर ने ए अपणे अनंत योजना रे हिसाब कने कित्ता जिस जो तिन्हा ने मसीह यीशु रे जरिये पुरा करी लित्ता 
EPH,3,12,मसीह यीशु रे जरिये ते असां रे तिन्हा पर विश्वास करणे री वजह कने अवे असी बड़ी हिम्मत कने परमेश्‍वर रे नेड़े आई सकदे। 
EPH,3,13,"इधेरे तांइ मै तुसी का छंदे करदा कि जे किच्‍छ मै तुसी तांइ सहन करेया करदा है, तिसेरी वजह कने तुसी हिम्मत मत हारो, किजोकी तुसी जो गर्व महसुस करणा चाएदा कि मै तुसी तांइ ए सब चिज्जां सहन करणा चाह्‍ंदा। "
EPH,3,14,इन्हा सारेयां तांइ परमेश्‍वर पिता रे सामणे गोड्डे भारे पेइ करी प्रार्थना करदा। 
EPH,3,15,से ही हिन जिन्हा का स्वर्ग ते धरती रे सारे परिवारां जो पछाण मिलदी। 
EPH,3,16,मै ए प्रार्थना करदा कि से तुसां जो अपणी असीमित महिमा रे जरिये तुसां जो ए दान देण ताकी तुसी अपणे अंदरूनी मनुष्यत्व बिच ताकत पाई करी मजबूत हुंदे जाओ। 
EPH,3,17,मै प्रार्थना करदा कि तुसी रे दिल मजबूत होई जाण ताकी जिय्यां तुसी मसीह यीशु पर विश्वास करण तिय्यां ही से तुसी रे दिल बिच बसी रैह्‍ण ते परमेश्‍वर ते बाकी लोक्कां तांइ तुसी रा प्यार तुसी जो मजबूत बणाई रख्खे। 
EPH,3,18,ते परमेश्‍वर रे सारे लोक्कां कने तुसां ने भी इस गल्ल जो समझी सकणा कि मसीह यीशु असां जो इन्ना जादा प्यार करदे जे असी बयान भी नी करी सकदे। 
EPH,3,19,मै प्रार्थना करदा कि तुसी मसीह रे प्यार जो समझी सको जे इन्सानी समझ का परे है ताकी परमेश्‍वर तुसी जो अपणे स्वभाव कने भरी देण। 
EPH,3,20,परमेश्‍वर असां रे मंगणे या सोचणे का भी बधी करी बड्डे कम्म करी सकदे किजोकी तिन्हेरी ताकत असां बिच कम्म करेया करदी है। कलीसिया ते यीशु मसीह बिच परमेश्‍वर जो हर पिढ़ी रे जरिये महिमा मिलदी रे। 
EPH,4,1,"इधेरे तांइ मै जे प्रभु री सेवा करणे री वजह कने कैद बिच है, तुसी रे छन्दे करदा कि जिस बुलाह्ट कने तुसी सद्दे गे थिये, तिस जोग्गी चालचलन बणाइ रख्खो, "
EPH,4,2,"मतलब कि सारी दीनता ते निम्तेपन कने, ते सबर रख्खी करी प्यार कने इक्क-दुज्जे री सहन करी लेयो। "
EPH,4,3,ते पवित्रात्मा रे पास्से का मिल्ले री शांती जो बणाई रखणे तांइ अप्पु-मिते मिली-जुली करी रेयो। 
EPH,4,4,"असी इक्क ही शरीर रे हिस्से हिन, ते असां जो इक्क ही पवित्रात्मा भी मिल्ले रा है, से आस भी इक्क ही है जिस बिच तुसी जो परमेश्‍वर रे लोक बनणे तांइ चुणेया गेया थिया। "
EPH,4,5,"असां सारेयां रे इक्क ही प्रभु हिन, असी सारे मसीह यीशु बिच ही विश्वास करदे, असां सारेयां ने इक्क ही बपतिस्मा लित्ते रा है, "
EPH,4,6,"असी सारे इक्क ही परमेश्‍वर री अराधना करदे जे असां सारेयां रे पिता हिन, जे सारेयां रे उप्पर राज करदे ते सबणा री जरिये कम्म करदे ते असां सबणा बिच रैहन्दे। "
EPH,4,7,पर मसीह यीशु ने असां सारेयां जो अपणे अनुग्रह रे हिसाब कने बखरे-बखरे दान दित्ते रे हिन। 
EPH,4,8,"पवित्रशास्त्र बिच मसीह रे बारे बिच ए लिख्खे रा है, “से उच्ची जगह पर चढ़ेया ते अपणे तिन्हा दुश्मणा जो लेई गेया जिन्हा जो तिसने जित्ती लेया थिया, ते तिन्हा ने मणुआं जो दान दित्ते।” "
EPH,4,9,"जां पवित्रशास्त्र ए दसदा, “से उच्ची जगह पर चढ़ेया” तां इसेरा मतलब ए होया कि से धरती रे सबका थल्ले वाली जगह यानी पताल बिच भी उतरेया थिया।  "
EPH,4,10,मसीह जे थल्ले उतरी गेया से ए ही है जे आसमान री सबका उच्ची जगह पर चुक्की लित्तेया गेया थिया ताकी से हर जगह मौजूद रेयो। 
EPH,4,11,"मसीह यीशु ने ही ए बखरे-बखरे दान दित्ते, तिन्हा ने किच्‍छ जणेया जो प्रेरित ठैहराया, ते किच्‍छ जणेया जो भविष्यद्वक्ता ठैहराया, ते थोड़े जणेया जो शुभ संदेश सुनाणे वाले ठैहराया, ते किच्‍छ जणेया जो पादरी ते उपदेश दैणे वाले ठैहराया रा है। "
EPH,4,12,"तिन्हा ने ए दान इधेरे तांइ दित्ते ताकी से परमेश्‍वर रे लोक्कां जो तिन्हेरे तांइ कम्म करणे तांइ तयार करी सकण, ते से मसीह रे शरीर रे रूप बिच परिपक्व ते ताकतवर बणी सकण। "
EPH,4,13,"असां सारेयां रा मकसद ए है कि असी विश्वास करणे रे जरिये इक्क बणी जाण ते परमेश्‍वर रे पुत्तर कने रिश्ता होणे री वजह कने असी परिपक्व विश्वासी बणी जाण, ते पुरे तरिक्के मसीह यीशु सांइ बणी जाण, जे बिल्कुल सिद्व हिन। "
EPH,4,14,"ताकी अग्गे जो असी बच्चेयां सांइ ना रैह्‍ण, असी तिन्हा किश्तियां सांइ नी रैह्णा जे लहरां ते हवा कने इत्ते-उत्ते डोलदी रैह्न्दी। इसेरा मतलब ए है कि चलाक ते ठग लोक्कां ने फिरी असां जो अपणी झुठ्ठी शिक्षा कने बेवकुफ नी बणाई सकणा। "
EPH,4,15,"प्यार कने सच बोलने रे जरिये असां जो हर इक्क गल्ल बिच मसीह यीशु सांइ बनणे तांइ परिपक्व हुंदे जाणा चाएदा, जे असां रे प्रधान हिन। "
EPH,4,16,"असी सारे जणे जे मसीह यीशु बिच विश्वास करदे, तिन्हेरे शरीर रे हिस्से सांइ हिन। जिय्यां कुसकी मणु रा शरीर जोड़ां री वजह इक्क गठ्ठ होई करी रैह्न्दा, ते जां शरीर रा हर इक्क हिस्सा सही तरिक्के कने कम्म करदा, तां शरीर बधदा ते मजबूत बणदा जांदा, तिय्यां ही जां असां बिच का हर इक्क जणा सही तरिक्के कने से कम्म करदा जे मसीह ने असां जो दित्ते रा है, तां असां ने भी ताकतवर, परिपक्व होणा ते इक्क-दुए कने प्यार करणा। "
EPH,4,17,"इधेरे तांइ मै परमेश्‍वर का मिल्ले रे अधिकार कने ए बोलदा कि जिय्यां परमेश्‍वर बिच विश्वास ना करणे वाले लोक बेकार गल्लां बिच जिन्दगी जिन्दे, तुसी अज्ज का बाद तिय्यां मत जिन्दे। "
EPH,4,18,"किजोकी तिन्हेरी समझ पर न्याहरा छाई गे रा है, ते से लोक अपणी अज्ञानता ते ढिटपणे री वजह कने तिस जिन्दगी का दूर हिन जे परमेश्‍वर दिंदे। "
EPH,4,19,किजोकी से लोक बड़े भारी बेशर्म होई गे हिन इधेरे तांइ से अय्याशियां करणे बिच लगी रैह्‍न्दे। से लोक हर तरिक्के रे गंदे कम्म करदे ते से लोक इसका होर भी जादा अय्याशी करणा चाह्‍ंदे। 
EPH,4,20,पर जां तुसां जो मसीह यीशु रे बारे बिच सिखाया गेया थिया तां तुसी ने ए सारी गल्लां नी सिख्खि। 
EPH,4,21,मेरे जो इस गल्ल रा पक्के तौर पर पता है कि जां तुसी ने मसीह यीशु रे बारे बिच सुणेया थिया तां तुसी तिन्हा का सच्ची शिक्षां जो सिख्खेया थिया। 
EPH,4,22,कि तुसी जो दस्सेया गेया थिया कि तुसी री बेवकुफी भरी मर्जियां ने तुसी जो बर्बाद करी छडणा ते तुसी जो अपणी जिन्दगी जीणे रे पुराणे तरिक्के जो ते अपणी सारी गलत आदतां जो छड्डी दैणा चाएदा। 
EPH,4,23,ते पवित्रात्मा जो तुसी रे स्वभाव ते तुसी री सोच जो नौआ बनाणे देयो। 
EPH,4,24,ते जिय्यां परमेश्‍वर ने तुसी जो नौआ स्वभाव ते जीणे रा नौआ तरिक्का दस्से रा है जे तिन्हेरे अपणे स्वभाव जदेया ही है। इधेरे तांइ तिस्सी स्वभाव ते तरिक्के कने जिन्दगी बिताओ ते हकिकत बिच पवित्र ते धार्मिक बणो। 
EPH,4,25,"इधेरे तांइ झूठ बोलणा छड्डी करी सब जणे अपणे संगी विश्वासी कने सच बोल्लेया करो, जिय्यां कि असी इक्क ही शरीर रे अंग हिन। "
EPH,4,26,"जे अगर तुसी गुस्सा भी होई जांदे ता ध्यान रख्खो कि कोई पाप ना करो, ते ध्यान रख्खो कि रात्ती सोणे का पैल्ले-पैल्ले ही अपणे गुस्से जो शांत करी लेया करो। "
EPH,4,27,ते शैतान जो मौक्का मत दिंदे कि से तुसी जो धोख्खा देई सको। 
EPH,4,28,"चोरी करणे वाला फिरी चोरी ना करो, पर नेक कम्म करणे तांइ मेहनत करेया करे, ताकी जिस जो जरूरत हो तिसेरी मदद करी सके। "
EPH,4,29,कोई गंदी गल्ल तुसी रे मुँह का ना निकले पर जे भी तुसी बोल्लो से गल्ल ठीक ते दुज्जेयां तांइ मददगार हो ताकी सुनणे वालेयां जो सुणी करी हौंसला मिल्ले। 
EPH,4,30,अपणे कम्मां री वजह कने पवित्रात्मा जो दुखी मत करो जिन्हेरे जरिये छुटकारे वाले दिन तांइ तुसी पर मौहर लाई गे री है। 
EPH,4,31,"सबणी किस्मे री कड़वाट, ते गुस्से ते लैहर-र ते कहला, ते बेजती, सारे बैर भाव समेत तुसी का दूर कित्ते जान् "
EPH,4,32,"हमेशा इक्क-दुए तांइ कृपालू ते दयावान बणो, इक्क-दुए जो माफ करो, जिय्यां परमेश्‍वर ने मसीह यीशु बिच तुसी जो माफ कित्ता। "
EPH,5,1,इधेरे तांइ तुसी रा स्वभाव भी परमेश्‍वर रे स्वभाव जदेया हो किजोकी तुसी परमेश्‍वर री औलाद्दां हिन। 
EPH,5,2,"जिय्यां मसीह यीशु ने तुसी कने प्यार कित्तेया, तिय्यां ही तुसी भी सारेयां कने प्यार करो। मसीह ने अप्पु जो तुसी रे पाप मिटाणे तांइ कुर्बान करी दित्ता ते से कुर्बानी परमेश्‍वर रे सामणे इक्क खुशबूदार भेंट सांइ थिया। "
EPH,5,3,किजोकी तुसी परमेश्‍वर रे अपणे लोक हिन इधेरे तांइ तुसी बिच व्यभिचार ते कुसकी तरिक्के रे बुरे कम्म या लालच री गल्ल-बात भी ना हो। 
EPH,5,4,"ते ना गाल-मुआल, ना बेशर्मी री गल्लां, ना बेवकुफी री गल्लां ते ना ही मजाक उड़ाणे री गल्लां हो किजोकी इदेय गल्लां तुसी जो नी जचदी। पर तुसी जो हमेशा परमेश्‍वर रा शुक्रिया करणा चाएदा। "
EPH,5,5,"किजोकी तुसी ए ठीक तरिक्के कने जाणदे की कुसकी व्यभिचारी या बुरे मणू, या लालच करणे वाले मणु जो जे मूर्ती या दुनियावी चिज्जां री पूजा करणे रे बराबर है, मसीह यीशु ते परमेश्‍वर रे राज बिच विरासत नी मिलणी। "
EPH,5,6,इधेरे तांइ इदेय लोक्कां का धोख्खा मत खांदे जे इन्हा पाप्पां जो करणे तांइ बहान्ने बणांदे किजोकी इन्हा ही कम्मां री वजह कने परमेश्‍वर रा गुस्सा तिन्हेरे हुकमां री नाफरमानी करणे वालेयां पर भड़कदा। 
EPH,5,7,इस तांइ तुसी तिन्हेरे पाप्पां बिच हिस्सेदार मत बणो। 
EPH,5,8,"तुसी पैल्ले न्याहरे बिच जीणे वाले मणुआं सांइ थिये, पर अवे तुसी रौशनी रे मणु हिन किजोकी तुसी परमेश्‍वर रे लोक हिन। इधेरे तांइ रौशनी रे मणुआं सांइ जिन्दगी जियो। "
EPH,5,9,"किजोकी रौशनी बिच जीणे वाले मणुआं रा स्वभाव हर तरिक्के कने भला, ते धार्मिकता ते भरोसेमंद है। "
EPH,5,10,ते ए परखो की परमेश्‍वर जो क्‍या पसंद आदां। 
EPH,5,11,"न्याहरे रे नाकाम पाप्पां बिच हिस्सेदार मत बणो, बल्की लोक्कां जो फटकार लाई करी दस्सो कि से कम्म गलत हिन। "
EPH,5,12,किजोकी पाप्पी लोक्कां रे लुके रे कम्मां री गल्ल करणा भी शर्म री गल्ल है। 
EPH,5,13,"पर जिन्नी गल्लां पर फटकार लाई जांदी से गल्लां लोक्कां जो साफ तरिक्के कने पता चलदी कि से गलत हिन, किजोकी रौशनी हर चीज जो ज़ाहिर करदी। "
EPH,5,14,"इधेरे तांइ ए बोल्लेया जांदा, “हे सोणे वाले मणु, जाग, ते मुर्देयां बिच का जिन्दा होई जा! मसीह ने तुसी पर अपणी रौशनी चमकाणी।” "
EPH,5,15,"इधेरे तांइ ध्यान देयो कि तुसी कदेइ जिन्दगी जिया करदे हिन, बेवकुफ लोक्कां सांइ मत बणो पर समझदार बणो। "
EPH,5,16,"भलाई रे कम्मां तांइ हर इक्क मौक्के जो किमती समझो, किजोकी दिन बुरे हिन। "
EPH,5,17,"इस तांइ बेफकुफ मत बणो, पर ध्यान कने समझो की परमेश्‍वर री मर्जी क्‍या है? "
EPH,5,18,"शराब पी करी मतवाल्ले मत बणो किजोकी इस कने बेकाबू होई करी बेशर्मी रे गलत कम्म हुंदे। पर इसेरे बजाए पवित्रात्मा रे काबू बिच जिन्दगी बिताओ, "
EPH,5,19,"ते अप्पु-मिते इक्क दुए जो भजन संहिता सुणाई करी हौंसला देया करो। स्तुतीगान ते आत्मिक गीत गाइ करी परमेश्‍वर री महिमा करेया करो, ते अपणे-अपणे मनां बिच परमेश्‍वर रे सामणे गांदे ते किर्तन करदे रेयो। "
EPH,5,20,ते हमेशा सारी गल्लां तांइ असां रे प्रभु यीशु मसीह रे नां कने परमेश्‍वर पिता रा शुकर करदे रेया करो। 
EPH,5,21,मसीह यीशु रा आदरमान करणे तांइ इक्क-दुए रे अधीन रेया करो। 
EPH,5,22,"हे लाड़ियों, जिय्यां तुसी मसीह रे अधीन हिन तिय्यां ही अपणे लाड़ेयां रे भी अधीन रेयो। "
EPH,5,23,किजोकी लाड़ा तिस्सी तरिक्के कने अपणी लाड़ी रा सिर है जिय्यां मसीह यीशु कलीसिया रे सिर ते छुटकारा दैणे वाले हिन जे तिन्हेरे शरीर है। 
EPH,5,24,जिय्यां कलीसिया मसीह यीशु रे अधीन है तिय्यां ही लाड़ीया भी हर गल्ल बिच अपणे-अपणे लाड़ेयां रे अधीन रहे। 
EPH,5,25,"हे लाड़ेयों, अपणी-अपणी लाड़ीयां कने प्यार रखो, जिय्यां मसीह यीशु ने भी कलीसिया कने प्यार कित्ता ते अप्पु जो तिस तांइ कुर्बान करी दित्ता "
EPH,5,26,ताकी तिसजो अपणे वचन रे जरिए जल रे स्नान कने साफ करी के पवित्र बणाए। 
EPH,5,27,"तिन्हा ने इधेरे तांइ भी कुर्बानी दित्ती ताकी से अपणे सारे लोक्कां जो सिद्व बणाए ते तिन्हा सारेयां जो अपणी मौजुदगी बिच लेई आए जिन्हा बिच कोई भी गलती या पाप नी होणा, बल्कि तिसने साफ ते पवित्र होणा। "
EPH,5,28,"इसी तरिक्के कने लाड़ा अपणी लाड़ी कने अपणे शरीर रे बराबर प्यार करे। जे अपणी लाड़ी कने प्यार रखदा, से अप्पु कने प्यार करदा। "
EPH,5,29,"किजोकी कुसकी ने कदी अपणे शरीर कने नफरत नी कित्ती बल्की तिसेरा ख्याल रखदा, जिय्यां मसीह यीशु भी कलीसिया रा ख्याल रखदे। "
EPH,5,30,किजोकी असी मसीह रे शरीर रे अगं हिन। 
EPH,5,31,"इधेरे तांइ पवित्रशास्त्र बिच लिख्खे रा है, “मणु ने अपणे माँ-प्यो जो छड्डी करी अपणी लाड़ी कने रैह्णा, ते तिन्हा ने अप्पु-मिते इक्क शरीर सांइ होणा।” "
EPH,5,32,"ए बड़ा बड्डा राज़ है, पर मै मसीह यीशु ते कलीसिया रे बारे बिच बोलदा। "
EPH,5,33,"ए ही गल्ल तुसी बिच का हर इक्क पर लागू हुंदी कि तुसी सारे अपणी लाड़ियां कने अपणे बराबर प्यार रख्खे, ते लाड़ी भी अपणे लाड़े री इज्जत करे। "
EPH,6,1,"पवित्रशास्त्र बिच लिख्खे रा है, “अपणे माँ-प्यो रा आदरमान करो, तां फिरी तुसी तांइ हर चीज ठीक होणी, ते तुसी लम्बी उमर तीकर जीणा।” ए पैल्ला हुकम है जे परमेश्‍वर ने इक्क वादे कने दित्ते रा है, इधेरे तांइ तुसी बच्चे जिन्हेरा मसीह यीशु कने रिश्ता है, अपणे माँ-प्यो री गल्ल मनणा सही है। "
EPH,6,2,प्यो अपणे बच्चेयां कने हमेशा गुस्सा दुआणे वाले तरिक्के कने पेश ना आण। पर प्रभु री शिक्षा ते चितौणी दिंदे होए तिन्हेरे जो पालो-पोस्सो। 
EPH,6,3,"हे गुलामों, इस दुनिया बिच जे तुसां रे मालक हिन, तिन्हेरे हुकमां जो मन्नों ते अपणे मन रे सिद्देपन कने तिन्हेरे तिन्ने ही भरोसेमंद रेयो जिन्ना तुसी मसीह कने हिन, "
EPH,6,4,"ते मणुआं जो खुश करणे वालेयां सांइ दिखावे री सेवा मत करो, पर मसीह यीशु रे दास सांइ मन लाइ करी परमेश्‍वर री मर्जी पर चलो, "
EPH,6,5,ते तिस सेवा जो मणुआं री सेवा नी पर परमेश्‍वर री सेवा समझी करी पुरे दिल कने करो। 
EPH,6,6,"किजोकी तुसी जाणदे कि परमेश्‍वर ने हर कुसकी जो, चाए से अजाद हो या गुलाम तिन्हेरे हर ठीक तांइ ईनाम दैणा। "
EPH,6,7,"हे मालकों, तुसी जो अपणे गुलाम्मां जो डराणा नी चाएदा, बल्कि तुसी जो तिन्हा जो तिय्यां ही इज्जत दैणी चाएदी जिय्यां मै तिन्हा जो तुसी री इज्जत करणे तांइ बोल्ले रा है। किजोकी तुसी जाणदे कि तिन्हेरा ते तुसी रा मालक स्वर्ग बिच है ते से कुसकी कने पक्षपात नी करदा। "
EPH,6,8,आखिरकार तुसी परमेश्‍वर री ताकत बिच आत्मिक रूप बिच अप्पु भी ताकतवर बणदे जाओ। 
EPH,6,9,"असी मणुआं रे खिलाफ नी लड़ेया करदे हिन। असी न्याहरे रे अधिकारी, अधीपती, शासक ते आत्मिक दुनिया री ताकतां रे खिलाफ लड़ेया करदे हिन। इधेरे तांइ परमेश्‍वर रे दित्ते री झीलम पाई लेयो ताकी जां से बुरा दिन आए तां तुसी अप्पु जो शैतान री चलाकियां का बचाई सको। ते जां ए लड़ाई मुकी जाओ, तां भी तुसी मजबुती कने खड़ी रेयो। "
EPH,6,10,"तयार रेयो! सच्चाई जो अपणी कमर रा पटुका बणाओ, ते तुसी री धार्मिकता जो इक्क झीलम सांइ तुसी री रक्षा करणा देयो। परमेश्‍वर रा शांती रा शुभ संदेश सुनाणे री तुसी री इच्छा तुसी रे पैरां बिच तैयारी रे जुत्ते सांइ होणे चाएदे। तुसी रा विश्वास इक्क ढाल सांइ होणा चाएदा, तां तुसी ने शैतान रे भखदे तीरां जो रोक्की सकणा। परमेश्‍वर री तुसी जो बचाणे री ताकत तुसी तांइ इक्क टोप सांइ होणी चाएदी, ते परमेश्‍वर रे शुभ संदेश रे वचन जो इक्क तलवार सांइ इस्तेमाल करो जो पवित्रात्मा रे पास्से का मिल्ले रा है। "
EPH,6,11,"हर बेल्ले ते हर तरिक्के कने पवित्रात्मा रे कहे मुताबिक प्रार्थना ते बिनती करदे रेयो, ते इस गल्ल तांइ जागदे रेयो की परमेश्‍वर रे सारे लोक्कां तांइ लगातार बिनती करेया करो। "
EPH,6,12,"ते मेरे तांइ भी प्रार्थना करेया करो ताकी मेरे जो बोलदे बेल्ले इदेया सही शब्द दित्ता जाए कि मै हिम्मत कने शुभ संदेश रा राज़ दस्सी सकां, "
EPH,6,13,"हालांकी मै कैद बिच है फिरी भी मै शुभ संदेश तांइ इक्क राजदूत सांइ है। मेरे तांइ प्रार्थना करेयो कि मै शुभ संदेश सुनाणे बिच हिम्मत वाला बणां, जदेया मेरे जो होणा भी चाएदा। "
EPH,6,14,मै तुखिकुस जो तुसी का भेज्जेया करदा है जे प्यारा संगी विश्वासी ते प्रभु बिच भरोस्सेमंद सेवक है। तिसने तुसी जो मेरे बारे बिच सारा किच्‍छ दस्सी दैणा कि असी कदेय हिन ते मै किय्यां रैंह्दा। 
EPH,6,15,मै परमेश्‍वर पिता ते प्रभु मसीह यीशु का ए प्रार्थना करदा कि से तुसी जो शांती दे। ते इस कने तुसी बिच प्यार बधे ते तुसी मसीह यीशु बिच विश्वास करणे बिच बणी रेयो।। 
EPH,6,16,"जे असां रे प्रभु यीशु मसीह कने सच्चा प्यार करदे, तिन्हा सारेयां पर परमेश्‍वर रा अनुग्रह हुंदा रे। "
