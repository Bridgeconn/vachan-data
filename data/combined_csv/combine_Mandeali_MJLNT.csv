MAT,1,1,यीसू मसीह राजा दाऊदा रे होर अब्राहमा रे बंस रा था। यीसू मसीह रे बापदादेया रे नांऊँआं री सूची ये ई। 
MAT,1,2,"अब्राहमा रा मह्ठा इसहाक, इसहाका रा मह्ठा याकूब, होर याकूबा रा मह्ठे यहूदा होर तेसरे भाई। "
MAT,1,3,"यहूदा होर तामारा ले पेरेस, होर तेसरा भाई जोरह जम्मे, होर फिरिसा ले हिस्रोन, होर हिस्रोना ले एराम जम्मेया। "
MAT,1,4,"एरामा रा मह्ठा अम्मीनादाब, होर अम्मीनादाबा रा मह्ठा नहसोन होर नहसोना रा मह्ठा सलमोन। "
MAT,1,5,"सलमोन रा मह्ठा बोअज होर तेसरी माऊआ रा नाऊँ राहाब था। बोअज रा मह्ठा ओबेद होर तेसरी माऊआ रा नाऊँ रुत था। (राहब होर रुत यहूदी लोका मन्झ ले नी थे) होर ओबेदा रा मह्ठा यिसै, "
MAT,1,6,"होर यिसै रा मह्ठा राजा दाऊद, होर राजा दाऊदा ले सुलेमान जम्मेया, होर सुलेमाना री माऊ से जन्नानी थी, जेहड़ी दाऊदा किन्हें ब्याह करणे ले पैहले उरिय्याहा री लाड़ी थी। "
MAT,1,7,"सुलेमाना रा मह्ठा रहबाम, रहबामा रा मह्ठा अबिय्याह, होर अबिय्याहा रा मह्ठा आसा। "
MAT,1,8,"आसा रा मह्ठा यहोसाफात, होर यहोसाफाता रा मह्ठा योराम, होर योरामा रा मह्ठा उज्जियाह। "
MAT,1,9,"उज्जियाह रा मह्ठा योताम होर योतामा रा मह्ठा आहाज, होर आहाजा रा मह्ठा हिजकिय्याह। "
MAT,1,10,"हिजकिय्याह रा मह्ठा मनसिस्ह, मनसिस्हा रा मह्ठा आमोन, होर आमोना रा मह्ठा योसिय्याह। "
MAT,1,11,"योसिय्याहा रा पोत्रू यकुन्याहा होर तेसरे भाई, इस्राएला लोका जो बन्दी बनाई किन्हें बाबेल देसा मन्झ लेई जाणे रे पैहले जम्मी गईरे थे। "
MAT,1,12,"बंदी हुई किन्हें बाबेल देस पुज्हा ऐ जाणे ले बाद यीसू मसीह रे जन्मा तका री बापदादे री सूची इंहां ई: यकुन्याहा ले सलतियेल जम्मेया, होर सलतियेल रा मह्ठा जरुब्बाबिल। "
MAT,1,13,"जरुब्बाबिल रा मह्ठा अबीहूद, होर अबीहूदा रा मह्ठा एलयाकीम, होर एलयाकीम रा मह्ठा अजोर। "
MAT,1,14,"अजोरा रा मह्ठा सदोक, होर सदोका रा मह्ठा अखीम, होर अखीमा रा मह्ठा इलीहूद। "
MAT,1,15,"होर इलीहूदा ले एलीआजर जम्मेया, होर इलीयाजारा ले मत्तान जम्मेया, होर मत्ताना ले याकूब जम्मेया। "
MAT,1,16,"होर याकूबा ले युसुफ जम्मेया, जेह्ड़ा मरियमा रा लाड़ा था, होर युसुफा ले यीसू जम्मेया जेस जो जे मसीह बोल्हा ऐें। "
MAT,1,17,"इंहां करी किन्हें अब्राहमा ले राजा दाऊदा तक सारी चौदा पीढ़िया हुई, होर दाऊदा ले बाबेल देसा जो बंदी हुई किन्हें पहुँचाई जाणे तक चौदा पीढ़ी, होर बंदी हुई किन्हें बाबेल देसा जो पूजाए जाणे रे टैमा ले यीसू मसीह रे जमणे तक चौदा पीढ़िया हुई। "
MAT,1,18,"यूयाँ गल्ला यीसू मसीहा रा जन्म हूंणे रे पैहले हुई। जेबे तेसरी माऊ मरियमा री मांगणी युसुफा साऊगी हुई गई, ता तिन्हारा ब्याह हूणें ले पैहले मरियम पवित्र आत्मा री तरफा ले गर्भवती पाई गई जेबकि से हाल्ले भी कुआरी थी। "
MAT,1,19,"मरियमा रा बरेड़ युसुफ एक खरा माह्णुं था होर से सब लोका साम्हणें मरियमा जो बदनाम नी करणा चाहन्दा था (क्यूंकि से ब्याह हूणे ले पेहले गर्भवती थी), इधी कठे तिन्हें चुप चाप मांगणी तोड़णे रा फैसला कित्या। "
MAT,1,20,"जेबे से इन्हा गल्ला जो सोचदा लगिरा था, ता परमेसरा रे स्वर्गदूते तेस जो सुपणे मन्झ सुझ्ही किन्हें बोल्या, “हे युसुफ राजा दाऊदा रे बंस, तू मरियमा जो आपणी लाड़ी बनाणे ले मत डर, क्यूंकि जो तेस्सा रे गर्भा मन्झा आ, से पवित्र आत्मा री तरफा ले आ। "
MAT,1,21,"तेस्सा एक बच्चा जमणा होर तू तेसरा नांऊँ यीसू रख्या, क्यूंकि तेस आपणे लोका रा तिन्हारे पापा ले उद्धार करणा।” "
MAT,1,22,"ये सब कुछ इधी कठे हुआ ताकि जो बचन प्रभुऐ यसायाह नबिया रे ज्रीए तेस बच्चे रे जन्मा रे बारे मन्झ बोलिरा था, से पूरा हो। होर यसायाह नबिये ने एह्ड़ा लिख्या, "
MAT,1,23,"“कि देखा, एक कुआरिया गर्भ धारण करणा होर तेस्सा एक बच्चे जो जन्म देणा, होर तेसरा नांऊँ इम्मानुएल रख्या जाणा,” इम्मानुएल रा मतलब आ “परमेसर आस्सा साउगी।” "
MAT,1,24,तेबे युसुफ निंद्रा ले जागी गया होर तिन्हें परमेसरा रे स्वर्गदूता रे हुक्मा रे मताबक मरियमा किन्हें ब्याह करी किन्हें तेस्सा जो आपणे घरा जो लई गया। 
MAT,1,25,होर जेबे तक तेस्से बच्चे जो जन्म नी दितेया तेबे तक युसुफे मरियमा किन्हें कोई सबंध नी रख्या होर युसुफे तेस बच्चे रा नांऊँ यीसू रख्या। 
MAT,2,1,"हेरोदेस राजा जेबे यहूदिया ईलाके मन्झ राज करहा था तेबे तेस जिल्ले रे बैतलैहम गांऊँआं मन्झ यीसू रा जन्म हुआ। तिन्हा ध्याड़े मन्झ पूर्व देसा ले कई ज्ञानी लोक जेह्ड़े तारेया रे बारे जाणहां ऐें थे, स्यों यरुस्लेम सैहरा मन्झ आई किन्हें पुछदे लगे कि, "
MAT,2,2,"“से बच्चा केथिया, जो यहूदी लोका रा राजा बणने रे कठे जम्मिरा? क्यूंकि आस्से पूर्व दिसा मन्झ एक तारा निकल्दा देखिरा जो तेसरे जमणे रे बारे मन्झ दस्हा। होर आस्से तेस बच्चे री अराधना करदे आईरे।” "
MAT,2,3,तेस यहूदी राजे रे जन्मा रे बारे मन्झ सुणी किन्हें हेरोदेस राजा होर यरुस्लेम सैहर रे कई लोक डरी गये। 
MAT,2,4,"होर हेरोदेस राजे लोका रे सभ मुख्य याजक होर व्यवस्था स्खाणे वाल्ऐ कठे करी किन्हें तिन्हा ले पूछेया कि, नबिये क्या बोलिरा कि मसीह रा जन्म केस जगहा हूणा? "
MAT,2,5,"तेबे तिन्हें राजे किन्हें बोल्या, मसीह रा जन्म यहूदिया ईलाके रे बैतलैहम गांऊँआं मन्झ हूंणा; क्यूंकि मीका नबिये एह्ड़ा लिखिरा जेह्ड़ा परमेसरे बोलिरा था: "
MAT,2,6,"“होर तू, यहूदा रे ईलाके रे बैतलैहम गांऊँआं मन्झ रैहणे वाले लोको, तुस्सा केसी भी तरीके ले यहूदा रे अधिकारिया मन्झा ले केसी ले छोटा नी आ; क्यूंकि तुध मन्झा ले एक राजा निकल्ना, जेस मेरी प्रजा इस्राएल देसा रे लोका री रखवाली करणी।” "
MAT,2,7,"हेरोदेस राजा जाणना चाहाँ था कि तेस बच्चे री उम्र कितनी ई, इधी कठे तिन्हें तिन्हा ज्ञानी लोक जेह्ड़े तारेया रे बारे जाणहां ऐें थे चुप चाप सादे होर तिन्हा ले पूछेया कि, तारा ठीक केस टैम सुझ्या था। "
MAT,2,8,"होर राजे ये बोली किन्हें स्यों लोक बैतलैहम गांऊँआं मन्झ भेजे कि, “जाई किन्हें तेस बच्चेया रे बारे मन्झ ठीक-ठीक पता करा होर जेबे से बच्चा मिली जाए ता मुंजो भी खबर करेया ताकि हांऊँ भी आई किन्हें तेसरी अराधना करी सकूं।” "
MAT,2,9,"ज्ञानी लोक जेह्ड़े तारेया रे बारे जाणहां ऐें थे राजे री गल सुणी किन्हें चली गये। होर चलदे-चलदे तिन्हें से तारा देख्या जो तिन्हें पूर्व दिसा मन्झ देखिरा था, तेस तारे जो देखी किन्हें स्यों बौह्त खुस हुई गये। होर से तारा अगे-अगे चली किन्हें तिन्हा जो रस्ता दसदा रैहया, जेबे तक कि स्यों तेस घरा तक नी पूजे जेथी जे से बच्चा था। "
MAT,2,10,"होर तेस घरा मन्झ पूजी किन्हें तिन्हें से बच्चा तेसरी माऊ मरियमा साऊगी देख्या, होर मुहां रे भारे पई किन्हें तिन्हें तेसरी अराधना किती, होर तिन्हें आपणा-आपणा झोला खोल्ही किन्हें तेस जो सोना, होर लोहबान, होर गन्धरसा री भेंट दिती। "
MAT,2,11,"होर तिन्हें सुपणे मन्झ ये च्तौनी पाई कि हेरोदेस राजे वाले दबारा देख्या जांदे, होर स्यों दूजे पैंडे ले हुई किन्हें आपणे देसा जो वापस चली गये, होर तिन्हें राजे जो कुछ नी दसेया। "
MAT,2,12,"ज्ञानी लोक जेह्ड़े तारेया रे बारे जाणहां ऐें थे तिन्हारे चले जाणे ले बाद, परमेसरा रे एक स्वर्गदूते सुपणे मन्झ युसुफा जो बोल्या, “उठ! तेस बच्चेया जो होर तेसरी माऊआ जो लई किन्हें मिस्र देसा जो भगी जा; होर जेबे तक हांऊँ तुजो नी बोलूं, तेबे तक तू तेथी रैंहयां; क्यूंकि हेरोदेस राजा एस बच्चे जो तोपेया करहा ताकि से एस जो मारी दे।” "
MAT,2,13,तेबे युसुफ राती ऊठी किन्हें तेस बच्चेया जो होर तेसरी माऊ मरियमा जो लई किन्हें मिस्र देसा जो भगी गये। 
MAT,2,14,"तेबे से हेरोदेस राजे रे मरणे तक मिस्र देसा मन्झ रैहया, इधी कठे कि से बचन जो प्रभुए होसे नबिया रे ज्रीए बोलिरा था से पूरा हो कि “मैं आपणा मह्ठा मिस्रा ले सादेया।” "
MAT,2,15,"जेबे हेरोदेस राजे देख्या कि ज्ञानी लोक जेह्ड़े तारेया रे बारे जाणहां ऐें थे तिन्हें तेस जो धोखा दितेया, ता से गुस्से किन्हें भर्ही गया। होर तिन्हें बैतलैहम गांऊँआं होर तेसरे ओरली-परली जगहा रे सभ मह्ठे, जो दो साला रे, या तेता ले छोटे थे, स्यों सभ मरवाई दिते। राजे ये काम तिन्हा ज्ञानी लोका रे तारे जो पैहली बार देखणे री जानकारी मताबक कितेया था। "
MAT,2,16,"ये इधी कठे हुआ कि परमेसरे जो बचन यिर्मयाह नबी रे ज्रीए बोलिरा था, से पूरा हुई गया, "
MAT,2,17,"“रामाह मन्झ एक ज्नानिया री रोणे कर्लाणे री अवाज सुणह्या करहा ई, बड़ा भारी रोण होर पीटण, होर बड़ा विलाप हुएया करहा, राहेल आपणे मरिरे बच्चेया रे कठे रोया करहा ई थी; होर से सांत नी हूंणां चाहंदी थी, क्यूंकि ऐबे स्यों मरी चुकिरे।” "
MAT,2,18,"युसुफ, मरियम होर तिन्हारा बच्चा हाल्ले भी मिस्र देसा मन्झ थे, हेरोदेस राजे रे मरणे रे बाद प्रभु रे स्वर्गदूते मिस्रा मन्झ युसफा जो सूपणे मन्झ बोल्या, "
MAT,2,19,"“उठ, बच्चेया जो होर तेसरी माउआ जो लई किन्हें इस्राएल देसा जो चली जा; क्यूंकि हेरोदेस राजा होर तेसरे लोक जो बच्चे री जान लैणा चाहें थे, स्यों मरी गये।” "
MAT,2,20,यूसुफ मिस्र देसा जो छाडी किन्हें तेस बच्चे जो होर तेसरी माऊआ जो साऊगी लई किन्हें इस्राएल देसा मन्झ आया। 
MAT,2,21,"युसूफ ये सुणी किन्हें कि अरिखलाऊस आपणे बापू हेरोदेस राजे री जगहा यहूदिया ईलाके पर राज करेया करहा, से तेथी जाणे ले डरया। होर सुपणे मन्झ परमेसरा ले च्तौनी पाई किन्हें से गलील जिल्ले जो चली गया। "
MAT,2,22,"होर स्यों जाई किन्हें नासरता रे गांऊँआं मन्झ रैहन्दे लगे। इधी कठे से बचन पूरा हुआ, जेह्ड़ा नबिये यीसू मसीहा रे बारे बोलिरा था कि: “तेस जो नासरत गांऊँआं रा बोल्या जाणा।” "
MAT,3,1,"जेबे यीसू नासरत गांऊँआं मन्झ था तिन्हा ध्याड़े यहून्ना बपतिस्मा देणे वाल्ऐ आई किन्हें यहूदिया ईलाके रे बियाबान जगहा मन्झ एह्ड़ा प्रचार करदा लग्या, "
MAT,3,2,"“पाप करणा छाडी देआ, क्यूंकि स्वर्गा रा राज नेडे आई गईरा।” "
MAT,3,3,"ये से ई आ जेसरी चर्चा यसायाह नबी रे ज्रीए कितिरी कि: “बियाबान जगहा मन्झ एक हाका पाणे वाल्ऐ री अवाज सुणह्या करहा ई, कि प्रभु रे कठे आपणे मन त्यार करा, होर तेसरी सड़का सीधी करा।” "
MAT,3,4,"ये यहून्ना बपतिस्मा देणे वाल्आ ऊंटा रे बाला रे बणिरे कपड़े पैहन्ना था, होर आपणी कमरा मन्झ चामड़े रा पट्टा बान्ही रख्हा था, होर टिटले होर जंगली म्खीर खाहां था। "
MAT,3,5,"तेबे यरुस्लेम सैहरा रे होर सारे यहूदिया ईलाके ले, होर यरदन दराऊआ रे ओरले परले सारे जगहा रे लोक तेस वाले आये। "
MAT,3,6,होर तिन्हें आपणे-आपणे पापा जो मनी किन्हें यरदन दराऊआ मन्झ बपतिस्मा लया। 
MAT,3,7,"जेबे तिन्हें फरीसी लोक होर सदूकी लोक जो बपतिस्मा लेणे रे कठे आपणे वाले आऊंदे देख्या, तेबे यहून्ने तिन्हा किन्हें बोल्या कि, “तुस्से लोक जैहर्ले कीड़े रे बच्चे साहीं ऐें, तुस्सा जो कुने दसेया कि परमेसरा रे आऊणें वाल्ऐ गुस्से ले भगा। "
MAT,3,8,एह्ड़ा काम करा कि जेता ले पता लगी सके कि तुस्से पाप करणा छाडी दितेया। 
MAT,3,9,"होर फेरी आपणे-आपणे मना मन्झ एह्ड़ा मत सोचा कि, ‘आस्सा रा बापू अब्राहम आ,’ क्यूंकि हांऊँ तुस्सा किन्हें बोल्हा कि, परमेसर इन्हा पात्थरा ले भी तुस्सा रे बदले अब्राहम रे कठे बच्चे पैदा करी सक्हा।” "
MAT,3,10,"होर एेबे ता छहू डाला री जड़ा पर रखी दितिरा, इधी कठे जो-जो डाल खरा फल नी देंदा तेस जो काटी किन्हें आगी मन्झ पाई किन्हें फुकी देहां ऐें। "
MAT,3,11,"“पाप करणा छाडी देआ तेबे मां तुस्सा जो पाणी किन्हें बपतिस्मा देणा, पर से जे मेरे बाद आऊणें वाल्आ आ, से मेरे ले भी ज्यादा सक्तिसाली आ, हांऊँ ता तेसरे बूट चकणे रे लायक भी नी हाया, तेस तुस्सा जो पवित्र आत्मा होर आगी किन्हें बपतिस्मा देणा। "
MAT,3,12,"से आपणा सूप हाथा मन्झ लई किन्हें त्यार आ, होर तेस आपणा खेत या डोर्ही ठीक ढंगा किन्हें साफ करणी, होर आपणी गाही री कणक ता तेस आपणे गोदामा मन्झ कठी करणी, पर भूह तेस आगी मन्झ फूकी देणा, जो आग कधी बूझणे वाली नी ई।” "
MAT,3,13,तेस टैम यीसू गलील जिल्ले ले यरदन दराऊआ रे बाढे पर यहून्ना बपतिस्मा देणे वाल्ऐ वाले बपतिस्मा लेणे रे कठे आया। 
MAT,3,14,"पर यहून्ना बपतिस्मा देणे वाल्आ तेस जो ये बोली किन्हें रोक्दा लग्या कि, “मुंजो ता तेरे हाथा ले बपतिस्मा लैणे री ज्रूरत ई, होर तू मेरे वाले आईरा।” "
MAT,3,15,"यीसूए तेस जो ये जवाब दितेया कि, “एेबे ता तू एह्ड़ा ई हूंणे दे, क्यूंकि आस्सा जो इंहां करी किन्हें सब धार्मिकता पूरी करणी ठीक रैहणी।” तेबे यहून्ना बपतिस्मा देणे वाल्ऐ तेसरी गल मनी लई। "
MAT,3,16,"होर यीसू बपतिस्मा लई किन्हें झट पट पाणी ले बहार आया, होर तेसरे कठे आसमान खुल्ही गया; होर परमेसरा री आत्मा जो कबूतरा रे रूपा मन्झ आपणे गास उतरदे देख्या। "
MAT,3,17,"होर परमेसरे स्वर्गा ले बोल्या कि, “ये मेरा लाडला मह्ठा आ, हांऊँ तुध किन्हें बौह्त खुस आ।”  "
MAT,4,1,तेबे पवित्र आत्मा यीसू जो बियाबान जगहा मन्झ लई गया ताकि सैताना ले तेसरी परखणी हो। 
MAT,4,2,"से चाल्ई ध्याड़े, होर चाल्ई रात, बगैर खाधे पिते रैहया, बादा मन्झ तेस जो भूख लगी। "
MAT,4,3,"तेबे परखणे वाल्ऐ सैताने तेस वाले आई किन्हें बोल्या, “अगर तू परमेसरा रा मह्ठा आ, ता एतो साबित करणे रे कठे इन्हा पात्थरा जो रोटी बणने रा हुक्म दे ताकि तू खाई सके।” "
MAT,4,4,"यीसूए जवाब दितेया, “पवित्र सास्त्र मन्झ लिखिरा कि: ‘माह्णुं सिर्फ रोटीया ले ई नी, पर हर एक बचना ले जो परमेसरा रे मुंहा ले निकल्हा जिउंदा रैंह्णां।’” "
MAT,4,5,तेबे सैताने यीसू पवित्र सैहरा यरुस्लेम मन्झ लई जाई किन्हें मन्दरा री चोटी पर खड़ा करी दितेया। 
MAT,4,6,"होर तिन्हें यीसू किन्हें बोल्या, “अगर तू परमेसरा रा मह्ठा आ, ता एतो साबित करणे रे कठे आपणे आपा जो एथी ले हेठा जो सट्टी दे होर तुजो चोट नी लगणी क्यूंकि, परमेसरे पवित्र सास्त्र मन्झ ये लिखिरा कि: ‘तेस तेरे बारे मन्झ आपणे स्वर्गदूता जो हुक्म देणा, होर तेस तुस्से हाथो-हाथ चकी लैणे; केते एह्ड़ा नी हो कि तेरे पैरा जो पात्थरा किन्हें चोट लगे।’” "
MAT,4,7,"यीसूए तेस किन्हें बोल्या, “पवित्र सास्त्र मन्झ ये भी लिखिरा आ कि, ‘तू प्रभु आपणे परमेसरा री परखणी मत कर।’” "
MAT,4,8,फेरी सैतान तेस जो एक उचे प्हाड़ा पर लई गया होर तेस जो सारे संसारा रे सारे राज होर तिन्हारी सान दसी। 
MAT,4,9,"तेबे सैताने यीसू किन्हें बोल्या, “कि अगर तू मुंहा रे भारे पई किन्हें मेरी अराधना करहे, ता मां ये सब कुछ तुजो देई देणा।” "
MAT,4,10,"तेबे यीसूए तेस किन्हें बोल्या, “हे सैतान दूर हुई जा, क्यूंकि पवित्र सास्त्र मन्झ लिखिरा कि: ‘तू प्रभु आपणे परमेसरा री अराधना कर, होर सिर्फ तेसरी सेऊआ कर।’” "
MAT,4,11,"तेबे सैतान तेस वाले ले चली गया, होर स्वर्गदूत आई किन्हें तेसरी सेऊआ करदे लगे। "
MAT,4,12,जेबे यीसूए ये सुणेया कि यहून्ना बपतिस्मा देणे वाल्आ गिरफ्तार करी लितिरा। ता से यहूदी जिल्ले जो छाडी किन्हें फेरी गलील जिल्ले जो चली गया। 
MAT,4,13,"होर यीसू पैहले नासरत गांऊँआं जो गया होर तेथी ले कफरनहूम सैहरा मन्झ जाई किन्हें रैहंदा लग्या, जो गलील समुद्रा रे बाढे पर आ, जेथी जबूलून होर नप्ताली गोत्रा रे लोक रैंहयां ऐें थे। "
MAT,4,14,"ताकि जेह्ड़ा जे यसायाह नबी रे ज्रीए बोल्या गईरा था, से पूरा हो। "
MAT,4,15,"“जबूलून होर नप्ताली गोत्रा रे ईलाके मन्झ रैहणे वाले लोक, जेह्ड़े गलील समुद्रा रे बाढे मन्झ, यरदन दराऊआ रे पारा, यानि गलील जिल्ले मन्झ रैहणे वाले गैर-यहूदी लोक। "
MAT,4,16,"जो लोक नह्यारे मन्झ रहें थे तिन्हें बडी ज्योति देखी; होर जो लोक तेस जगहा मन्झ रहें थे, जेथी हमेसा मौता रा खतरा हूंहां था, तिन्हा पर प्रयासा चमक्या।” "
MAT,4,17,"तेस टैमा ले यीसूए प्रचार करणा होर ये बोलणा सुर्हू कितेया कि, “पाप करणा छाडी देआ क्यूंकि स्वर्गा रा राज नेडे आई गईरा।” "
MAT,4,18,"तिन्हें गलील समुद्रा रे बाढे फिरदे हुए समौन जो, जेस्जो जे पतरस बी बोल्हा ऐें, होर तेसरे भाई अन्द्रियासा जो समुद्रा मन्झ जाल पांदे देख्या, क्यूंकि स्यों मछी पकड़ने वाल्ऐ थे। "
MAT,4,19,"होर यीसूए तिन्हा किन्हें बोल्या, “मेरे चेले बणा, होर आऊआ मां तुस्से स्खाणे कि चेले किहाँ बनाणे।” "
MAT,4,20,होर स्यों झट पट जाल छाडी किन्हें तेसरे चेले बणने रे कठे तेस साउगी चली पये। 
MAT,4,21,"फेरी तिन्हें थोह्ड़ा अगे जाई किन्हें, जब्दी रे मह्ठे याकूब होर तेसरे भाई यहून्ना जो तेसरे बापू साउगी किस्तिया पर जाल ठीक करदे देख्या; होर तिन्हें स्यों भी सादे। "
MAT,4,22,स्यों झट पट आपणा बापू होर किस्ती जो छाडी किन्हें यीसू साउगी चली गये। 
MAT,4,23,"होर यीसू सारे गलील जिल्ले मन्झ फिरदा हुआ तिन्हारी यहूदी सभा मन्झ उपदेस देंदा होर परमेसरा रे राजा री खुसी री खबर प्रचार करदा, होर लोका जो हर किस्मा री ब्मारी होर कम्जोरी जो दूर करदा रैहया। "
MAT,4,24,"होर गलील जिल्ले रे उत्तरा रे सीरिया ईलाके तक तेसरा नांऊँ फैल्ही गया; होर लोक सभ ब्मार माह्णुंआं जो जेह्ड़े कई किस्मा री ब्मारिया होर दुःखा मन्झ जकड़ीरे थे, होर जिन्हा मन्झ दुस्टात्मा थी होर मिर्गी वाल्ऐ होर अध्रन्गा रे ब्मार जो तेस वाले लई आये होर तिन्हें स्यों सभ ठीक करेया किते। "
MAT,4,25,"होर गलील जिल्ले, दिकापुलिस (दस सैहर), यरुस्लेम सैहर, यहूदिया ईलाके, होर यरदन दराऊआ रे पारा वखा री एक बडी भीड़ तेसरे साउगी चली पई। "
MAT,5,1,"यीसू तेस्सा भीड़ा जो कट्ठी हुईरी देखी, होर प्हाड़ा पर चली गया। होर जेबे से तेथी तिन्हा जो उपदेस देंदे बैठी गया ता तेसरे चेले तेस वाले आये। "
MAT,5,2,होर यीसू तिन्हा जो किन्हें ये उपदेस देंदा लग्या: 
MAT,5,3,"“धन्य ऐें स्यों, जो जाणहां ऐें कि तिन्हा जो परमेसरा री जरूरत ई, क्यूंकि स्वर्गा रा राज तिन्हारा आ। "
MAT,5,4,"धन्य ऐें स्यों, जो दुःखी हुंहां ऐें, क्यूंकि परमेसरा तिन्हा जो सांति देणी। "
MAT,5,5,"धन्य ऐें स्यों, जो दीन ऐें, क्यूंकि परमेसरा स्यों धरती रे हकदार बनाणे। "
MAT,5,6,"धन्य ऐें स्यों, जो ईमानदारी किन्हें धार्मिकता मन्झ जीणा चाहे, परमेसरा स्यों रजाई देणे। "
MAT,5,7,"धन्य ऐें स्यों, जो दयालु ऐें, क्यूंकि परमेसरा तिन्हा पर दया करणी। "
MAT,5,8,"धन्य ऐें स्यों, जिन्हारे मन सुद्ध ऐें, क्यूंकि तिन्हा परमेसर देखणा। "
MAT,5,9,"धन्य ऐें स्यों, जो मेल कुराणे वाल्ऐ ऐें, क्यूंकि परमेसरा तिन्हा जो आपणे बच्चे बोलणा। "
MAT,5,10,"धन्य ऐें स्यों, जो धार्मिकता री जिन्दगी जीणे री वजहा ले स्ताए जाहें, क्यूंकि स्वर्गा रा राज तिन्हारा आ।” "
MAT,5,11,"धन्य ऐें तुस्से, जेबे मेरे चेले हूंणे री वजहा ले माह्णुं तुस्सा री बदनामी करहे होर स्ताये होर झूठ बोली-बोली किन्हें तुस्सा रे बरखलाफ कई किस्मा री बुरी गल्ला बोले। "
MAT,5,12,"तेबे खुस होर मगन हुएया, क्यूंकि तुस्सा रे कठे स्वर्गा मन्झ बौह्त बडा इनाम रखिरा, इधी कठे कि जो तुस्सा ले पुराणे ज्माने रे नबी थे तिन्हें स्यों भी इंहां करी किन्हें, स्ताईरे थे। "
MAT,5,13,"तुस्से धरती रे लोका रे कठे लूणां साहीं ऐें, अगर लूणा रा सुआद बिगड़ी जाए, ता से फेरी केस चीजा किन्हें लूणका बणाया जाणा? फेरी से केसी कामा रा नी आ, सिर्फ एता रे कि तेस जो बाहर सटी दितेया जाए होर माह्णुं रे पैरा हेठ जिकी दितेया जाए। "
MAT,5,14,"तुस्से पुरे संसारा रे लोका रे कठे ज्योति साहीं ऐें, जो सैहर प्हाड़ा पर बसिरा से नी ल्हुखी सक्दा "
MAT,5,15,"होर लोक दीऊया भ्खाई किन्हें टोकरी रे हेठ नी रख्दे पर दीवटा पर रख्हा ऐें, तेबे तेता ले तेस घरा रे सारे लोका जो प्रयासा पुज्हा। "
MAT,5,16,"इंहां करी किन्हें तुस्सा रा जीवन प्रयासा साहीं ऐें माह्णुं रे साम्हणें चम्के ताकि स्यों तुस्सा रे भले कामा जो देखी किन्हें तुस्सा रे बापू री जो स्वर्गा मन्झ आ, बड़ाई करहे। "
MAT,5,17,"ये ना समझा कि, हांऊँ मूसा री व्यवस्था या नबिया री लिखीरी गल्ला जो नास करदा आईरा, नास करणे रे कठे नी, पर पूरा करणे रे कठे आईरा। "
MAT,5,18,"क्यूंकि हांऊँ तुस्सा किन्हें सच्च-सच्च बोल्हा, जेबे तक आसमान होर धरती मिटी नी जाए, तेबे तक परमेसरा री व्यवस्था ले एक मात्रा या एक बिंदु भी बगैर पुरे हुई किन्हें नी मिटणा। "
MAT,5,19,"इधी कठे जो कोई इन्हा छोटे ले छोटे हुक्मा मन्झा ले केसी एकी जो टाल्ली दे होर तेह्ड़ा ई होरी लोका जो भी स्खाए ता तेस जो स्वर्गा रे राजा मन्झ सभी ले छोटा बोल्या जाणा; पर जो कोई इन्हा हुक्मा जो मन्नघा होर तिन्हा जो स्खाहन्घा, तेस जो ई स्वर्गा रे राजा मन्झ बडा बोल्या जाणा। "
MAT,5,20,"क्यूंकि हांऊँ तुस्सा किन्हें बोल्हा कि, जेबे तक तुस्सा री धार्मिकता व्यवस्था स्खाणे वाल्ऐ होर फरीसी लोका री धार्मिकता ले खरी नी हो तेबे तक तुस्सा कधी भी स्वर्गा रे राजा मन्झ नी पूजणा। "
MAT,5,21,"“तुस्से सुणी चुकिरे कि, परमेसरे पुराणे ज्माने रे लोका जो ये हुक्म दितिरा था, ‘हत्या देख्या करदे’, होर ‘जेह्ड़ा कोई हत्या करघा तेस कच्हरी मन्झ सजा रे लायक बणना।’ "
MAT,5,22,"पर हांऊँ तुस्सा किन्हें बोल्हा कि, जेह्ड़ा कोई आपणे भाई पर गुस्सा करघा, ता तेस कच्हरी मन्झ सजा रे लायक हूंणां, होर जेह्ड़ा कोई आपणे भाई जो निकम्मा बोल्घा तेस महासभा मन्झ सजा रे लायक हूंणां; होर जो कोई आपणे भाई जो बोले ‘बेकार’ तेस नरका री आगा री सजा रे लायक हूंणां। "
MAT,5,23,"इधी कठे अगर तू आपणा दान मन्दरा री बेदी पर चढ़ाणे रे कठे ल्याए, होर तेथी तुजो याद आये कि, मेरे भाईया रे मना मन्झ मेरी कठे कुछ सिकायत ई, ता तेथी आपणा दान बेदी रे साम्हणें छाडी दे। "
MAT,5,24,"होर जाई किन्हें पैहले आपणे भाई किन्हें मेल मिलाप करी ले, तेबे आई किन्हें आपणा दान चढ़ा। "
MAT,5,25,"जेबे तक तू आपणे व्रोधी साउगी पैंडे मन्झ आ, तेस साउगी झट पट मेल मिलाप करी ले केते एह्ड़ा नी हो कि व्रोधी तुजो हाकमा जो सौंपी दे, होर हाकम तुजो स्पाहीया जो सौंपी दे होर तुजो जेल्हा मन्झ पाई दे। "
MAT,5,26,हांऊँ तुस्सा किन्हें सच्च बोल्हा कि जेबे तक तू एक-एक पाई नी देई देह्न्गा तेबे तक तुध जेल्हा ले नी छुटणा।” 
MAT,5,27,"“तुस्से तेस हुक्मा जो सुणी चुकिरे जो ये बोल्हा कि, ‘व्यभिचार नी करणा।’ "
MAT,5,28,"पर हांऊँ तुस्सा किन्हें ये बोल्हा कि, जो कोई केसी जन्नानी पर बुरी नजर पाए से आपणे मना मन्झ तेस्सा किन्हें व्यभिचार करी चुक्या। "
MAT,5,29,"अगर तेरी सीधा हाख तुजो पाप कुराणे जो त्यार हुई जाए, ता तेस हाखिया ले पाप करणा बंद करी दे, होर तेता जो काढी किन्हें आपणे वाले ले सट्टी दे, क्यूंकि तेरे कठे ये खरा की तेरे सरीरा मन्झ ले एक हिस्सा नास हुई जाये एता रे बजाय कि तेरा सारा सरीर नरका मन्झ पाई दितेया जाए। "
MAT,5,30,"अगर तेरा सीधा हाथ तेरे ले पाप कुराणे जो त्यार हुई जाए, ता तेस हाथा किन्हें पाप करणा बंद करी दे, होर तुजो से हाथ काटणा भी पई जाए ता तू एह्ड़ा ई कर, क्यूंकि तेरे कठे ये खरा कि तेरे सरीरा रे अंगा मन्झ ले एक नास हुई जाए एता रे बजाय कि पूरा सरीर नरका मन्झ पाई दितेया जाए।” "
MAT,5,31,"ये भी बोल्या गईरा था कि, “जो कोई आपणी लाड़ी जो तलाक दे से तेस्सा जो त्याग पत्र दे। "
MAT,5,32,"पर हांऊँ तुस्सा किन्हें बोल्हा कि जो कोई आपणी लाड़ी जो व्यभिचारा रे अलावा केसी होर वजहा ले तलाक देहां, ता से आपणी लाड़ी ले व्यभिचार कुराहां, होर जो कोई तेस्सा तलाकसुदा किन्हें ब्याह करहा, से भी व्यभिचार करहा।” "
MAT,5,33,"तुस्से ये भी सुणी चुकिरे कि, परमेसरे पुराणे ज्माने रे लोका जो ये हुक्म दितिरा था कि, झूठी कसम देख्या खांदे, पर प्रभु रे कठे आपणी कसम पूरी करेया। "
MAT,5,34,"पर हांऊँ तुस्सा किन्हें बोल्हा कि, कधी भी कसम देख्या खांदे; ना ता स्वर्गा री, क्यूंकि से ता परमेसरा री राजगद्दी ई। "
MAT,5,35,"ना ता धरती री, क्यूंकि से तेसरे पैरा री जगहा ई, होर ना यरुस्लेम सैहरा री, क्यूंकि से महाराजा रा सैहर आ। "
MAT,5,36,"होर आपणे मूंडा री कसम भी देख्या खान्दे क्यूंकि तू एक बाला जो ना चीटा, ना काला करी सक्हा। "
MAT,5,37,"पर तुस्सा री गल “हां री हां” हो, या “ना री ना” हो; क्यूंकि जो कुछ ऐता ले ज्यादा बढ़ी किन्हें हुंहां, से दुस्टा सैताना ले हुंहां। "
MAT,5,38,"तुस्से तेस हुक्मा जो सुणी चुकिरे जो ये बोल्हा कि, हाखिया रे बदले हाख, होर दान्दा रे बदले दान्द। "
MAT,5,39,"पर हांऊँ तुस्सा किन्हें ये बोल्हा कि, बुरे माह्णुंआं रा साम्हणां देख्या करदे; पर अगर कोई तेरे मुंहां रे सीधी तरफ तुजो चांडा मारे, ता तेस वखा जो आपणे मुंहां रा दूजा पासा भी फेरी दे। "
MAT,5,40,"होर अगर कोई मुकद्दमा करी किन्हें तेरा कुरता लैणा चाहे, ता तेस जो आपणा कोट भी लैणे ले नी रोक। "
MAT,5,41,होर कोई स्पाही तुजो मजबूर करी किन्हें तेसरा समान एक किलोमीटर लई जाणे रे कठे बोले ता तेस साउगी दो किलोमीटर चली जा। 
MAT,5,42,"जो कोई तुध ले मांगे, तेस जो दे; होर जो कोई तुध ले धुआर लैणा चाहे, तेस जो नांह नी कर। "
MAT,5,43,"तुस्से तेस हुक्मा जो सुणी चुकिरे जो ये बोल्हा था; कि आपणे पड़ोसी किन्हें प्यार रखणा, होर आपणे दुस्मणा किन्हें बैर। "
MAT,5,44,"पर हांऊँ तुस्सा किन्हें ये बोल्हा कि, आपणे दुसमणा किन्हें प्यार रखा होर आपणे सताणे वाल्ऐ रे कठे प्रार्थना करा। "
MAT,5,45,जेस ले तुस्सा आपणे स्वर्गीय बापू रे बच्चे बणना क्यूंकि से खरे होर बुरे लोको पर आपणा सूरज प्रयासा करहा। होर धर्मी होर पापी लोको पर आपणी बरखा देहां। 
MAT,5,46,"क्यूंकि अगर तुस्से आपणे प्यार रखणे वाल्ऐ किन्हें ई प्यार रखघे, ता परमेसरा तुस्सा जो क्या इनाम देणा? चुंगी लेणे वाल्ऐ भी एह्ड़ा ही करहा ऐें? "
MAT,5,47,"होर अगर तुस्से आपणे भाई बैहणा जो ही नमस्ते करघे, ता कुण जे बडा काम करहा ऐें? क्यूंकि गैर-यहूदी जो परमेसरा री व्यवस्था जो नी मन्नदे स्यों भी एह्ड़ा करहे? "
MAT,5,48,"इधी कठे कि तुस्से सिद्ध बणा, जेह्ड़ा तुस्सा रा स्वर्गीय बापू सिद्ध आ। "
MAT,6,1,"“चतन्न रहुआ! तुस्से माह्णुं जो दसणे रे कठे आपणे खरे काम नी करा, नी ता तुस्सा आपणे स्वर्गीय बापू ले कुछ भी इनाम नी पाणा। "
MAT,6,2,"इधी कठे जेबे तू दान करहे, ता बाजा बजाई के सब लोको मत दसा, जेह्ड़ा पाखंडी यहूदी सभा होर गल्हिया मन्झ करहा ऐें, ताकि लोक तिन्हारी बड़ाई करहे। हांऊँ तुस्सा किन्हें सच्च बोल्हा आ कि, स्यों आपणा इनाम पाई चुके जो तिन्हा जो लोका री बड़ाई करणे ते मिल्या। "
MAT,6,3,"पर जेबे तू दान करहे, ता जो तेरा सीधा हाथ करहा, तेता रा पता तेरे पुठा हाथा जो नी चलणे पाए। "
MAT,6,4,"ताकि तेरा दान परदे मन्झ रहे; होर तेबे तेरा बापू जेह्ड़ा परदे मन्झ देख्हा, तुजो इनाम देणा।” "
MAT,6,5,"“होर जेबे तू प्रार्थना करहे, ता पाखंडिया साहीं मत करदे क्यूंकि स्यों चाहे कि जेबे स्यों यहूदी सभा मन्झ होर सड़का रे मोड़ा पर खड़े हुई किन्हें प्रार्थना करहा ऐें ता लोक तिन्हा जो देखी किन्हें तिन्हारी बड़ाई करहे। हांऊँ तुस्सा किन्हें सच्च बोल्हा कि, स्यों आपणा इनाम पाई चुके, जो तिन्हा जो लोका री बड़ाई करणे ते मिल्या। "
MAT,6,6,"पर जेबे तू प्रार्थना करहे, तेबे आपणे कमरे मन्झ जा; होर दुराजा बंद करी किन्हें आपणे बापू किन्हें जो परदे मन्झ आ प्रार्थना कर; तेबे तेरा बापू जो परदे मन्झ देख्हा, तुजो इनाम देणा। "
MAT,6,7,"होर प्रार्थना करणे रे टैम होरी लोका साहीं बार-बार एक गल्ला जो नी बोला, क्यूंकि तिन्हारी ये समझ बणी गईरी कि तिन्हारे बार-बार एक गल्ला जो बोलणे ले तिन्हारी सुणी जाणी। "
MAT,6,8,"इधी कठे तुस्से तिन्हा साहीं नी बणां, क्यूंकि तुस्सा रा बापू तुस्सा रे मांगणे ले पैहले जाणहां कि, तुस्सा री क्या-क्या ज्रूरत ई।” "
MAT,6,9,"“इधी कठे, तुस्से इंहां करी किन्हें प्रार्थना करेया करा: ‘हे आस्सा रे बापू, तुस्से जो स्वर्गा मन्झ ऐें; तुस्सा रा नांऊँ पवित्र मन्या जाए। "
MAT,6,10,"तुस्सा रा राज्य आये, जिहां तुस्सा री इच्छा स्वर्गा मन्झ पूरी हुंहां ईं, तिहां ईं धरती पर भी पूरी हो। "
MAT,6,11,आस्सा री ध्याड़ी भरा री रोटी आज आस्सा जो दे। 
MAT,6,12,"होर जिहां आस्से आपणे गुन्हेगारा जो माफ़ करहा ऐें, तिहां ईं तू भी आस्सा रे पापा जो माफ़ कर। "
MAT,6,13,"होर आस्सा री परखणी नी कर, पर आस्सा जो तेस दुस्ट सैताना ले बचा; क्यूंकि राज्य होर सामर्थ होर महिमा हमेसा तुस्सा रे ई ऐें।’ आमीन।” "
MAT,6,14,"“इधी कठे अगर तुस्से माह्णुंआं रे गलतिया जो माफ़ करघे, ता तुस्सा रे स्वर्गीय बापूआ भी तुस्सा रे पाप माफ़ करी देणे। "
MAT,6,15,"होर अगर तुस्से माह्णुंआं रे गलतिया माफ़ नी करघे, ता तुस्सा रे बापूआ भी तुस्सा रे पाप माफ़ नी करणे।” "
MAT,6,16,"“जेबे तुस्से ब्रत करो, ता पाखंडिया साहीं तुस्सा रे मुंहा पर दुआसी नी हूणीं चहिए, क्यूंकि स्यों आपणा मुंह फुलाई रख्हा ऐें, ताकि लोक तिन्हा जो ब्रत रखणे वाल्ऐ जाणें, हांऊँ तुस्सा किन्हें सच्च बोल्हा कि, स्यों आपणा इनाम पाई चुके, जो तिन्हा जो लोका री बड़ाई करणे ते मिल्या। "
MAT,6,17,पर जेबे तू ब्रत करहे ता आपणे मूंडा पर तेल मल होर मुंह धोई ले। 
MAT,6,18,"ताकि तेरे ब्रता रे बारे मन्झ तेरे स्वर्गीय बापू रे सिवाए केसियो पता नी लगे, होर जो तू जो लुके छुपे करहा, तुस्सा रा बापू जो सब कुछ देख्हा तेस तुस्सा जो इनाम देणा।” "
MAT,6,19,"“आपणे कठे धरती पर ढब्बे कठे मत करा; जेथी कीड़े होर जंग नास करी देहां ऐें, होर जेथी चोर चोरी री ताका मन्झ रैंहयां ऐें। "
MAT,6,20,"पर आपणे खरे कामा किन्हें स्वर्गा मन्झ धन कठा करा, जेथी ना ता कीड़ा, होर ना जंग खराब करहा, होर जेथी ना ता चोर चोरी री ताका मन्झ रहें। "
MAT,6,21,क्यूंकि जेथी तेरा धन आ तेथी तेरा मन भी लगी रैहणां।” 
MAT,6,22,"“सरीरा री हाखिया दिऊये साहीं ई, इधी कठे अगर तेरी हाखि बांकी हो, ता तेरे सारे सरीरा भी चमकदार हूंणां। "
MAT,6,23,"पर अगर तेरी हाखिया बुरी हुन्घी, ता तेरा सारा सरीर भी नह्यारे किन्हें भरी जाणा; इधी कठे से ज्योति जो तुध मन्झ ई अगर से नह्यारी हुई जाए, तेबे से न्हयारा कितणा बडा हूंणां!” "
MAT,6,24,"“कोई माह्णुं दो माल्का री सेऊआ एक ई टैमा पर नी करी सक्दा, क्यूंकि तेस एकी किन्हें दुस्मणी होर दूजे किन्हें प्यार रखणा, या तेस एकी किन्हें मिली किन्हें रैंह्णां होर दूजे जो तेस घटिया समझणा, तुस्से परमेसरा री होर ढब्बे री सेऊआ एक साउगी नी करी सकदे। "
MAT,6,25,"इधी कठे हांऊँ तुस्सा किन्हें सच्च बोल्हा कि, आपणे जीणे रे कठे खाणे-पीणे फिकर मत करा। होर आपणे सरीरा रे कठे कपड़े री फिकर छाडी देआ। क्यूंकि जिन्दगी खाणे ले होर सरीर कपड़े ले बढ़ी किन्हें हाया "
MAT,6,26,"आसमाना रे चिड़ुआ जो देखा! स्यों ना ता बाहें, होर ना काट्हा ऐें, होर ना पेड़ु मन्झ कठा करहा ऐें; फेरी भी तुस्सा रा स्वर्गीय बापू तिन्हा जो ख्वाहाँ, होर तुस्सा री कीमत तिन्हा ले बढ़ी किन्हें हाई। "
MAT,6,27,"तुस्सा मन्झा ले एह्ड़ा कुणहां, जेह्ड़ा फिकर करी किन्हें आपणी जिन्दगी री उम्रा मन्झ एक घड़ी भी बढ़ाई सक्हा? "
MAT,6,28,"होर कपड़े रे कठे किधियो फिकर करहा ऐें? जंगली फूला पर ध्यान देआ कि, स्यों किहाँ बढ़हा ऐें, स्यों ना ता मैहनत करहा ऐें, होर ना आपणे कठे कपड़े बणाहें। "
MAT,6,29,"फेरी भी हांऊँ तुस्सा किन्हें बोल्हा कि, सुलेमान राजे भी, आपणे सारी साना मन्झ तिन्हा मन्झा ले एक फूला साहीं भी नी सजी सकेया। "
MAT,6,30,"इधी कठे जेबे परमेसर मदाना रे घाह री परवाह करहा, जो आज हाया, होर जो काला आगी मन्झ फुकी देणा, हे! कम विस्वास रखणे वाल्यो, परमेसरा तुस्सा री परवाह एता ले भी बढ़ी किन्हें करणी। "
MAT,6,31,"इधी कठे तुस्से फिकर करी किन्हें एह्ड़ा देख्या बोल्दे कि, आस्सा क्या खाणा, या क्या पीणा या क्या पैन्ह्णा? "
MAT,6,32,"क्यूंकि होर सारे लोक इन्हा सभ चीजा जो तोप्दे रैंहयां ऐें, होर तुस्सा रा स्वर्गीय बापू जाणहां कि, तुस्सा जो केस चीजा री ज्रूरत ई। "
MAT,6,33,"पर सभ गल्ला ले पैहले तुस्से परमेसरा रे राज्या री होर तेसरी धार्मिकता जो तोप्हा, ता तेस ये सारी चीजा तुस्सा जो देणी जेता री तुस्सा जो ज्रूरत ई। "
MAT,6,34,"इधी कठे काला री फिकर मत करा, क्यूंकि काल्के ध्याड़ेया आपणी फिकर आपणे आप करी लैणी, आजके कठे आजा रा दुःख बौह्त आ।” "
MAT,7,1,"7 “न्याय मत करहा, ताकि तुस्सा रा भी न्याय नी हो। "
MAT,7,2,"क्यूंकि जिहां तुस्से न्याय करहे, तिहां ईं परमेसरा भी तुस्सा रा न्याय करणा, होर जेस नापा किन्हें तुस्से नाप्हा ऐें, तेस ई नापा किन्हें तुस्सा रे कठे भी नाप्या जाणा।” "
MAT,7,3,"“तू किधियो आपणे भाई री छोटी जे गलती जो देख्हा, होर आपणी बडी गलती तुजो नी सूझ्दी? "
MAT,7,4,"होर जेब्की तेरी आपणी गलतिया कितनी बडी ई, ता तू आपणे भाई जो किधियो बोल्हा कि ‘हाऊँ तेरी छोटी जे गलती ठीक करुं।’ "
MAT,7,5,"ओ पाखंडी, पैहले आपणी छोटी जे गलती जो सुधार, तेबे तु तेसरी मदद करी सक्हा कि से आपणी गलतिया जो सुधारी सको। "
MAT,7,6,"पवित्र चीजा कुत्तेया जो नी देआ, होर आपणे मोती सुअरा रे अगे मत पाऊआ; एह्ड़ा नी हो कि स्यों तिन्हा जो पैरा थाले जिक्के होर हमला करी किन्हें तुस्सा जो फाड़ी दे।” "
MAT,7,7,"“मान्घगे, ता तुस्सा जो दितेया जाणा; तोप्घे, ता तुस्सा पाणा; खटखटान्घे, ता तुस्सा रे कठे खोल्ही दितेया जाणा। "
MAT,7,8,"क्यूंकि जो कोई मांघ्हा, तेस जो मिल्हा, होर जो तोप्हा, से पाहां; होर जो खटखटाहां, तेसरे कठे खोल्या जाणा। "
MAT,7,9,"तुस्सा मन्झ एह्ड़ा कुण माह्णुं हूंणां कि, अगर तेसरा मह्ठा तेस ले रोटी मांगे, ता से तेस जो पात्थर दे? "
MAT,7,10,"या मछि मांगे, होर तेस जो कीड़ा दे? "
MAT,7,11,"जेब्की तुस्से बुरे हुई किन्हें, आपणे बच्चेया जो खरी चीजा देणा जाणहां ऐें, ता तुस्सा रे स्वर्गीय बापू आपणे मांगणे वाल्ऐ जो खरी चीजा कि नी देणी! "
MAT,7,12,"इधी कठे जो कुछ तुस्से चाहें कि, माह्णुं तुस्सा साउगी करहे, तुस्से भी तिन्हा साउगी तेह्ड़ा ई करा; क्यूंकि मूसा री व्यवस्था होर नबिया री उपदेस रा मतलब ये ई आ।” "
MAT,7,13,"“संगड़े पैंडे ले हुई किन्हें तुस्से परमेसरा रे राज मन्झ जाई सके, क्यूंकि से फाटक चौड़ा, होर से पैंडा असान आ जो बरबादी री वखा जो लई जाहाँ, होर बौह्त एह्ड़े ऐें जो तेता ले हुई किन्हें अंदर जाहें। "
MAT,7,14,"क्यूंकि संगड़ा आ से फाटक होर संगड़ा आ से पैंडा जो अनंत जिन्दगी री तरफ लई जाहाँ, होर थोह्ड़े ई ऐें जो तेता जो पाई लैंहां ऐें।” "
MAT,7,15,"“झूठे नबिया ले चतन्न रहुआ, जो नुकसान पुजाणे वाली भेडा रे भेसा मन्झ छुपिरे, पर अंदरा ले स्यों नुकसान कुराणे वाल्ऐ भेड़िये साहीं ऐें, "
MAT,7,16,"तिन्हारे कामा ले तुस्सा स्यों पछ्याणी लैणे। क्या झाकड़ा ले अंगूर, या कांडे ले अंजीर तोड़े जाहें? "
MAT,7,17,एथी तक कि हरेक डाल खरा फल ल्याहूंआं होर बेकार डाल बुरा फल ल्याहूंआं। 
MAT,7,18,"खरा डाल बुरा फल नी ल्याई सक्दा, होर ना बेकार डाल खरा फल ल्याई सक्दा। "
MAT,7,19,"जो-जो डाल खरा फल नी ल्याऊन्दा, तेस जो काट्या होर आगा मन्झा पाई दितेया जाहाँ, इंहां ही झूठे नबिया साउगी हूंणा। "
MAT,7,20,इधी कठे तुस्सा झूठे नबिया जो तिन्हारे कामा ले तुस्सा स्यों पछ्याणी लैणे।” 
MAT,7,21,"“जो मेरे किन्हें, ‘हे प्रभु, हे प्रभु,’ बोल्हा ऐें, तिन्हा मन्झा ले हर एकिया स्वर्गा रे राजा रे अंदर नी जाणा, पर सिर्फ तेस ई जो मेरी इच्छा पर चल्हा। "
MAT,7,22,"न्याय रे ध्याड़े बौह्त लोका मेरे किन्हें बोलणा, ‘हे प्रभु, हे प्रभु, क्या आस्से तेरे अधिकारा ले भविस्यवाणी नी किती? होर तेरे अधिकारा ले दुस्टात्मा नी काढी? होर तेरे अधिकारा ले बौह्त बडे चमत्कारा रे काम नी किते?’ "
MAT,7,23,"तेबे मां तिन्हा किन्हें खुल्ही किन्हें बोली देणा कि, ‘हांऊँ तुस्सा जो नी जाणदा, हे दुस्ट काम करणे वाल्यो, मेरे वाले ले चली जाऊआ।’” "
MAT,7,24,"“इधी कठे जो कोई मेरी ये गल्ला सुणी किन्हें तिन्हा जो मन्हां, तेस बुद्धिमान माह्णुं साहीं बणना जिन्हें जे आपणा घर चटाना री निंऊँआं पर बणाया। "
MAT,7,25,"होर बरखा हुई होर बाढ़ आई, होर आंधी चली, होर तेस घरा पर टक्कर लगी, पर से नी पया, क्यूंकि तेसरी निंऊँआं चटाना पर पाई गईरी थी। "
MAT,7,26,"पर जो कोई मेरी ये गल्ला सुणहां होर तिन्हा पर नी चल्दा, से तेस नर्क्कले माह्णुं साहीं बणना जिन्हें जे आपणा घर रेते री निंऊँआं प्रयाल्हे बणाया। "
MAT,7,27,"होर बरखा हुई, होर बाढ़ आई, होर आन्धी चली, होर तेस घरा किन्हें टक्कराई होर से पई किन्हें सत्यानास हुई गया।” "
MAT,7,28,"जेबे यीसू ये गल्ला बोली चुक्या, ता एह्ड़ा हुआ कि भीड़ तेसरे उपदेस सुणी किन्हें हरान हुई गई। "
MAT,7,29,क्यूंकि से तिन्हारे व्यवस्था स्खाणे वाल्ऐ साहीं नी पर अधिकारा साउगी उपदेस देहां था। 
MAT,8,1,"जेबे यीसू उपदेस देई बैठेया ता से तेस प्हाड़ा ले उतरेया, ता एक बड़ी भारी भीड़ तेसरे पीछे हुई गई। "
MAT,8,2,"होर देखा, एक कोढ़ीये तेस वाले आई किन्हें तेस जो नमस्ते किती होर बोल्या कि, “हे प्रभु अगर तुस्से चाहो ता मुंजो ठीक करी सक्हा ऐें।” "
MAT,8,3,"यीसूए हाथ अगे करी किन्हें से छुही लया, होर बोल्या, “हांऊँ चाहां कि, तू ठीक हुई जा” होर से तिहां ईं कोढ़ा ले ठीक हुई गया। "
MAT,8,4,"यीसूए तेस किन्हें बोल्या, “देख, केसी किन्हें देख्या बोल्दा पर जाई किन्हें आपणे आपा जो याजका जो दस जो व्यवस्था मूसे दितिरी, तेता रे मताबक बलि चढ़ा, ताकि लोका जो पता लगे कि तू ठीक हुई गईरा।” "
MAT,8,5,होर जेबे यीसू कफरनहूम सैहरा मन्झ आया ता एक सूबेदारे यीसू वाले आई किन्हें तेस ले अर्ज किती 
MAT,8,6,"कि, “हे प्रभु, मेरा सेऊआदार घरा मन्झ अध्रन्गा री वजहा ले बड़ा भारी दुःखी होर पीड़ा मन्झ पईरा।” "
MAT,8,7,"यीसूए तेस किन्हें बोल्या, “मां आई किन्हें से ठीक करी देणा।” "
MAT,8,8,"सुबेदारे जवाब दितेया कि, “हे प्रभु हांऊँ एस लायक नी हाया कि, तू मेरे घरा मन्झ आये, पर सिर्फ बोली दे ता मेरे सेऊआदारा ठीक हुई जाणा। "
MAT,8,9,"हांऊँ ये जाणा क्यूंकि हांऊँ भी केसी रे अधीन रैहणे वाल्आ माह्णुंआं, होर स्पाही मेरे अधीन ऐें, होर जेबे हांऊँ एकी जो बोल्हा, जा, ता से चली जाहाँ; होर दूजे जो बोल्हा कि आऊ, ता से आहूँआं; होर आपणे केसी सेऊआदारा जो बोल्हा कि, ये कर, होर से तेहड़ा ई करहा।” "
MAT,8,10,"ये सुणी किन्हें यीसू जो हरानी हुई, होर जो तेसरे साउगी चलिरे थे, यीसूए तिन्हा किन्हें बोल्या, “हांऊँ तुस्सा किन्हें सच्च बोल्हा कि, मुंजो एस गैर-यहूदी साहीं पूरे इस्राएल देसा मन्झ कोई एह्ड़ा माह्णुं नी मिल्या जो मेरे पर विस्वास करा। "
MAT,8,11,"होर हांऊँ तुस्सा किन्हें बोल्हा कि, पूर्व होर पस्चिमा ले कई गैर-यहूदी लोका आई किन्हें अब्राहम होर इसहाक होर याकूबा साउगी स्वर्गा रे राजा मन्झ धाम खाणी। "
MAT,8,12,"पर राज्या रे बच्चे जो कि यहूदी लोक एे, स्यों बाहर नह्यारे मन्झ पाई दिते जाणे। तेथी तिन्हा रोणा पीटणा होर दांद किर्ड़णें।” "
MAT,8,13,"होर यीसूए सूबेदारा किन्हें बोल्या, “जा आपणे घरा जो चली जा, जेह्ड़ा तेरा विस्वास आ, तेह्ड़ा ई तेरे कठे हुई जाए,” होर तेसरा सेऊआदार तेस ई टैम ठीक हुई गया। "
MAT,8,14,होर जेबे यीसू पतरसा रे घरा आया तेबे तिन्हें देख्या कि पतरसा री सास तेज बुखारा किन्हें तड़फया करहा ई थी। 
MAT,8,15,यीसूए समौना री सासा रा हाथ पकड़ेया होर तेस्सा रा बुखार उतरी गया; होर से उठी किन्हें तिन्हारी सेऊआ करदी लगी। 
MAT,8,16,"सांझ्के टैमा जेबे जे अरामा रा ध्याड़ा खत्म हुआ तेबे कई लोके बौह्त सारे लोक जो दुस्टात्मा रे दुखी थे, तेस वाले ल्यांदे, होर यीसूए सिर्फ हुक्म देई किन्हें तिन्हा दुस्टात्मा जो बाहर काढी दितेया, होर सभ ब्मार ठीक करी दिते। "
MAT,8,17,ताकि जो बचन यसायाह नबी रे ज्रीए बोल्या गईरा था से पूरा हो कि: “तिन्हें आपणे आप आस्सा री कम्जोरिया लई ली होर आस्सा री ब्मारिया उठाई दिती।” 
MAT,8,18,होर जेबे यीसूए आपणे चंहु पासे एक बड़ी भारी भीड़ देखी ता यीसूए चेलेया जो समुद्रा रे दूजे बाढे वखा जो चलने रा हुक्म दितेया। 
MAT,8,19,"होर जेबे स्यों जांदे ही लगिरे थे तेबे एक व्यवस्था स्खाणे वाल्ऐ तेस वाले आई किन्हें बोल्या, “हे गुरु, जेथी केथी तुध जाणा, मां तेरा चेले बणने रे कठे तेरे साउगी आऊंणा।” "
MAT,8,20,"यीसूए तेस किन्हें बोल्या, “लोमड़ीया रे डुआर होर आसमाना रे चिड़ुआ रे कोह्ल हुंहां ऐें; पर हांऊँ माह्णुं रे मह्ठे रे कठे सौणे जो घर बी नी हाया।” "
MAT,8,21,"एकी दूजे चेले तेस किन्हें बोल्या, “हे प्रभु, मुंजो पैहले जाणे दे। मेरे बापू रे मरणे रे बाद हांऊँ तेस जो दबाई दूं, तेबे मां तेरा चेले बणने रे कठे तेरे साउगी आऊंणा।” "
MAT,8,22,"यीसूए तेस किन्हें बोल्या, “तू मेरे चेला बणने रे कठे मेरे साउगी चल; होर मरिरे या जो आपणे मुर्दे आपु दबाणे दे।” "
MAT,8,23,"एता ले बाद जेबे यीसू किस्तिया पर चढ़ी गया, ता तेसरे चेले तेसरे साउगी चली गये। "
MAT,8,24,होर समुद्रा मन्झ एक एह्ड़ा बड़ा तूफान आया कि किस्ती लैहरा किन्हें ढख्दी लगी; होर यीसू सया करहा था। 
MAT,8,25,"तेबे स्यों यीसू वाले आये होर तिन्हें से जगाया, होर बोल्या, हे प्रभु, आस्सा जो बचा, आस्से डूबी किन्हें मरणे वाल्ऐ। "
MAT,8,26,"यीसूए तिन्हा किन्हें बोल्या, “हे कम विस्वास रखणे वाल्ऐ लोको, तुस्से किधियो डरहा ऐें?” तेबे तिन्हें उठी किन्हें तूफान होर पाणी री लैहरा प्रुआची, होर तेथी सभ कुछ सांत हुई गया। "
MAT,8,27,"होर चेले हरान हुई किन्हें बोल्दे लगे कि, “ये केह्ड़ा माह्णुंआं कि, तूफान होर पाणी री लैहरा भी एसरा हुक्म मन्हां ऐें।” "
MAT,8,28,"होर जेबे यीसू तेस पार गदरेनियां रे ईलाके मन्झ पूजी गया, ता दो माह्णुं जिन्हा मन्झ जे दुस्टात्मा थी समसान घाटा ले निकल्दे हुए तेस किन्हें मिली, जो इतनी प्रचण्ड थी कि कोई भी तेस पैंडे ले हुई किन्हें नी जाई सक्दा था। "
MAT,8,29,"होर स्यों चिंगी किन्हें बोल्दे लगे, “हे परमेसरा रे मह्ठे, तेरा मेरे किन्हें क्या रिस्ता? क्या तू आस्सा जो टैमा ले पैहले दुःख देणे रे कठे एथी आईरा?” "
MAT,8,30,होर तिन्हा ले थोह्ड़ी दूर एक सुअरा रा झुंड चरेया करहा था। 
MAT,8,31,"दुस्टात्मे तेस किन्हें ये बोली किन्हें अर्ज किती, “जे अगर तू आस्सा जो काढ़णा चाहां, ता तू आस्सा जो सुअरा रे झूंडा मन्झ भेजी दे।” "
MAT,8,32,"यीसूए तेस किन्हें बोल्या, “जाऊआ!” होर स्यों निकली किन्हें सुअरा रे अंदर चली गई, होर से झुंड प्रचण्ड हुई किन्हें ढलाना परा ले समुद्रा मन्झ पई गया, होर डूबी मरेया। "
MAT,8,33,"तिन्हारे पुहाल भगी गये होर गांऊँआं मन्झ जाई किन्हें तिन्हें ये सारी गल्ला होर जिन्हा मन्झ जे दुस्टात्मा थी, तिन्हारा भी सारा हाल सुणाया। "
MAT,8,34,"होर सारे गांऊँआं रे लोक निकली किन्हें यीसू किन्हें मिल्दे आये होर तेस जो देखी किन्हें तिन्हें अर्ज किती कि, आस्सा रे ईलाके ले बाहर चली जा। "
MAT,9,1,"फेरी यीसू होर तेसरे चेले वापस किस्ती पर बैठी किन्हें समुद्रा रे पारली वखा जो चली गये, से आपणे गांऊँ कफरनहूमा गांऊँआं जो आई गया। "
MAT,9,2,"होर कुछ लोके एक अध्रन्गा रा मरीज सण बिस्त्रे यीसू वाले ल्यान्देया, यीसूए तिन्हारा विस्वास देखी किन्हें अध्रन्गा रे मरीजा किन्हें बोल्या, हे “मेरे मह्ठे, हिम्मत रख; मैं तेरे पाप माफ़ करी दिते।” "
MAT,9,3,"होर कई व्यवस्था स्खाणे वाल्ऐ ये सोच्या कि, “ये ता परमेसरा री निंदा करेया करहा।” "
MAT,9,4,"यीसूए तिन्हारी मना री गल्ला जाणी किन्हें बोल्या कि, “तुस्से लोक आपणे-आपणे मना मन्झ बुरा विचार किधियो करेया करहा ऐें? "
MAT,9,5,"असान क्या आ, ये बोलणा कि, ‘तेरे पाप माफ़ हुई गये’ या ये बोलणा कि, ‘उठ आपणा बिस्त्रा चक होर हांडदा लग।’ "
MAT,9,6,"ताकि हांऊँ तुस्सा जो साबित करी सकूं कि हांऊँ माह्णुं रा मह्ठा धरती पर पाप माफ़ करणे रा हक रख्हा आ।” यीसूए तेस अध्रन्गा रे मरीजा किन्हें बोल्या, “उठ, आपणा बिस्त्रा चक होर हांडदा लग, होर आपणे घरा जो चली जा।” "
MAT,9,7,से माह्णुं उठी किन्हें आपणे घरा जो चली गया। 
MAT,9,8,लोक ये देखी किन्हें डरी गये होर परमेसरा री महिमा करदे लगे कि कुने माह्णुंऐ एस जो एह्ड़ा करणे रा हक दितिरा। 
MAT,9,9,"तेथी ले अगे बढ़ी किन्हें यीसूए मत्ती नांऊँआं रे एक माह्णुं जो, चुंगी री चौकी पर बैठिरे देख्या, होर तिन्हें तेस किन्हें बोल्या, “मेरा चेला बण।” होर से उठी किन्हें, यीसू रा चेला बणने रे कठे तेस साउगी चली गया। "
MAT,9,10,"फेरी एह्ड़ा हुआ जेबे यीसू मती रे घरा मन्झ खाणा खांदे बैठिरा था, ता बौह्त चुंगी लैणे वाल्ऐ होर जिन्हा जो लोक पापी बोल्हा ऐें आई किन्हें यीसू होर तेसरे चेले साउगी खाणा खांदे लगे। "
MAT,9,11,"ये देखी किन्हें फरीसी लोके तेसरे चेले किन्हें बोल्या, “तुस्सा रा गुरू चुंगी लैणे वाल्ऐ होर पापिया साउगी खाहां पीहां!” "
MAT,9,12,"यीसूए ये सुणी किन्हें तिन्हा किन्हें बोल्या, “भले चंगे जो बैदा री ज्रूरत नी ई, पर ब्मारा जो बैदा री ज्रूरत ई। "
MAT,9,13,"इधी कठे तुस्से जाई किन्हें एता रा मतलब सीखी लऊआ कि, हांऊँ बलिदान नी पर अनुग्रह चाहां; क्यूंकि जो आपणे आपा जो धर्मी सोच्हा ऐें तिन्हा जो मेरी ज्रूरत नी ई, पर तिन्हा जो मेरी जरूरत ई स्यों जे आपणे आपा जो पापी मन्हां ऐें।” "
MAT,9,14,"होर एक ध्याड़े यहून्ना बपतिस्मा देणे वाल्ऐ रे चेले यीसू वाले आई किन्हें बोल्या, “क्या वजहा ई कि आस्से होर फरीसी लोक ब्रत करहा ऐें, पर तेरे चेले ब्रत नी करदे?” "
MAT,9,15,"यीसूए तिन्हा किन्हें बोल्या, “जेबे तक नंऊँआं लाड़ा बरातिया साउगी आ स्यों दुःखी बिलकुल नी हुई सक्दे। पर एह्ड़े ध्याड़े आऊणें कि, नंऊँआं लाड़ा तिन्हा ले लग कितेया जाणा, तेस टैम तिन्हा ब्रत रखणा। "
MAT,9,16,"नंऊँऐं कपड़े री टाल्ही पुराणे कपड़े पर कोई नी ल्गान्दा नी ता धोणे ले बाद नंऊँऐं कपड़े री टाल्हिया कठी हुई जाहीं, होर तेस कपड़े ज्यादा फटी जाणा। "
MAT,9,17,"होर कोई नंऊँआं अंगूरा रा रस पुराणे चामड़े रे थैलूया मन्झ नी भरदा, क्यूंकि एह्ड़ा करणे ले चामड़े रे थैलू फटी जाहाँ, होर अंगूरा रा रस खिंडही जाहाँ होर चामड़े रे थैलू रा भी नास हुई जाहाँ, पर नंऊँआं अंगूरा रा रस नौंईं चामड़े रे थैलू मन्झ भरहा ऐें होर स्यों दुहें बची रहें।” "
MAT,9,18,"यीसू तिन्हा किन्हें यूँआं गल्ला करेया ई करहा था कि, एक यहूदी सभा रे मुखिये आई किन्हें तेसरे पैरा पर पई गया होर बोल्या, “मेरी मह्ठी एेबे-एेबे मरी; पर तुस्से चली किन्हें तेस्सा जो छुही ले, ता तेस्सा जिउंदी हुई जाणा।” "
MAT,9,19,यीसू उठी किन्हें आपणे चेले साउगी तेसरे पीछे चली गया। 
MAT,9,20,"होर एक ज्नाने जेस्सा जो बारा साला ले खून बैहणे री ब्मारी थी, से आपणे मना मन्झ बोल्हा ई थी कि, “अगर हांऊँ तेसरे कपड़े छुही लैन्घी, ता मां ठीक हुई जाणा।” होर तेस्से तेसरे पीछे आई किन्हें तेसरे कपड़े छुही लये। "
MAT,9,21,"यीसूए मुड़ी किन्हें से देखी होर बोल्या, मह्ठीऐ हिम्मत रख, तैं विस्वास कितेया कि हांऊँ तुजो ठीक करी सक्हा, इधी कठे तू ठीक हुई। होर से ज्नाने तेस ई टैम ठीक हुई गई। "
MAT,9,22,जेबे यीसू तेस यहूदी सभा रे मुखिये रे घरा पूज्या ता तिन्हें बंसरी बजाणे वाल्ऐ होर हाला पाणे वाली भीड़ देखी। 
MAT,9,23,"तेबे यीसूए तिन्हा किन्हें बोल्या, “हटी जाऊआ, मह्ठी नी मरीरी, पर सुत्तिरी।” ये सुणी किन्हें तेथी बैठिरे रे लोक हास्दे लगे। "
MAT,9,24,"पर जेबे भीड़ बाहर निख्ली गई, ता यीसूए अंदर जाई किन्हें मह्ठी रा हाथ पकड़ेया, होर से जिउंदी हुई किन्हें बैठी गई। "
MAT,9,25,ये गल सारे ईलाके मन्झ फैल्ही गई। 
MAT,9,26,"जेबे यीसू तेस म्ह्ठी रे घरा ले निकल्या, ता दो काणे तेसरे पीछे ये बोल्दे हुए चले कि, “हे राजा दाऊद रे मह्ठे (यीसू दाऊदा रे बंसा रा था), आस्सा पर दया कर।” "
MAT,9,27,"जेबे से घरा पूजी गया, ता स्यों काणे तेस वाले आये, होर यीसूए तिन्हा किन्हें बोल्या, “क्या तुस्सा जो विस्वास आ कि, हांऊँ तुस्सा जो ठीक करी सक्हा?” तिन्हें तेस किन्हें बोल्या, “हां प्रभु, आस्से विस्वास करहा ऐें कि तू आस्सा जो ठीक करी सक्हा।” "
MAT,9,28,"तेबे यीसूए तिन्हारी हाखिया छुही किन्हें बोल्या, “क्यूंकि तुस्से विस्वास कितेया इधी कठे तुस्सा ठीक हुई जाणा।” "
MAT,9,29,"होर स्यों झटपट देखदे लगे होर यीसूए तिन्हा जो खबरदार करी किन्हें बोल्या, “केसी के देख्या बोलदे कि मैं तुस्सा रे कठे क्या कितरा।” "
MAT,9,30,पर तिन्हें निकली किन्हें सारे ईलाके मन्झ तेसरा नांऊँ फैल्हाई दितेया। 
MAT,9,31,"जेबे स्यों दो काणे घरा ले बाहर जाया करहा ऐें थे, ता लोके एक टाटा तेस वाले ल्यान्देया, जेस मन्झ जे दुस्टात्मा थी। "
MAT,9,32,"होर जेबे यीसूए दुस्टात्मा काढी दिती ता टाटा बोल्दा लगया, होर भीड़ हरान हुई किन्हें बोल्दी लगी कि, “इस्राएल देसा मन्झ कधी एह्ड़ा नी देख्या गया।” "
MAT,9,33,"पर फरीसी लोके बोल्या, “सैतान दुस्टात्मा रा मुखिया आ से तेसरे सहारे दुस्टात्मा काढा आ।” "
MAT,9,34,"तेबे यीसू होर तेसरे चेले गलील जिल्ले रे कई गांऊँआं ले हुई किन्हें गये होर यीसू यहूदी सभा मन्झ उपदेस देंदा, होर परमेसरा रे राजा री खुसी री खबर प्रचार करदा, होर कई किस्मा री ब्मारी होर कम्जोरी जो दूर करदा रैहया। "
MAT,9,35,"जेबे तिन्हें भीड़ देखी ता तेबे तेस जो लोका पर तरस आया, क्यूंकि स्यों तिन्हा भेडा साहीं थे जिन्हारा जे कोई पुहाल नी हुंदा, स्यों दुःखी होर भटकीरे थे। "
MAT,9,36,"तेबे यीसूए आपणे चेले किन्हें बोल्या, “पक्किरी फसल ता बौह्त ई पर काम करणे वाल्ऐ मजदूर थोह्ड़े ऐें। "
MAT,9,37,इधी कठे फसला रे माल्का ले अर्ज करा कि स्यों फसल कटाई रे कठे मजदूर भेजी दे।” 
MAT,10,1,"तेबे यीसूए आपणे बारा चेले आपु वाले सादे, होर तिन्हा जो दुस्टात्मा काढणे रा हक दितेया, ताकि स्यों दुस्टात्मा जो काढे होर हर किस्मा री ब्मारिया होर कम्जोरिया जो ठीक करहे। "
MAT,10,2,"होर यीसू रे बारा चुणिरे चेले रे नांऊँ एह्ड़े ऐें, पैहला समौन, जेस जो पतरस भी बोल्हा ऐें, होर तेसरा भाई अन्द्रियास; जब्दी रा मह्ठा याकूब, होर तेसरा भाई यहून्ना; "
MAT,10,3,"फिलिप्पुस होर बरतुल्मै थोमा होर चुंगी लैणे वाल्आ मत्ती, हलफईसा रा मह्ठा याकूब होर तद्दै। "
MAT,10,4,"समौन कनानी, जेहड़ा जेलोतेस दला रा था, होर यहूदा इस्करयोति, जिन्हें जे से पकड़वाई भी दितेया। "
MAT,10,5,"जेबे यीसूए आपणे बारा चेले खुसी री खबर सूनाणे रे कठे लग-लग जगहा भेजे, तिन्हें तिन्हा जो ये बिधिया दिती, “एह्ड़ी जगहा देख्या जांदे जेथी गैर-यहूदी लोक रैंहयां ऐें, होर एह्ड़े गांऊँआं मन्झ देख्या जांदे जेथी सामरिया ईलाके रे लोक रैंहयां ऐें। "
MAT,10,6,बल्कि इस्राएल देसा रे लोका वाले जा क्यूंकि स्यों तिन्हा भेडा साहीं ऐें जो पुहाला ले लग हुई गईरी। 
MAT,10,7,होर जांदे-जांदे एह्ड़ा प्रचार करा कि स्वर्गा रा राज नेडे आई गईरा। 
MAT,10,8,"रोगिया जो ठीक करा; मरिरे या जो जिउंदा करा, कोढ़िया जो सुद्ध करा, दुस्टात्मा काढा। तुस्सा जो मुफ्त मिलिरा, तुस्से भी मुफ्त देआ। "
MAT,10,9,"आपणे बटुऐ मन्झ सोना, चाँदी, होर ताम्बा देख्या रखदे। "
MAT,10,10,"पैंडे रे कठे झोला देख्या रखदे, ना दो कुरते, ना बूट ना डंडा, क्यूंकि मजदूरा जो आपणा खाणा मिलणा चहिए। "
MAT,10,11,"जेस केसी गांऊँआं मन्झ तुस्से जान्घे ता पता करा कि तेथी कुण इज्जतदार माह्णुंआं? ता तेसरे ई घरा मन्झ रहुआ, जेबे तक कि तुस्से तेस गांऊँआं जो छाडी नी देंघे। "
MAT,10,12,होर घरा अंदर जांदे हुए तेस जो आसीस देआ। 
MAT,10,13,"अगर तेस घरा रे लोक परमेसरा री आसीसा पाणे रे लायक हुन्घे ता तुस्सा री आसीसा रे कठे कितिरी प्रार्थना तेस घरा पर बणी रैंहणीं, पर अगर स्यों एस लायक नी हो ता तुस्सा री कितिरी प्रार्थना री वजहा ले तुस्सा जो आसीस मिलणी। "
MAT,10,14,"होर जो कोई तुस्सा जो नी मन्ने होर तुस्सा री गल्ला नी सुणें, ता तेस घरा या तेस गांऊँआं ले निकल्दे हुए आपणे पैरा री धूल झाड़ी देआ। "
MAT,10,15,"हांऊँ तुस्सा किन्हें सच्च बोल्हा कि, न्याय रे ध्याड़े तेस गांऊँआं रे लोका री हालत सदोम होर गमोरा रे सैहरा री हालत ले ज्यादा खराब हूणीं।” "
MAT,10,16,"“हांऊँ तुस्सा जो भेडा साहीं एह्ड़े लोका वाले भेज्या करहा जो भेड़िये साहीं खतरनाक ऐें, इधी कठे कीड़े साहीं बुद्धिमान होर कबूतरा साहीं भोले बणा। "
MAT,10,17,"पर तिन्हा लोका ले चतन्न रैहया, क्यूंकि तिन्हा तुस्से कच्हरी मन्झ लई जाणे, होर आपणी यहूदी सभा मन्झ तुस्सा जो कोड़े मारणे। "
MAT,10,18,क्यूंकि तुस्से मेरे चेले हूंणे री वजहा ले मेरी गुआही देणे रे कठे हाकमा होर राजे होर अन्यजाति लोका रे साम्हणें पेस हूंणां पऊणा। 
MAT,10,19,"जेबे स्यों तुस्सा जो पकड़वाये ता ये फिकर मत करदे कि, आस्सा क्या होर क्या बोलणा; क्यूंकि जो कुछ तुस्सा जो बोलणा हुन्घा, से परमेसरा तुस्सा जो तेस ई टैम दसी दितेया जाणा। "
MAT,10,20,क्यूंकि बोलणे वाल्ऐ तुस्से नी ऐें पर तुस्सा रे बापू री आत्मा तुस्सा मन्झ हुई किन्हें बोल्हा ई।” 
MAT,10,21,"“भाईया-बैहणीया आपणे भाई बैहण, होर कई माऊ-बापू आपणे बाल बच्चे धोखे किन्हें मुकाई देणे, होर बाल बच्चेया भी आपणे माऊ-बापू धोखे किन्हें मुकाई देणे। "
MAT,10,22,"होर तुस्से मेरे पर विस्वास रख्हा इधी कठे सभी लोका तुस्सा किन्हें बैर करणा; पर जो मरणे रे टैमा तक मेरे पर विस्वास करघा, तेसरा ई उद्धार हूंणां। "
MAT,10,23,"जेबे स्यों तुस्सा जो एक गांऊँआं मन्झ स्ताए, ता दूजे गांऊँआं जो भगी जाया। हांऊँ तुस्सा किन्हें सच्च बोल्हा, तुस्सा इस्राएल देसा रे सारे गांऊँआं मन्झ घूमणा पूरा नी करी पाणा कि मां माह्णुं रे मह्ठे आई जाणा। "
MAT,10,24,"चेला आपणे गुरु ले बडा नी हुन्दा, होर ना गुलाम आपणे माल्का ले। "
MAT,10,25,"चेले रा गुरु रे, होर गुलामा रे माल्का रे बराबर हूंणां ई बौह्त आ। जेबे इन्हें घरा रे माल्का जो सैतान बोल्या ता तेसरे घरवाल्या जो केस-केस नांऊँआं ले बोलणा?” "
MAT,10,26,"“इधी कठे तिन्हा लोका ले मत डरदे जो तुस्सा रे खिलाफ बुरा करहा ऐें। क्यूंकि हर एक चीज़ जेह्ड़ी ढख्ही री, से खोली दिती जाणी; होर जो कुछ लुख्ही रा, ता सब लोका से जाणी लेणा। "
MAT,10,27,"जेसरा मतलब ये आ जो हांऊँ तुस्सा किन्हें नह्यारे मन्झ बोल्हा, तुस्से एता जो बिना डरे सभिरे साम्हणें बोली सके; होर जो गल्ला तुस्सा किन्हें चुपके-चुपके बोलिरी, तेता जो घरा री छता प्रयाह्ले ले प्रचार करा। "
MAT,10,28,"जो सरीरा जो मारहा ऐें, पर आत्मा जो नी मारी सक्दे, तिन्हा ले मत डरदे, पर परमेसरा ले ई डरा; जो आत्मा होर सरीर दुंहीं जो नरका मन्झ नास करी सक्हा। "
MAT,10,29,क्या दो छोटी चिड़िया इतनी सस्ती नी की एक पैसे मन्झ बिक्की जाई? फेरी भी जेबे स्यों जमीना पर पई जाई ता तुस्सा रे बापू जो एता रे बारे मन्झ पता लगी जाहाँ। 
MAT,10,30,पर तुस्सा रे मूंडा रे सारे बाल भी गिणीरे। 
MAT,10,31,"इधी कठे, डरा नी; तुस्से बौह्त चिड़िया ले बढ़ी किन्हें ऐें।” "
MAT,10,32,“इधी कठे जो कोई माह्णुं रे साम्हणें मुंजो मन्नी लैन्घा से मां भी आपणे स्वर्गीय बापू रे साम्हणें मन्नी लैणा। 
MAT,10,33,"पर जो कोई माह्णुं रे साम्हणें मुंजो नी मन्नघा, ता मां भी आपणे स्वर्गीय बापू रे साम्हणें से नी मनणा।” "
MAT,10,34,“ये नी समझा कि हांऊँ धरती रे लोका रे बीचा मन्झ मेल मलाप करान्दा आईरा; हांऊँ मेल मलाप कराणे रे कठे नी! पर लोका जो एक दूजे रे बीचा बरखलाप करणे रे कठे आईरा। 
MAT,10,35,"हांऊँ ता आईरा कि, माह्णुं जो तेसरे बापूआ ले, होर मह्ठी जो तेस्सा री माऊआ ले, होर न्हुसा जो तेस्सा री सासा ले बरखलाप करी दूं। "
MAT,10,36,माह्णुं रे दुस्मण तेसरे आपणे घरा रे ई लोक हूंणे। 
MAT,10,37,"जो आपणे माऊ-बापू जो मेरे ले ज्यादा प्यारा करहा से मेरे लायक नी आ, होर जो मह्ठे या मह्ठीया जो मेरे ले ज्यादा प्यारा करहा, से मेरा चेला बणने रे लायक नी हाया। "
MAT,10,38,"होर जो आपणा क्रूस लई किन्हें मेरे पीछे नी चलदा, से मेरा चेला बणने रे लायक नी हाया। "
MAT,10,39,"जो कोई आपणी जान बचाणा चाहां, तेस अनंतकाला री जिन्दगी खोई देणी, पर जो कोई मेरे वजहा ले आपणी जान गुआई देह्न्गा, तेस हमेसा री जिन्दगी पाणी।” "
MAT,10,40,"“जो तुस्सा जो अपनाहां, से मुंजो अपनाहां; होर जो मुंजो अपनाहां, से मेरे भेजणे वाल्ऐ परमेसरा जो अपनाहां। "
MAT,10,41,"जो नबिया जो नबी जाणी किन्हें मन्नी लेया, तेस जो नबिया जो मिलणे वाल्आ इनाम मिलणा; होर जो धर्मी जाणी किन्हें धर्मी जो मन्नी लेया, तेस धर्मीयो जो मिलणे वाल्आ इनाम मिलणा। "
MAT,10,42,"जो कोई इन्हा छोटेया मन्झा ले एकी जो मेरा चेला जाणी किन्हें सिर्फ एक ग्लास ठंडा पाणी प्याये, हांऊँ तुस्सा किन्हें सच्च बोल्हा कि, परमेसरा तिन्हा जो पक्का इनाम देणा।” "
MAT,11,1,"जेबे यीसू आपणे बारा चेले जो हुक्म देई चुक्या, ता से तिन्हारे गांऊँआं मन्झ उपदेस होर प्रचार करणे रे कठे तेथी ले चली गया। "
MAT,11,2,यहून्ना बपतिस्मा देणे वाल्ऐ जेल्हा मन्झ मसीहा रे कामा री खबर सुणी किन्हें आपणे चेले जो तेस ले ये पूछणे रे कठे भेज्या। 
MAT,11,3,"“क्या तू से मसीहा जेस जो भेजणे रा वादा परमेसरे कितरा था, या आस्से केसी होरी जो न्हयािल्ए?” "
MAT,11,4,"यीसूए तिन्हो जबाब दितेया, “जो कुछ तुस्से देख्या होर सुणेया, जाई किन्हें यहून्ना बपतिस्मा देणे वाल्ऐ किन्हें बोली देआ; "
MAT,11,5,"कि काणे देख्हा ऐें, लंगड़े चल्हा फिरहा ऐें, कोढ़ी सुद्ध किते जाहें, होर टौणें सुणहां ऐें, मरिरे या जो जिउंदा कितेया जाहाँ, होर गरीबा जो खुसी री खबर सुणाई जाहीं। "
MAT,11,6,"होर धन्य ऐें स्यों, जो मेरे पर विस्वास करणा नी छाडदे।” "
MAT,11,7,"जेबे यहून्ना बपतिस्मा देणे वाल्ऐ रे चेले तेथी ले चली गये, ता यीसू यहून्ना रे बारे मन्झ लोका किन्हें बोल्दा लग्या, “तुस्से बियाबान जगहा मन्झ क्या देख्दे गईरे थे? क्या बागरा किन्हें हिल्दे लगिरे सरकंडे जो। "
MAT,11,8,"या तुस्से तेस आदमी जो देखदे गईरे थे जिन्हें मैहंगे कपड़े पैहनी रे थे? नीं, मैहंगे कपड़े पैन्ह्णे वाल्ऐ ता राजमहला मन्झ रैंहयां ऐें। "
MAT,11,9,"ता फेरी किधियो गईरे थे? क्या केसी नबी जो देखणे रे कठे? हां, हांऊँ तुस्सा किन्हें बोल्हा कि, ये से आ जो एक नबी ले भी बढ़ी किन्हें हाया। "
MAT,11,10,"ये यहुन्ना ही हाया, जेसरे बारे मन्झ लिखिरा कि: ‘देख, हांऊँ आपणे दूता जो तेरे अगे भेज्हा, जेस तेरे अगे तेरे कठे पैंडा त्यार करणा।’” "
MAT,11,11,"हांऊँ तुस्सा किन्हें सच्च बोल्हा कि, जितने भी लोका रा संसारा मन्झ जन्म हुईरा, तिन्हा मन्झा ले यहून्ना बपतिस्मा देणे वाल्ऐ ले कोई बडा नी हुआ; पर जो स्वर्गा रे राजा मन्झ छोटे ले छोटा आ से तेस ले बडा आ। "
MAT,11,12,"यहून्ना बपतिस्मा देणे वाल्ऐ रे प्रचार करणे रे टैमा ले एेबे तक स्वर्ग रे राज पुरे जोरा सोरा किन्हें फैल्या, होर ताकतवर लोक तेता पर हमला करदे लगिरे। "
MAT,11,13,सारे नबिया री कताबा होर मूसा री व्यवस्था यहून्ना बपतिस्मा देणे वाल्ऐ रे आऊणें तक परमेसरा रे राज्य मन्झ दसदे रहे। 
MAT,11,14,"होर चाहे तुस्से मना या नी मना, एलिय्याह नबी जेसरे बारे मन्झ नबिये बोलिरा था जो आऊणें वाल्आ था, से ये ई आ। "
MAT,11,15,"होर यीसूए बोल्या, जो मेरी गल्ला सुणदा लगीरा, से बड़े ध्याना किन्हें सुणें। "
MAT,11,16,"“हांऊँ एस्सा पीढ़ी रे लोका री तुलना केस किन्हें करूं? स्यों तिन्हा बच्चेया साहीं ऐें, जो बजारा मन्झ बैठी किन्हें खेल्हा ऐें होर एक दूजे किन्हें सिकायत करहे, "
MAT,11,17,"कि आस्से तुस्सा रे कठे ब्याह रे गाणे गाये, होर तुस्से नी नाचे; आस्से मातम बणाया पर तुस्से नी रोये। "
MAT,11,18,"इंहां करी किन्हें तुस्से यहून्ना बपतिस्मा देणे वाल्ऐ रे कठे भी सिकायत करहे कि तिन्हें आपणा टैम खाणे-पीणे मन्झ नी लगाया, होर तुस्से बोल्हा ऐें कि तेस मन्झ दुस्टात्मा ई। "
MAT,11,19,"पर हांऊँ माह्णुं रा मह्ठा भी आम लोका साहीं खांहां पींहां, होर तुस्से बोल्हा ऐें कि से ता खाऊ होर पियक्कड़ माह्णुंआं, होर चुंगी लैणे वाल्आ होर पापिया रा दोस्त! पर माह्णुं रे काम एस गल्ला रा फैसला करहे कि बुद्धिमान कुणहां।” "
MAT,11,20,"तेबे यीसू तिन्हा गांऊँआं रे लोका जो धिकारदा लग्या, जिन्हारे बिचभरा मन्झ यीसूए भतेरे चमत्कारा रे काम कितिरे थे; क्यूंकि फेरी भी तिन्हें पाप करणा नी छाडीरा था। "
MAT,11,21,"“हे खुराजीन गांऊँआं, होर बैतसैदा गांऊँआं मन्झ रैहणे वाल्ऐ लोको! तुस्सा जो बौह्त सजा मिलणी। जो चमत्कारा रे काम तुस्सा मन्झ किते गये, अगर स्यों सुर होर सैदा रे सैहरा रे मन्झ किते जांदे, ता तेथी रे लोक बौह्त पैहले ही स्यों टाट ढखी किन्हें, होर सुआही मन्झ बैठी किन्हें, ये दसदे कि तिन्हें पाप करना छाडी दितिरा। "
MAT,11,22,पर हांऊँ तुस्सा किन्हें बोल्हा; कि न्याया रे ध्याड़े तुस्सा री हालत सुर होर सैदा रे सैहरा रे लोका ले ज्यादा खराब हूणीं। 
MAT,11,23,"होर हे कफरनहूम सैहर रे लोको, क्या तुस्से स्वर्गा तक ऊँचा किते जाणे? तुस्से ता पताल लोका तक नीचे किते जाणे। क्यूंकि जो चमत्कारा रे काम तुस्सा मन्झ किते गईरे, अगर सदोम सैहरा मन्झ किते जांदे, ता से आजा तक सलामत बणी रैहन्दा। "
MAT,11,24,"पर हांऊँ तुस्सा किन्हें बोल्हा कि, न्याया रे ध्याड़े तेरी हालत ले सदोम सैहरा रे लोका ले ज्यादा खराब हूणीं।” "
MAT,11,25,"तेस ई टैम यीसूए ये प्रार्थना किती, “हे बापू, स्वर्गा होर धरती रे प्रभु, हांऊँ तेरा धन्यावाद करहा कि, तैं ये गल्ला बुद्धिमाना होर समझदारा लोका ले ल्कोई किन्हें रखी, होर छोटे बच्चेया साहीं लोका पर जाहिर किती। "
MAT,11,26,"हां, हे बापू, क्यूंकि तुस्सा जो ये ई खरा लग्या। "
MAT,11,27,"मेरे बापूए मुंजो सब कुछ दितिरा, होर कोई मह्ठे जो नी जाणदा, सिर्फ बापू जाणा; होर कोई बापू जो नी जाणदा, सिर्फ मह्ठा जाणा, होर जेस पर मह्ठा जाहिर करणा चाहे से बापू जो जाणा। "
MAT,11,28,"हे सभ मैहनत करणे वाल्ऐ ओ होर बोझा किन्हें दभीरे लोको, मेरे वाले आऊआ; मां तुस्सा जो अराम देणा। "
MAT,11,29,मेरा जुआ आपणे गास चकी लऊआ ; होर मेरे ले सिखा; क्यूंकि हांऊँ नम्र होर मना मन्झ दीन आ: होर तुस्सा आपणे मना मन्झ अराम पाणा। 
MAT,11,30,क्यूंकि मेरा जुआ असान होर मेरा बोझ फाहूका आ।” 
MAT,12,1,"तेस टैम यीसू अरामा रे ध्याड़े नाजा री डोहर्रिया मन्झा ले हुई किन्हें जाया करहा था, होर तेसरे चेले जो भूख लगी, इधी कठे स्यों नाजा री सीरी तोड़ी-तोड़ी किन्हें खांदे लगे। "
MAT,12,2,"फरीसी लोके ये देखी किन्हें तेस किन्हें बोल्या, “तेरे चेले एह्ड़ा काम अरामा रे ध्याड़े करेया करहा ऐें, जो करणा मूसा रे व्यवस्था रे बरखलाफ ठीक नी आ।” "
MAT,12,3,"यीसूए तिन्हा किन्हें बोल्या, “क्या तुस्से पवित्र सास्त्रा मन्झ नी पढ़ेया कि, आस्सा रे बापदादे राजा दाऊदे, जेबे से होर तेसरे साथी भूखे थे तिन्हें क्या कितेया? "
MAT,12,4,"से परमेसरा रे घरा मन्झ किधियो गया, होर चढ़ाईरी रोटिया खाध्ही, तिन्हा जो खाणा तेसरे कठे होर तेसरे दोस्ता रे कठे व्यवस्था रे बरखलाफ था, होर सिर्फ याजका जो ही एतो खाणे रा हक था? "
MAT,12,5,"या तुस्से मूसा री व्यवस्था मन्झ नी पढ़ेया कि, याजक अरामा रे ध्याड़े मन्दरा मन्झ अरामा रे ध्याड़े री बिधि जो तोड़णे पर भी बेकसूर ठैहरा ऐें। "
MAT,12,6,"पर हांऊँ तुस्सा किन्हें सच्च बोल्हा कि, एथी एक एह्ड़ा, जो मन्दरा ले भी बडा आ। "
MAT,12,7,"तुस्से जाणहां ऐें कि पवित्र सास्त्रा मन्झ एता रा मतलब क्या आ, ‘हांऊँ चाहां कि तुस्से दूजेया पर दया करो एता रे बजाय कि तुस्से मेरे कठे बलिदान चढ़ाओ,’ जे तुस्से मेरे बेकसूर चेलेया जो दोसी नी मन्नदे। "
MAT,12,8,होर हांऊँ माह्णुं रा मह्ठा अरामा रे ध्याड़े रा भी प्रभु आ।” 
MAT,12,9,तेथी ले चली किन्हें यीसू तिन्हारी यहूदी सभा मन्झ आया। 
MAT,12,10,"होर तेथी एक माह्णुं था, जेसरा हाथ बेजान हुई चुकिरा था; होर यहूदी सभा रे लोके यीसू पर दोस ल्गाणे रे कठे तेस ले पूछेया कि, “व्यवस्था रे मताबक अरामा रे ध्याड़े तेस जो ठीक करणा सही आ की नी?” "
MAT,12,11,"यीसूए तिन्हा किन्हें बोल्या, “उदाहरणा कठे तुस्सा मन्झ ले केसी एकी वाले एक भेड हो, होर से अरामा रे ध्याड़े गढे मन्झ पई जाए, तुस्सा से पक्का बचाणी। "
MAT,12,12,"भला, माह्णुं री कीमत भेडा ले कितनी बढ़ी किन्हें ई, इधी कठे अरामा रे ध्याड़े भलाई करणा व्यवस्था रे मताबक ठीक आ।” "
MAT,12,13,"तेबे यीसूए तेस माह्णुं किन्हें बोल्या, “आपणा हाथ अगे कर।” तिन्हें आपणा हाथ अगे कितेया, होर से हाथ दूजे हाथा साहीं खरा हुई गया। "
MAT,12,14,"तेबे फरीसी लोके मिली किन्हें यीसू रे बरखलाफ कठा हुई किन्हें चर्चा करदे लगे कि, यीसू जो किहां खत्म करहे। "
MAT,12,15,"ये जाणी किन्हें यीसू तेथी ले चली गया, होर बौह्त सारे लोक तेसरे पीछे हुई गये, होर तिन्हें सभ ठीक करी दिते। "
MAT,12,16,"होर तिन्हा किन्हें बोल्या, “खबरदार केसियो देख्या दसदे कि हांऊँ कुणहां?” "
MAT,12,17,"ताकि जो बचन परमेसरे यसायाह नबी रे ज्रीए बोल्या गईरा था, से पूरा हो: "
MAT,12,18,"“देखा, ये मेरा सेऊआदार आ, जो मैं चुणिरा; मेरा प्यारा, जेस ले मेरा मन खुस आ: मां आपणा आत्मा तेस अंदर पाई देणा; होर तेस जाति-जाति रे लोका मन्झ न्याया रा प्रचार करणा। "
MAT,12,19,"तेस ना लड़ाई करणी, होर ना रौला पाणा; होर ना बजारा मन्झ केसिया तेसरी अवाज सुणनी। "
MAT,12,20,"तेस कुच्ली रे सरकंडे नी तोड़णे; होर धुँआ छाडदी हुई बत्ती नी बुझाणी, जेबे तक न्याय प्रबल नी हुई जाए। "
MAT,12,21,होर जाति-जातिया रे लोका तेस पर आस रखणी।” 
MAT,12,22,"तेबे लोके एक आदमी जो काणा होर टाटा था जेस मन्झ जे दुस्टात्मा थी, यीसू वाले ल्यान्देया; होर यीसूए से ठीक कितेया; होर से आदमी बोल्दा होर देख्दा लग्या। "
MAT,12,23,"एता पर सभ लोक हरान हुई किन्हें बोल्दे लगे, “क्या ये राजे दाऊदा रा मह्ठा?” "
MAT,12,24,"पर फरीसी लोके ये सुणी किन्हें बोल्या, “सैतान दुस्टात्मा रा मुखिया आ से तेसरे सहारे दुस्टात्मा काढा आ।” "
MAT,12,25,"यीसूए तिन्हारे मना री गल्ला जाणी किन्हें तिन्हा किन्हें बोल्या, “जेस केसी राजा मन्झ फूट पई जाहीं, से उजड़ी जाहाँ, होर जेस केसी गांऊँआं या घराने मन्झ फूट पई जाहीं, तेस नी टिकणा। "
MAT,12,26,"होर अगर सैतान ई सैताना जो काढे, ता से आपणे ही बरखलाफ हुई गया, फेरी तेसरा राज किहाँ बणी रही सक्हा। "
MAT,12,27,"भला, अगर हांऊँ सैताना री मददा किन्हें दुस्टात्मा जो काढा, ता तुस्सा रे चेले केसरी मददा किन्हें दुस्टात्मा काढा ऐें? इधी कठे तिन्हा ई तुस्सा रा न्याय करणा। "
MAT,12,28,"पर अगर हांऊँ परमेसरा री आत्मा री सहायता ले दुस्टात्मा जो काढा, ता परमेसरा रा राज तुस्सा रे बीचा मन्झ आई पुजीरा। "
MAT,12,29,"या किहां कोई आदमी सैताना साहीं केसी पैहलवाना रे घरा मन्झ बड़ी किन्हें तेसरी चीजा जो चोरी सक्हा, जेबे तक कि से पैहले तेस पैहलवाना जो बान्ही नी ले? होर तेबे तेस तेसरा घरा लुटी लैणा। "
MAT,12,30,"जो मेरे साउगी नी आ, से मेरे व्रोधा मन्झ आ, होर जो मेरे साउगी काम नी करदा, से मेरे बरखलाफ काम करहा। "
MAT,12,31,"इधी कठे हांऊँ तुस्सा किन्हें बोल्हा कि, माह्णुं रा सब किस्मा रा पाप होर जो बदनामी स्यों करहे से माफ़ किती जाणी, पर पवित्र आत्मा री निंदा माफ़ नी किती जाणी। "
MAT,12,32,"जो कोई माह्णुं रे मह्ठे रे बारे मन्झ कोई गल बोल्घा, तेसरा ये अपराध माफ़ कितेया जाणा, पर जो कोई पवित्र आत्मा रे बरखलाफ मन्झ कुछ बोल्घा, तेसरा अपराध ना ता एस लोका मन्झ होर ना परलोका मन्झ माफ़ कितेया जाणा।” "
MAT,12,33,"“एक डाल फला ले ई पछ्याणया जाहाँ। अगर डाल खरा, ता तेसरे फल भी खरे हूंणे, अगर डाल बुरा, ता तेसरे फल भी बुरे हूंणे। "
MAT,12,34,"तुस्से लोक जैहर्ले कीड़े रे बच्चे साहीं ऐें, तुस्से बुरे हुई किन्हें किहाँ खरी गल्ला बोली सक्हा ऐें? क्यूंकि जो मना मन्झ भर्हीरा, से ई मुंहा पर आई जाहाँ। "
MAT,12,35,खरा माह्णुं मना रे भण्डारा ले खरी गल्ला काढा; होर बुरा माह्णुं मना ले भण्डार ले बुरी गल्ला काढा। 
MAT,12,36,"होर हांऊँ तुस्सा किन्हें बोल्हा कि, जो-जो निकम्मी गल्ला माह्णुं बोल्घे, न्याय रे ध्याड़े तिन्हा हर एक गल्ला रा लेखा देणा। "
MAT,12,37,क्यूंकि तुध आपणी गल्ला री वजहा ले ई धर्मी होर आपणी गल्ला री वजहा ले ई दोसी बणना।” 
MAT,12,38,"होर एक ध्याड़े कई व्यवस्था स्खाणे वाल्ऐ होर फरीसी लोके तेस किन्हें बोल्या, “हे गूरू, आस्से तेरे ले एक चिन्ह देखणा चाहें, ताकि आस्सा जो पता लगे कि तू परमेसरे ई भेजिरा।” "
MAT,12,39,"यीसूए तिन्हा जो जवाब दितेया कि, “एस युगा रे बुरे होर व्यभिचारी लोक चिन्ह तोप्हा ऐें, पर जेह्ड़ा योना नबी रे साउगी हुआ तेस चिन्हा जो छाडी किन्हें कोई होर चिन्ह तिन्हा जो नी दितेया जाणा। "
MAT,12,40,"योना नबी तीन रात होर तीन ध्याड़े बडी मछिया रे पेटा मन्झ रैहया, तिहां ईं मां माह्णुं रे मह्ठे भी तीन रात होर तीन ध्याड़े कब्रा रे अंदर रैंह्णां। "
MAT,12,41,"नीनवे रे लोका न्याय रे ध्याड़े एस्सा पीढ़ी रे लोका साउगी उठी किन्हें स्यों दोसी ठैहराणे। क्यूंकि तिन्हें योना नबी रा प्रचार सुणी किन्हें, पाप करणा छाडी दितेया। होर ऐथी से आ जो योना ले बडा आ, फेरी भी तुस्से पाप करणा नी छाडदे। "
MAT,12,42,"इस्राएल देसा री दक्षिण दिसा ले सेबा नांऊँआं री राणिया न्याय रे ध्याड़े एस्सा पीढ़ी रे लोका साउगी उठी किन्हें स्यों दोसी ठैहराणे, क्यूंकि से सेबा राणी सुलेमाना राजे रा ज्ञान सुणने रे कठे बड़े दुरा ले आई। होर एथी एक एह्ड़ा आ जो सुलेमान राजे ले भी बडा आ, पर फेरी भी तुस्से पाप करणा नी छाडेया।” "
MAT,12,43,"“जेबे दुस्टात्मा माह्णुं मन्झा ले निकली जाहीं, ता से सुक्की जगहा मन्झ अराम टोल्हा ई, होर अराम नी पांदी। "
MAT,12,44,"तेबे से आपु किन्हें बोल्हा ई कि, ‘मां तेस माह्णुं मन्झ जेथी ले हांऊँ निकली री थी, तेथी मां वापस चली जाणा,’ होर से आई किन्हें तेस माह्णुं री जिन्दगी जो खाली, साफ-सुथरी होर सजरी-धजरी कमरे साहीं पाहीं। "
MAT,12,45,"तेबे से दुस्टात्मा जाई किन्हें आपणे ले भी ज्यादा बुरी सात दुस्टात्मा जो आपणे साउगी ल्याहूंआं ईं, होर से तेस माह्णुं अंदर आई किन्हें तेथी रैंहयां ईं, होर तेस माह्णुं री पिछली हालत पैहले ले भी बुरी हुई जाहीं। एस्सा पीढ़ी रे बुरे लोका री हालत भी एह्ड़ी ई हूणीं।” "
MAT,12,46,"जेबे यीसू भीड़ा किन्हें गल्ला करदा ई लगीरा था, ता तेसरी माऊ होर भाई बाहर खड़ीरे थे, होर तेस किन्हें गलबात करणा चाहें थे। "
MAT,12,47,"केसिए यीसूए किन्हें बोल्या, “देख तेरी माऊ होर तेरे छोटे भाई बाहर खड़ीरे, होर तेरे साउगी गलबात करणा चाहें।” "
MAT,12,48,"तेबे यीसूए तेस बोलणे वाल्ऐ जो जवाब दितेया, “कुणहीं मेरी माऊ? होर कुणहें मेरे भाई?” "
MAT,12,49,"होर तिन्हें आपणे चेले वखा जो आपणे हाथ करी किन्हें बोल्या, “मेरी माऊ होर मेरे भाई ता यों ऐें। "
MAT,12,50,"क्यूंकि जो कोई मेरे स्वर्गीय बापू री इच्छा पर चले, से ई मेरा भाई, होर मेरी बैहण होर मेरी माऊ ई।” "
MAT,13,1,कुछ टैमा बाद तेस ई ध्याड़े यीसू घरा ले निकली किन्हें गलील समुद्रा रे बाढे जाई किन्हें बैठी गया। 
MAT,13,2,"होर एह्ड़ी बडी भीड़ तेस वाले कठी हुई गयी होर से किस्ती पर चढ़ी किन्हें बैठी गया, होर सारी भीड़ बाढे खह्ड़िरी रही। "
MAT,13,3,"होर से तिन्हा जो उदाहरणा मन्झ बौह्त सारी गल्ला बोल्दा लगेया कि, “सुणा, एक किसान बेजा बाह्णे रे कठे डोर्हीया जो गया। "
MAT,13,4,बाहन्दे टैम कुछ बेजा पैंडे रे बाढे पये होर चिड़ुऐ आई किन्हें स्यों बेजा चुगी लये। 
MAT,13,5,"कुछ पात्थरा वाली जमीना पर पये, जेथी तिन्हा जो भरपूर माटा नी मिल्या होर गैहराई मन्झ माटा नी मिलणे री वजहा ले स्यों छोड़े ई जम्मी गये। "
MAT,13,6,"पर सूरज निकल्दे ही स्यों फुख्ही गये, होर जड़ नी पकड़णे री वजहा ले स्यों सुक्की गये। "
MAT,13,7,"कुछ झाकड़ा मन्झ पई गये, होर झाकड़े बढ़ी किन्हें स्यों दबाई दिते। "
MAT,13,8,"पर कुछ बांकी जमीना पर पया, होर बौह्त फलेया, केसिए सौ गुणा, केसिए साठ गुणा, केसिए तीह गुणा। "
MAT,13,9,"होर यीसूए बोल्या, जो मेरी गल्ला सुणदा लगीरा, से बड़े ध्याना किन्हें सुणें।” "
MAT,13,10,"होर चेले यीसू वाले आई किन्हें बोल्या, “तू तिन्हा किन्हें उदाहरणा मन्झ किधियो गल्ला करहा?” "
MAT,13,11,"होर यीसूए बोल्या कि, “तुस्सा जो स्वर्गा रे राजा रे भेदा री समझ दितीरी, पर तिन्हा जो नी। "
MAT,13,12,"क्यूंकि जेह्ड़े मेरी गल्ला जो सुणे, तिन्हा जो ज्यादा समझ आऊणीं; पर जेह्ड़े लोक नी सुणदे लगिरे तिन्हा वाले जो भी ज्ञान आ; से तिन्हा ले लेई लितेया जाणा। "
MAT,13,13,"हांऊँ तिन्हा किन्हें उदाहरणा मन्झ इधी कठे गल्ला करहा, क्यूंकि स्यो मेरे कामा जो देख्दे हुये भी नी देख्दे; होर मेरी गल्ला जो सुणदे हुये भी नी सुणदे; होर नी समझ्दे। "
MAT,13,14,"होर तिन्हारे बारे मन्झ यसायाह नबी री ये भविस्यवाणी पूरी हुंहां ई: ‘कि तुस्सा काना ले ता सुणना, पर समझणा नी; होर हाखिया ले ता देखणा, पर तुस्सा जो नी सूझणा। "
MAT,13,15,"क्यूंकि इन्हा लोका रा मन सुस्त हुई गईरा, होर स्यों काना ले ऊँचा सुणहां ऐें, होर तिन्हें आपणी हाखिया बन्द करी लईरी; केथी एह्ड़ा नी हो कि स्यों हाखिया ले देखे, होर काना ले सुणे, होर मना ले समझे, होर फिरी जाए, होर हांऊँ तिन्हा जो ठीक करी देऊं।’ "
MAT,13,16,"पर धन्य ई तुस्सा री हाखिया, इधी कठे स्यों देख्हा ई, होर तुस्सा रे कान, इधी कठे स्यों सुणहां ऐें। "
MAT,13,17,"क्यूंकि हांऊँ तुस्सा किन्हें सच्च बोल्हा कि, बौह्त नबिये होर धर्मिए चाहेया कि स्यों गल्ला देखे जो गल्ला तुस्से देख्हा ऐें, पर नी देखी सके; होर स्यों गल्ला सुणें, जो गल्ला तुस्से सुणहां ऐें; पर नी सुणी सके।” "
MAT,13,18,“एता रे कठे तुस्से बेजा बाह्णे वाल्ऐ रा उदाहरण सुणा। 
MAT,13,19,"जो कोई राज्या रा बचन सुणी किन्हें नी समझ्दा, तेसरे मना मन्झ जो कुछ बाहिरा था, तेता जो से दुस्ट सैतान आई किन्हें लेई जाहाँ। ये एह्ड़े लोक ऐ जो पैंडे रे बाढे बाहिरे थे। "
MAT,13,20,"होर कुछ लोक तेस बेजे साहीं ऐें जेह्ड़े गट्टे वाली जमीना पर बाही जाये, यूं स्यों माह्णुं ऐें, जो परमेसरा रे बचना जो सुणी किन्हें झट पट खुसी किन्हें मन्हां ऐें। "
MAT,13,21,"पर आपणे अंदर जड़ नी पकड़णने री वजहा ले स्यों थोह्ड़े ही ध्याड़े तक विस्वास रख्हा ऐें, होर बचना री वजहा ले स्यों दुःखा रे टैमा बचना पर विस्वास करना छाडी देहां ऐें। "
MAT,13,22,"होर कुछ लोक तेस बेजे साहीं ऐें जेह्ड़े झाकड़ा मन्झ बाहिरे, यूं स्यों माह्णुं ऐें, जिन्हें परमेसरा रा बचन सुणेया, होर एस संसारा री चिन्ता, पैसे रे धोखा मन्झ फसी किन्हें बचना मन्झ बढ़ने ले रुकी गये, होर स्यों परमेसरा री इच्छा पर नी चली पांदे। "
MAT,13,23,"होर कुछ लोक तेस बेजे साहीं ऐें जो बढ़िया जमीना मन्झ बाहे, यूं स्यों माह्णुं ऐें, जो परमेसरा रे बचना जो सुणी किन्हें समझ्हे, होर परमेसरा री इच्छा रे मताबक करहा ऐें, यूं तेस फसला साहीं ऐें, जो सौ गुणा, साठ गुणा, होर तीह गुणा फल ल्याहूहाँ ऐें।” "
MAT,13,24,"यीसूए तिन्हा जो एक होर उदाहरण दसेया कि, “स्वर्गा रा राज एह्ड़ा आ।” केसी किसाने आपणी डोहर्रिया मन्झ बढ़िया बेजा बाह्या। "
MAT,13,25,पर जेबे लोक निंद्रा मन्झ थे ता तेसरा दुस्मण आई किन्हें कणका रे बेजे मन्झ जंगली बेजा बाही किन्हें चली गया। 
MAT,13,26,"जेबे बेजे मन्झा ले टियूऐ फूटे होर सीरी लगी, ता जंगली बेजे रे दाणे भी बढ़े। "
MAT,13,27,"एता पर घर माल्का रे सेऊआदारे आई किन्हें तेस किन्हें बोल्या, “हे माल्का, क्या तुस्से आपणी डोहर्रिया मन्झ बढ़िया बेजा नी बाहिरा था? फेरी जंगली बेजे रा डाल तेता मन्झ केथी ले आये?” "
MAT,13,28,"माल्के तिन्हा किन्हें बोल्या, “ये केसी दुस्मणा रा काम आ। सेऊआदारे तेस किन्हें बोल्या, ‘क्या तुस्सा री इच्छा ई कि, आस्से जाई किन्हें तिन्हा जंगली दाणे जो पट्टी ले?’ "
MAT,13,29,"तिन्हें बोल्या, ‘एह्ड़ा मत करा, केते एह्ड़ा नी हो कि जंगली बेजे रे डाल पट्टदे साउगी कणक भी पट्ठी जाए। "
MAT,13,30,"कटाई तक दुंहीं जो साउगी-साउगी बढ़ने देआ, होर कटाई रे टैमा मां कटाई करणे वाल्ऐ किन्हें बोलणा; पैहले जंगली बेजे रे डाल पट्टी किन्हें फुकणे रे कठे तिन्हारे भारे बान्ही लऊआ, होर कणका जो मेरे गोदामा मन्झ कठा करा।’” "
MAT,13,31,"यीसूए तिन्हा जो एक होर उदाहरण दितेया कि, “स्वर्गा रा राज राई रे एक दाणे साहीं आं, जेस जो केसी माह्णुंऐ लई किन्हें आपणी जमीना मन्झ बाही दितेया। "
MAT,13,32,"से राई रा दाणा सभ बेजे ले छोटा ता हाया पर जेबे से बाह्या जाहाँ तेबे से सभ छोटे बूटे ले बडा हुई जाहाँ; होर एह्ड़ा डाल बणी जाहाँ कि, आसमाना रे चिड़ुए आई किन्हें तेता रे पांगे पर बसेरा करहा ऐें।” "
MAT,13,33,"यीसूए एक होर उदाहरण तिन्हा जो दसेया कि, “स्वर्गा रा राज एह्ड़ा आ। केसी जनानिये स्जेड़ा लई किन्हें बौह्त सारे आटे मन्झ म्लाई दितेया, होर हुंदे-हुंदे से सारा आटा सीजी गया।” "
MAT,13,34,यीसूए तिन्हा लोका जो उदाहरण बोली किन्हें सब कुछ स्खाया। जेबे भी यीसूए तिन्हा किन्हें बोल्या तिन्हें हमेसा एह्ड़े उदाहरण दिते। 
MAT,13,35,"ताकि जो बचन नबी रे ज्रीए बोल्या गईरा था, से पूरा हो कि: “मां तुस्सा किन्हें उदाहरणा मन्झ बोलणा, मां स्यों गल्ला जो संसारा री सुर्हूआता ले लुख्ही री रही स्यों जाहिर करणी।” "
MAT,13,36,"तेबे यीसू भीड़ा जो छाडी किन्हें घरा जो आया, होर तेसरे चेले तेस वाले आई किन्हें बोल्या, “डोहर्रिया रे जंगली बेजे रा उदाहरण आस्सा जो समझाई दे।” "
MAT,13,37,"यीसूए तिन्हा जो जवाब दितेया कि, “खरे बेजे रा बाह्णे वाल्आ माह्णुं रा मह्ठा जो बोल्हा ऐें, से हांऊँ आं। "
MAT,13,38,"डोहरिया संसार रे लोक ई, खरा बेजा परमेसरा रे राज्या रे लोक ऐें। होर जंगली बेजा स्यों लोक ऐें जो दुस्ट सैताना रे। "
MAT,13,39,जिन्हें दुस्मणे जे स्यों बाहे से सैतान आ; कटाई तेस टैमा जो दसा जेबे संसारा रा अंत हूंणा आ: होर काटणे वाल्ऐ स्वर्गदूत ऐें। 
MAT,13,40,इधी कठे जिहां जंगली बेजे रे दाणे कठे किते जाहें होर फुकी दिते जाहें तिहां ई संसारा रे आखरी मन्झ हूंणां। 
MAT,13,41,"मां माह्णुं रे मह्ठे आपणे स्वर्गदूत भेजणे, होर तिन्हा मेरे राजा मन्झा ले सभ पाप करणे वाल्ऐ होर गन्दे काम करणे वाल्ऐ काढी देणे। "
MAT,13,42,"होर स्वर्गदूता स्यों आगी रे गड्ढे मन्झ पाई देणे, तेथी रोणा होर दांत पिसणा हूंणां। "
MAT,13,43,"तेस टैम धर्मी माह्णुंआं आपणे बापू परमेसरा रे राजा मन्झ सूरजा साहीं चमकणा। होर यीसूए बोल्या, जो मेरी गल्ला सुणदा लगीरा, से बड़े ध्याना किन्हें सुणें।” "
MAT,13,44,"“फेरी स्वर्गा रा राज एह्ड़ा आ। एकी माह्णुं जो केसी डोर्ही मन्झ ल्कोई रा खजाना मिल्या, जेस जो तिन्हें माह्णुंऐ ल्कोई दितेया, होर खुसी रे मारे जाई किन्हें होर आपणा सब कुछ बेची किन्हें से डोर्ही खरीदी लई।” "
MAT,13,45,“फेरी स्वर्गा रा राज एह्ड़ा आ। एक वपारी था जो खरे मोतिया री तोपा मन्झ था। 
MAT,13,46,तेबे तेस जो एक कीमती मोती मिल्या होर तिन्हें जाई किन्हें आपणा सब कुछ बेची किन्हें से मोती खरीदी लया।” 
MAT,13,47,"“फेरी स्वर्गा रा राज तेस बडे जाला साहीं आं, जो समुद्रा मन्झ पाईरा था होर हर एक किस्मा री मछिया कठा करी किन्हें लई आया। "
MAT,13,48,"होर जेबे से जाल भर्ही गया, ता स्यों जाल खिन्जी किन्हें बाढे लई आये, होर तिन्हें बैठी किन्हें खरी-खरी मछिया ता भांडे मन्झ कठी किती, होर बेकार-बेकार सटी दिती। "
MAT,13,49,"संसारा रे आखरी मन्झ एह्ड़ा ही हूंणां; स्वर्गदूता आई किन्हें दुस्ट लोक धर्मी लोका ले लग करणे, होर दुस्ट लोक आगी रे गड्ढे मन्झ पाई देणे। "
MAT,13,50,तेथी रोणा होर दांत पिसणा हूंणां।” 
MAT,13,51,"तेबे यीसूए चेले ले पूछ्या, “क्या तुस्से ये सब उदाहरण समझी गये?” चेले यीसू किन्हें बोल्या, “हां, आस्से समझी गये।” "
MAT,13,52,"यीसूए तिन्हा किन्हें बोल्या, “इधी कठे हर एक व्यवस्था स्खाणे वाल्ऐ जो स्वर्गा रे राज्या रा चेला बणी गईरा, से तेस घरा रे माल्का साहीं आं जो आपणे भण्डारा ले नौंईं होर पुराणी चीजा काढा।” "
MAT,13,53,"जेबे यीसू सभ उदाहरण बोली चुक्या, ता से तेथी ले चली गया। "
MAT,13,54,"होर आपणे देस नासरत गांऊँआं मन्झ आई किन्हें तिन्हारी यहूदी सभा मन्झ तिन्हा जो एह्ड़ा उपदेस देंदा लग्या, स्यों हरान हुई किन्हें बोल्दे लगे कि, “एस जो ये ज्ञान केथी ले मिल्या, होर ये सामर्था रे काम किहां करहा? "
MAT,13,55,आस्से एस जो जाणहां ऐें कि ये सेई तरखाण आ। होर एसरी माऊआ रा नांऊँ मरियम होर एसरे भाईया रे नांऊँ याकूब होर यूसुफ होर समौन होर यहूदा ऐें। 
MAT,13,56,"होर एसरी सभ बैहणीया एथी आस्सा रे बीच भरा रैंहयां ईं, फेरी इन्हें ये सभ गल्ला केथी ले सीखी?” "
MAT,13,57,"एस तरीके किन्हें तिन्हें यीसू पर विस्वास नी कितेया, इधी कठे यीसूए तिन्हा किन्हें बोल्या, “नबी आपणा गांऊँ आपणे घरा जो छाडी किन्हें हर जगहा आदर पांहा।” "
MAT,13,58,होर तिन्हें तेथी तिन्हारे विस्वास नी करणे री वजहा ले बौह्त सामर्था रे काम नी किते। 
MAT,14,1,तेस टैम चौथाई देसा रे गलील जिल्ले रा राजा हेरोदेस राजे यीसू रे सामर्था रे कामा रे बारे मन्झ सुणेया। 
MAT,14,2,"होर तिन्हें आपणे सेऊआदारा किन्हें बोल्या कि, “यहून्ना बपतिस्मा देणे वाल्आ मरिरे मन्झा ले जिउंदा हुई गईरा, इधी कठे यीसू ले सामर्था रे काम हुंहां ऐें।” "
MAT,14,3,"हेरोदेस राजे ये इधी कठे सोच्या, क्यूंकि हेरोदेसे आपणे भाई फिलिप्पुसा री लाड़ी हेरोदियासा किन्हें ब्याह करी लईरा था, जेब्की तेसरा भाई फिलिप्पुस हल्ली तक जिउंदा था, होर यहून्ना बपतिस्मा देणे वाल्आ हमेसा ये गल हेरोदेसा जो बोल्दा रैंहयां था कि, जो तैं कितेया से परमेसरा री व्यवस्था ले बरखलाफ आ! तेबे, हेरोदियासा री खुसी री वजहा ले हेरोदेसे आपणे स्पाहीया जो यहून्ना जो गिरफ्तार करणे रा हुक्म दितेया, होर तिन्हें स्पाहिये से जंजीरा किन्हें बान्ह्या होर जेल्हा मन्झ पाई दितेया। "
MAT,14,4,"क्यूंकि यहून्ना तेस किन्हें बोल्या था कि, एसरी लाड़ी रखणा मूसा री व्यवस्था रे बरखलाप आ। "
MAT,14,5,"होर हेरोदेस यहून्ना बपतिस्मा देणे वाल्ऐ जो मारी देणा चाहां था, पर से लोका ले डरहा था, क्यूंकि स्यों तेस जो नबी मन्हां ऐें थे। "
MAT,14,6,"पर जेबे हेरोदेस राजे रा जन्म ध्याड़ा आया, ता हेरोदियासा री मह्ठीऐ समारोहा मन्झ नाच दसी किन्हें हेरोदेस राजा खुस करी दितेया। "
MAT,14,7,"इधी कठे तिन्हें कसम खाध्ही कि, “जो कुछ तू मेरे ले मान्घगी, मां तुजो देणा।” "
MAT,14,8,"आपणी माऊआ री सलाह मनी किन्हें तेस्से बोल्या, “यहून्ना बपतिस्मा देणे वाल्ऐ रा मूंड एक थाली मन्झ मंगवाई दे।” "
MAT,14,9,"राजा हेरोदेस दु:खी हुआ, पर आपणी कसमा री वजहा ले, होर साउगी बैठी किन्हें खाणा खाणे वाल्ऐ री वजहा ले तिन्हें हुक्म दितेया कि, तेस्सा मह्ठी री इच्छा पूरी करी दिती जाए। "
MAT,14,10,होर जेल्हा मन्झ लोक भेजी किन्हें यहून्ना बपतिस्मा देणे वाल्आ रा मूंड कटवाई दितेया। 
MAT,14,11,"होर तिन्हें तेसरा मूंड थाली मन्झ ल्यान्देया, होर मह्ठी जो दितेया; होर मह्ठीये तेसरा मूंड आपणी माऊआ वाले लई गई। "
MAT,14,12,"होर यहून्ना रे चेले आई किन्हें तेसरी ल्हास लिती होर दबाई दिती, होर जाई किन्हें यीसू जो खबर दिती। "
MAT,14,13,यहून्ना रे बारे मन्झ सुणने ले बाद यीसूए किस्तिया पर चढ़ी किन्हें तेथी ले केसी सुनसान जगहा मन्झ कल्हे रैहणे रे कठे चली गया। पर लोक ये सुणी किन्हें यीसू तेथी आ स्यों गांऊँआं ले पैदल चली किन्हें तेसरे साउगी चली पये। 
MAT,14,14,"यीसूए किस्ती ले निकली किन्हें एक बडी भीड़ देखी। तेस जो तिन्हा पर तरस आई, होर तिन्हें तिन्हारे ब्मार ठीक किते। "
MAT,14,15,"जेबे सांझ हुई, ता तेसरे चेले तेस वाले आई किन्हें बोल्दे लगे, “ये ता सुनसान जगहा ई होर देर हुएया करहा ई। लोका जो भेजी देआ कि स्यों बस्ती मन्झ जाई किन्हें आपणे कठे खाणा खरीदी ले।” "
MAT,14,16,"यीसू ये तिन्हा किन्हें बोल्या, “तिन्हारा जाणा जरूरी नी आ! तुस्से ई इन्हा जो खाणे जो देआ।” "
MAT,14,17,"तिन्हें तेस किन्हें बोल्या, “एथी आस्सा वाले पांज रोटी होर दो मछिया जो छाडी किन्हें होर कुछ नी हाया।” "
MAT,14,18,"होर तिन्हें बोल्या, “तिन्हा जो एथी मेरे वाले लई आऊआ।” "
MAT,14,19,"तेबे यीसूए लोका जो घाहा प्रयाल्हे बठयाल्णे जो बोल्या। होर तिन्हें पांज रोटिया होर दो मछिया लई किन्हें स्वर्गा वखा जो देखी किन्हें परमेसरा रा धन्यावाद कितेया, होर रोटिया तोड़ी-तोड़ी किन्हें चेले जो दिती होर चेले लोका जो बांडी। "
MAT,14,20,"होर सब खाई किन्हें रजी गये। होर खाणे ले बाद बी रोटी होर मछिया बची गई, होर तिन्हें बचीरे रोटिया री भर्हिरी बारा छड़ोल्लू चक्के। "
MAT,14,21,होर तेथी खाणे वाल्ऐ स्यों पांज हज़ार मर्ध थे पर तिन्हें ज्नानिया होर बच्चे नी गिणीरे थे 
MAT,14,22,"होर यीसूए झट पट आपणे चेले जबरदस्ती किस्ती पर चढ़ाए, ताकि स्यों तेस ले पैहले गलील समुद्रा रे पारली तरफ चली जाए, जेबे तक की से लोका जो भेजी नी दे। "
MAT,14,23,लोका जो भेजणे ले बाद यीसू प्रार्थना करणे रे कठे कल्हे जे प्हाड़ा पर चढ़ी गया। होर जेबे सांझ हुई ता से तेथी कल्हा ही था। 
MAT,14,24,"तेस टैम चेले जेस किस्ती पर थे से किस्ती समुद्रा रे बीच डगमगाया करहा ई थी, क्यूंकि बागरा रा असर तिन्हा पर भारी था। "
MAT,14,25,होर से भ्यागा तीन बजे रे करीब से समुद्रा पर चली किन्हें तिन्हा वाले आया। 
MAT,14,26,"चेले तेस जो समुद्रा पर चल्दे हुए देखी किन्हें डरी गये! होर स्यों बोल्दे लगे कि, “से भूत आ,” होर डरा रे मारे स्यों चिंगा पान्दे लगे। "
MAT,14,27,"यीसूए झट पट तिन्हा किन्हें गल्ला किती, होर बोल्या, “हिम्मत रखा: हांऊँ यीसू आ, डरा मत।” "
MAT,14,28,"पतरसे यीसू जो जवाब दितेया, “हे प्रभु, अगर ये तुस्से ऐें, ता मुंजो आपणे वाले पाणी पर चली किन्हें आऊणें रा हुक्म देआ।” "
MAT,14,29,"यीसूए बोल्या, “आऊ!” तेबे पतरस किस्ती ले उतरी किन्हें यीसू वाले जाणे रे कठे पाणी पर चल्दा लग्या। "
MAT,14,30,"पर जेबे पतरसे तूफाना री वजहा ले उठदी तेज लैहरा देखी ता से बौह्त डरी गया, होर जेबे पतरस डुबदा लग्या, ता तिन्हें चिंगी किन्हें बोल्या, “हे प्रभु, मुंजो बचाई ले।” "
MAT,14,31,"यीसूए झट पट आपणा हाथ बढ़ाई किन्हें से पकड़ी लया, होर तेस किन्हें बोल्या, “हे कम विस्वास करणे वाल्ऐ, तैं किधियो सक कितेया?” "
MAT,14,32,"जेबे स्यों किस्ती पर चढ़ी गये, ता बागर रुकी गई। "
MAT,14,33,"होर जो किस्ती पर थे, तिन्हें तेस जो अराधना करी किन्हें बोल्या, “सच्चे, तू परमेसरा रा मह्ठा आ।” "
MAT,14,34,होर यीसू समुद्रा रे पार करी किन्हें गन्नेसरत ईलाके मन्झ पूजी गया। 
MAT,14,35,"होर तेथी रे लोके यीसू पछयाणी लया, होर ओरले परले सारे ईलाके मन्झ खबर किती, होर सभ लोक आपणे-आपणे ब्मार ठीक करणे रे कठे तेस वाले ल्यांदे। "
MAT,14,36,"होर स्यों तेस ले अर्ज करहा ऐें थे कि, ब्मार लोका जो तेसरे कपड़े रा पल्लू ई छूह्णे दे। होर जितने तेस जो छुहां ऐें थे, स्यों सब ठीक हुई जाहें थे। "
MAT,15,1,तेबे फरीसी लोक होर कुछ व्यवस्था स्खाणे वाल्ऐ जो यरुस्लेम सैहरा ले आईरे थे यीसू किन्हें बोल्दे लगे। 
MAT,15,2,"“तेरे चेले बापदादेया रे रूआजा जो नी मन्नदे, क्यूंकि स्यों बगैर हाथ धोये रोटी खाहें।” "
MAT,15,3,"यीसूए तिन्हा जो जवाब दितेया कि, “तुस्से भी आपणे रूआजा रे मन्ने रे कठे परमेसरा रे हुक्मा जो किधियो टाल्ही देहां ऐ? "
MAT,15,4,"क्यूंकि परमेसरे बोलिरा था कि, ‘आपणे माऊ-बापू री इज्जत करा। होर जो कोई आपणे माऊ बापू जो बुरा बोले, से मारी दितेया जाणा।’ "
MAT,15,5,"पर तुस्से बोल्हा ऐें कि, अगर कोई आपणे माऊ-बापू किन्हें बोले कि, ‘जो कुछ मदद हांऊँ तुस्सा जो देई सक्हा था, से परमेसरा जो भेंट चढ़ाई जाई चुकिरा।’ "
MAT,15,6,एस तरहा तुस्से बोल्हे कि तेस जो आपणे माऊ-बापू रा आदर करणे री ज्रूरत नी हाई। इंहां करी किन्हें तुस्से आपणे रूआजा जो मन्ने रे कठे ले परमेसरा रा वचन टाल्ली देहां ऐें। 
MAT,15,7,"हे पाखंडी लोको, यसायाह नबिये तुस्सा रे बारे मन्झ बिलकुल ठीक भविस्यवाणी कितिरी कि, "
MAT,15,8,"‘ये लोक आपणे सब्दा किन्हें ता मेरा आदर करहा ऐें, पर तिन्हारा मन मेरे ले बौहत दूर आ। "
MAT,15,9,"होर स्यों बेकार मेरी अराधना करहा ऐें, क्यूंकि स्यों माह्णुंआं रे बणाईरे रुआजा जो परमेसरा रे हुक्म बोली किन्हें लोका जो स्खाहें।’” "
MAT,15,10,"होर यीसूए लोका जो आपणे वाले सादी किन्हें, तिन्हा किन्हें बोल्या, “सुणा, होर समझा। "
MAT,15,11,"जो मुंहा मन्झ जाहाँ, से माह्णुं जो बाहरा ले गन्दा करदा, पर माह्णुं रे मुहां ले जो गल्ला निकला ई, से ई माह्णुं जो गन्दा करही।” "
MAT,15,12,"तेबे चेले आई किन्हें तेस किन्हें बोल्या, “क्या तू जाणहां कि फरीसी लोके ये बचन सुणी किन्हें ठोकर खाध्ही?” "
MAT,15,13,"तिन्हें जवाब दितेया, “हर बूटा जो मेरे स्वर्गीय बापूए नी ल्गाया, से पटी दितेया जाणा। "
MAT,15,14,"तिन्हा जो जाणे देआ; स्यों काणे कलीसिया रे अगुवे ऐ: होर अगर काणा काणे जो पैंडा दसे, ता दुहिंआं गढे मन्झ पई जाणा।” "
MAT,15,15,"ये सुणी किन्हें, पतरसे यीसू किन्हें बोल्या, “एस उदाहरणा रा मतलब आस्सा जो समझाई दे।” "
MAT,15,16,"यीसूए तिन्हा ले पूछेया, “क्या तुस्से भी ऐहड़े नासमझ ऐें? "
MAT,15,17,"क्या तुस्से नी समझ्दे कि, जो कुछ मुंहा मन्झ जाहाँ, से पेटा मन्झ चली जाहाँ, होर संडासा ले हुई किन्हें निकली जाहाँ? "
MAT,15,18,"पर जो कुछ मुंहा ले बाहर निकल्हा, से मना ले निकल्हा, होर से ई माह्णुं जो गन्दा करहा। "
MAT,15,19,"क्यूंकि बुरे-बुरे सोच रखणा, खून करणा, नजायज रिस्ते रखणा, व्यभिचार करणा, चोरी करणा, झूठी गुआही देणा होर बदनामी करणा, जेह्ड़ी गल्ला मना ले बाहर निकल्हा ई। "
MAT,15,20,"ये ई चीजा ई, जो माह्णुं जो गन्दा करहा ई, पर बगैर हाथ धोए खाणा माह्णुं जो गन्दा नी करदा।” "
MAT,15,21,तेबे यीसू गलील जिल्ले जो छाडी किन्हें सुर होर सैदा सैहरा वखा जो चली गया। 
MAT,15,22,"होर कनान देसा मन्झ रैहणे वाली एक जन्नानी आई होर से चिंगी किन्हें बोल्दी लगी, “हे प्रभु राजे दाऊदा रे मह्ठे, मेरे पर दया कर! मेरी मह्ठी जो दुस्टात्मा बड़ी भारी तंग करेया करहा ई।” "
MAT,15,23,"पर तिन्हें तेस्सा जो कोई जवाब नी दितेया, होर तेसरे चेले आई किन्हें तेस किन्हें अर्ज करी किन्हें बोल्या, “एस्सा जो भेजी दे; क्यूंकि ये आस्सा रे पीछे चिलान्दी-चिलान्दी आया करहा ई।” "
MAT,15,24,"यीसूए जवाब दितेया कि, “इस्राएल देसा रे घराने री गुआहिरी भेडा जो छाडी किन्हें मुंजो केसी वाले नी भेज्या गईरा।” "
MAT,15,25,"पर से आई होर जांढू रे भारे पई किन्हें तेस किन्हें बोल्दी लगी, “हे प्रभु, मेरी मदद करा।” "
MAT,15,26,"यीसूए तेस्सा जो परखणे रे कठे जवाब दितेया कि, “बच्चेया री रोटी लई किन्हें कुत्ते रे अगे नी रखदे।” (यहूदी लोक दूजी जातिया रे लोका जो कुत्ते साहीं समझ्हा ऐें थे) "
MAT,15,27,"पर तेस्से बोल्या, “सच्च आ प्रभु, पर कुत्ते भी रोटी रे टुकड़े खाई लैंहां ऐें, जो तिन्हारे माल्का री मेजा ले पहूंआं ऐें।” "
MAT,15,28,"एता पर यीसूए तेस्सा जो जवाब देई किन्हें बोल्या कि, “हे ज्नाने, तेरा विस्वास बडा आ; जेह्ड़ा तू चाहीं, तेरे कठे तेह्ड़ा ई हो।” होर तेस्सा री मह्ठी तेस ई टैम ठीक हुई गई। "
MAT,15,29,"यीसू तेथी ले चली किन्हें, गलील समुद्रा वाले आई गया, होर प्हाड़ा पर चढ़ी किन्हें तेथी बैठी गया। "
MAT,15,30,"होर तेस वाले बौह्त भीड़ कठी हुई गई, लंगड़े, काणे, टाटे, टुंडे होर बौह्त सारे तेस वाले आये; होर तिन्हें स्यों तेसरे पैरा वाले ल्यांदे, होर तिन्हें स्यों ठीक करी दिते। "
MAT,15,31,"जेबे लोके देख्या कि, गूंगे बोल्हा ऐें होर टूण्डे ठीक हुंहां ऐें होर लंगड़े चल्हा ऐें होर काणे देख्हा ऐें, ता तिन्हें हरान हुई किन्हें इस्राएल देसा रे परमेसरा री बड़ाई किती। "
MAT,15,32,"यीसूए आपणे चेले जो सादी किन्हें बोल्या, “मुंजो ऐस्सा भीड़ा पर तरस आया करहा आ, क्यूंकि ये त्राय ध्याड़े ले मेरे साउगी ऐें, होर ऐबे तिन्हा वाले खाणे रे कठे कुछ नी बचिरा। होर हांऊँ तिन्हा जो भूखा वापस नी भेजणा चाहन्दा, केते एह्ड़ा नी हो कि स्यों पैंडे मन्झ ई थकी किन्हें बेहोस हुई जाओ।” "
MAT,15,33,"यीसू रे चेले तेस जो जवाब दितेया कि, “एथी सुनसान जगहा मन्झ इतनी रोटिया केथी ले ल्याईये कि आस्से इतनी बडी भीड़ा जो रजाई सके?” "
MAT,15,34,"यीसूए तिन्हा ले पूछेया, “तुस्सा वाले कितनी रोटिया ई?” तिन्हें बोल्या, आसा वाले “सात रोटिया होर थोड़ी जे छोटी मछिया ई।” "
MAT,15,35,तेबे यीसूए लोका जो जमीना पर बैठणे रा हुक्म दितेया। 
MAT,15,36,"होर तिन्हें सात रोटिया होर मछिया लिती होर परमेसरा रा धन्यावाद करी किन्हें तोड़ी होर बांडणे रे कठे आपणे चेले जो देंदा गया, होर चेले लोका जो बांडी। "
MAT,15,37,सारे खाई किन्हें रजी गये होर रोटिया बची गई। तिन्हें बचिरे रोटिया रे भर्हिरे सात छड़ोल्लू चक्के। 
MAT,15,38,होर खाणे वाल्ऐ ज्नानिया होर बच्चे रे अलावा लगभग चार हज़ार मर्ध थे। 
MAT,15,39,"फेरी यीसूए भीड़ वापस घरा भेजी दिती, होर आपु किस्ती पर बैठी गया, होर मगदन ईलाके तक गया। "
MAT,16,1,"होर फरीसी लोक होर सदूकी लोक नेडे आई किन्हें यीसू जो परखणे रे कठे तेस किन्हें बोल्या कि, “आसमाना रा कोई चिन्ह आस्सा जो दस, ताकि आस्सा जो पता लगे कि तू परमेसरे ई भेजिरा।” "
MAT,16,2,"यीसूए तिन्हा जो जवाब दितेया कि, “जेबे सांझ हुंहां ईं तुस्से बोल्हा ऐें कि आज मौसम साफ रैंह्णां क्यूंकि आसमान साफ आ। "
MAT,16,3,"होर भ्याग हुंदे बोल्हा ऐें कि, आज आंधी आऊणीं क्यूंकि आसमान लाल होर धुंधला आ। तुस्से आसमाना रा हाल देखी किन्हें भेद दसी सक्हा ऐें, पर परमेसर जो जमाने मन्झ जो करहा तेता रा भेद करणा कि नी जाणदे? "
MAT,16,4,एस युगा रे बुरे होर व्यभिचारी लोक चिन्ह तोप्हा ऐें पर जेह्ड़ा योना नबी रे साउगी हुआ एस चिन्हा जो छाडी किन्हें कोई होर चिन्ह तिन्हा नी दितेया जाणा।” होर यीसू तिन्हा जो छाडी किन्हें समुद्रा रे पारली वखा जो चली गया। 
MAT,16,5,"होर जेबे यीसू होर चेले समुद्रा रे दूजे बाढे पूजी गये, तेबे चेलेया जो याद आई कि स्यों रोटी ल्याऊणा भूली गईरे थे। "
MAT,16,6,"यीसूए तिन्हा किन्हें बोल्या, “फरीसी लोक होर सदूकी लोका रे स्जेड़े ले चतन्न रैहया।” "
MAT,16,7,"चेले आपु मन्झ सोच विचार करदे लगे कि, “आस्सा वाले सभी रे कठे रोटिया नी हाई इधी कठे यीसूए एह्ड़ा बोल्या।” "
MAT,16,8,"ये जाणी किन्हें यीसूए तिन्हा किन्हें बोल्या, “हे कम विस्वास रखणे वाल्ऐ लोको, तुस्से रोटिया रे बारे मन्झ सोच विचार किधियो करेया करहा ऐें कि तुस्सा वाले रोटी नी हाई? "
MAT,16,9,क्या हल्ली तक तुस्से जाणदे होर समझ्दे नी ऐें? जेबे मैं पांज हज़ार लोका रे कठे पांज रोटिया तोड़ी थी ता तुस्से बचीरे रोटिया रे कितने छड़ोल्लू भरी किन्हें चक्के थे? 
MAT,16,10,"होर जेबे मैं चार हज़ार लोका रे कठे सात रोटिया तोड़ी, ता तुस्से बचीरे रोटिया रे कितने छड़ोल्लू चक्के? "
MAT,16,11,तुस्से कि नी समझ्दे कि मैं तुस्सा किन्हें रोटिया रे बारे मन्झ नी बोल्या? पर फरीसी होर सदूकी लोका री गलत उपदेस ले चतन्न रैहणे रे कठे बोलिरा था।” 
MAT,16,12,"तेबे तिन्हा जो समझ आई गया कि, तिन्हें रोटी रे स्जेड़े रे बारे मन्झ नी, पर फरीसी होर सदूकी लोका री उपदेस ले चतन्न रैहणे जो बोल्या था। "
MAT,16,13,"जेबे यीसू कैसरिया फिलिप्पी सैहरा मन्झ आया, तेबे आपणे चेले ले पूछदा लग्या कि, “हांऊँ माह्णुं रा मह्ठा आ, एता रे बारे मन्झ लोक मुंजो क्या बोल्हा ऐें की हांऊँ कुणहां?” "
MAT,16,14,"चेले बोल्या, “कई लोक बोल्हे कि यहून्ना बपतिस्मा देणे वाल्आ, होर कई लोक बोल्हे कि एलिय्याह नबी, होर कई लोक बोल्हे कि यिर्मयाह नबी या नबिया मन्झा ले कोई एक आ।” "
MAT,16,15,"यीसूए तिन्हा किन्हें बोल्या, “पर तुस्से मुंजो क्या बोल्हा ऐें की हांऊँ कुणहां?” "
MAT,16,16,"समौन पतरसे जवाब दितेया कि, “तू जिउंदे परमेसरा रा मह्ठा मसीह आ।” "
MAT,16,17,"यीसूए तेस जो जवाब दितेया कि, “हे समौन योना रे मह्ठे, तू धन्य आ; क्यूंकि मांस होर खूने नी, पर मेरे बापूए जो स्वर्गा मन्झा आ, ये गल तुध पर जाहिर किती। "
MAT,16,18,"होर हांऊँ भी तुध किन्हें बोल्हा कि, तू पतरस आ, होर मां एस पात्थरा पर आपणी कलीसिया बनाणी: होर मौता रा अधिकार भी तेसरे खिलाफ खड़ा नी हुणा। "
MAT,16,19,"मां तुजो स्वर्गा रे राजा री चाबिया देणी: होर जो कुछ तू धरती पर बानघा, तेस स्वर्गा मन्झ बझी जाणा होर जो कुछ तू धरती पर खोले, तेस स्वर्गा मन्झ खुल्ही जाणा।” "
MAT,16,20,"तेबे तिन्हें चेले खबरदार किते कि, “तुस्से मेरे बारे मन्झ केसी जो देख्या दस्दे कि हांऊँ मसीह आ।” "
MAT,16,21,"तेस टैमा ले यीसू आपणे चेले जो दस्दा लग्या कि, “मेरा यरुस्लेम सैहरा जो जाणा जरूरी आ, होर यहूदी मुखिये होर मुख्य याजक होर व्यवस्था स्खाणे वाल्ऐ रे हाथा ले बौह्त दुःख उठाऊँ, होर मारी दितेया जाऊं, होर हांऊँ त्रीजे ध्याड़े जिउंदा हुई जाऊँ।” "
MAT,16,22,"ये सुणी किन्हें पतरस यीसू जो लग जे लई जाई किन्हें झिड़क्दा लग्या कि, “हे प्रभु, परमेसर करे, तेरे साउगी एह्ड़ा कधी नी हो।” "
MAT,16,23,"यीसूए मुड़ी किन्हें पतरसा किन्हें बोल्या, “एह्ड़ा सोचणा बंद करी दे! सैतान तुध ले एह्ड़ी गल्ला बुलवाया करहा। तू मेरे पैंडे रा कांडा आ, क्यूंकि जेह्ड़ा परमेसर मेरे ले कुराणा चाहाँ तेहड़ा नी चाही किन्हें तू मेरे ले से कुराणा चाहाँ जेहड़ा लोक चाहें।” "
MAT,16,24,"तेबे यीसूए आपणे चेले किन्हें बोल्या, “जो कोई मेरा चेला बणना चाहां, से आपणी इच्छा पूरा करणे रे बजाए दुःखा रा क्रूस चकी किन्हें मेरा चेला बणे। "
MAT,16,25,"क्यूंकि जो कोई आपणी जान बचाणा चाहां, तेस अनंतकाला री जिन्दगी खोई देणी। पर जो कोई मेरे कठे आपणी जान गुआई देह्न्गा, तेस हमेसा री जिन्दगी पाणी। "
MAT,16,26,"होर अगर तुस्से पूरे संसारा री चीज़ा कठा करी ले, पर फेरी भी अनंत जिन्दगी नी पाई सके, ता तेता ले तुस्सा जो क्या फायदा? क्यूंकि कोई भी माह्णुं केसी चीजा री तुलना अनंत जिन्दगी किन्हें नी करी सक्दा। "
MAT,16,27,"क्यूंकि मां माह्णुं रे मह्ठे आपणे स्वर्गदूता साउगी आपणे बापू री महिमा मन्झ आऊंणा, होर तेस टैम तेस हर एकी जो तेसरे कामा रे मताबक इनाम देणा। "
MAT,16,28,"हांऊँ तुस्सा किन्हें सच्च बोल्हा कि एथी बौह्त लोक खड़ीरे कि जेबे तिन्हा हांऊँ माह्णुं रा मह्ठा तेसरे राजा मन्झ आऊंदे हुये देखी लैन्घे, तेबे ही तिन्हा मरणा।” "
MAT,17,1,"छेह ध्याड़े ले बाद यीसू पतरस होर याकूब होर तेसरे भाई यहून्ना जो आपणे साउगी प्हाड़ा पर लई गया, होर जेबे स्यों प्हाड़ा पर कल्हे थे, "
MAT,17,2,"तेबे तिन्हारे साम्हणें यीसू रा रूप बधली गया, होर तेसरा मुंह सूरजा साहीं चमक्या होर तेसरे कपड़े प्रयासे साहीं चीटे हुई गये। "
MAT,17,3,तेबे तिन्हें मूसा होर एलिय्याह नबी यीसू साउगी गल्ला करदे हुये तिन्हा जो सुझ्हे। 
MAT,17,4,"एता पर पतरसे यीसू किन्हें बोल्या, “हे प्रभु, आस्सा रा एथी रैहणां ठीक आ। अगर तेरी इच्छा हो ता मां तीन तरपाला वाले डेरे बनाणे, एक तेरे कठे, एक मूसा नबी रे कठे, होर एक एलिय्याह नबी रे कठे।” "
MAT,17,5,"से बोल्या ई करहा था कि, देखा, एक उजले बादले स्यों ढखी दिते, होर तेस बादला मन्झा ले परमेसरे बोल्या कि, “ये मेरा लाडला मह्ठा आ, जेस ले हांऊँ बौह्त खुस आ, एसरी सुणां।” "
MAT,17,6,चेले ये सुणी किन्हें मुंहा रे भारे पई गये होर बौह्त डरी गये। 
MAT,17,7,"यीसूए तिन्हा वाले आई किन्हें स्यों छुही लये, होर बोल्या, “उठा, डरा मत।” "
MAT,17,8,होर जेबे तिन्हें देख्या ता तिन्हा जो यीसू जो छाडी किन्हें आपणे साउगी होर कोई नी सुझ्या। 
MAT,17,9,"होर जेबे चेले प्हाड़ा ले उतरेया करहा ऐें थे तेबे यीसूए तिन्हा जो ये हुक्म दितेया कि, “जेबे तक हांऊँ माह्णुं रा मह्ठा मरिरे मन्झा ले जिउंदा नी हूँगा तेबे तक जो कुछ तुस्से देख्या केसी किन्हें देख्या बोल्दे।” "
MAT,17,10,"होर चेले यीसू ले पूछेया, “फेरी व्यवस्था स्खाणे वाल्ऐ किधियो बोल्हा ऐें कि, मसीहा रा एलिय्याह नबी ले पैहले आऊंणा जरूरी आ?” "
MAT,17,11,"तिन्हें जवाब दितेया कि, “एलिय्याह नबीया पैहले आई किन्हें सब कुछ सुधारणा। "
MAT,17,12,"पर हांऊँ तुस्सा किन्हें बोल्हा कि, एलिय्याह नबी साहीं एक माह्णुं ता आई चुकिरा, होर तिन्हें से नी पछ्याणेया। पर जो चाहेया तेह्ड़ा ईं लोके तेस साउगी बुरा बर्ताव कितेया। इंहां करी किन्हें मां माह्णुं रे मह्ठे भी तिन्हारे हाथा ले दुःख उठाणा।” "
MAT,17,13,तेबे चेले समझी गये कि तिन्हें आस्सा किन्हें यहून्ना बपतिस्मा देणे वाल्ऐ रे बारे मन्झ बोल्या। 
MAT,17,14,"यीसू होर तेसरे तीन चेले पहाड़ा रे हेठ पूजी गये। एक बौह्त बड़ी भीड़ा रे लोक तेस वाले पुज्हे, होर एक माह्णुं यीसू वाले आया, होर तेसरे साम्हणें घुटणे टेकी किन्हें बोल्दा लग्या। "
MAT,17,15,"“हे प्रभु, मेरे मह्ठे पर दया कर, क्यूंकि तेस जो मिर्गी आहूँआं ई: होर से बौह्त दुःख सैहन करेया करहा; होर से कधी आगी मन्झ होर कधी पाणी मन्झ पई जाहाँ। "
MAT,17,16,"होर मैं से तुस्सा रे चेले वाले ल्यान्दरा था, पर स्यों तेस जो ठीक नी करी सके।” "
MAT,17,17,"यीसू ये जवाब दितेया कि, “हे विस्वास नी करणे वाले होर जिद्दी लोको मां केभे तक तुस्सा साउगी रैंह्णां? होर कधी तक तुस्सा री सैहणी? तेस मह्ठे जो एथी मेरे वाले ल्याऊआ।” "
MAT,17,18,"तेबे यीसूए से दुस्टात्मा प्रुआची, होर दुस्टात्मा तेस मन्झा ले निकली गई, होर मह्ठा तेस ई टैम ठीक हुई गया। "
MAT,17,19,"तेबे चेले कल्हे जे यीसू वाले आई किन्हें बोल्या, “आस्से एस्सा दुस्टात्मा जो की नी काढी सके?” "
MAT,17,20,"यीसूए तिन्हा किन्हें बोल्या, “आपणे विस्वासा री कमी री वजहा ले। क्यूंकि हांऊँ तुस्सा किन्हें सच्च बोल्हा, अगर तुस्सा रा विस्वास राई रे एक दाणे रे बराबर भी हो, ता तुस्सा एस प्हाड़ा किन्हें बोलणा कि, एथी ले खिसकी किन्हें तेथी चली जा, ता तेस चली जाणा, होर कोई गल तुस्सा रे कठे नामुमकिन नी हूणीं।” "
MAT,17,21,[पर ये जाति बगैर प्रार्थना होर उपवासा ले नी निकल्दी] 
MAT,17,22,"जेबे चेले गलील जिल्ले मन्झ कठे हुईरे थे, ता यीसूए तिन्हा किन्हें बोल्या, “हांऊँ माह्णुं रा मह्ठा, मेरे दुसमणा हांऊँ पकड़णा। "
MAT,17,23,"होर तिन्हा हांऊँ मारी देणा, होर मां त्रीजे ध्याड़े जिउंदे हुई जाणा।” पर ये सुणी किन्हें स्यों बौह्त दुःखी हुए। "
MAT,17,24,"जेबे यीसू होर तेसरे चेले कफरनहूम सैहरा मन्झ पूजी गये, ता मन्दरा रे कठे चुंगी लैणे वाल्ऐ, पतरसा वाले आई किन्हें पूछेया कि, “क्या तुस्सा रा गुरु मन्दरा रे कठे चुंगी नी देंदा? तिन्हें बोल्या, हां देहां।” "
MAT,17,25,"जेबे से घरा पुज्हेया, ता यीसूए तेसरे पूछणे ले पैहले तेस किन्हें बोल्या, “हे समौन तू क्या समझ्हा?” धरती रे राजा कर या चुंगी केस ले लैंहां ऐें? आपणे मह्ठे ले या बगाने ले? पतरसे तिन्हा किन्हें बोल्या, बगाने ले। "
MAT,17,26,"यीसूए तेस किन्हें बोल्या, “ता मह्ठे बची गये। "
MAT,17,27,"फेरी भी इधी कठे कि आस्से तिन्हा जो परेसानिया मन्झ नी पाये, तू समुद्रा रे बाढे जाई किन्हें मछि पकड़ने रा कांडा पाई दे, होर जो मछि पैहले निकले, तेता जो पकड़; तेस्सा मछिया रा मुंह खोल्ही किन्हें तुजो एक चांदी रा सिक्का मिलणा जेसरी कीमत चार ध्याड़े री कमाई रे बराबर ई, तेता जो लई किन्हें मेरे होर आपणे बदले तिन्हा जो देई देआ।” "
MAT,18,1,"तेस ई टैम चेले यीसू वाले आई किन्हें पुछदे लगे कि, “स्वर्गा रे राजा मन्झ बडा कुणहां?” "
MAT,18,2,एता पर यीसूए एक बच्चा आपणे वाले सादेया होर तिन्हारे बीचा मन्झ खड़ा करी दितेया। 
MAT,18,3,"होर तिन्हें बोल्या, “हांऊँ तुस्सा किन्हें सच्च बोल्हा, अगर तुस्से नी बधल्गे होर एस बच्चे साहीं नम्र नी बणघे, ता स्वर्गा रे राजा मन्झ तुस्सा दाखल नी करी पाणा। "
MAT,18,4,"जो कोई आपणे आपा जो एस बच्चे साहीं नम्र करघा, तेस स्वर्गा रे राजा मन्झ बडे हूंणां। "
MAT,18,5,"होर जो कोई मेरे साउगी प्यार रखी किन्हें एक एह्ड़े बच्चे जो अपनाहां, से मुंजो अपनाहां।” "
MAT,18,6,"“जो कोई इन्हा छोटे मन्झा ले जो मेरे पर विस्वास करहा ऐें, तिन्हा मन्झ केसी एकी ले भी पाप कुराये ता तेसरे कठे खरा आ कि एक बड़ा चक्की रा पाट तेसरे गला मन्झ टांग्या जाए होर तेस जो समुद्रा मन्झ सट्टी दितेया जाए। "
MAT,18,7,संसारा रे कठे ये डरावणी गल ई कि लोका आपणा विस्वास खोई देणा! एह्ड़ा ता हमेसा हुन्दा रैंह्णां; पर तिन्हा लोका जो बौह्त सजा मिलणी! जिन्हां माह्णुंआं री वजहा ले लोका आपणा विस्वास खोई देणा।” 
MAT,18,8,"“अगर तेरा हाथ या पैर तेरे ले पाप कुराणे जो त्यार हुई जाए ता तिन्हा किन्हें पाप करणा बंद करी दे एथी तक कि अगर तुजो आपणे हाथ पैर काटणे पई जाए ता तिन्हा जो तू काटी दे। ताकि तू पाप नी करहे, दो हाथ या दो पैर रैहन्दे हुए तूजो अनंत नरका मन्झ पाणे ले ता तेरे कठे ये खरा आ कि, तू टूण्डा या लंगड़ा हुई किन्हें अनंत जिन्दगी मन्झ दाखल करहे होर परमेसरा साउगी रहे। "
MAT,18,9,"होर अगर तेरी हाख तुजो पाप कुराणे जो त्यार हुई जाए ता तेस हाखिया ले पाप करणा बंद करी दे, होर तुजो से हाख काढणी भी पई जाए ता तू एह्ड़ा ई कर। दो हाखिया हुंदे हुए तूजो नरका री आगा मन्झ पाए जाणे ले ता ये खरा आ कि तू काणा हुई किन्हें अनंत जिन्दगी मन्झ दाखल करहे।” "
MAT,18,10,"“देखा, तुस्से इन्हा छोटे बच्चे मन्झा ले केसी जो बेकार देख्या जाणदे; क्यूंकि हांऊँ तुस्सा किन्हें सच्च बोल्हा कि, स्वर्गा मन्झ तिन्हारे स्वर्गदूत मेरे स्वर्गीय बापू रे साम्हणें हमेसा हाजिर रैंहयां ऐें। "
MAT,18,11,क्यूंकि हांऊँ माह्णुंआं रा मह्ठा भटकिरे लोका जो बचाणे रे कठे आईरा। 
MAT,18,12,"तुस्से क्या समझ्हा ऐें? अगर केसी माह्णुं री सौ भेडा हो, होर तिन्हा मन्झा ले एक गुआई जाए, ता क्या तेस तिन्हा नड़िनूऐं जो प्हाड़ा पर छाडी किन्हें, तेस से गुआई री भेड नी तोप्णी? "
MAT,18,13,"होर अगर से गुआई री भेड तेस जो मिली जाए, ता हांऊँ तुस्सा किन्हें सच्च बोल्हा कि, तेस तिन्हा नड़िनूऐं भेडा रे कठे जो भटकीरी नी थी इतना खुस नी हूंणां, जितना कि एस्सा भेडा रे कठे खुस हूंणां। "
MAT,18,14,"एह्ड़ा ई तुस्सा रे बापू री जो स्वर्गा मन्झ आ ये इच्छा नी ई कि, इन्हा छोटे मन्झा ले एक भी नास हो।” "
MAT,18,15,"“अगर तेरा विस्वासी भाई तेरे बरखलाफ गुनाह करहे, ता जा होर कल्हे जे गलबात करी किन्हें तेस जो समझाई दे; अगर से तेरी सुणी किन्हें आपणे पापा जो मनी ले ता तैं आपणा भाई वापस जीती लेया। "
MAT,18,16,"होर अगर से तेरी नी सुणे, ता एक दो जणा जो आपणे साउगी लई जा, क्यूंकि मूसा री व्यवस्था रे मताबक हर एक सिकायत दो या तीन गुआहा रे ज्रीए सच्च साबित हूणा चहिए। "
MAT,18,17,"अगर से तिन्हारी भी नी सुणे, ता कलीसिया किन्हें बोली दे, पर अगर से कलीसिया री भी नी सुणे, ता तू तेसके एह्ड़ा व्यवहार करा जिहां तुस्से गैर-यहूदी होर चुंगी लैणे वाल्आ साहीं करहे।” "
MAT,18,18,"“हांऊँ तुस्सा किन्हें सच्च बोल्हा, जो कुछ तुस्से धरती पर बानघे, तेस स्वर्गा मन्झ बझी जाणा होर जो कुछ तुस्से धरती पर खोल्घे, तेस स्वर्गा मन्झ खुल्ही जाणा। "
MAT,18,19,"फेरी हांऊँ तुस्सा किन्हें बोल्हा, अगर तुस्सा मन्झा ले दो जण धरती पर केसी गल्ला जो एक मन हुई किन्हें मांगे, ता से मेरे बापू री तरफा ले जो स्वर्गा मन्झ आ तिन्हारे कठे हुई जाणी। "
MAT,18,20,क्यूंकि जेथी केथी दो या तीन लोक मेरे चेले हूंणे रे नाते कठे हुंहां ऐें तेथी हांऊँ तिन्हारे बीचा मन्झ हुंहां।” 
MAT,18,21,"तेबे पतरसे नेडे आई किन्हें, यीसू किन्हें बोल्या, “हे प्रभु, अगर मेरा विस्वासी भाई गुनांह करदा रहे, ता हांऊँ कितनी बारी तेस जो माफ़ करुं, क्या सात बारी?” "
MAT,18,22,"यीसूए तेस किन्हें बोल्या, “हांऊँ तुध किन्हें ये नी बोल्दा कि, सात बारी, पर साता ले सत्तर गुणा तक तेस जो माफ़ करा। "
MAT,18,23,इधी कठे स्वर्गा रा राज एस उदाहरणा साहीं आं। एक राजा था जिन्हें आपणे सेऊआदारा ले लेखा लैणा चाहेया। 
MAT,18,24,"जेबे से लेखा लैंदा लग्या, ता एक जण तेसरे साम्हणें ल्यान्देया जेस पर दस हजार तोड़े रा कर्ज था, जो से सेऊआदार कधी भी नी देई सक्दा था। "
MAT,18,25,"जेब्की चूकाणे रे कठे तेस वाले कुछ नी था, ता तेसरे राजे ये हुक्म दितेया कि ये होर एसरी लाड़ी होर एसरे बाल बच्चे होर एसरा सभ कुछ बेची दितेया जाए, होर से कर्जा चुकाई दितेया जाए।” "
MAT,18,26,"“तेबे तेसरे सेऊआदारे तेसरे पैरा पर पई किन्हें तेस ले अर्ज किती, होर बोल्या हे राजे, सब्र रख, मां सब कुछ चुकाई देणा। "
MAT,18,27,"तेबे सेऊआदारा रे राजे तेस पर तरस खाधी होर से छाडी दितेया, होर तेसरा कर्जा माफ़ करी दितेया। "
MAT,18,28,"पर जेबे से सेऊआदार बाहर निकल्या, ता तेसरे संगी सेऊआदारा मन्झा ले एक तेस जो मिल्या, जो तेसरा सौ ध्याड़े री मजदूरी रा कर्जदार था; तिन्हें से पकड़ेया होर तेसरा गला घुटेया, होर बोल्या, ‘जो कुछ तैं लईरा से मुंजो वापस देई दे।’ "
MAT,18,29,"एस्सा गल्ला पर तेसरा संगी सेऊआदार झुकी किन्हें, तेस ले अर्ज करदा लग्या कि, सब्र रख मां सभ चुकाई देणा। "
MAT,18,30,"पर से नी मन्या, पर तिन्हें जाई किन्हें से जेल्हा मन्झ पाई दितेया; ताकि जेबे तक से कर्जा नी चुकाए, तेबे तक से तेथी रहे। "
MAT,18,31,"तेसरे संगी सेऊआदार ये देखी किन्हें बौह्त दुआस हुए, होर तिन्हें जाई किन्हें आपणे राजे जो पूरा हाल दसी दितेया।” "
MAT,18,32,"“तेबे तेसरे राजे तेस जो सादी किन्हें तेस किन्हें बोल्या, ‘हे दुस्ट सेऊआदार,’ तैं मेरे ले बिनती किती, होर मैं तेरा पूरा कर्जा माफ़ करी दितेया? "
MAT,18,33,"इधी कठे जिहां मैं तेरे पर दया किती, होर तेरा कर्ज माफ़ कितेया तिहां ईं तुजो भी आपणे संगी सेऊआदारा पर दया करी किन्हें तेसरा कर्ज माफ़ करणा चहिए था। "
MAT,18,34,"होर राजे गुस्से मन्झ आई किन्हें तेस सेऊआदारा जो सजा देणे वाल्ऐ रे हाथा मन्झ सौंपी दितेया, ताकि जेबे तक से सारा कर्जा चुकाई नी दे, तेबे तक से तेथी रहे।” "
MAT,18,35,"“इंहां ईं अगर तुस्सा मन्झा ले हर एक आपणे विस्वासी भाई रे पाप मना ले माफ़ नी करघे, ता मेरे बापू जो स्वर्गा मन्झ आ, तेस तुस्सा साउगी भी एह्ड़ा ही करणा।” "
MAT,19,1,"जेबे यीसू ये गल्ला बोली चुक्या, ता से गलील जिल्ले ले चली गया, होर यहूदिया ईलाके रे यरदन दराऊआ रे पारली तरफ आया। "
MAT,19,2,"होर बौह्त बडी भीड़ तेसरे साउगी चली पई, होर तिन्हें तिन्हारे ब्मार लोक ठीक करी दिते। "
MAT,19,3,"तेबे फरीसी लोक तेसरी परखणी करणे रे कठे तेस वाले आई किन्हें पुछदे लगे, “क्या मूसा री व्यवस्था रे मताबक ये ठीक आ कि मर्ध आपणी लाड़ी जो केसी भी वजहा ले तलाक देई सक्हा?” "
MAT,19,4,"तेबे यीसूए जवाब दितेया, “क्या तुस्से नी पढ़ेया कि, जिन्हें स्यों बणाये, तिन्हें सृस्टी रे सुर्हूआता ले ई स्यों मर्ध होर जनानी बणाई।” "
MAT,19,5,"“होर बोल्या, ‘एस वजहा ले माह्णुंआं आपणे माऊ-बापू ले लग हुई किन्हें आपणी लाड़ी साउगी रैंह्णां, होर तिन्हा एक ही हूंणां।’” "
MAT,19,6,"एता कठे स्यों ऐबे दो नी, पर एक हूंणे। इधी कठे जेस जो परमेसरे जोड़िरा हो, तेस जो माह्णुं लग नी करहे। "
MAT,19,7,"फरीसी लोके यीसू किन्हें बोल्या, “फेरी मूसे ये किधियो तय कितेया कि, त्याग पत्र देई किन्हें तेस्सा जो छाडी दे?” "
MAT,19,8,"यीसूए तिन्हा किन्हें बोल्या, “तुस्से जिद्दी ऐ, एस वजहा ले मूसे नबिये तुस्सा जो आपणी लाड़ी जो तलाक देणे रा इज्जाजत दिती, पर सुर्हूआता मन्झ एह्ड़ा नी था। "
MAT,19,9,"होर हांऊँ तुस्सा किन्हें बोल्हा कि, जो कोई व्यभिचारा रे अलावा केसी वजहा ले आपणी लाड़ी जो तलाक देई किन्हें दूजी किन्हें ब्याह करहा, से व्यभिचार करहा। होर जो कोई तेस्सा तलाकसुदा किन्हें ब्याह करहा, से भी व्यभिचार करहा।” "
MAT,19,10,"चेले यीसू किन्हें बोल्या, “अगर मर्धा रा ज्नाने साउगी एह्ड़ा रिस्ता आ, ता ब्याह करणा ठीक नी आ।” "
MAT,19,11,"यीसूए तिन्हा किन्हें बोल्या, “सभ ये इन्हा गल्ला जो ग्रैहण नी करी सक्दे, सिर्फ स्यों ईं जिन्हा जो परमेसरे एह्ड़े जीणे रा दान दितिरा। "
MAT,19,12,"क्यूंकि कुछ नपुंसक एह्ड़े ऐें जो माऊआ रे गर्भा ले ई एह्ड़े जम्मे; होर कुछ नपुंसक एह्ड़े ऐें, जिन्हा जो माह्णुंऐ नपुंसक बणाया: होर कुछ नपुंसक एह्ड़े ऐें, जिन्हें स्वर्गा रे राज्या रे कठे आपणे आपा जो नपुंसक बणाई दितेया। जो इन्हा गल्ला जो समझी सका, से ही समझे।” "
MAT,19,13,"एक ध्याड़े कुछ माऊ-बापू आपणे बच्चेया जो यीसू वाले ल्याउंदे लगे, ताकि से तिन्हा पर हाथ रखी किन्हें तिन्हारे कठे प्रार्थना करहे। पर चेले तिन्हा माऊ-बापू जो बक्कदे लगे ताकि स्यों यीसू जो परेसान नी करहे। "
MAT,19,14,"पर यीसूए बोल्या, “बच्चेया जो मेरे वाले आऊणें देआ, होर इन्हा जो नांह नी करा। क्यूंकि स्वर्गा रा राज ऐहड़े लोका रा आ, जो बच्चे साहीं नम्र ऐें।” "
MAT,19,15,"होर से तिन्हारे सिरा पर हाथ रखी किन्हें आसरीवाद दितेया, होर तेथी ले चली गया। "
MAT,19,16,"एक माह्णुंऐ यीसू वाले आई किन्हें तेस ले सुआल कितेया, “हे गुरु अनंत जिन्दगी पाणे रे कठे हांऊँ क्या खरा काम करूं?” "
MAT,19,17,"यीसूए तेस किन्हें बोल्या, “तू मुंजो खरे कामा रे बारे मन्झ किधियो पूछ्हा? खरा ता एक ई आ। पर अगर तू अनंत जिन्दगी मन्झ दाखल हूंणां चाहां, ता हुक्म मन्या कर।” "
MAT,19,18,"तिन्हें माह्णुंऐ यीसू किन्हें बोल्या, “केहड़े हुक्म?” यीसूए बोल्या, “ये कि हत्या नी करणा, व्यभिचार न करणा, चोरी नी करणा, झूठी गुआही नी देणा; "
MAT,19,19,"आपणे माऊ-बापू री इज्जत करणा, आपणे पड़ोसी साऊगी आपणे साहीं प्यार रखा। ” "
MAT,19,20,"तिन्हें जुआने माह्णुंऐ यीसू किन्हें बोल्या, “ये सभ हुक्म ता हांऊँ मन्हां, एेबे मेरे अंदर क्या कमी ई?” "
MAT,19,21,"यीसूए तेस किन्हें बोल्या, “अगर तू सिद्ध हूंणां चाहां; ता जा, आपणा सभ कुछ बेची किन्हें गरीबा जो बांडी दे, होर आई किन्हें मेरा चेला बण, तेबे तूजो स्वर्गा मन्झ धन मिलणा।” "
MAT,19,22,"पर से जुआन ये गल सुणी किन्हें दुआस हुई किन्हें चली गया, क्यूंकि से बौह्त अमीर था होर बेचणा नी चाहन्दा था। "
MAT,19,23,"तेबे यीसूए आपणे चेले किन्हें बोल्या, “हांऊँ तुस्सा किन्हें सच्च बोल्हा कि, अमीरा रा स्वर्गा रे राजा मन्झ दाखल हूंणां बौह्त कठण आ। "
MAT,19,24,"हांऊँ तुस्सा किन्हें दबारा बोल्हा, ऊंटा रा सुई रे नाके मन्झा ले निकल्ना असान हुई सक्हा पर परमेसरा रे राजा मन्झ अमीरा रा दाखल हूंणां बौह्त कठण आ।” "
MAT,19,25,"ये सुणी किन्हें, चेले बौह्त हरान हुई किन्हें बोल्या, “अगर अमीरा रा परमेसरा रे राजा मन्झ दाखल हूंणां बौह्त कठण आ, फेरी केसरा उद्धार हुई सक्हा?” "
MAT,19,26,"यीसूए तिन्हा जो देखी किन्हें, बोल्या, “माह्णुंआं ले ता ये हुई नी सक्दा, पर परमेसरा ले सभ कुछ हुई सक्हा” "
MAT,19,27,"एता पर पतरसे तेस किन्हें बोल्या कि, “आस्से ता सभ कुछ छाडी किन्हें तेरे चेले बणी गईरे, ता आस्सा जो क्या मिलणा?” "
MAT,19,28,"यीसूए चेले किन्हें बोल्या, “हांऊँ तुस्सा किन्हें सच्च बोल्हा कि, नौंईं सृस्टी मन्झ जेबे मां माह्णुं रे मह्ठे आपणी महिमा री राजगद्दी पर बैठणा, ता तुस्सा भी जो मेरे चेले बणिरे, तुस्सा बारा राजगद्दी पर बैठी किन्हें इस्राएल देसा रे बारा गोत्रा रा न्याय करणा। "
MAT,19,29,"होर जेस केसिए घर-बार या भाई-बैहण या माऊ-बापू या बाल बच्चे या डोर्हीया मेरे चेले हूंणे रे नाते छाडी दितिरे, तिन्हा जो सौ गुणा मिलणा, होर तेस अनंत जिन्दगी रा अधिकारी हूंणां। "
MAT,19,30,पर बौह्त जो ऐबे खास हुन्घे तिन्हा बादा मन्झ खास नी हूंणां होर जो ऐबे खास नी ऐें तिन्हा बादा खास हूंणां।” 
MAT,20,1,"“स्वर्गा रा राज एस उदाहरणा साहीं आं, एक माल्क तड़के-तड़के बाहर निकल्या, ताकि आपणी अंगूरा रे बगीचे मन्झ मजदूर लगाए। "
MAT,20,2,"होर तिन्हें मजदूरा जो एक ध्याड़े री कमाई देणे रे बारे गल किती, होर तिन्हें स्यों आपणे अंगूरा रे बगीचे मन्झ काम करणे रे कठे भेजे।” "
MAT,20,3,"“होर से भ्यागा नाै बजे बाहर गया, होर तिन्हें कुछ मजदूरा जो बेकार खड़ीरे देख्या। "
MAT,20,4,"होर अंगूरा रे बगीचे रे माल्के मजदूरा किन्हें बोल्या, ‘तुस्से भी अंगूरा रे बगीचे मन्झ जाऊआ, मां तुस्सा जो ठीक मजदूरी देणी।’ होर स्यों भी जाई किन्हें बगीचे मन्झ काम करदे लगे। "
MAT,20,5,"होर से ध्याड़ीया रे तीन बजे दबारा बाहर गया, होर कुछ होर मजदूर भी तिहां ही कामा पर लगाये। "
MAT,20,6,"फेरी एक घंटा बाकि बचणे पर अंगूरा रे बगीचे रा माल्क पांज बजे दबारा बाहर गया। होर तिन्हें कुछ होर मजदूर भी बाहर खड़ीरे देखे। होर तिन्हें तिन्हा किन्हें बोल्या, ‘तूस्से पुरे ध्याड़े एथी बेकार किधियो खड़ीरे रहे?’ "
MAT,20,7,"तिन्हें माल्का किन्हें बोल्या, क्यूंकि आस्सा जो केसिए मजदूरी पर नी ल्गाया। अंगूरा रे बगीचे रे माल्के तिन्हा किन्हें बोल्या, ‘तुस्से भी अंगूरा रे बगीचे मन्झ जाई किन्हें काम करा।’” "
MAT,20,8,"“सांझ्के टैमा अंगूरा रे बगीचे रे माल्के आपणे भण्डारी किन्हें बोल्या, ‘मजदूरा जो साद होर जो बादा मन्झ आईरे मजदूर ये तिन्हा ले लई किन्हें पैहले वाल्ऐ मजदूरा तक सभी जो मजदूरी देआ।’ "
MAT,20,9,"होर जो पांज बजे आई किन्हें एक घंटे रे भरा रे कठे मजदूरी कितरी थी, जेबे स्यों आये, ता तिन्हा हर एकी जो पूरी एक ध्याड़े री कमाई दिती। "
MAT,20,10,"जो तड़के-तड़के आईरे थे, तिन्हें ये समझ्या कि, आस्सा जो ज्यादा मिलणा; पर तिन्हा जो भी एक ही ध्याड़े री मजदूरी री कमाई मिली। "
MAT,20,11,"होर जेबे तिन्हा जो तिन्हारी कमाई मिली, ता स्यों माल्का के सिकायत करदे लगे, "
MAT,20,12,"‘जो पांज बजे आईरे थे तिन्हें सिर्फ एक ई घंटा काम कितेया। होर आस्से जे पूरी ध्याड़ी रा भार चक्या होर चुभती गर्मी सैहन किती, तुस्से इन्हा जो आस्सा रे बराबर कमाई दिती।’ "
MAT,20,13,"पर बगीचे रे माल्के तिन्हा मन्झा ले एकी जो जवाब दितेया कि, ‘हे दोस्त, हांऊँ तुस्सा किन्हें कोई गलत नी कितेया; मैं तुस्सा साउगी एक पुरे ध्याड़े री मजदूरी री कमाई रे बारे मन्झ गल कितरी थी। "
MAT,20,14,"आपणी कमाई लेई किन्हें चली जा। मेरी इच्छा ये ई कि जितनी कमाई मैं तुजो दिती, तितनी ई कमाई मां तिन्हा जो भी देणी स्यों जे बादा मन्झ काम करणे रे कठे आईरे थे। "
MAT,20,15,मेरे वाले हक आ कि जिहां हांऊँ चाहाँ तिहां ही आपणे पैसे जो इस्तेमाल करूं। तुस्सा जो मेरे किन्हें जलन नी रखणी चहिए कि हांऊँ दूजे रे कठे उदार आ।’ 
MAT,20,16,"इधी कठे जेह्ड़े ऐबे खास हुन्घे तिन्हा बादा मन्झ खास नी हूंणां, होर जो ऐबे खास नी ऐें तिन्हा बादा मन्झ खास हूंणां।” "
MAT,20,17,"यीसू यरुस्लेम सैहरा जो जाणे रे टैमा बारा चेलेया जो सुनसान जगहा मन्झ लई गया, होर पैंडे मन्झ तिन्हा किन्हें बोल्दा लग्या। "
MAT,20,18,"“आस्से यरुस्लेम सैहरा जो जाहें, होर हाऊँ माह्णुं रा मह्ठा मुख्य याजका होर व्यवस्था स्खाणे वाल्ऐ रे हाथा पकड़ाई देणा, होर तिन्हा मुंजो मौता री सजा देणी। "
MAT,20,19,"होर तिन्हा हांऊँ अन्यजाति लोका रे हाथा मन्झ पकड़वाणा कि स्यों मेरा मजाक ड़ुआयें, होर मुंजो कोड़े मारणे, होर हांऊँ क्रूसा प्रयाल्हे चढ़ाई देणा, होर त्रीजे ध्याड़े मां मरिरे मन्झ ले जिउंदे हुई जाणा।” "
MAT,20,20,तेबे जब्दी री लाड़ी आपणे मह्ठे याकूब होर यहून्ना साउगी यीसू वाले आई होर तेसरे साम्हणें जांढू टेके होर से तेस ले कुछ मांग्दी लगी। 
MAT,20,21,"यीसूए तेस्सा किन्हें बोल्या, “तू क्या चाहीं?” जब्दी री लाड़िए यीसू किन्हें बोल्या, “ये बोल कि, मेरे ये दो मह्ठे तेरे राज्या मन्झ एक तेरे ओरली वखा जो होर दूजा तेरी परली वखा जो बैठे।” "
MAT,20,22,"यीसूए जवाब दितेया, “तुस्से नी जाणदे कि क्या मान्घा ऐें। जो दुखा रा डोंगा हांऊँ पीणे वाल्आ आ, क्या तुस्से पी सक्हा ऐें?” तिन्हें तेस किन्हें बोल्या, “हाँ आस्से पी सक्हा ऐें।” "
MAT,20,23,"यीसूए तिन्हा किन्हें बोल्या, “जो दुखा रा डोंगा हांऊँ पीणे वाल्आ आ, तुस्सा भी पीणा। पर तुस्सा जो आपणे ओरली वखा जो होर परली वखा जो बठयाल्णा मेरा काम नी आ। पर जिन्हारे कठे से जगहा त्यार किती गईरी, से तिन्हारे कठे ई।” "
MAT,20,24,"ये सुणी किन्हें, दसा रे दस चेले तिन्हा दुंहीं भाईया याकूब होर यहून्ना पर गुस्सा हुए। "
MAT,20,25,"यीसूए स्यों सभ आपु वाले सादे, होर तिन्हा किन्हें बोल्या, “तुस्से जाणहां ऐें कि, अन्यजाति लोका रे हाकम तिन्हा पर राज करहा ऐें। होर जो बडे ऐें, स्यों तिन्हा पर हक जताहें। "
MAT,20,26,"पर तुस्सा मन्झ एह्ड़ा नी हूंणां; एता रे बजाय जो कोई तुस्सा मन्झ बडा हूंणां चाहां, से तुस्सा रा सेऊआदार बणे। "
MAT,20,27,"होर तुस्सा मन्झ जो कोई मुखिया बणना चाहे, तेस जो दूजे रा गुलाम बणना जरूरी आ। "
MAT,20,28,"हांऊँ माह्णुं रा मह्ठा इधी कठे नी आईरा कि, मेरी सेऊआ किती जाए, पर इधी कठे आईरा कि, हांऊँ आपु दूजे री सेऊआ करूं, होर कईया रे छुटकारे रे कठे आपणी जान देऊँ।” "
MAT,20,29,"जेबे यीसू होर तेसरे चेले यरीहो सैहरा ले निकल्या करहा ऐें थे, ता एक बडी भीड़ तेसरे साउगी चली पई। "
MAT,20,30,"होर दो काणे, जो सड़का रे बाढे बैठिरे थे, तिन्हें ये सुणी किन्हें कि यीसू जाया करहा, स्यों चिंगी किन्हें बोल्दे लगे कि, “हे प्रभु, राजा दाऊदा रे मह्ठे (यीसू दाऊदा रे बंसा रा था), आस्सा पर दया कर।” "
MAT,20,31,"लोके स्यों प्रुआचे कि, चुप चाप रह, पर से होर भी ज्यादा चिंगी किन्हें बोल्या, “हे प्रभु, राजे दाऊदा रे मह्ठे, आस्सा पर दया कर।” "
MAT,20,32,"तेबे यीसूए खड़े हुई किन्हें, स्यों सादे, होर बोल्या, “तू क्या चाहां कि हांऊँ तेरे कठे करूं?” "
MAT,20,33,"तिन्हें तेस किन्हें बोल्या, “हे प्रभु, आस्से बस इतना चाहां कि हांऊँ देख्दा लगी जाऊं।” "
MAT,20,34,"यीसूए तरस खाई किन्हें तिन्हारी हाखिया छुही, होर स्यों झट पट देख्दे लगे; होर स्यों तेस साउगी रस्ते मन्झ चली पए। "
MAT,21,1,"जेबे यीसू होर तेसरे चेले यरुस्लेम सैहरा रे नेडे जैतूना रे प्हाड़ा पर बैतफगे गांऊँआं वाले आये, तेबे यीसूए दो चेले ये बोली किन्हें भेजे कि, "
MAT,21,2,"“आपणे साम्हणें रे गांऊँआं मन्झ जाऊआ, तेथी पुज्दे ई तुस्सा जो एक गधी बझीरी होर तेस्सा रा बच्चा मिलणा; तिन्हा जो खोल्ही किन्हें, मेरे वाले लई आऊआ। "
MAT,21,3,"अगर कोई कुछ पूछे, ता तुस्से बोल्या कि, प्रभु जो एसरी ज्रूरत ई: तेबे तेस से जल्दी ई भेजी देणा।” "
MAT,21,4,"ये इधी कठे हुआ कि, जो बचन नबिया रे ज्रीए बोल्या गईरा था, से पूरा हो कि, "
MAT,21,5,"“सिय्योन सैहरा री बेटी किन्हें ये ग्लाऊआ, ‘देख, तेरा राजा तेरे वाले आहूँआं; से नम्र आ होर गधे पर बैठिरा; बल्कि गधे रे बच्चे पर बैठिरा।’” "
MAT,21,6,"चेले जाई किन्हें तेहड़ा ई कितेया, जो यीसूए तिन्हा किन्हें ग्लाईरा था। "
MAT,21,7,"होर गधी होर तेस्सा रे बच्चे जो ल्याई किन्हें, तिन्हा पर आपणे कपड़े ब्छ्याये, होर यीसू तिन्हा पर बैठी गया। "
MAT,21,8,"होर बौह्त लोके आपणे कपड़े पैंडे मन्झ ब्छ्याये, होर लोके यीसू रा स्वागत करणे रे कठे डाला रे पांगे काटी किन्हें पैंडे मन्झ ब्छ्याये। "
MAT,21,9,"होर जो भीड़ तेसरे अगे-अगे चल्या करहा ई थी होर पीछे-पीछे आया करहा ई थी, चिंगी -चिंगी किन्हें बोल्हा ई थी कि, “राजे दाऊदा रे मह्ठे रे कठे परमेसरा री बड़ाई हो; धन्य आ से जो प्रभु रे अधिकारा ले आहूँआं, स्वर्गा मन्झ परमेसरा री बड़ाई हो।” "
MAT,21,10,"जेबे यीसू यरुस्लेम सैहरा मन्झ आया, ता सारे गांऊँआं मन्झ हलचल मची गयी, होर लोक ग्लान्दे लगे, “ये कुणहां?” "
MAT,21,11,"लोके बोल्या, “ये गलील जिल्ले रे नासरत गांऊँआं रा नबी यीसू आ।” "
MAT,21,12,"यीसूए परमेसरा रे मन्दरा मन्झ जाई किन्हें, स्यों सभ काढी दिते, जो मन्दरा मन्झ व्य्पारिये रा काम करेया करहा ऐें थे, तिन्हें ढब्बे रे लेण-देण करणे वाले री पीढ़िया पलटी दिती, होर कबूतर बेचणे वालेया री चौकिया उलट दिती। "
MAT,21,13,"होर यीसूए तिन्हा किन्हें बोल्या, “पवित्र सास्त्रा मन्झ लिखिरा कि, मेरा मन्दर प्रार्थना रा घर बोल्या जाणा, पर तुस्से ता ये डाकुआ रा अडा बणाई दितिरा।” "
MAT,21,14,"होर काणे होर लंगड़े, मन्दरा मन्झ तेस वाले आये, होर तिन्हें स्यों ठीक किते। "
MAT,21,15,"पर जेबे मुख्य याजके होर व्यवस्था स्खाणे वाल्ऐ यूँ चमत्कार, जो तिन्हें किते, होर मह्ठे जो मन्दरा मन्झ राजे दाऊदा रे मह्ठे रे कठे परमेसरा री बड़ाई हो, बोल्दे हुए देख्या, ता स्यों गुस्सा हुई किन्हें तेस किन्हें ग्लान्दे लगे, “क्या तू सुणहां कि ये क्या ग्लाहें?” "
MAT,21,16,"यीसू ये तिन्हा किन्हें बोल्या, “हां; क्या तुस्से ये कधी नी पढ़ेया कि: ‘बच्चे होर दूध पिन्दे बच्चे रे मुंहा ले तैं बड़ाई कुराई?’” "
MAT,21,17,"तेबे से तिन्हा जो छाडी किन्हें गांऊँआं रे बाहर बैतनिय्याह गांऊँआं जो गया, होर तेथी तिन्हें रात काटी। "
MAT,21,18,"भ्यागा तड़के जेबे यीसू यरुस्लेम सैहरा जो वापस आया करहा था, ता तेस जो भूख लगी। "
MAT,21,19,"होर अंजीरा रा एक हरा भरा डाल पैंडे रे बाढे देखी किन्हें यीसू तेस वाले गया, पर पातरा जो छाडी किन्हें कुछ फल नी मिल्या, तिन्हें अंजीरा रे डाला किन्हें बोल्या, “एेबे ले तुध मन्झ फेरी कधी फल नी लगणे।” होर अंजीरा रा डाल झट पट सुक्की गया। "
MAT,21,20,"ये देखी किन्हें चेले जो हरानी हुई, होर तिन्हें बोल्या, “ये अंजीरा रा डाल झट पट किहाँ सुक्की गया?” "
MAT,21,21,"यीसूए तिन्हा जो जवाब दितेया कि, “हांऊँ तुस्सा किन्हें सच्च बोल्हा, अगर तुस्से विस्वास रख्घे, होर सक नी करघे; तेबे ना सिर्फ ये करणा, जो एस अंजीरा रे डाला किन्हें कितेया गया; पर अगर तुस्से एस प्हाड़ा किन्हें बोल्ह्गे कि पठ्ही जा, होर समुद्रा मन्झ पई जा, ता से हुई जाणा। "
MAT,21,22,होर जो कुछ तुस्से प्रार्थना मन्झ विस्वास करी किन्हें मान्घगे से सभ तुस्सा जो मिलणा।” 
MAT,21,23,"यीसू मन्दरा जाई किन्हें उपदेस देई करेया करहा था कि मुख्य याजके होर लोका रे यहूदी मुखिये तेस वाले आई किन्हें पूछेया, “तू ये काम केस हका किन्हें करहा? होर तुजो ये हक कुने दितेया?” "
MAT,21,24,"यीसूए तिन्हा जो जवाब दितेया कि, “हांऊँ भी तुस्सा ले एक गल पूछ्हा; अगर से तुस्से मुंजो दस्घे, ता मां भी तुस्सा जो दसणा कि, ये काम हांऊँ केस हका ले करहा। "
MAT,21,25,"यहून्ना बपतिस्मा देणे वाल्ऐ जो बपतिस्मा देणे रा हक कुने दितेया? ये हक परमेसरा री वखा ले था या माह्णुं वखा ले था?” तेबे स्यों आपु मन्झ बैहस करदे लगे कि, “अगर आस्से बोलिए कि परमेसरा री वखा ले, तेबे तेस आस्सा किन्हें बोलणा कि तुस्से विस्वास कि नी कितेया? "
MAT,21,26,"होर अगर आस्से बोलिए कि, ‘माह्णुं वखा ले’ ता आस्सा जो भीड़ा रा डर आ, क्यूंकि स्यों सभ यहून्ना बपतिस्मा देणे वाल्ऐ जो नबी मन्हां ऐें थे।” "
MAT,21,27,"होर तिन्हें यीसू जो जवाब दितेया कि, “आस्से नी जाणदे।” तिन्हें भी तिन्हा किन्हें बोल्या, “ता मां भी तुस्सा जो नी दसणा कि, ये काम हांऊँ केस हका ले करहा।” "
MAT,21,28,"“तुस्से एस उदाहरणा ले क्या समझ्हा ऐें? केसी माह्णुं रे दो मह्ठे थे; तिन्हें पैहले माह्णुं वाले जाई किन्हें बोल्या, ‘मह्ठेया आज अंगूरा रे बगीचे मन्झ जाई किन्हें काम कर।’ "
MAT,21,29,"तिन्हें जवाब दितेया, मां नी जाणा, पर बादा मन्झ से पछताई किन्हें चली गया। "
MAT,21,30,"फेरी दूजे माह्णुं वाले जाई किन्हें तिन्हें तेह्ड़ा ई बोल्या, तिन्हें जवाब दितेया, ‘ठीक आ, हांऊँ जाहाँ,’ पर से नी गया। "
MAT,21,31,"इन्हा दुंहीं मन्झा ले कुने बापू री इच्छा पूरी किती?” तिन्हें बोल्या, “पैहले माह्णुंऐ।” यीसूए तिन्हा किन्हें बोल्या, “हांऊँ तुस्सा किन्हें सच्च बोल्हा कि, चुंगी लैणे वाल्ऐ होर वेस्या तुस्सा ले पैहले परमेसरा रे राजा मन्झ दाखल हूंणां। "
MAT,21,32,"हांऊँ तुस्सा किन्हें इधी कठे बोल्हा क्यूंकि यहून्ना बपतिस्मा देणे वाल्ऐ जेबे तुस्सा जो दसेया कि कियां धार्मिकता री जिन्दगी जिणी, पर तुस्से तेसरा विस्वास नी कितेया। पर वेस्या होर चुंगी लैणे वाल्ऐ तेसरा विस्वास कितेया। होर तुस्से एतो देखदे हुए भी पाप करणा नी छाडे होर ना तेस पर विस्वास कितेया।” "
MAT,21,33,"“एक होर उदाहरण सुणां: एक जमीना रा माल्क था, जिन्हें अंगूरा रा बगीचा ल्गाया, होर तेता रे चारो तरफ बाड़ ल्गाया। होर अंगूरा रा रस काढणे रे कठे एक गड्ढा खणेया, होर उचा टापरा बणाया होर किसान जो तेता रा ठेका देई किन्हें परदेसा जो चली गया। "
MAT,21,34,फेरी अंगूर काढणे रा टैम आया ता तिन्हें माल्के तेता रा फल काढणे रे कठे आपणा एक नौकर किसाना वाले भेज्या। 
MAT,21,35,"पर किसाने तेसरे नौकर पकड़े, कई पिटे, होर कई मारी दिते; होर कईया जो पात्थर मारे। "
MAT,21,36,"फेरी तिन्हें होर भी नौकर भेजे, जो पैहले ले ज्यादा थे; होर किसाने तिन्हा साउगी भी तेह्ड़ा ई कितेया। "
MAT,21,37,"पर बादा मन्झ तिन्हें आपणा बेटा तिन्हा वाले ये सोची किन्हें भेज्या कि, तिन्हा मेरे बेटे री इज्जत ज्रूर करणी। "
MAT,21,38,"पर किसाने मह्ठे जो देखी किन्हें आपु मन्झ बोल्या ये ता वारिस आ, आऊआ, आस्से एस जो मुकाई देहां ऐें, होर एसरी जमीन-जायदाद लई लैंहां ऐें। "
MAT,21,39,होर तिन्हें से पकड़ेया होर अंगूरा रे बगीचे ले बाहर काढी किन्हें मारी दितेया। 
MAT,21,40,"इधी कठे जेबे अंगूरा रे बगीचे रे माल्का आऊंणा, ता तेस तिन्हा किसाना साउगी क्या करणा?” "
MAT,21,41,"तिन्हें तेस किन्हें बोल्या, “तेस स्यों बुरे लोक बुरी तरहा ले नास करी देणे; होर तेस अंगूरा रे बगीचा रे ठेका होरी किसाना जो देई देणा, जिन्हा टैमा पर तेस जो अंगूरा रा फल देआ करणा।” "
MAT,21,42,"यीसूए तिन्हा किन्हें बोल्या, “क्या तुस्से कधी पवित्र सास्त्रा मन्झ ये नी पढ़ेया कि: ‘जेस पात्थरा जो मिस्त्रिये बेकार जाणेया, से ई कुणे रा खास पात्थर बणी गया; ये प्रभु री तरफा ले हुएआ, होर ये देखी किन्हें आस्सा जो हरानी हूंहाँ ईं।’ "
MAT,21,43,"इधी कठे हांऊँ तुस्सा किन्हें बोल्हा कि, परमेसरा रा राज तुस्सा मन्झा ले दूर करी दितेया जाणा; होर एह्ड़ी जाति रे लोका जो दितेया जाणा जो तेता रा फल ल्याए। "
MAT,21,44,"होर जेस एस पात्थरा पर पऊणा, तेस चकनाचूर हुई जाणा, होर जेस पर तेस पऊणा, तेस से पीसी किन्हें रखी देणा।” "
MAT,21,45,मुख्य याजक होर फरीसी लोक तेसरे उदाहरणा जो सुणी किन्हें समझी गये कि से आस्सा रे बारे मन्झ बोल्हा। 
MAT,21,46,"होर तिन्हें से पकड़वाणा चाहेया, पर स्यों लोका ले डरी गये, क्यूंकि स्यों यीसू जो नबी मन्ना ऐें थे। "
MAT,22,1,एता पर यीसू दबारा तिन्हा किन्हें उदाहरणा मन्झ बोल्दा लग्या। 
MAT,22,2,“स्वर्गा रा राज एस उदाहरणा साहीं आं। एक राजे आपणे मह्ठे रा ब्याह कितेया। 
MAT,22,3,"होर तिन्हें आपणे सेऊआदार भेजे, ताकि स्यों सादिरे लोका जो ब्याहा री धामा मन्झ सादे, पर तिन्हें आऊंणा नी चाहेया। "
MAT,22,4,"फेरी तिन्हें होर कई सेऊआदार ये बोली किन्हें भेजे कि, सादिरे लोका किन्हें बोला, ‘हांऊँ धाम त्यार करी चुकिरा, होर मेरे बोल्ह्द होर पाली रे पसु धामा रे कठे काटी जाई चुकिरे, होर सभ कुछ त्यार आ, ब्याह री धामा मन्झ आऊआ।’ "
MAT,22,5,"पर तिन्हें ब्याह मन्झ आऊंणा नी चाहेया। होर कोई आपणी डोहर्रिया जो चली गया, कोई आपणे व्यापारा जो चली गये। "
MAT,22,6,होर बाकि बचिरे लोके राजे रे सेऊआदार पकड़े होर तिन्हारी बेज्जती किती होर स्यों मारी दिते। 
MAT,22,7,"तेबे राजे ये सुणेया ता राजे जो गुस्सा आया, होर तिन्हें आपणी सेना भेजी किन्हें तिन्हा हत्यारे रा नास करी दितेया, होर तिन्हारे गांऊँ फूकी दिते। "
MAT,22,8,"तेबे राजे आपणे बाकि सेऊआदार किन्हें बोल्या, ‘ब्याहा रा धामा ता त्यार आ, पर सादिरे रे लोक लायक नी ठैहरे। "
MAT,22,9,"इधी कठे चौराहे पर जाऊआ, होर जितने लोक तुस्सा जो मिले, सभी जो ब्याह री धामा मन्झ सादा।’ "
MAT,22,10,"तेबे तिन्हें सेऊआदार सड़का पर जाई किन्हें बुरे लोक, खरे लोक, जितने लोक मिले, सभ कठ किते, होर ब्याहा रा घर प्रौह्णे किन्हें भर्ही गया।” "
MAT,22,11,"“जेबे राजा प्रौह्णे जो देखणे रे कठे अंदर आया, ता तिन्हें तेथी एक माह्णुं देख्या, जिन्हें स्यों कपड़े नी पैहनी रे थे जेह्ड़े ब्याह मन्झ आईरे प्रौह्णेया जो पैन्ह्णे रे कठे दितरे थे। "
MAT,22,12,"राजे तेस ले पूछेया, ‘हे दोस्त; तू ब्याहा रे कपड़े पैहने बगैर एथी किधियो आईरा?’ होर से चुप रेहा होर कुछ नी बोल्या। "
MAT,22,13,"तेबे राजे आपणे सेऊआदारा किन्हें बोल्या, ‘एसरे हाथ पैर बान्ही किन्हें एस जो बाहर नह्यारे मन्झ सट्टी देआ, तेथी रोणा होर दांत पिसणा हुणा।’ "
MAT,22,14,क्यूंकि सादे गईरे ता बौह्त ऐें पर चुनिरे थोह्ड़े ऐें।” 
MAT,22,15,"तेबे फरीसी लोके जाई किन्हें आपु मन्झ सलाह किती कि, तेस जो किहाँ गल्ला मन्झ फसाए। "
MAT,22,16,"होर तिन्हें राजा हेरोदेसा रा साथ देणे वाल्ऐ लोका साउगी आपणे कुछ चेले तेस वाले ये बोलणे रे कठे भेजे कि, “हे गुरु, आस्से जाणहां ऐें कि, तू सच्चा आ, होर परमेसरा री गल्ला सच्चाई किन्हें स्खाहां, होर केसी री परवाह नी करदा। क्यूंकि तू माह्णुं रा मुंह देखी किन्हें गल्ला नी करदा। "
MAT,22,17,"इधी कठे तू आस्सा जो दस कि तू क्या समझ्हा, महाराजे जो कर देणा ठीक आ कि नी?” "
MAT,22,18,"यीसूए तिन्हारी दुस्टता जाणी किन्हें बोल्या, “हे पाखंडियो, मुंजो किधियो परखदे लगिरे? "
MAT,22,19,"चुंगी देणे रा रोम देसा रा सिक्का मुंजो दसा।” तेबे स्यों तेस वाले एक सिक्का लई आये, जेसरी कीमत एक ध्याड़े री मजदूरी रे बराबर ई। "
MAT,22,20,"यीसूए तिन्हा किन्हें बोल्या, “ये सिक्के मन्झ रूप होर नांऊँ केसरा?” "
MAT,22,21,"तिन्हें यीसू किन्हें बोल्या, “ये रूप होर नांऊँ महाराजे रा।” तेबे यीसूए तिन्हा किन्हें बोल्या, “जो महाराजे रा आ, से महाराजे जो देआ, होर जो परमेसरा रा आ, से परमेसरा जो देआ।” "
MAT,22,22,"ये सुणी किन्हें स्यों हरान हुए, होर स्यों तेस जो छाडी किन्हें चली गये। "
MAT,22,23,"तेस ई ध्याड़े, कुछ सदूकी लोक बोल्हा ऐें कि मरणे वाल्ऐ रा जी उठणा नी हुंदा, स्यों यीसू वाले आये, होर तिन्हें तेस ले पूछेया कि, "
MAT,22,24,"“हे गुरु, मूसे नबिये बोलिरा था कि, अगर केसी रा भाई बगैर बच्चे मरी जाए, होर तेसरी लाड़ी पीछे रही जाए, ता तेसरा भाई तेसरी लाड़ी किन्हें ब्याह करी ले होर आपणे भाई रे कठे बच्चे पैदा करहे। "
MAT,22,25,"उदाहरणा रे कठे, सात भाई थे, पैहला भाई ब्याह करी किन्हें मरी गया, होर बच्चे नी हूंणे री वजहा ले तेसरे भाईये तेसरी लाड़ी किन्हें ब्याह करी लेया। "
MAT,22,26,"इंहां ईं दूजे होर त्रीजे भाईये भी कितेया, होर साता रे सात भाईया तक एह्ड़ा ई हुआ। "
MAT,22,27,सभी ले बादा मन्झ से ज्नाने भी मरी गई। 
MAT,22,28,"मरिरे मन्झा ले जी उठणा ले बाद, से जन्नानी तिन्हा साता भाईया मन्झा ले केसरी लाड़ी हूणीं?” "
MAT,22,29,"यीसूए तिन्हा जो जवाब दितेया कि, “तुस्से पवित्र सास्त्र होर परमेसरा री सामर्थ नी जाणदे, होर ये ही तुस्सा री गलती ई। "
MAT,22,30,"क्यूंकि जिउंदे हूंणे पर ब्याह सादी नी हूणीं, पर तिन्हा स्वर्गा मन्झ परमेसरा रे स्वर्गदूता साहीं हूंणां। "
MAT,22,31,पर मरिरे मन्झा ले जिउंदे हूंणे रे बारे मन्झ क्या तुस्से ये बचन नी पढ़ेया जो परमेसरे तुस्सा किन्हें बोल्या। 
MAT,22,32,"कि हांऊँ अब्राहमा रा परमेसर, होर इसहाका रा परमेसर, होर याकूबा रा परमेसर आ? से मरिरे या रा परमेसर नी आ, पर जिउंदेया रा परमेसर आ।” "
MAT,22,33,ये सुणी किन्हें लोक तेसरे उपदेसा ले हरान हुए। 
MAT,22,34,"जेबे फरीसी लोके सुणेया कि, यीसूए सदूकी लोका रा मुंह बन्द करी दितेया; ता स्यों कठे हुये। "
MAT,22,35,"होर तिन्हा मन्झा ले एकी व्यवस्था स्खाणे वाल्ऐ परखणे रे कठे, तेस ले पूछेया। "
MAT,22,36,"“हे गुरु, मूसा री व्यवस्था मन्झ कुण जे हुक्म बडा आ?” "
MAT,22,37,"यीसूए तेस किन्हें बोल्या, “तू परमेसर आपणे प्रभु साउगी आपणे सारे मन होर आपणे सारे प्राण होर आपणे सारी बुद्धि किन्हें प्यार रख। "
MAT,22,38,बडा होर खास हुक्म ता ये ई आ। 
MAT,22,39,"होर तेस साहीं ये दूजा हुक्म भी हाया कि, तू आपणे पड़ोसी किन्हें आपणे साहीं प्यार रख। "
MAT,22,40,ये ई दो हुक्म सारी मूसा री व्यवस्था होर नबिया रा आधार आ।” 
MAT,22,41,"जेबे फरीसी लोक कठे थे, यीसूए तिन्हा ले पूछेया कि, "
MAT,22,42,"“मसीह रे बारे मन्झ तुस्से क्या समझ्हा ऐें? से केसरा मह्ठा?” तिन्हें तेस किन्हें बोल्या, “राजा दाऊदा रा मह्ठा।” "
MAT,22,43,"तिन्हें तिन्हा ले पूछेया, “ता राजा दाऊदे आत्मा मन्झ हुई किन्हें तेस जो प्रभु कि बोल्हा आ कि, "
MAT,22,44,"‘प्रभुए, मेरे प्रभु किन्हें बोल्या, मेरे सीधी तरफ बैठ, जेबे तक कि हांऊँ तेरे सभ दुस्मणा जो हराई नी दूं। तेबे तक तू मेरी सीधी तरफ बैठिरे रैह होर आदर पा।’ "
MAT,22,45,"जेबे राजा दाऊद तेस जो प्रभु बोल्हा, ता से तेसरा मह्ठा किहाँ बणेयां?” "
MAT,22,46,"कोई भी तेसरे जवाबा मन्झ एक भी गल नी बोली सकेया, पर तेस ध्याड़े ले केसी जो तेस ले कुछ होर पूछणे री हिम्मत नी हुई। "
MAT,23,1,"यीसूए भीड़ा रे लोका होर आपणे चेले किन्हें बोल्या, "
MAT,23,2,“व्यवस्था स्खाणे वाल्ऐ होर फरीसी लोक मूसा री व्यवस्था जो अधिकारा किन्हें स्खाणे रे कठे माहिर ये; 
MAT,23,3,"इधी कठे स्यों तुस्सा किन्हें जो कुछ बोले तेह्ड़ा ई करेया, होर मन्या। पर तिन्हा साहीं काम देख्या करदे, क्यूंकि स्यों बोल्हा ऐें ता जरुर ऐें पर करदे नी। "
MAT,23,4,स्यों आपणे कई किस्मा रे हुकमा जो माह्णुं रे खऊये पर रख्हा ऐें जो तिन्हारे कठे गर्के बजना साहीं आ। पर स्यों आपु तेता जो मनणे रे कठे कोसिस भी नी करदे। 
MAT,23,5,"स्यों आपणे सारे काम लोका जो दसणे रे कठे करहा ऐ: स्यों आपणे ताबीज (स्यों पट्टिया पर पवित्र सास्त्र जो लिखी किन्हें आपणे माथे होर बाहिंयां पर बान्हा ऐें थे) चौड़े करहा ऐें, होर आपणे कपड़े री झालरा बडी करहा ऐें। "
MAT,23,6,"होर धामा मन्झ खास-खास जगहा, होर यहूदी सभा मन्झ खास-खास आसना मन्झ बैठणा पसंद करहा ऐें। "
MAT,23,7,होर बजारा मन्झ नमस्कार होर माह्णुं रे बीचा मन्झ गुरु बणना तिन्हा जो खरा लग्हा। 
MAT,23,8,"पर, तुस्से गुरु देख्या बणदे, क्यूंकि तुस्सा रा एक ई गुरु आ: होर तुस्से सारे भाई बैहण एक ऐें। "
MAT,23,9,"होर धरती पर केसी जो आपणा बापू (लोक धार्मिक अगुवे जो होर महान गुरुआ जो बापू बोल्हा ऐें थे) देख्या बोल्दे, क्यूंकि तुस्सा रा एक ई बापू आ, होर जो स्वर्गा मन्झ परमेसर आ से ही तुस्सा रा आत्मिक बापू आ। "
MAT,23,10,"होर तुस्से माल्क भी देख्या कैहलांदे, क्यूंकि मसीह तुस्सा रा एक ई माल्क आ। "
MAT,23,11,"जो तुस्सा मन्झ बडा हो, से तुस्सा रा सेवक बणे। "
MAT,23,12,"जो कोई आपणे आपा जो बडा बणाहंगा, से छोटा कितेया जाणां। होर जो कोई आपणे आपा जो छोटा बणान्घा, से बडा कितेया जाणा।” "
MAT,23,13,"हे व्यवस्था स्खाणे वाल्ऐ होर फरीसी लोको तुस्से पाखंडी ऐें, तुस्सा जो बौह्त सजा मिलणी! तुस्से माह्णुं रे कठे स्वर्गा रे राजे रे दुराजे बन्द करहा ऐें। तुस्से ना ता आपु ई तेस मन्झ दाखल हुंहां ऐें, होर ना तेस मन्झ होरी जो दाखल हूंणां देहां ऐें। "
MAT,23,14,"हे पाखंडी व्यवस्था स्खाणे वाल्ऐ होर फरीसी लोको, तुस्सा जो बौह्त सजा मिलणी! तुस्से विधवा जो ठगी किन्हें तिन्हारे घर-बार होर जायदाद आपणे कठे लई लैंहां ऐें, होर दिखावे रे कठे बड़ी देरा तक प्रार्थना करदे रैंहयां ऐें। इधी कठे परमेसरा तुस्सा जो सजा देणी। "
MAT,23,15,"“हे पाखंडी व्यवस्था स्खाणे वाल्ऐ होर फरीसी लोको तुस्सा जो बौह्त सजा मिलणी! तुस्से एक आदमी जो आपणे पन्था मन्झ ल्याऊणे रे कठे समुद्र होर धरती जो पार करी किन्हें दूर-दूर चली जाहें, होर जेबे से तेस पन्था मन्झ आई जाहाँ, ता तुस्से तेस जो आपणे ले दो गुणा नरका रे भागी बणाई देहां ऐें।” "
MAT,23,16,"“हे काणे अगुवो, तुस्सा जो बौह्त सजा मिलणी, जो बोल्हा ऐें कि अगर कोई मन्दरा री कसम खाये ता कुछ नी आ, पर अगर कोई मन्दरा रे सोने री कसम खाए ता तेस कस्मा जो मनणा जरूरी आ। "
MAT,23,17,"हे नर्क्कलेयो, होर काणेयो, कुण बडा आ, सोना या से मन्दर जेस ले सोना पवित्र हुंहां? "
MAT,23,18,"फेरी बोल्हा ऐें कि अगर कोई बेदी री कसम खाए ता कुछ नी आ, पर जो भेंट बेदी पर ई, अगर कोई तेता री कसम खाए ता से आपणी कस्मा किन्हें बन्धी गया। "
MAT,23,19,"हे काणेयो, कुण बडा आ भेंट या बेदी, जेस ले भेंट पवित्र हुंहां ईं? "
MAT,23,20,"इधी कठे जो बेदी री कसम खाहां, से तेस्सा बेदी री, होर तेता पर रखिरी चीजा री कसम खाहां। "
MAT,23,21,"होर जो मन्दरा री कसम खाहां, से मन्दरा री होर मन्दरा मन्झ रैहणे वाली चीजा री भी कसम खाहां। "
MAT,23,22,"होर जो स्वर्गा री कसम खाहां, से परमेसरा री राजगद्दी री होर तेता पर बैठणे वाल्ऐ परमेसरा री भी कसम खाहां।” "
MAT,23,23,"“हे पाखंडी व्यवस्था स्खाणे वाल्ऐ, होर फरीसी लोको, तुस्सा जो बौह्त सजा मिलणी! तुस्से पदीने होर सूम्फ होर जीरे रा दस्वांस देहां ऐें। पर तुस्से मूसा री व्यवस्था री जरूरी गल्ला जिहां कि न्याय, दया होर विस्वास छाडी दितिरा। करणा ता एह्ड़ा चहिए था, तुस्सा जो दस्वांस ता देंदे रेहणा चहिए, पर तुस्से व्यवस्था री जरूरी गल्ला जो भी नजरअंदाज करी दे। "
MAT,23,24,"हे काणे अगुवो, तुस्से पाणी पींदे टैमा बड़े ध्याना किन्हें मच्छरा जो ता छाणी देहां ऐें केतकी तुस्से तेता जो निगली नी लो, पर परमेसरा री व्यवस्था री जरूरी गल्ला जो टाल्ई देहां ऐें जो तुस्सा रे कठे ऊंटा जो निगल्ने रे बराबर आ।” "
MAT,23,25,"“हे पाखंडी व्यवस्था स्खाणे वाल्ऐ, होर फरीसी लोको, तुस्सा जो बौह्त सजा मिलणी! तुस्से तिन्हा भांडेया साहीं ऐ, जो बाहरा ले साफ होर अंदरा ले गंदे। तुस्से लोका साम्हणें आपणे आपा जो ता धर्मी दस्हा ऐें, पर तुस्सा रा मन न्ह्यारे मन्झ आ, होर आपणे आपु पर काबू नी रखदे। "
MAT,23,26,"हे काणे फरीसी लोको, पैहले कौली होर थालू अंदरा ले मांजा ताकि स्यों बाहरा ले भी साफ हो।” "
MAT,23,27,"“हे पाखंडी व्यवस्था स्खाणे वाल्ऐ लोको, होर फरीसी लोको, तुस्सा जो बौह्त सजा मिलणी! तुस्से चुना कितरी कब्रा साहीं ऐें जो ऊपरा ले ता खरे सुझ्हा ऐें, पर अंदरा ले मरिरे रे हाड़के किन्हें होर सभ किस्मा री गंदगी किन्हें भर्हिरे। "
MAT,23,28,"इंहां ईं तुस्से भी तिन्हा कब्रा साहीं ऐें, जेबे लोक तुस्सा जो देख्हा ऐें, स्यों सोच्हा ऐें कि तुस्से धर्मी ऐें, पर अंदरा ले तुस्से पाखंडी होर परमेसरा रे हुक्म नी मनणे रा पाप करहा ऐें।” "
MAT,23,29,"“हे पाखंडी व्यवस्था स्खाणे वाल्ऐ ओ, होर फरीसी लोको, तुस्सा जो बौह्त सजा मिलणी, तुस्से नबिया री कब्र स्जाहें जिन्हा जो तुस्सा रे बापदादे मारी दितरा था होर धार्मिक लोका जो सम्मान देणे रे कठे कब्र बणाहें। "
MAT,23,30,"होर बोल्हा ऐें कि, अगर आस्से आपणे बापदादा रे टैमा मन्झ हुन्दे ता नबिया रा खून करणे मन्झ तिन्हारे साझीदार नी हुन्दे। "
MAT,23,31,"एता ले ता तुस्से आपणे खिलाफ ई गुआही देहां ऐें कि, होर तुस्से तिन्हारे बंस ऐें जिन्हें जे नबिया री हत्या कितरी। "
MAT,23,32,होर हांऊँ जाणा कि तुस्से आपणे बापदादा रे पापा रा घड़े भरी देणे। 
MAT,23,33,"तुस्से लोक जैहर्ले कीड़े रे बच्चे साहीं ऐें, तुस्सा नरका रे दण्डा ले नी बचणा। "
MAT,23,34,"इधी कठे मां तुस्सा वाले नबी होर बुद्धिमान होर व्यवस्था स्खाणे वाल्ऐ भेजणे। होर तुस्सा तिन्हा मन्झा ले कुछ लोक मारी देणे, होर दूजे लोक क्रूसा प्रयाल्हे चढ़ाणें। होर कुछ लोका जो आपणी यहूदी सभा मन्झ कोड़े मारणे, होर एक गांऊँआं ले दूजे गांऊँआं तक तिन्हारा पीछा करदे रैंह्णां। "
MAT,23,35,"ताकि धर्मी माह्णुं हाबिला ले लई किन्हें बिरिक्याहा रे मह्ठे जकरयाह नबी तक, जेस जो तुस्से मन्दरा होर बेदी रे बीचा मन्झ मारी दितिरा था। होर जितने धर्मी लोका रा खून धरती पर बहाया गईरा, तुस्सा तिन्हारी मौता रे जिम्मेदार खुद हूंणां। "
MAT,23,36,"हांऊँ तुस्सा किन्हें सच्च बोल्हा, ये सारी खूना री सजा एस्सा पीढ़ी रे लोका पर आई जाणी।” "
MAT,23,37,"“हे यरुस्लेम सैहर रे लोको, हे यरुस्लेम सैहर रे लोको! तुस्से पैहल्के नबी मारी दिते, होर जो तुस्सा वाले भेजे गये, तिन्हा जो पत्थरवाह कितेया। कितनी बारी मैं चाहेया कि जिहां कुकड़ी आपणे बच्चे जो आपणे फान्खा हेठ कट्ठा करहा ई, तिहां ईं हांऊँ भी तेरे लोका जो बचाऊं, पर तुस्से एह्ड़ा नी चाहेया। "
MAT,23,38,तुस्सा रा घर तुस्सा रे कठे पूरी तरहा ले उजड़ी जाणा। 
MAT,23,39,"इधी कठे हांऊँ तुस्सा किन्हें बोल्हा कि, एेबे ले जेबे तक तुस्सा नी बोलणा कि, धन्य आ से, जो प्रभु रे अधिकारा ले आहूँआं, तेबे तक तुस्सा हांऊँ दबारा नी देखणा।” "
MAT,24,1,"जेबे यीसू मन्दरा ले निकली किन्हें जाया करहा था, ता तेसरे चेले तेस जो मन्दरा री रचना दसणे रे कठे तेस वाले आये। "
MAT,24,2,"यीसूए तिन्हा किन्हें बोल्या, “क्या तुस्से ये सभ नी देखदे? हांऊँ तुस्सा किन्हें सच्च बोल्हा, एता मन्झ एक पात्थर भी नी बचणा, क्यूंकि एक-एक पात्थर ढाली दितेया जाणा होर सभ कुछ नास हुई जाणा।” "
MAT,24,3,"होर जेबे यीसू जैतूना रे प्हाड़ा पर बैठीरा था, ता चेले लग जे तेस वाले आई किन्हें बोल्या, “आस्सा किन्हें बोल कि ये गल्ला कधी हूणीं? होर तुस्सा रे आऊणें रा, होर संसारा रे खत्म हूंणे रा क्या चिन्ह हूंणां?” "
MAT,24,4,"यीसूए तिन्हा जो जवाब दितेया, “चतन्न रैहया! कि कोई तुस्सा जो ना भरमाए। "
MAT,24,5,"क्यूंकि बौह्त लोका एह्ड़ा करणा तिन्हा मेरे अधिकारा मन्झ आऊंणा, होर तिन्हा बोलणा कि, ‘हांऊँ मसीह आ,’ होर तिन्हा बौह्त लोक भरमाणे। "
MAT,24,6,"होर तुस्से लड़ाई, होर लड़ाईया री गल्ला सुणघे, डरदे देख्या क्यूंकि इन्हारा हूंणां जरूरी आ, पर तेस टैम अंत नी हूंणां। "
MAT,24,7,"क्यूंकि एक जातिया दूजी जाति रे बरखलाफ, होर एक राज्या दूजे राज्या रे बरखलाफ लड़ाई करणी, होर कई जगहा पर हिलण हूंणे, होर अकाल पौऊणे। "
MAT,24,8,ये सभ गल्ला पीड़ा री सुर्हूआत हूणीं। 
MAT,24,9,"तेबे जेह्ड़े तुस्सा रे बरखलाप एे, दुःख देणे रे कठे तुस्से पकड़वाणे, होर तुस्से मारी देणे होर तुस्से मेरे पर विस्वास रख्हा ऐें इधी कठे सभी जातिया रे लोका तुस्सा किन्हें बैर करणा। "
MAT,24,10,"होर तेबे कईया विस्वास करना छाडी देणा, होर एक दूजे किन्हें बैर रखणा। "
MAT,24,11,"होर कई झूठे नबी आऊंणा, होर कई भरमाणे। "
MAT,24,12,होर पाप बढ़ने ले कई लोका एक दूजे किन्हें प्यार करणा छाडी देणा। 
MAT,24,13,"पर जो आपणे मरणे रे टैमा तक धीरज रखघा, तेसरा ई उद्धार हूंणां। "
MAT,24,14,"होर राज्या री ये खुसी री खबर सारे संसारा मन्झ प्रचार कितेया जाणा, ताकि सब जातिया रे लोका तेस जो सुणी लैन्घे, तेबे संसारा रा अंत आई जाणा।” "
MAT,24,15,"“पढ़ने वाले एस चेतावनी पर ध्यान दे, जेह्ड़ा दानियल नबिये एता रे बारे मन्झ बोलिरा था कि जेबे तुस्से लोक तेस्सा उजाड़णे वाली दुस्ट चीजा पवित्रजगहा मन्झ खड़ीरे देखो। "
MAT,24,16,तेबे जो यहूदिया ईलाके मन्झ हो स्यों प्हाड़ा पर भगी जाए। 
MAT,24,17,"जो लोक घरा री छता पर हो, स्यों आपणे घरा मंझा ले समान लेणे रे कठे टैम बर्बाद नी करहे। "
MAT,24,18,"होर जो डोहर्रिया मन्झ हो, स्यों आपणे कपड़े लेणे रे कठे वापस नी आये।” "
MAT,24,19,"“तिन्हा ध्याड़े मन्झ जो गर्भवती होर दूध प्याणे वाली ज्नानिया हूणीं, तिन्हारे कठे मुंजो बौह्त दुःख हुएआ करहा क्यूंकि तिन्हारे कठे भगणा बौह्त मुस्कल हूंणां। "
MAT,24,20,होर प्रार्थना करा; कि तुस्सा जो ठंडे ध्याड़े मन्झ या अरामा रे ध्याड़े भगणा नी पई जाए। 
MAT,24,21,"क्यूंकि तेस टैम एह्ड़ा दुःख हूंणा, जिहां सृस्टी री सुरूआता ले जो ना ता आज तक कधी हुआ, होर ना फेरी दबारा कधी हूंणा। "
MAT,24,22,"होर अगर स्यों ध्याड़े नी घटाए जांदे, ता कोई भी प्राणी नी बचदा; पर चुणिरे लोका री वजहा ले स्यों ध्याड़े घटाये जाणे। "
MAT,24,23,"तेस टैम अगर कोई तुस्सा किन्हें बोले कि, मसीह एथी आ! या मसीह तेथी आ! ता विस्वास देख्या करदे।” "
MAT,24,24,"“क्यूंकि झूठे मसीह होर झूठे नबीया आऊंणा, होर तिन्हा बड़े चिन्ह होर चमत्कार दसणे, होर हुई सके ता परमेसरा रे चुणिरे लोक भी भरमाई देणे। "
MAT,24,25,"देखा, मैं तुस्सा जो ये सभ गल्ला हूंणे रे पैहले ई दसी दीतिरी। "
MAT,24,26,"इधी कठे अगर स्यों तुस्सा किन्हें बोले, देखा, से जंगला मन्झ आ, ता बाहर देख्या चली जांदे; देखा, से छता गास आ, ता विस्वास देख्या करदे।” "
MAT,24,27,"“क्यूंकि जिहां बिजली पूर्वा ले निकली किन्हें पस्चिमा तक चमक्हा ई, होर लोक एता जो देख्हा ऐें, तिहां ईं मां माह्णुं रे मह्ठे दबारा आऊंणा, होर सभिया हांऊँ देखणा। "
MAT,24,28,जेह्ड़ा सभ जाणहां ऐें कि जेथी ईल्लणा कठ्ठा हुई तेथी ल्हासा भी हूणीं।” 
MAT,24,29,"“तिन्हा ध्याड़े दुःखा ले बाद एकदम सूरज काला हुई जाणा, होर चानणी रा प्रयासा चली जाणा, होर आसमाना ले तारे पऊंदे लगणे होर आसमाना री सक्तिया हिल्लाई जाणी। "
MAT,24,30,"तेबे माह्णुं रे मह्ठे रा चिन्ह आसमाना मन्झ सूझ्णा, होर तेबे धरती रे सभ कुला रे लोका छाती पिटणी; होर तिन्हा हांऊँ माह्णुं रे मह्ठा बड़ी सामर्थ होर महिमा साउगी आसमाना रे बादला पर आऊंदे देखणा। "
MAT,24,31,"होर तेस धरती पर आपणे स्वर्गदूत बड़ी तुरही री अवाज किन्हें भेजणे, ताकि स्यों धरती रे हर जगहा ले चुणिरे लोक कठे करहे।” "
MAT,24,32,"“अंजीरा रे डाला ले ये उदाहरण सीखा, जेबे तेसरे पांगे नरम हुई जाहें होर पातर निकल्दे लग्हा ऐें, ता तुस्से जाणी लैंहां ऐें कि, गर्मी रा मौसम नेडे आ। "
MAT,24,33,"इंहां ईं जेबे तुस्से इन्हा गल्ला जो हुंदे देखो, ता जाणी लया कि, मेरे आऊणें रा टैम नेडे आ, बल्कि बौह्त नेडे आ। "
MAT,24,34,"हांऊँ तुस्सा किन्हें सच्च बोल्हा कि, जेबे तक ये सभ गल्ला पूरी नी हुई ले, तेबे तक एस्सा पीढ़िया नी मरणा। "
MAT,24,35,"आसमान होर धरती टली जाणे, पर जो मैं बोली दितेया, से पूरा हुई किन्हें रैहणा।” "
MAT,24,36,"“तेस ध्याड़े होर तेस घड़ी रे बारे मन्झ कोई नी जाणदा, ना स्वर्गा रे स्वर्गदूत, होर ना मह्ठा, पर सिर्फ बापू। "
MAT,24,37,"जिहां नूहा रे ध्याड़े थे, तिहां ईं मां माह्णुं रे मह्ठे रा आऊंणा भी हूंणा। "
MAT,24,38,"क्यूंकि जिहां जल-प्रलया रे टैमा मन्झ पैहले, जेस ध्याड़े तक कि नूह जहाजा पर नी चढ़ेया, तेस ध्याड़े तक लोक खांदे पींदे रहे, होर तिन्हा मन्झ ब्याह हुन्दे रहे। "
MAT,24,39,"होर जेबे तक जल-प्रलय तिन्हा सभिया जो बहाई किन्हें नी लई गया; तेबे तक तिन्हा जो कुछ भी पत्ता नी लग्या, तिहां ईं मां माह्णुं रे मह्ठे भी आऊंणा। "
MAT,24,40,"तेस टैम दो लोक डोहर्रिया मन्झ हूंणे, एक लई लैणा होर दूजा छाडी दितेया जाणा। "
MAT,24,41,"दो ज्नानिया चक्की पिसदी लगिरी हूणीं, एक लई जाणी होर दूजी छाडी दिती जाणी। "
MAT,24,42,"इधी कठे जागदे रैहया, क्यूंकि तुस्से नी जाणदे कि तुस्सा रे प्रभु केस ध्याड़े आऊंणा। "
MAT,24,43,"पर ये जाणी लऊआ कि अगर घरा रा माल्क जाणदा कि, चोरा केस टैम आऊंणा, ता से त्यार रैहन्दा, होर आपणे घरा मन्झ चोरी नी हूणे देणी थी। "
MAT,24,44,"इधी कठे तुस्से मेरे दबारा वापस आऊणें रे कठे त्यार रहा, क्यूंकि जेस टैमा रे बारे मन्झ तुस्से सोच्दे भी नी, तेस ई टैम मां माह्णुं रा मह्ठे आई जाणा।” "
MAT,24,45,"“भरोसे रे लायक होर समझदार सेऊआदार से आ, जेस जो माल्के आपणे घर रे नौकर-चाकरा पर मुखिया बणाया, ताकि से तिन्हा जो टैमा पर खाणा दे। "
MAT,24,46,"धन्य आ, से सेऊआदार, जेस जो तेसरा माल्क आई किन्हें एह्ड़ा ई करदे पाये। "
MAT,24,47,"हांऊँ तुस्सा किन्हें सच्च बोल्हा, तेस से आपणी सारी जायदादा पर मुखिया बनाणा। "
MAT,24,48,"पर अगर से दुस्ट सेऊआदार सोच्दा लगे कि, आस्सा रे माल्क रे आऊणें मन्झ हली देर ई। "
MAT,24,49,"होर आपणे साउगी सेऊआदारा जो मारदा पिट्दा लगे, होर दारु पीणे वाल्ऐ लोका साउगी खाए पीए। "
MAT,24,50,"ता तेस सेऊआदारा रे माल्का ऐहड़े ध्याड़े आऊंणा, जेबे से तेस जो न्हयाल्या नी लगिरा हो, होर तेस एह्ड़े टैमा मन्झ वापस आऊ जेस जो से नी जाणदा हो। "
MAT,24,51,"होर तेस जो बड़ी भारी सजा देई किन्हें, से एह्ड़ी जगहा मन्झ रखणा जेथी पाखंडी रैहया ऐ। होर तेथी हमेसा रोणा होर दांत पिसणा हूंणां।” "
MAT,25,1,"“फेरी यीसूए आपणे चेले किन्हें बोल्या, स्वर्गा रा राज एस उदाहरणा साहीं आं। दस कुआरिया थी जो आपणी-आपणी म्साल लई किन्हें नंऊँऐं लाड़े किन्हें मिलणे होर तेसरे ब्याह जो जाणे रे कठे निकली। "
MAT,25,2,तिन्हा मन्झा ले पांज नर्क्कलिया होर पांज समझदार थी। 
MAT,25,3,"स्यों जे नर्क्कलिया थी आपणी-आपणी म्साल ता लई ली, पर आपणे साऊगी ज्यादा तेल नी नितेया। "
MAT,25,4,पर समझदारे कुआरिये आपणी-आपणी म्साल ता लई ली पर एता साऊगी तिन्हें आपणी कुप्पिया मन्झ ज्यादा तेल भी रखी लितेया। 
MAT,25,5,"जेबे नंऊँऐं लाड़े रे आऊणें मन्झ देर हुई गई, ता स्यों सभ निंद्रा रे मारे सुस्त हुई गई, होर सई गई।” "
MAT,25,6,"“आधी राती हाल्ला पया कि, देखा, लाड़ा आया करहा, तेस किन्हें मिलणे रे कठे चला। "
MAT,25,7,तेबे स्यों सभ कुआरिया उठी किन्हें आपणी-आपणी म्साल ठीक करदी लगी। 
MAT,25,8,"होर नर्क्कली कुआरिये समझदारा किन्हें बोल्या आपणे तेला मन्झा ले कुछ आस्सा जो भी दे, क्यूंकि आस्सा री म्साल बुझी जाया करहा ई। "
MAT,25,9,"पर समझदारे जवाब दितेया कि हुई सक्हा कि आस्सा रे होर तुस्सा रे कठे ये तेल पूरा नी हो; खरा ता ये आ कि, तुस्से बेचणे वाल्ऐ वाले जाई किन्हें आपणे कठे तेल मूल्ले लई आऊआ। "
MAT,25,10,"जेबे स्यों तेल मुल्ले लैणे रे कठे जाया करहा ई थी, ता लाड़ा पूजी गया, होर जो त्यार थी, स्यों तेस साऊगी ब्याह रे घरा मन्झ चली गई होर दुराजा बन्द करी दितेया गया। "
MAT,25,11,"एता ले बाद स्यों दूजी कुआरिया भी वापस आई किन्हें बोल्दी लगी, हे माल्का, हे माल्का, आस्सा रे कठे दुराजा खोल्ही देआ। "
MAT,25,12,"पर तिन्हें जवाब दितेया कि, हांऊँ तुस्सा किन्हें सच्च बोल्हा, हांऊँ तुस्सा जो नी जाणदा। "
MAT,25,13,"इधी कठे जागदे रहा, क्यूंकि तुस्से मेरे वापस आऊणें रे ध्याड़े जो नी जाणदे होर ना ही तेस टैमा जो जाणहां ऐें।” "
MAT,25,14,"“फेरी मां दबारा वापस आऊंणा, तेबे स्वर्गा रा राज एस उदाहरणा साहीं हूंणा। एक माल्क परदेसा जो जाणे रे टैमा आपणे नौकर सादे, होर आपणी सारी जमीन जायदाद तिन्हो दिती, ताकि स्यों लेण देण करी किन्हें तेता जो बढ़ाई सके। "
MAT,25,15,"होर तिन्हें एक नौकरा जो पांज तोड़े (एक तोड़ा बी साला री मजदूरी रे बराबर) दिते, होर दूजे नौकरा जो दो तोड़े दिते, होर त्रीजे जो एक तोड़ा दितेया। हर एकी जो तेसरी योग्यता रे मताबक दितेया, होर तेबे से परदेसा जो चली गया। "
MAT,25,16,"तेबे जेस जो पांज तोड़े मिलिरे थे, तिन्हें झट पट जाई किन्हें तिन्हा किन्हें लेण देण कितेया, होर पांज तोड़े होर कमाए। "
MAT,25,17,"इंहां ईं जेस जो दो मिलिरे थे, तिन्हें भी दो होर कमाए। "
MAT,25,18,"पर जेस जो एक मिलिरा था, तिन्हें जाई किन्हें जमीना पर खोला खणेया, होर आपणे माल्का रा धन तेथी ल्कोई दिते।” "
MAT,25,19,“बौह्त ध्याड़े ले बाद तिन्हा नौकरा रा माल्क ये पता लगाणे रे कठे स्यों सभ सादे कि तिन्हें पैसेया साउगी क्या कितेया। 
MAT,25,20,"जेस जो पांज तोड़े मिलीरे थे, तिन्हें पांज तोड़े होर ल्याई किन्हें बोल्या हे माल्क, तुस्से मुन्जो पांज तोड़े दितरे थे, देख मैं एता ले पांज तोड़े होर कमाए। "
MAT,25,21,"तेसरे माल्के तेस किन्हें बोल्या, ‘बौह्त बढ़िया, हे खरे होर भरोसे रे लायक नौकर, तू थोह्ड़े लेण देण संभाल्ने मन्झ भरोसे रे लायक रैहया, मां तुजो बौह्त सारी चीजा री जिम्मेदारिया देणी, आऊ मेरी खुसी मन्झ साझी बण।’ "
MAT,25,22,"होर जेस जो दो तोड़े मिलिरे थे, तिन्हें भी आई किन्हें बोल्या, ‘हे माल्क तुस्से मुंजो दो तोड़े दितरे थे, देखा, मैं भी दो तोड़े होर कमाए।’ "
MAT,25,23,"तेसरे माल्के तेस किन्हें बोल्या, ‘हे खरे होर भरोसे रे लायक नौकर, तू थोह्ड़े लेण देण संभाल्ने मन्झ भरोसे रे लायक रैहया, मां तुजो बौह्त सारी चीजा री जिम्मेदारिया देणी, आऊ मेरी खुसी मन्झ साझी बण।’ "
MAT,25,24,"तेबे जेस जो एक तोड़ा मिलिरा था, तिन्हें आई किन्हें बोल्या, ‘हे माल्क, हांऊँ तुजो जाणहां था कि, तू कठोर आ। होर तू तेस माह्णुं साहीं आं जेह्ड़ा बेजा नी बान्ह्दा पर फसल काटणे री इच्छा रखा।’ "
MAT,25,25,"इधी कठे हांऊँ डरी गया होर जाई किन्हें तुस्सा रा दितरा तोड़ा जमीना मन्झ ल्कोई दितेया होर ‘जो तुस्सा रा आ, से ये आ।’ "
MAT,25,26,"तेसरे माल्के तेस जो जवाब दितेया कि, हे दुस्ट होर आलसी सेऊआदार, जेबे तू ये जाणहां था कि, हांऊँ जेथी बान्ह्दा नी, तेथी ले कठा करहा। होर जेथी हांऊँ बेजा नी बान्ह्दा पर फेरी भी तेथी फसल काटणे री इच्छा रखा। "
MAT,25,27,"ता तुजो मेरा पैसा सौहकारा वाले जम्हा कुराणा चहिए था, ताकि हांऊँ आई किन्हें आपणा पैसा ब्याजा समेत लई लैंदा। "
MAT,25,28,"तेबे तिन्हें माल्के दूजे नौकरा किन्हें बोल्या कि, से एक तोड़ा तेस ले लई लऊआ, होर जेस वाले दस तोड़े ऐें, तेस जो देई देआ। "
MAT,25,29,"क्यूंकि जेस केसी वाले जे हाया, तेस जो होर दितेया जाणा; होर तेस वाले बौह्त हुई जाणां। पर जेस वाले जे नी आ, तेस ले से भी लई लैणा जो कुछ तेस वाले हाया। "
MAT,25,30,"एस नकम्मे सेऊआदारा जो बाहर नह्यारे मन्झ सट्टी देआ, जेथी रोणा होर दांत किर्ड़णा हूंणां।” "
MAT,25,31,"“जेबे मां माह्णुं रे मह्ठे आपणी महिमा मन्झ आऊंणा, होर सारे स्वर्गदूता मेरे साऊगी आऊंणा। तेबे मां आपणी महिमा री राजगद्दी पर बैठ किन्हें लोका रा न्याय करणा। "
MAT,25,32,"होर सारी जातिया रे लोका मेरे साम्हणें कठी किती जाणी; होर जिहां पुहाल भेडा जो बकरिया ले लग करहा, तिहां ईं मां स्यों एक दूजे ले लग करणे। "
MAT,25,33,"होर मां भेडा जेह्ड़े धर्मी लोक एे, आपणी ओरली वखा होर बकरिया जेह्ड़े अधर्मी लोक एे, परली वखा जो खड़ी करणी। "
MAT,25,34,"तेबे मां राजे आपणी ओरली वखा वाली किन्हें बोलणा, हे मेरे बापू रे धन्य लोको, आऊआ, तेस राज्या रे अधिकारी हुई जाऊआ, जो संसारा री सुर्हूआता ले तुस्सा रे कठे त्यार कितिरा। "
MAT,25,35,"क्यूंकि हांऊँ भूखा था, होर तुस्से मुंजो खाणे जो दितेया; हांऊँ सोख्हा था, होर तुस्से मुंजो पाणी प्याया, हांऊँ परदेसी था, होर तुस्से हांऊँ आपणे घरा मन्झ रख्या; "
MAT,25,36,"हांऊँ नांगा था, तुस्से मुंजो कपड़े पन्ह्याए; हांऊँ ब्मार था, तुस्से मेरी खैर खबर लई, हांऊँ जेल्हा मन्झ था, तुस्से मेरे किन्हें मिल्दे आये।” "
MAT,25,37,"“तेबे धर्मिया तेस जो जवाब देणा कि हे प्रभु, आस्से केभे तुस्से भूखे देखे होर तुस्सा जो खाणा खुआया? या सोख्हा देख्या, होर पाणी प्याया? "
MAT,25,38,"आस्से केभे तुस्से परदेसी देखे होर आपणे घरा मन्झ ठैहराये या नांगे देखे, होर कपड़े पन्ह्याए? "
MAT,25,39,आस्से केभे तुस्से ब्मार या जेल्हा मन्झ देखे होर तेरे किन्हें मिल्दे आये? 
MAT,25,40,"तेबे तेस मां राजे तिन्हा जो जवाब देणा, हांऊँ तुस्सा किन्हें सच्च बोल्हा कि, तुस्से जो मेरे इन्हा छोटे ले छोटे विस्वासी भाइया मन्झा ले केसी एकी साऊगी कितेया, से मेरे साउगी कितेया।” "
MAT,25,41,"“तेबे तेस परली वखा वाली किन्हें बोलणा, हे स्रापित लोको, मेरे साम्हणें ले तेस अनंत आगा मन्झ चली जाऊआ, जो परमेसरे सैतान होर तेसरे दूता रे कठे त्यार किती गईरी। "
MAT,25,42,"क्यूंकि हांऊँ भूखा था, होर तुस्से मुंजो खाणे जो नी दितेया, हांऊँ सोख्हा था, होर तुस्से मुंजो पाणी नी प्याया; "
MAT,25,43,"हांऊँ परदेसी था, होर तुस्से हांऊँ आपणे घरा मन्झ नी रख्या; हांऊँ नांगा था, होर तुस्से मुंजो कपड़े नी पन्ह्याए; हांऊँ ब्मार होर जेल्हा मन्झ था, होर तुस्से मेरी खैर खबर नी लई।” "
MAT,25,44,"“तेबे तिन्हा जवाब देणा कि, हे प्रभु, आस्से तुस्से केभे भूखे, या सोख्हे, या परदेसी, या नांगे, या ब्मार, या जेल्हा मन्झ देखे, होर तुस्सा री सेऊआ नी किती? "
MAT,25,45,"तेबे मां तुस्सा जो जवाब देणा, हांऊँ तुस्सा किन्हें सच्च बोल्हा कि, तुस्से जो इन्हा छोटे ले छोटे मन्झा ले केसी एकी किन्हें नी कितेया, से मेरे किन्हें भी नी कितेया। "
MAT,25,46,होर जेह्ड़े परली वखा जो एे इन्हा अनंत दण्ड भोगणा पर धर्मी लोका अनंत जिन्दगी मन्झ दाखल हूंणां।” 
MAT,26,1,"जेबे यीसू ये सभ गल्ला बोली बैठ्या, ता से आपणे चेले किन्हें बोल्दा लग्या। "
MAT,26,2,“तुस्से जाणहां ऐें कि दो ध्याड़े ले बाद फसहा रा साजा आ; होर माह्णुं रा मह्ठा क्रूसा प्रयाल्हे चढ़ाणे रे कठे पकड़ाया जाणा।” 
MAT,26,3,तेबे मुख्य याजक होर प्रजा रे यहूदी मुखिये कैफा बडे याजका रे दरबारा मन्झ कठा हुए। 
MAT,26,4,होर स्यों आपु मन्झ सोच विचार करदे लगे कि यीसू जो धोखे किन्हें पकड़े होर मारी दे। 
MAT,26,5,"पर स्यों बोल्हा ऐें थे कि, “साजे रे ध्याड़े नी पकड़णा; केते एह्ड़ा नी हो कि लोका मन्झ हाल्ला पई जाए।” "
MAT,26,6,जेबे यीसू बैतनिय्याह गांऊँआं मन्झ समौन कोढ़ी रे घरा मन्झ था। 
MAT,26,7,"तेबे एक ज्नाने संगमरमरा रे भांडे मन्झ कीमती खुस्बूदार इत्र लई किन्हें तेस वाले आई, होर जेबे से खाणा खांदे बैठीरा था, ता तेस्से से कीमती खुस्बूदार इत्र तेसरे मूंडा पर दली दितेया। "
MAT,26,8,"ये देखी किन्हें, यीसू रे चेले जल्ही किन्हें बोल्दे लगे, “एस इत्रा री इतनी बरबादी किधियो किती? "
MAT,26,9,ये कीमती खुस्बूदार इत्र ता खरी कीमता मन्झ बेची किन्हें गरीबा जो बांडी सक्हा ऐें थे।” 
MAT,26,10,"ये जाणी किन्हें यीसूए तिन्हा किन्हें बोल्या, “तुस्से एस्सा ज्नानिया जो किधियो परेसान करहा ऐें? तेस्से मेरे किन्हें भलाई किती। "
MAT,26,11,"गरीब ता तुस्सा साउगी हमेसा रैंहयां ऐें, पर मां तुस्सा साउगी हमेसा नी रैहणां। "
MAT,26,12,तेस्से मेरे मरणे ले पैहले ई मेरे सरीरा पर इत्र मली दितेया होर मेरे दफनाणे री त्यारी करी दिती। 
MAT,26,13,"हांऊँ तुस्सा किन्हें सच्च बोल्हा कि, सारे संसारा मन्झ जेथी केथी ये खुसी री खबर प्रचार किती जाणी, तेथी तेस्सा रे एस कामा रा ब्खान भी तेस्सा री यादा मन्झ कितेया जाणा।” "
MAT,26,14,"तेबे यहूदा इस्करयोति जो बारा चेलेया मन्झा ले एक था, तिन्हें मुख्य याजका वाले जाई किन्हें बोल्या, "
MAT,26,15,"“अगर हांऊँ यीसू जो तुस्सा रे हाथा मन्झ पकड़वाई देऊँ, ता तुस्सा मुंजो क्या देणा?” तिन्हें तेस जो तीह चांदी रे सिक्के तोली किन्हें देई दिते। "
MAT,26,16,होर से तेस ई टैमा ले तेस जो पकड़वाणे रा मौका तोप्दा लग्या। 
MAT,26,17,"अस्जेह्ड़ी रोटी रे साजे रे पैहले ध्याड़े चेले यीसू वाले आई किन्हें पुछदे लगे, “आस्से फसहा रे साजे रा खाणा केथी त्यार करहे?” "
MAT,26,18,"तिन्हें बोल्या, “गांऊँआं मन्झ फ्लाणे माह्णुं वाले जाई किन्हें तेस किन्हें बोला कि, गुरु बोल्हा कि, मेरा टैम नेडे आ, मां तेरे घरा आपणे चेले साउगी फसहा रा साजा मनाणा।” "
MAT,26,19,होर चेले यीसू रा हुक्म मन्या होर तिन्हें फसहा रे साजे रे खाणे री त्यारी किती। 
MAT,26,20,"जेबे सांझ हुई, ता यीसू आपणे बारा चेलेया साउगी खाणा खांदे बैठ्या। "
MAT,26,21,"जेबे स्यों खाणा खाया करहा ऐें थे, तेबे यीसूए बोल्या, “हांऊँ तुस्सा किन्हें सच्च बोल्हा कि, तुस्सा मन्झा ले ऐकीया हांऊँ पकड़ वाणा।” "
MAT,26,22,"होर एता पर स्यों दुःखी हुई गये होर एक-एक करी किन्हें यीसू ले पूछदे लगे, “हे गुरु, क्या से हांऊँ आं?” "
MAT,26,23,"यीसूए जवाब दितेया कि, “जिन्हें मेरे साउगी थाली मन्झ हाथ पाईरा। "
MAT,26,24,"क्यूंकि हांऊँ माह्णुं रे मह्ठे रा मरणा ता पक्का आ, जेह्ड़ा नबिये मेरे बारे पवित्र सास्त्रा मन्झ लिखिरा आ। पर जेस हांऊँ पकड़वाणा तेस कठे ये कितना ड्राऊणा हुणा! होर अगर तेस माह्णुं रा जन्म नी हुन्दा ता तेसरे कठे खरा हुन्दा।” "
MAT,26,25,"तेबे तेसरे पकड़वाणे वाल्ऐ यहूदा इस्करयोतिए बोल्या, “हे गुरु, क्या से हांऊँ आं?” यीसूए तेस किन्हें बोल्या, “तैं आप्हुए मन्नी लया।” "
MAT,26,26,"जेबे स्यों खाया करहा ऐें थे तेबे यीसूए रोटी लई, होर परमेसरा रा धन्यावाद करी किन्हें तोड़ी, होर चेले जो देई किन्हें बोल्या, “लऊआ, खाऊआ; ये मेरा सरीर आ।” "
MAT,26,27,"फेरी तिन्हें अंगूरा रे रसा रा डोंगा लई किन्हें परमेसरा रा धन्यावाद कितेया, होर तिन्हा जो देई किन्हें बोल्या, “होर तिन्हें सभिऐ तेता मन्झा ले पितेया। "
MAT,26,28,"क्यूंकि ये वाचा रा मेरा से खून आ, जो सभी रे पापा री माफ़ी रे कठे बहाया जाहाँ। "
MAT,26,29,"हांऊँ तुस्सा किन्हें बोल्हा कि, ऐबे ये अंगूरा रा रस मां तेस ध्याड़े तक कधी नी पीणा, जेबे तक तुस्सा साउगी आपणे बापू रे राजा मन्झ नंऊँआं नी पिंऊँ।” "
MAT,26,30,फेरी स्यों भजन गाई किन्हें जैतूना रे प्हाड़ा पर गये। 
MAT,26,31,"तेबे यीसूए तिन्हा किन्हें बोल्या, “जो मेरे साऊगी हूंणे वाल्आ तेस वजहा ले आज राती ही तुस्सा हाऊँ छाडी देणा; क्यूंकि लिखिरा कि, पुहाल मारी दितेया जाणा; होर झुंडा री भेडा तितर-बितर हुई जाणी। "
MAT,26,32,पर मां आपणे जी उठणे ले बाद तुस्सा ले पैहले गलील जिल्ले जो जाणा।” 
MAT,26,33,"एता पर पतरसे तेस किन्हें बोल्या, “अगर सभ तुस्सा जो छाडी देह्ंगे तेबे भी मां तुस्से नी छाडणे।” "
MAT,26,34,"यीसूए तेस किन्हें बोल्या, “हांऊँ तेरे किन्हें सच्च बोल्हा कि, आज राती ई कुकड़ा रे बांग देणे ले पैहले, तुध त्राय बारी मुखरी जाणा।” "
MAT,26,35,"पतरसे तेस किन्हें बोल्या, “अगर मुंजो तेरे साउगी मरणा भी पई जाए, तेबे भी, मां कधी नी मुखरणा।” होर सभी चेले भी एह्ड़ा बोल्या। "
MAT,26,36,"तेबे यीसू आपणे चेले साउगी गतसमनी बगीचे मन्झ आये होर आपणे चेले किन्हें बोल्दा लग्या, “एथी बैठी रैहया, जेबे तक कि हांऊँ तेथी जाई किन्हें प्रार्थना करूं।” "
MAT,26,37,"होर से पतरस होर जब्दी रे दुंहें मह्ठे जो आपणे साउगी लई गया, होर दुआस होर परेसान हुँदा लग्या। "
MAT,26,38,"होर यीसूए तिन्हा किन्हें बोल्या, “मेरा मन बौह्त दुआस आ, एथी तक कि हांऊँ मरणे वाल्आ आ: तुस्से एथी रूका, होर मेरे साउगी जागदे रहूआ।” "
MAT,26,39,"फेरी से थोह्ड़ा जे अगे जाई किन्हें मुंहा रे भारे झुकी गया, होर ये प्रार्थना करदा लग्या कि, “कि अगर हुई सके ता दुःखा रा ये टैम मेरे वाले ले हट्टाई दे। तेबे भी जेह्ड़ा हांऊँ चाहां तेह्ड़ा नी, पर जेह्ड़ा तू चाहां तेह्ड़ा ई हो।” "
MAT,26,40,"फेरी यीसू चेले वाले आया होर तिन्हें स्यों सुतिरे देखे, होर तिन्हें पतरसा किन्हें बोल्या, “क्या तुस्से मेरे साउगी एक घड़ी भी जागी नी सके? "
MAT,26,41,"जागदे होर प्रार्थना करदे रैहया ताकि जेबे तुस्सा री परखणी हो तेबे तुस्से परखणी रा मुकाबला करी सको। तुस्सा रा मन ता परखणी रा मुकाबला करने कठे त्यार आ, पर सरीर कमजोर आ।” "
MAT,26,42,"फेरी तिन्हें दूजी बारी जाई किन्हें ये प्रार्थना किती, “हे मेरे बापू, अगर ये दुःख मेरे सहे बिना नी हटी सकदा ता तेरी इच्छा पूरी हो।” "
MAT,26,43,"होर यीसूए दबारा वापस आई किन्हें स्यों तीनो चेले सुत्तिरे देखे, क्यूंकि स्यों बौह्त निंद्रा मन्झ थे कि स्यों आपणी हाखिया नी घुआड़ी सके; "
MAT,26,44,"होर से तिन्हा जो छाडी किन्हें दबारा चली गया, होर से ई गल बोली किन्हें, तिन्हें त्रीजी बारी प्रार्थना किती। "
MAT,26,45,"तेबे से चेले वाले आया होर तिन्हा किन्हें बोल्या, “तुस्से हल्ली भी सौंदे होर अराम करदे लगिरे, सुणा से टैम आई गईरा होर हांऊँ माह्णुं रा मह्ठा पापिया रे हाथा पकड़वाया जाहाँ। "
MAT,26,46,"ऊठा, चला! देखा, मेरा पकड़वाणे वाल्आ नेडे आई गईरा।” "
MAT,26,47,"यीसू एह्ड़ा बोल्या ई करहा था कि, यहूदा इस्करयोति, जो बारा चेले मन्झा ले एक था, आया, होर आपणे साउगी मुख्य याजक होर लोका रे यहूदी मुखिये री तरफा ले एक बडी भीड़ तलवारा होर डंडे लई किन्हें आई। "
MAT,26,48,"तेसरे पकड़वाणे वाल्ऐ तिन्हा जो ये चिन्ह दस्सीरा था कि, जेस जो हांऊँ चूमी लू, से ई यीसू हूंणां, तेस जो तुस्से पकड़ी लया। "
MAT,26,49,"होर तिन्हें झट पट यीसू वाले आई किन्हें बोल्या, “हे गुरु नमस्ते!” होर यहूदे यीसू गले ल्गाई किन्हें चूमी लया। "
MAT,26,50,"यीसूए तिन्हा किन्हें बोल्या, “हे दोस्त, जेस कामा रे कठे तू आईरा, तेता जो करी ले।” तेबे तिन्हें तेस वाले आई किन्हें यीसू जो पकड़ी किन्हें गिरफ्तार करी लया। "
MAT,26,51,"तेबे यीसू रे चेलेया मन्झा ले एकिये तलवार काढी होर बडे याजका रे नौकरा पर चलाई, होर तेसरा कान टुकी दितेया। "
MAT,26,52,"तेबे यीसूए तेस किन्हें बोल्या, “आपणी तलवार म्याना मन्झ रखी ले क्यूंकि जो तलवार चलाहें, स्यों सभ तलवारा किन्हें नास किते जाणे। "
MAT,26,53,"क्या तू नी समझ्दा कि, हांऊँ आपणे बापू ले बिनती करी सक्हा, होर तेस स्वर्गदूता री बारा पलटना ले भी ज्यादा मेरे वाले एेबे हाजर करी देणे? "
MAT,26,54,"पर पवित्र सास्त्रा री गल्ला किहाँ पूरी हूणीं, जिहां इन्हारा हूंणां जरूरी आ?” "
MAT,26,55,"तेस टैम यीसूए भीड़ा किन्हें बोल्या, “क्या तुस्से डाकू समझी किन्हें मुंजो पकड़णे रे कठे तलवारा होर डंडे लई किन्हें निकली रे? हांऊँ हर ध्याड़े हर रोज मन्दरा मन्झ बैठी किन्हें उपदेस देहां था, तेबे तुस्से हांऊँ नी पकड़ेया। "
MAT,26,56,पर ये सभ इधी कठे हुआ ताकि नबीया रे ज्रीए पवित्र सास्त्रा री मन्झ लिखीरी गल्ला पूरी हुई जाए।” तेबे सभ चेले यीसू जो छाडी किन्हें भगी गये। 
MAT,26,57,"तेबे यीसू रे पकड़ने वाल्ऐ तेस जो कैफा बडे याजका वाले लई गये, जेथी व्यवस्था स्खाणे वाल्ऐ होर यहूदी मुखिये कठे हुईरे थे। "
MAT,26,58,"पतरस दूरा-दूरा ले ई तेसरे पीछे-पीछे बडे याजका रे आंघणा रे अंदर तक गया, होर जाई किन्हें यीसू रा अंत देखणे रे कठे पैहरेदारा किन्हें बैठी गया। "
MAT,26,59,एेबे मुख्य याजक होर सारी माहसभा यीसू जो मारणे रे कठे झूठी गुआहा रे तोप्हा मन्झ थे। 
MAT,26,60,"पर तिन्हो से मिलेया, होर कई झूठे गुआहे अगे आई किन्हें झूठ बोल्या। "
MAT,26,61,"आखरी मन्झ दो जण आये, होर बोल्दे लगे कि, “इन्हें बोलिरा कि, हांऊँ परमेसरा रा मन्दर तीन ध्याड़े मन्झ ढाई सक्हा होर एस जो तीन ध्याड़े मन्झ बणाई सक्हा।” "
MAT,26,62,"तेबे बडे याजके खड़े हुई किन्हें तेस किन्हें बोल्या, “तू कोई जवाब नी देंदा? ये लोक तेरे बरखलाफ गुआही देआ करहा ऐें?” "
MAT,26,63,"पर यीसू चुप रैहया। तेबे बडे याजके तेस किन्हें बोल्या, “हांऊँ तुजो जिन्दे परमेसरा री कसम देहां कि, अगर तू परमेसरा रा मह्ठा मसीह आ ता तू आस्सा किन्हें बोली दे।” "
MAT,26,64,"यीसूए तेस किन्हें बोल्या, “तैं आप्हुए बोली दितेया; पर हांऊँ तुस्सा किन्हें ये भी बोल्हा कि, एेबे ले तुस्सा हांऊँ माह्णुं रा मह्ठा सर्वसक्तिमान परमेसरा रे सीधी वखा जो बैठिरे, होर आसमाना रे बादला पर आऊंदे देखणा।” "
MAT,26,65,"यीसू जेबे एह्ड़ा बोल्दा लगीरा था ता ये सुणी किन्हें तेबे बडे याजके आपणा चोगा छेकी किन्हें बोल्या, “एेबे आस्सा जो होर गुआहा रा क्या काम आ? तुस्से सभ एस जो परमेसरा री निंदा करदे हुए सुणी करहा ऐें, "
MAT,26,66,"तुस्से क्या सोच्हा ऐें?” तिन्हें जवाब दितेया, “ये मौता री सजा रे लायक आ।” "
MAT,26,67,"तेबे तिन्हें तेसरे मुंहा पर थुक्या, होर तेस जो मुक्के मारे, होरिये थप्पड़ मारी किन्हें बोल्या। "
MAT,26,68,"“हे मसीह, भविस्यवाणी करी किन्हें बोल कि, तू कुने मारेया?” "
MAT,26,69,"होर पतरस बाहर आंघणा मन्झ था, ता बडे याजका री नौकराणिया मन्झा ले एक तेथी आई होर बोल्या, “तू भी यीसू साउगी था जेहड़ा गलील जिल्ले रा आ।” "
MAT,26,70,"तिन्हें सभी रे साम्हणें से मुखरी गया “होर बोल्या, हांऊँ नी जाणदा तू क्या लगरी बोल्दी।” "
MAT,26,71,"जेबे से डेहली ले बाहर चली गया, ता दूजी नौकराणिये तेस जो देखी किन्हें तिन्हा किन्हें जो तेथी थे बोल्या, “ये भी ता नासरता रे यीसू साउगी था।” "
MAT,26,72,"पतरसे कसम खाधी होर दबारा मुखरी गया कि, “हांऊँ तेस आदमी जो नी जाणदा।” "
MAT,26,73,"थोह्ड़ी देरा ले बाद, जो तेथी खड़ीरे थे, तिन्हें पतरसा वाले आई किन्हें बोल्या, “पक्का तू यीसू रे साउगी रैह्णे वालेया मन्झा ले एक आ; क्यूंकि तेरी बोली ले लग्या करहा कि तू गलील जिल्ले रा।” "
MAT,26,74,"पतरसे बोल्या हांऊँ कसम खाई किन्हें बोल्हा कि, “हांऊँ तेस माह्णुं जो नी जाणदा।” होर तेभे कुकड़े बांग दिती। "
MAT,26,75,"तेबे पतरसा जो यीसू री बोलिरी ये गल याद आई कि, “कुकड़ा रे बांग देणे ले पैहले तुध त्राय बारी मेरी नांह करणी।” होर से बाहर जाई किन्हें जोरा-जोरा किन्हें बड़ा भारी रोंदा लग्या। "
MAT,27,1,भ्यागा तड़के ही सारे मुख्य याजक होर लोका रे यहूदी मुखिये यीसू जो मारणे री सलाह बनाणे रे कठे कठ्ठा हुए 
MAT,27,2,तिन्हें से बान्ह्या होर लई जाई किन्हें पिलातुस हाकमा रे हाथा मन्झ सौंपी दितेया। 
MAT,27,3,जेबे यीसू जो पकड़वाणे वाल्ऐ यहूदा इस्करयोति जो पता लगया कि यीसू जो मारे जाणे रा फैसला हुई चुकिरा ता यहूदा इस्करयोति पछताया होर तिन्हें स्यों चांदी रे तीह सिक्के मुख्य याजका होर यहूदी मुखिये जो वापस करी दिते। 
MAT,27,4,"होर तिन्हें बोल्या, “मैं एक बेकसूर माह्णुं जो मारणे रे कठे पकड़वाई किन्हें पाप कित्या।” एता पर तिन्हें लोके बोल्या, “आस्सा जो क्या? तू ई जाण।” "
MAT,27,5,"तेबे से तिन्हा सिक्के जो मन्दरा रे आंघणा मन्झ सट्टी किन्हें चली गया, होर तिन्हें जाई किन्हें आपणे आपा जो फांसी लगाई। "
MAT,27,6,"मुख्य याजके स्यों सिक्के लई किन्हें बोल्या, “ये सिक्के भण्डारा मन्झ रखणा व्यवस्था रे बरखलाफ आ, क्यूंकि इन्हा पैसे रा इस्तेमाल केसी रा खून कुराणे रे कठे कितेया गईरा।” "
MAT,27,7,फेरी तिन्हें सलाह करी किन्हें तिन्हा सिक्के किन्हें परदेसिया जो दफनाणे रे कठे कुम्हारा रा खेत मूल्ले लई लया। 
MAT,27,8,एस वजहा ले तेस खेता जो आजा तक खूना रा खेत बोल्या जाहाँ। 
MAT,27,9,"ये इधी कठे हुआ कि जो बचन यिर्मयाह नबी रे ज्रीए बोल्या गईरा था से पूरा हो। यिर्मयाह नबिये एह्ड़ा बोल्या कि: “तिन्हें स्यों तीह चांदी रे सिक्के, से तय कितिरी कीमत लई ली। जो इस्राएल देसा रे लोक मन्झा ले कईए तय कितिरा था। "
MAT,27,10,होर प्रभु रे हुक्मा रे मताबक तेता किन्हें कुम्हारा रा खेत मुल्ले लई लया।” 
MAT,27,11,"जेबे यीसू हाकमा रे साम्हणें खड़ीरा था ता हाकमे तेस ले पूछेया कि, “क्या तू यहूदी लोका रा राजा आ?” यीसूए तेस किन्हें बोल्या, “तू आप्हुए बोल्या करहा।” "
MAT,27,12,"जेबे मुख्य याजक होर यहूदी मुखिये तेस पर दोस ल्गाया करहा ऐें थे, ता तिन्हें कोई जवाब नी दितेया। "
MAT,27,13,"एता पर पिलातुस हाकमे तेस किन्हें बोल्या, “क्या तू नी सुणदा कि, ये तेरे व्रोधा मन्झ कई गुआहिया देआ करहा ऐें?” "
MAT,27,14,"पर यीसूए तेस जो एक भी गल्ला रा जवाब नी दितेया, एथी तक कि पिलातुस हाकमा जो बड़ी हरानी हुई। "
MAT,27,15,"होर हाकमा रा ये रूआज था कि, तेस साजे मन्झ लोका रे कठे केसी एक कैदी जो जेस जो स्यों चाहें थे, छाडी देहां था। "
MAT,27,16,तेस टैम तिन्हा मन्झ एक बरअब्बा नांऊँआं रा नामी कैदी था। 
MAT,27,17,"इधी कठे जेबे स्यों कठे हुए ता पिलातुस हाकमे तिन्हा किन्हें बोल्या, “तुस्से केस जो चाहें कि हांऊँ तुस्सा रे कठे छाडी देऊं? बरअब्बा जो, या यीसू जो, जेस जो मसीह बोल्या जाहाँ?” "
MAT,27,18,क्यूंकि से जाणहां था कि तिन्हें से जलन रखणे री वजहा ले से पकड़वाईरा था। 
MAT,27,19,"जेबे से न्याया री गद्दी पर बैठीरा था ता तेसरी लाड़िए तेस वाले एक खबर भेजी कि, “तू तेस धर्मी रे मामले मन्झ हाथ देख्या पांदा; क्यूंकि मैं आज सुपणे मन्झ तेसरी वजहा ले बौह्त दुःख सैहन कितेया।” "
MAT,27,20,"मुख्य याजके होर यहूदी मुखिये लोक भड़काए, ताकि स्यों बरअब्बा जो मांगी ले, होर यीसू री मौत कुराये। "
MAT,27,21,"हाकमे तिन्हा ले पूछेया कि, “इन्हा दुंहीं मन्झा ले तुस्से केस जो चाहें कि हांऊँ तुस्सा रे कठे छाडी देऊं?” तिन्हें बोल्या, “बरअब्बा जो।” "
MAT,27,22,"पिलातुस हाकमे तिन्हा ले पूछेया, “फेरी यीसू जो, जेस जो मसीह बोल्या जाहाँ, तेसरा हांऊँ क्या करूं?” सभीए तेस किन्हें बोल्या, “एस जो क्रूसा प्रयाल्हे चढ़ाई देआ।” "
MAT,27,23,"हाकमे बोल्या, “किधियो, तिन्हें क्या बुराई कितिरी?” पर स्यों होर भी चिंगी-चिंगी किन्हें बोलदे लगे, “एस जो क्रूसा प्रयाल्हे चढ़ाई देआ।” "
MAT,27,24,"जेबे पिलातुस हाकमे देख्या कि कुछ नी लगीरा बणदा पर उल्टा हुल्लड़ हुएआ करहा। ता तिन्हें पाणी लई किन्हें भीड़ा रे साम्हणें आपणे हाथ धोये होर बोल्या, “हांऊँ एस धर्मी रे खूना ले बेकसूर आ; तुस्से ई जाणां।” "
MAT,27,25,"सभ लोके जवाब दितेया, “एसरे खूना रा दोस आस्सा पर होर आस्सा रे बंसा पर हो!” "
MAT,27,26,"तेबे तिन्हें तिन्हारे कठे बरअब्बा छाडी दितेया, होर यीसू जो कोड़े ल्गाई किन्हें सौंपी दितेया, ताकि तेस जो क्रूसा प्रयाल्हे चढ़ाई दितेया जाए। "
MAT,27,27,तेबे हाकमा रे स्पाहिये यीसू जो किले मन्झ लई जाई किन्हें सारी पलटन तेसरे चहुँ वखा जो कट्ठा करी दिती। 
MAT,27,28,होर तेसरा मजाक डुआणे रे कठे तेसरे कपड़े तुआरी किन्हें तेस जो चमकीले लाल रंगा रे कपड़े पन्ह्याये। 
MAT,27,29,"होर काण्डे रा ताज गुन्धी किन्हें तेसरे मूंडा पर रख्या; होर तेसरे दायें हाथा मन्झ सरकंडा पकड़ाई दितेया होर तेसरे अगे घुटणे टेकी किन्हें बोल्या, “हे यहूदी लोका रे राजे, नमस्कार।” "
MAT,27,30,"होर स्यों तेसरे मूंडा पर सरकंडे मारदे, होर तेस पर थुकदे लगे। "
MAT,27,31,"जेबे स्यों तेसरा मजाक डूआई बैठे ता तिन्हें से चोगा तेस प्रयाल्हे ले तुआरी किन्हें कपड़े पन्हयाई दिते, होर तेबे तेस जो क्रूसा प्रयाल्हे चढ़ाणे रे कठे यरुस्लेम सैहरा ले बाहर लई गये। "
MAT,27,32,"बाहर जांदे हुए तिन्हा जो समौन नांऊँआं रा एक कुरेनी सैहरा रा माह्णुं मिल्या, तिन्हें से बगारी मन्झ पकड़ेया ताकि से यीसू रा क्रूस चकी किन्हें लई चले। "
MAT,27,33,"तेबे स्यों गुलगुता नांऊँआं री जगहा पुज्हे, “जेस जगहा जो खोपड़ी री जगहा” बोल्या जाहाँ था। "
MAT,27,34,"तिन्हें यीसू जो सिरका मिलाईरा अंगूरा रा रस पीणे जो दितेया, पर तिन्हें से सुआदेया पर पितेया नी। "
MAT,27,35,"तेबे तिन्हें यीसू क्रूसा प्रयाल्हे चढ़ाई दितेया, होर चिट्ठिया पाई किन्हें तेसरे कपड़े आपु मन्झ बांडी लये। "
MAT,27,36,होर तेथी बैठी किन्हें तेसरा पैहरा देंदे लगे। 
MAT,27,37,"होर तिन्हें यीसू रे मूंडा ले थोड़े जे गास तेसरे क्रूसा प्रयाल्हे एक दोष पत्र लगाया कि, “ये यहूदी लोका रा राजा यीसू आ।” "
MAT,27,38,तेबे तेस साउगी क्रूसा प्रयाल्हे दो डाकू भी चढ़ाये गये एक ओरली वखो होर दूजे जो परली वखा जो। 
MAT,27,39,"होर आऊणें जाणे वाल्ऐ मूंड हिल्लाई-हिल्लाई किन्हें ये बोली किन्हें तेसरी निंदा करहा ऐें थे, "
MAT,27,40,"होर ये बोल्हा थे कि, “हे मन्दरा जो ढाणे वाल्ऐ होर तीन ध्याड़े मन्झ बनाणे वाल्ऐ, आपणे आपा जो बचा, अगर तू परमेसरा रा मह्ठा आ, ता क्रूसा प्रयाल्हे ले उतरी जा।” "
MAT,27,41,"इंहां ईं मुख्य याजक व्यवस्था स्खाणे वाल्ऐ होर यहूदी मुखिये ये बोली किन्हें मजाक डूआया करहा ऐें थे, "
MAT,27,42,"“इन्हें होर बचाए, होर आपणे आपा जो नी बचाई सक्दा। इस्राएल देसा रे राजा मसीह ऐबे क्रूसा प्रयाल्हे ले ऊतरी किन्हें आई जा कि, आस्से देखी किन्हें विस्वास करिये।” "
MAT,27,43,"इन्हें परमेसरा पर भरोसा रखिरा, अगर से एस जो चाहां, ता एेबे एस जो छुड़ाई ले, क्यूंकि इन्हें बोलिरा था कि, “हांऊँ परमेसरा रा मह्ठा आ।” "
MAT,27,44,इंहां ईं डाकू भी जो तेसरे साउगी क्रूसा प्रयाल्हे चढ़ाए गईरे थे स्यों भी तेसरा मजाक डूआदें लगे। 
MAT,27,45,दोपहरा ले लई किन्हें तीन बजे तक सारे देसा मन्झ न्हयारा हुई गया। 
MAT,27,46,"लगभग तीन बजे रे टैमा पर यीसूए जोरा किन्हें बोल्या, “एली, एली, लमा सबक्तनी? हे मेरे परमेसर, हे मेरे परमेसर, तुस्से हांऊँ किधियो छाडी दितेया?” "
MAT,27,47,"जो तेथी खड़ीरे थे, तिन्हा मन्झा ले कई लोका जो गलतफैह्मी हुई; की से एलिय्याह नबी जो सादेया करहा। "
MAT,27,48,"तिन्हा मन्झा ले एक झट पट दोड़ेया, होर स्पंज लई किन्हें सिरके मन्झ डूबोया, होर सरकंडे पर रखी किन्हें तेस जो चुसणे जो दितेया, "
MAT,27,49,"होरिये बोल्या, “रुकी जाऊआ; देख्हा ऐें, एलिय्याह नबी तेस जो बचाणे रे कठे आहूँआं कि नी।” "
MAT,27,50,तेबे यीसूए फेरी जोरा किन्हें चिंगी किन्हें आपणे प्राण छाडी दिते। 
MAT,27,51,होर देखा मन्दरा रा पर्दा ऊपरा ले लई किन्हें हेठा तक फटी किन्हें दो टुकड़े हुई गया। होर धरती हिली गई होर चट्टाना मन्झ दरार पई गई। 
MAT,27,52,"होर कब्रा खुल्ही गई, होर मरिरे परमेसरा रे पवित्र लोका री कई ल्हासा जिउंदी हुई गई। "
MAT,27,53,"होर तेसरे मरिरे मन्झा ले जी उठणा ले बाद स्यों कब्रा मन्झा ले निकली किन्हें पवित्र गांऊँआं मन्झ गये, होर कईया जो सुज्हे। "
MAT,27,54,"तेबे सूबेदार होर जो तेस साउगी यीसू रा पैहरा देंदे लगिरे थे, हिलण होर जो कुछ हुआ था, तेता जो देखी किन्हें स्यों बौह्त ज्यादा डरी गये, होर बोल्या, “सच्चे ये ता परमेसरा रा मह्ठा था!” "
MAT,27,55,"तेथी बौह्त सारी ज्नाने जो गलील जिल्ले ले यीसू री सेऊआ करदी हुई तेस साउगी आईरी थी, स्यों दूरा ले देख्या करहा ई थी। "
MAT,27,56,"तिन्हा मन्झ मगदल गांऊँआं री मरियम  होर याकूब होर योसेसा री माऊ मरियम, होर जब्दी रे मह्ठे री माऊ थी। "
MAT,27,57,जेबे सांझ हुई ता अरिमतियाह सैहरा रा रैहणे वाल्आ युसुफ आया जो एक सेठ माह्णुं था होर आपु भी से यीसू रा चेला था। 
MAT,27,58,"तिन्हें पिलातुस हाकमा वाले जाई किन्हें यीसू री ल्हास मांगी तेबे पिलातुस हाकमे हुक्म दितेया कि, ल्हास तेस जो देई देआ। "
MAT,27,59,युसुफे यीसू री ल्हास लई होर साफ चादरा मन्झ लपेटी लई। 
MAT,27,60,"होर तिन्हें से ल्हास आपणे नंऊँऐं डुआरा मन्झ रखी, जो तिन्हें चटाना रे बीचा मन्झ खणीरी थी, तेबे से डुआरा रे दुराजे पर बड्डा पात्थर धकेली किन्हें चली गया। "
MAT,27,61,मगदल गांऊँआं री मरियम होर दूजी मरियम तेथी डुआरा रे साम्हणें बैठीरी थी। 
MAT,27,62,"अगले ध्याड़े अरामा रे ध्याड़े था, जो त्यारी रे ध्याड़े रे बादका ध्याड़ा था, तेस ध्याड़े मुख्य याजके होर फरीसी लोके पिलातुस हाकमे वाले आई किन्हें बोल्या, "
MAT,27,63,"“हे माहराज, आस्सा जो याद आ कि तिन्हें धोखे देणे वाल्ऐ आपणे जिन्दे जी बोलिरा था कि, मेरे मरणे रे तीन ध्याड़े ले बाद मां जी उठणा। "
MAT,27,64,"इधी कठे हुक्म दे कि त्रीजे ध्याड़े तक डुआरा री रखवाली किती जाए। एह्ड़ा नी हो कि तेसरे चेले आई किन्हें तेसरी ल्हासा जो चोरी किन्हें लई जाए, होर लोका किन्हें बोल्दे लगे कि, यीसू मरिरे मन्झा ले जीउन्दा हुई गया। तेबे ये जी उठणे रा धोखा पैह्ल्के धोखे ले भी बुरा हूंणां जेथी यीसू आपणे आपा जो मसीहा बोलिरा था।” "
MAT,27,65,"पिलातुस हाकमे तिन्हा किन्हें बोल्या, “तुस्सा वाले स्पाही ता हाए, जाउआ आपणी समझा रे मताबक रखवाली करा।” "
MAT,27,66,"इधी कठे स्यों स्पाहीया जो आपणे साउगी लई गये, होर पात्थर पर मोहर ल्गाई किन्हें डुआरा री रखवाली किती। "
MAT,28,1,अरामा रे ध्याड़े ले बाद तुआरा रे ध्याड़े तड़के ई मगदल गांऊँआं री मरियम होर दूजी मरियम डुआरा जो देख्दी आई। 
MAT,28,2,"होर एक बौह्त बड़ा हिलण हुआ, क्यूंकि प्रभु रा एक स्वर्गदूत उतरेया, होर नेडे आई किन्हें तिन्हें पात्थर धकेली दितेया, होर तेस पर बैठी गया। "
MAT,28,3,तेसरा रूप बिजली साहीं चमकीला होर तेसरा कपड़ा बर्फा साहीं चीटा था। 
MAT,28,4,"स्यों स्पाही, जो कब्रा री रखवाली करेया करहा ऐें थे स्यों डरा री वजहा ले काम्मी गये, होर मरिरे साहीं पई गये। "
MAT,28,5,"स्वर्गदूते ज्नाने किन्हें बोल्या कि, “तुस्से मत डरा: हांऊँ जाणहां कि तुस्से जेस जो क्रूसा प्रयाल्हे चढ़ाईरा था, तेस जो तोप्हा ई; से जिउंदा हुई गईरा। "
MAT,28,6,"से एथी नी आ, पर जेह्ड़ा तिन्हें बोलिरा था तेता रे मताबक से जिउंदा हुई गईरा, आऊआ, ये जगहा देखा, जेथी प्रभु पइरा था। "
MAT,28,7,"होर जल्दी जाई किन्हें तेसरे चेले किन्हें बोला कि, से मरिरे मन्झा ले जिउंदा हुई गईरा। होर यीसूआ तुस्सा ले पैहले गलील जिल्ले जो जाणा, होर तेथी तुस्सा से देखणा, मैं तुस्सा किन्हें बोली दितेया।” "
MAT,28,8,होर स्यों ज्नानिया डरी किन्हें होर बड़ी खुसी किन्हें डुआरा वाले ले जल्दी वापस आई किन्हें तेसरे चेले जो खबर देणे रे कठे दोड़ी गई। 
MAT,28,9,"होर यीसू तिन्हा जो मिल्या होर बोल्या, “नमस्ते” होर तिन्हें नेडे आई किन्हें होर तेसरे पैर पकड़ी किन्हें तेस जो अराधना कितेया। "
MAT,28,10,"तेबे यीसूए तिन्हा किन्हें बोल्या, “मत डरा; मेरे चेलेया वाले जाई किन्हें बोला कि, गलील जिल्ले जो चली जाए होर तिन्हा हांऊँ तेथी देखणा।” "
MAT,28,11,"जेबे चेलेया जो खबर सुनाणे रे कठे ज्नानिया जाया करहा ई थी, स्पाही जो डुआरा मन्झ रखवाली करदे लगिरे थे ता कईए गांऊँआं मन्झ आई किन्हें सारा गल्ला जो हुई थी मुख्य याजका किन्हें बोली दितेया। "
MAT,28,12,"तेबे मुख्य याजके यहूदी मुखिये साउगी कट्ठे हुई किन्हें सलाह किती। होर स्पाहीया जो बौह्त सारे ढब्बे देई किन्हें बोल्या, "
MAT,28,13,"“कि तुस्से सभ लोका के ये बोलणा कि, राती जेबे आस्से सभ सया करहा ऐें थे, ता यीसू रे चेले आई किन्हें तेसरी ल्हासा जो चोरी किन्हें लई गये। "
MAT,28,14,"होर अगर ये गल कि तुस्से सई गईरे थे, ये हाकमा रे काना तक पुज्ही, ता आस्सा से समझाई लैणा होर तुस्से खतरे ले बचाई लैणे।” "
MAT,28,15,"ता तिन्हें ढब्बे लई किन्हें तेह्ड़ा ई कितेया; जेह्ड़ा तिन्हा जो स्खाईरा था, होर ये गल आजा तक यहूदी लोका मन्झ मसहूर ई। "
MAT,28,16,"होर ग्यारा चेले गलील जिल्ले मन्झ तेस प्हाड़ा पर गये, जो यीसूए तिन्हा जो जाणे जो बोलिरा था। "
MAT,28,17,"होर तिन्हें तेसरे दर्सन पाई किन्हें तेस जो अराधना कितेया, पर केसी-केसी जो सक हुआ कि यीसू मरिरे मन्झ ले जी उठीरा। "
MAT,28,18,"यीसूए तिन्हा वाले आई किन्हें बोल्या कि, “स्वर्ग होर धरती रा सारा अधिकार मुंजो दितिरा। "
MAT,28,19,"इधी कठे तुस्से जाई किन्हें सारे जातिया रे लोका जो चेला बणाऊआ; होर तिन्हा जो बापू, मह्ठे होर पवित्र आत्मा रे नांऊँआं ले बपतिस्मा देआ। "
MAT,28,20,"होर इन्हा चेलेया जो, जो हुक्म मैं तुस्सा जो दितरे तिन्हारा पालन करणा सिखाऊआ: होर सूणां, हांऊँ संसारा रे खत्म हूंणे तक हमेसा तुस्सा साउगी आ।” "
MRK,1,1,ये खुसी री खबर यीसू मसीहा रे बारे मन्झ ई। यीसू मसीह परमेसरा रा मह्ठा आ। होर एस्सा खुसी री खबरा री सुर्हूआत इंहां हुई 
MRK,1,2,"जिहाँ यसायाह नबी री कताबा मन्झ लिखी चुकिरा; कि परमेसर आपणे मह्ठे यीसू किन्हें एह्ड़ा बोल्हा: “मां तेरे ले पैहले आपणा दूत भेजणा, जेस लोका रे मन तुस्सा रे कठे त्यार करणे। "
MRK,1,3,"बियाबान जगहा मन्झ एक हाका पाणे वाले री अवाज सुणह्या करहा ई, कि प्रभु रे कठे आपणे मन त्यार करा।” "
MRK,1,4,"होर से दूत यहून्ना बपतिस्मा देणे वाल्आ था, जो बियाबान जगहा मन्झ प्रचार करदा होर बपतिस्मा देंदा लगीरा था, से लोका किन्हें बोल्हा था, पाप करणा छाडी देआ होर बपतिस्मा लउआ होर परमेसरा तुस्सा रे पाप माफ़ करणे। "
MRK,1,5,"होर यहूदिया ईलाके ले, होर यरुस्लेम सैहरा ले कई लोक निकली किन्हें तेस वाले गये, होर आपणे पाप मनी लये होर यरदन दराऊआ मन्झ बपतिस्मा लया। "
MRK,1,6,यहून्ना बपतिस्मा देणे वाल्आ ऊंटा रे बाला रे बणिरे कपड़े पैहन्ना था होर आपणी कमरा मन्झ चामड़े रा पट्टा बान्ही रख्हा था होर टिटले होर जंगली म्खीर खाहां था। 
MRK,1,7,"होर ये प्रचार करहा था, “कि मेरे बाद से आऊणें वाल्आ आ, जो मेरे ले भी सक्तिसाली आ; होर हांऊँ ता एस लायक बी नी आ कि निऊँआं हुई किन्हें तेसरे बूटा रे तस्मे खोल्ही सकूं। "
MRK,1,8,"मैं ता तुस्सा जो पाणी किन्हें बपतिस्मा दितेया, पर तेस तुस्सा जो पवित्र आत्मा किन्हें बपतिस्मा देणा।” "
MRK,1,9,"तिन्हा ध्याड़े एह्ड़ा हुआ कि यीसू गलील जिल्ले रे नासरत गांऊँआं ले आई किन्हें, यरदन दराऊआ मन्झ यहून्ना ले बपतिस्मा लया। "
MRK,1,10,"होर जेबे से पाणी ले निकली किन्हें ऊपर आया, ता तेबे ई तिन्हें आसमान खुल्हदे होर पवित्र आत्मा जो कबूतरा रे रूपा मन्झ आपणे गास उतरदे देख्या। "
MRK,1,11,"होर परमेसरे स्वर्गा ले बोल्या कि, “तू मेरा लाडला मह्ठा आ, हांऊँ तुध किन्हें बौह्त खुस आ।” "
MRK,1,12,तेबे ई पवित्र आत्मे झट पट यीसू बियाबान जगहा मन्झ भेजी दितेया। 
MRK,1,13,होर तेथी चाल्ई ध्याड़े तक सैताने तेसरी परखणी किती; होर से जंगली जानवरा साउगी रैहया; होर स्वर्गदूत तेसरी सेऊआ करदे रहे। 
MRK,1,14,कई ध्याड़े ले बाद यहून्ना बपतिस्मा देणे वाल्आ गिरफ्तार कितेया गया। तेबे यीसूए गलील जिल्ले मन्झ आई किन्हें परमेसरा रे राजा री खुसी री खबरा रा प्रचार कितेया। 
MRK,1,15,"होर बोल्या, “टैम पूरा हुई गया, होर परमेसरा रा राज नेडे आई गईरा, पाप करणा छाडी देआ होर परमेसरा रे खुसी री खबरा पर विस्वास करा।” "
MRK,1,16,गलील समुद्रा रे बाढे जांदे हुए यीसूए समौन होर तेसरे भाई अन्द्रियासा जो समुद्रा मन्झ जाल पांदे देख्या; क्यूंकि स्यों मछी पकड़ने वाल्ऐ थे। 
MRK,1,17,"होर यीसूए तिन्हा किन्हें बोल्या, “मेरे चेले बणा होर आऊआ; मां तुस्से स्खाणे कि चेले किहाँ बनाणे।” "
MRK,1,18,होर स्यों झट पट आपणे जाल छाडी किन्हें तेसरे चेले बणने रे कठे तेस साउगी चली पये। 
MRK,1,19,"फेरी तिन्हें थोह्ड़ा अगे जाई किन्हें, जब्दी रे मह्ठे याकूब, होर यहून्ना जो किस्तिया मन्झ जाल ठीक करदे देख्या। "
MRK,1,20,"यीसूए झट पट स्यों सादे; होर तिन्हें आपणा बापू जब्दी मजदूरा साउगी किस्तिया मन्झ छाडी दितेया, होर तेसरे साउगी चली गये। "
MRK,1,21,"यीसू होर तेसरे चेले कफरनहूम सैहरा मन्झ आये, होर जेबे अरामा रा ध्याड़ा आया, तेबे यीसू यहूदी सभा मन्झ जाई किन्हें तिन्हा जो उपदेस देंदा लगेया। "
MRK,1,22,"होर लोक तेसरे उपदेस सुणी किन्हें हरान हुई गये; क्यूंकि से तिन्हा जो व्यवस्था स्खाणे वाल्ऐ साहीं नी, पर अधिकारा साउगी उपदेस देहां था। "
MRK,1,23,"होर जेबे से उपदेस देआ करहा था, तेबे यहूदी सभा मन्झ एक माह्णुं था, जेस मन्झ दुस्टात्मा थी। "
MRK,1,24,"तिन्हें चिंगी किन्हें बोल्या, “हे नासरता रे यीसू , तू आस्सा जो परेसान कि लगिरा करदा? क्या तू आस्सा जो नास करणे रे कठे आईरा? हांऊँ तुजो जाणहां, तू कुणहां? तू परमेसरा री तरफा ले आईरा पवित्र मसीह आ!” "
MRK,1,25,"यीसूए तेस जो प्रुआची किन्हें बोल्या, “चुप बैठ; होर एस माह्णुं मन्झा ले निकली जा।” "
MRK,1,26,"तेबे दुस्टात्मा तेस जो मरोड़ी किन्हें, होर बड़े जोरा किन्हें चिंगी किन्हें तेस मन्झा ले निकली गई। "
MRK,1,27,"एस गला पर सभ लोक हरान हुई गये कि स्यों आपु मन्झ ई बैहस करदे लगे “कि ये क्या गल ई? ये ता कोई नंऊँआं उपदेस आ! से अधिकारा किन्हें दुस्टात्मा जो भी हुक्म देहां, होर स्यों तेसरा हुक्म मन्हां ईं।” "
MRK,1,28,होर तेसरा नांऊँ जल्दी ई गलील जिल्ले रे हर जगहा फैल्ही गया। 
MRK,1,29,"यीसू होर तेसरे चेले झट पट यहूदी सभा मन्झा ले निकली किन्हें, याकूब होर यहून्ना साउगी समौना होर अन्द्रियासा रे घरा जो चली गये। "
MRK,1,30,"होर समौना री सास तेज बुखारा किन्हें तड़फया करहा ई थी, होर चेले झट पट तेस्सा रे बारे मन्झ यीसू किन्हें बोल्या। "
MRK,1,31,"तेबे यीसूए समौना री सासा रा हाथ पकड़ेया होर से गास ठुआली दिती; होर तेस्सा रा बुखार उतरी गया, होर से उठी किन्हें तिन्हारी सेऊआ करदी लगी। "
MRK,1,32,"सांझ्के टैमा जेबे जे अरामा रा ध्याड़ा खत्म हुआ ता लोके कई ब्मार लोक होर जिन्हा मन्झ जे दुस्टात्मा थी, यीसू वाले ल्यांदे। "
MRK,1,33,गांऊँआं रे कई लोक समौना रे घरा वाले कठे हुई गये। 
MRK,1,34,"होर यीसूए कई लोक जो कई किस्मा री ब्मारिया किन्हें दुःखी थे, स्यों ठीक किते; होर कई लोका मन्झा ले दुस्टात्मा काढी; होर दुस्टात्मा जो बोलणा नी दितेया, क्यूंकि दुस्टात्मा जाणहां ईं थी कि यीसू परमेसरा रा मह्ठा आ। "
MRK,1,35,"होर भ्यागा तड़के ई ध्याड़ा सुर्हू हूंणे ले पैहले, यीसू उठी किन्हें बाहर चली गया, होर सुनसान जगहा जाई किन्हें प्रार्थना करदा लग्या। "
MRK,1,36,तेबे समौन होर तेसरे साथी यीसू जो टोल्दे लगे। 
MRK,1,37,"जेबे तिन्हा जो यीसू मिली गया, ता तिन्हें यीसू किन्हें बोल्या, “कफरनहूमा गांऊँआं रे कई लोक तुस्सा जो तोपेया करहा ऐें।” "
MRK,1,38,"यीसूए तिन्हा किन्हें बोल्या, “आऊआ; आस्से होर दूजे गांऊँआं जो चली जाहें, ताकि हांऊँ तेथी भी प्रचार करी सकूं, क्यूंकि हांऊँ इधी कठे संसारा मन्झ आईरा।” "
MRK,1,39,होर यीसू गलील जिल्ले री कई जगहा मन्झ गया होर से यहूदी सभा मन्झ जाई किन्हें प्रचार करदा होर दुस्टात्मा काढदा रैहया। 
MRK,1,40,"होर एक कोढ़ीये यीसू वाले आई किन्हें अर्ज किती, होर यीसू रे साम्हणें घुटने टेकी किन्हें, तेस किन्हें बोल्या, “अगर तुस्से चाहो ता मुंजो ठीक करी सक्हा ऐें” "
MRK,1,41,"यीसूए तेस पर तरस खाई किन्हें आपणा हाथ बढ़ाया, होर तेस जो छुही किन्हें बोल्या, “हांऊँ चाहां कि, तू ठीक हुई जा।” "
MRK,1,42,होर तेबे झट पट तेसरा कोढ़ ठीक हुई गया। 
MRK,1,43,"तेबे यीसूए से खबरदार कितेया होर भेजी दितेया, "
MRK,1,44,"होर तेस किन्हें ये बोल्या, “देख, केसी किन्हें कुछ देख्या बोल्दा, पर जाई किन्हें आपणे आपा जो याजका जो दस, होर कोढ़ ठीक हूंणे रे बारे मन्झ जो व्यवस्था मूसे दितिरी तेता रे मताबक बलि चढ़ा, ताकि लोका जो पता लगे कि तू ठीक हुई गईरा।” "
MRK,1,45,"पर से बाहर जाई किन्हें एस गल्ला रा बौह्त प्रचार करदा होर एथी तक फैल्हान्दा लग्या कि, यीसू दबारा खुल्ही किन्हें तेस गांऊँआं मन्झ नी जाई सकेया, पर बाहर बियाबान जगहा मन्झ रैहया; होर हर जगहा ले लोक तेस वाले आऊंदे रहे। "
MRK,2,1,"कुछ ध्याड़े ले बाद यीसू दबारा कफरनहूम सैहरा मन्झ आया होर लोके ये सुणया कि, यीसू घरा अंदर आ। "
MRK,2,2,"फेरी इतने लोक कठे हुए, कि दुराजे वाले भी जगहा नी मिली; होर तिन्हें तिन्हा जो परमेसरा रा वचन सुणाया। "
MRK,2,3,होर चार लोके एक अध्रन्गा रा मरीज सणे बिस्त्रे यीसू वाले ल्यान्देया। 
MRK,2,4,"पर बौह्त भीड़ा री वजहा ले स्यों यीसू वाले नी पूजी सके, तेबे जेस घरा मन्झ जे यीसू था, तिन्हें तेस घर रा छापर घ्वाड़ेया होर अध्रन्गा रा मरीज सण बिस्त्रे हेठ तुआरी दितेया। "
MRK,2,5,"यीसूए, तिन्हारा विस्वास देखी किन्हें, तेस अध्रन्गा रे मरीजा किन्हें बोल्या, “मेरे मह्ठे, मैं तेरे पाप माफ़ करी दिते।” "
MRK,2,6,"तेबे कई व्यवस्था स्खाणे वाल्ऐ जो तेथी बैठीरे थे, आपणे मना मन्झ सोच विचार करदे लगे, "
MRK,2,7,“कि ये आदमी एह्ड़ा किधियो बोल्हा? ये ता परमेसरा री निंदा करहा! परमेसरा जो छाडी किन्हें कोई होर पाप माफ़ नी करी सक्दा।” 
MRK,2,8,"यीसूए झट पट जाणी गया कि, स्यों आपणे-आपणे मना मन्झ एह्ड़ा सोच विचार करेया करहा ऐें, होर यीसूए तिन्हा किन्हें बोल्या, “तुस्से आपणे-आपणे मना मन्झ ये विचार किधियो करेया करहा ऐें? "
MRK,2,9,"असान क्या आ? एस अध्रन्गा रे मरीजा जो ये बोलणा कि तेरे पाप माफ़ हुई गये, या ये बोलणा कि उठ आपणा बिस्त्रा चक होर हांडदा लग? "
MRK,2,10,ताकि हांऊँ तुस्सा जो साबित करी सकूं कि हांऊँ माह्णुं रा मह्ठा धरती पर पाप माफ़ करणे रा हक रख्हा आ।” 
MRK,2,11,"“यीसूए तेस अध्रन्गा रे मरीजा किन्हें बोल्या, उठ, आपणा बिस्त्रा चक होर आपणे घरा जो चली जा।” "
MRK,2,12,"होर से मरीज उठेया, होर झट पट आपणा बिस्त्रा चकी किन्हें होर सभी रे साम्हणें निकली किन्हें चली गया; एता पर स्यों लोक बौह्त हरान हुए, होर परमेसरा री बड़ाई करी किन्हें बोल्दे लगे, “कि आस्से एह्ड़ा कधी नी देख्या।” "
MRK,2,13,"होर फेरी यीसू निकली किन्हें गलील समुद्रा रे बाढे गया, होर सारी भीड़ तेसरे पीछे चली, होर से तिन्हा जो उपदेस देंदा लग्या। "
MRK,2,14,"जांदे हुए तिन्हें हलफईस रे मह्ठे लेवी जेसरा नांऊँ मती भी था जो चुंगी लैणे री चौकी पर बैठीरे देख्या, होर तेस किन्हें बोल्या, “आ मेरा चेला बण,” होर से उठी किन्हें, यीसू रा चेला बणने रे कठे तेस साउगी चली गया। "
MRK,2,15,"होर जेबे यीसू मती रे घरा खाणा खांदे बैठीरा था; ता कई एह्ड़े लोक थे जिन्हा जो लोक पापी बोल्हा ऐें थे होर दूजे चुंगी लैणे वाल्ऐ थे, स्यों यीसू होर तेसरे चेले साउगी खाणा खांदे बैठे, क्यूंकि बौह्त लोक यीसू साउगी आईरे थे। "
MRK,2,16,"होर व्यवस्था स्खाणे वाल्ऐ जेह्ड़े फरीसी लोक थे तिन्हें देखेया कि, यीसू चुंगी लैणे वालेया होर तिन्हा लोका साउगी जिन्हा जो लोक पापी बोल्हा ऐें थे खाणा खाया करहा था, तिन्हें यीसू रे चेले किन्हें बोल्या, “से ता चुंगी लैणे वाल्ऐ होर पापिया साउगी खाहां पीहां!” "
MRK,2,17,"यीसूए ये सुणी किन्हें, तिन्हा किन्हें बोल्या, “भले चंगे जो बैदा री ज्रूरत नी ई, पर ब्मारा जो बैदा री ज्रूरत ई। जो आपणे आपा जो धर्मी सोच्हा ऐें तिन्हा जो मेरी ज्रूरत नी ई, पर तिन्हा जो मेरी जरूरत ई स्यों जे आपणे आपा जो पापी मन्हां ऐें।” "
MRK,2,18,"यहून्ना बपतिस्मा देणे वाल्ऐ रे चेले होर फरीसी लोक ब्रत रख्हा ऐें थे; इधी कठे कुछ लोक आई किन्हें यीसू के बोल्या कि, “यहून्ना रे चेले होर फरीसी लोक ब्रत किधियो रख्हा ऐें, पर तेरे चेले ब्रत की नी करदे?” "
MRK,2,19,"होर यीसूए तिन्हा किन्हें बोल्या, “जेबे तक नंऊँआं लाड़ा बरातिया साउगी रैंहयां ता स्यों कधी भी ब्रत नी करदे, मतलब जेबे तक नंऊँआं लाड़ा तिन्हा साउगी आ, तेबे तक तिन्हा जो ब्रत रखणे री कोई ज्रूरत नी ई। "
MRK,2,20,"पर एह्ड़े ध्याड़े आऊणें कि, नंऊँआं लाड़ा तिन्हा ले लग कितेया जाणा, तेस टैम तिन्हा ब्रत रखणा।” "
MRK,2,21,"“नंऊँऐं कपड़े री टाल्ही पुराणे कपड़े पर कोई नी ल्गान्दा नी ता धोणे ले बाद नंऊँऐं कपड़े री टाल्हिया कठी हुई जाहीं, होर तेस कपड़े ज्यादा फटी जाणा। "
MRK,2,22,"नंऊँऐं अंगूरा रा रस पुराणे चामड़े रे थैलू मन्झ कोई नी रख्दा, नी ता अंगूरा रे रसा सीजी किन्हें चामड़े रे थैलू फाड़ी देणा, होर अंगूरा रा रस होर चामड़े रे थैलू दुंहींया बर्बाद हुई जाणा; पर अंगूरा रा नंऊँआं रस नौंऐं चामड़े रे थैलू मन्झ भरेया जाहाँ।” "
MRK,2,23,होर एह्ड़ा हुआ कि अरामा रे ध्याड़े यीसू होर तेसरे चेले नाजा री डोहर्रिया मन्झा ले हुई किन्हें जाया करहा थे; होर तेसरे चेले चल्दे-चल्दे नाजा री सीरी तोड़ी-तोड़ी किन्हें खांदे लगे। 
MRK,2,24,"तेबे फरीसी लोके यीसू किन्हें बोल्या, “तेरे चेले अरामा रे ध्याड़े एह्ड़ा काम किधियो करहा ऐें, जो मूसा री व्यवस्था रे बरखलाफ आ?” "
MRK,2,25,"यीसूए तिन्हा किन्हें बोल्या, “क्या तुस्से कधी पवित्र सास्त्रा मन्झ नी पढ़ेया कि, जेबे आस्सा रे बापदादे राजा दाऊदा जो ज्रूरत थी होर जेबे से होर तेसरे साथी भूखे थे, तेबे तिन्हें क्या कितेया था? "
MRK,2,26,"तिन्हें अबियातार बडे याजका रे टैमा, परमेसरा रे घरा मन्झ जाई किन्हें चढ़ाईरी रोटिया खाध्ही, जिन्हा रोटिया जो याजका जो छाडी किन्हें कोई होर नी खाई सक्दा था, होर तिन्हें आपणे साथिया जो भी रोटिया दिती?” "
MRK,2,27,"होर यीसूए तिन्हा के बोल्या, “अरामा रा ध्याड़ा माह्णुं रे कठे बणाईरा, ना कि माह्णुं अरामा रे ध्याड़े रे कठे बणाईरा। "
MRK,2,28,इधी कठे हांऊँ माह्णुं रा मह्ठा अरामा रे ध्याड़े रा भी प्रभु आ।” 
MRK,3,1,"होर यीसू यहूदी सभा मन्झ दबारा गया; होर तेथी एक माह्णुं था, जेसरा हाथ बेजान हुई चुकिरा था। "
MRK,3,2,"होर यहूदी सभा रे लोक यीसू पर दोस ल्गाणे रे कठे नजर रख्हा ऐें थे, ताकि देखी सको कि, से अरामा रे ध्याड़े तेस जो ठीक करहा की नी। "
MRK,3,3,"बेजान हाथा वाले किन्हें बोल्या, “आऊ सभिरे बीच भरा खड़ा हुई जा।” "
MRK,3,4,"होर यीसूए लोका किन्हें बोल्या, “अरामा रे ध्याड़े व्यवस्था रे मताबक क्या करणा ठीक आ भला या बुरा करणा, जान बचाणा या मारणा?” पर स्यों चुप रहे। "
MRK,3,5,"यीसू गुस्सा हुई किन्हें चारो वखा जो देख्या, होर यीसू दुखी हुई गया क्यूंकि स्यों बड़े जिद्दी थे, होर तिन्हें तेस माह्णुं किन्हें बोल्या, “आपणा हाथ अगे कर।” तिन्हें आपणा हाथ अगे कितेया, होर तेसरा हाथ ठीक हुई गया। "
MRK,3,6,"होर अराधना सभा मन्झ बैठीरे फरीसी लोक बाहर जाई किन्हें झट पट राजा हेरोदेसा रा साथ देणे वाल्ऐ लोका साउगी मिली किन्हें यीसू रे बरखलाफ कठा हुई किन्हें चर्चा करदे लगे कि, यीसू जो किहां मुकाईये। "
MRK,3,7,"होर यीसू आपणे चेले साउगी गलील समुद्रा वखा जो चली गया: होर एक बडी भीड़ तेसरे साउगी चलदी लगी, जो गलील जिल्ले होर यहूदिया ईलाके ले, "
MRK,3,8,"होर यरुस्लेम सैहरा होर इदुमिया रे ईलाके ले, होर यरदन दराऊआ ले पार वाले ईलाके ले, होर सुर होर सैदा सैहरा ले ओरे परे ले आईरी थी। कई लोक यीसू रे नौखे-नौखे काम सुणी किन्हें तेस जो देखदे आये। "
MRK,3,9,"होर तेथी भीड़ बढ़ी गई इधी कठे यीसूए आपणे चेले किन्हें बोल्या कि, स्यों एक छोटी किस्ती तेसरे कठे त्यार रखे ताकि यीसू तेस्सा किस्ती मन्झ बैठी किन्हें तिन्हा जो स्खाई सके होर भीड़ तेस जो नी दबाई सके। "
MRK,3,10,"क्यूंकि तिन्हें बौह्त बीमार ठीक कितिरे थे; इधी कठे जितने भी लोक बमारिया मन्झ थे, स्यों यीसू जो छूह्णे रे कठे तेस पर पई जाया करहा ऐें थे। "
MRK,3,11,"होर जो लोक जिन्हा मन्झ दुस्टात्मा थी जेबे स्यों यीसू जो देख्ही किन्हें पई जाहीं थी, होर चिंगी किन्हें बोल्हा ई थी कि, “तू परमेसरा रा मह्ठा आ।” "
MRK,3,12,"होर यीसूए दुस्टात्मा किन्हें बोल्या, “खबरदार केसियो देख्या दसदे कि हांऊँ कुणहां।” "
MRK,3,13,"फेरी यीसू प्हाड़ा पर चढ़ी गया, होर तिन्हें स्यों सादे जिन्हा जो से आपणे साउगी लई जाणा चाहां था; होर स्यों तेस वाले आये। "
MRK,3,14,"तेबे तिन्हें तिन्हा मन्झा ले बारा लोक नियुक्त किते होर तिन्हा जो आपणा चुणिरा चेला बोल्या, ताकि स्यों तेस साउगी-साउगी रही सको, होर से तिन्हा जो प्रचार करणे रे कठे भेजी सको। "
MRK,3,15,होर दुस्टात्मा जो काढणे रा हक रखी सको। 
MRK,3,16,"होर स्यों बारा चेले जो तिन्हें नियुक्त किते स्यों यूंआं ऐें, समौन जेसरा नांऊँ यीसूए पतरस रख्या। "
MRK,3,17,"होर जब्दी रा मह्ठा याकूब होर यहून्ना, जेसरा नांऊँ तिन्हें बूअनरगिस, मतलब “गर्जना रा मह्ठा” रख्या। "
MRK,3,18,"होर अन्द्रियास, होर फिलिप्पुस, होर बरतुल्मै, होर मत्ती, होर थोमा, होर हलफईसा रा मह्ठा याकूब; होर तद्दै, होर समौन कनानी। "
MRK,3,19,"होर यहूदा इस्करयोति, जिन्हें बादा मन्झ यीसू पकड़वाया था। "
MRK,3,20,"होर यीसू घरा आया होर दबारा इतनी भीड़ कठी हुई गयी कि, यीसू होर तेसरे चेलेया जो रोटी खाणे रा टैम भी नी मिल्या। "
MRK,3,21,"जेबे तेसरे घरा वाले ये सुणेया, ता स्यों यीसू जो घरा वापस ल्याउणे रे कठे आये; क्यूंकि तिन्हा जो एह्ड़ा लग्हा था कि से आपणे होसा मन्झ नी आ। "
MRK,3,22,"होर व्यवस्था स्खाणे वाल्ऐ, जो यरुस्लेम सैहरा ले आईरे थे, ये बोल्हा ऐें थे कि, “यीसू मन्झ सैतान आ,” होर सैतान दुस्टात्मा रा मुखिया आ, होर ये भी बोल्हा ऐें थे कि, “से तेसरे सहारे दुस्टात्मा काढा आ।” "
MRK,3,23,"होर यीसूए सब लोक आपु वाले सादी किन्हें, तिन्हा किन्हें उदाहरणा मन्झ बोल्दा लग्या, “सैतान किहाँ आपणी ई दुस्टात्मा जो काढी सक्हा? "
MRK,3,24,"होर अगर केसी राज्या रे लोका मन्झ फूट पई जाए, ता से राज्य किहाँ मजबूत बणी रही सक्हा? "
MRK,3,25,"होर अगर केसी घरा रे लोका मन्झ फूट पई जाए, ता क्या घर मजबूत बणी रही सक्हा? "
MRK,3,26,"होर अगर सैतान आपणे ही बरखलाफ हुई किन्हें फूट पाई दे, ता से किहाँ मजबूत बणी रही सक्हा? तेसरा ता खात्मा हुई जाणा। "
MRK,3,27,"मुंजो ये गल साफ तरीके किन्हें दसणे दे। कोई आदमी सैताना साहीं केसी पैहलवाना रे घरा मन्झ बड़ी किन्हें तेसरी चीजा नी चोरी सक्दा, जेबे तक कि से पैहले तेस पैहलवाना जो बान्ही नी ले; होर तेबे से तेसरे घरा जो लुटी सक्हा। "
MRK,3,28,"हांऊँ तुस्सा किन्हें सच्च बोल्हा कि, जो पाप माह्णुं करहा ऐें, तिन्हारे सब पाप होर बदनामी माफ़ किती जाणी। "
MRK,3,29,"पर जो कोई पवित्र आत्मा रे बरखलाफ निंदा करघा, परमेसरा से कधी माफ़ नी करणा: पर तेस अनंत पापा रा अपराधी बणना।” "
MRK,3,30,"यीसूए इधी कठे बोल्या क्यूंकि व्यवस्था स्खाणे वाल्ऐ ऐहड़ा बोल्हा ऐें थे कि, “यीसू अंदर दुस्टात्मा ई।” "
MRK,3,31,"होर यीसू री माऊ होर तेसरे छोटे भाई आये, होर घरा बाहर खह्ड़ी रहे, होर यीसू जो बुलाणे कठे केसी जो अंदर भेज्या। "
MRK,3,32,"होर भीड़ तेसरे ओरे परे बैठी किन्हें तेस जो सुणदी लगिरी थी, होर तिन्हें यीसू के बोल्या, “तेरी माऊ होर तेरे छोटे भाई बाहर तुजो तोपेया करहा ऐें।” "
MRK,3,33,"यीसूए तिन्हा जो जवाब दितेया कि, “मेरी माऊ होर मेरे भाई कुणहें?” "
MRK,3,34,"होर जो तेसरे ओरे परे बैठीरे थे, तिन्हा जो देखी किन्हें तिन्हें बोल्या, “मेरी माऊ होर मेरे भाई यों ऐें। "
MRK,3,35,"क्यूंकि जो कोई परमेसरा री इच्छा पर चल्हा, से ई मेरा भाई, होर मेरी बैहण होर मेरी माऊ ई।” "
MRK,4,1,"फेरी यीसू गलील समुद्रा रे बाढे उपदेस देंदा लग्या: होर एह्ड़ी बडी भीड़ तेस वाले कठी हुई गयी होर से समुद्रा पर रखिरी एक किस्ती पर चढ़ी किन्हें बैठी गया, होर सारी भीड़ जमीना पर समुद्रा रे बाढे खह्ड़िरी रही। "
MRK,4,2,"होर से तिन्हा जो उदाहरणा मन्झ बौह्त सारी गल्ला स्खान्दा लग्या, होर आपणे उपदेसा मन्झ तिन्हा किन्हें बोल्या, "
MRK,4,3,“सुणां! एक किसान बेजा बाह्णे रे कठे डोर्हीया जो गया। 
MRK,4,4,होर बेजा बाह्णे रे टैमा कुछ बेजा पैंडे रे बाढे पये होर चिड़ुऐ आई किन्हें से बेजा चुगी लया। 
MRK,4,5,"होर कुछ बेजा पात्थरा वाली जमीना पर पया जेथी तिन्हा जो पूरा माटा नी मिल्या, होर नरम माटे मिलणे री वजहा ले स्यों छोड़े ई जम्मी गये। "
MRK,4,6,"होर जेबे सूरज निकल्या, ता स्यों फुख्ही गये, होर जड़ नी पकड़णने री वजहा ले स्यों सुक्की गये। "
MRK,4,7,"होर कुछ बेजा ता झाकड़ा मन्झ पया, होर झाकड़ बढ़ी किन्हें स्यों दबाई दिते, होर फली नी पाए। "
MRK,4,8,"पर कुछ बेजा बांकी जमीना पर पया; होर स्यों जम्मे, होर बढ़ी किन्हें बौह्त फले; होर कोई तीह गुणा, कोई साठ गुणा होर कोई सौ गुणा फले।” "
MRK,4,9,"होर यीसूए बोल्या, “जो मेरी गल्ला सुणदा लगीरा से बड़े ध्याना किन्हें सुणें।” "
MRK,4,10,"जेबे यीसू कल्हा रही गया, ता तेसरे साथिये होर बारा चेले तेस ले इन्हा उदाहरणा रे बारे मन्झ पूछेया। "
MRK,4,11,"यीसूए तिन्हा किन्हें बोल्या, “तुस्सा जो ता परमेसरा रे राजा रे भेदा री समझ दितीरी, पर परमेसरा रे राज्या रे बाहरवाले रे कठे सब गल्ला उदाहरणा मन्झ हुंहां ईं। "
MRK,4,12,"इधी कठे कि, जो हांऊँ करहा स्यों देख्हा ऐें, पर नी देख्दे, होर जो हांऊँ बोल्हा, स्यों सुणहाँ ता जरुर ऐें, पर नी समझ्दे, एह्ड़ा नी हो कि स्यों पाप करणा छाडी दे, होर परमेसरा वखा जो वापस आये होर तिन्हारे पाप माफ़ किते जाए।” "
MRK,4,13,"फेरी यीसूए तिन्हा किन्हें बोल्या, “क्या तुस्से ये उदाहरण नी समझ्दे? ता फेरी होर बाकी सभ उदाहरण किहाँ समझणे? "
MRK,4,14,किसान परमेसरा रे बचना जो सुनाणे वाले साहीं आं। 
MRK,4,15,"कुछ लोक तेस बेजे साहीं ऐें जेह्ड़े पैंडे रे बाढे पहूंआं ऐें, यूं स्यों माह्णुं ऐें कि, जेबे स्यों बचन सुणहां ऐें, ता सैताने झट पट आई किन्हें बचना जो तिन्हा मन्झ बाहिरा था, से चकी किन्हें लई जाहाँ। "
MRK,4,16,"कुछ लोक तेस बेजे साहीं ऐें जेह्ड़े गट्टे वाली जमीना पर पहूंआं ऐें; यूं स्यों माह्णुं ऐें, जो परमेसरा रे बचना जो सुणी किन्हें झट पट खुसी किन्हें मन्हां ऐें। "
MRK,4,17,"पर आपणे अंदर जड़ नी पकड़णने री वजहा ले स्यों थोह्ड़े ही ध्याड़े विस्वास रख्हा ऐें; एता ले बाद जेबे बचना री वजहा ले तिन्हा पर क्लेस होर दुःख हुंहां, ता स्यों बचना पर विस्वास करणा छाडी देहां ऐें। "
MRK,4,18,"कुछ लोक तेस बेजे साहीं ऐें जेह्ड़े झाकड़ा मन्झ पहूंआं ऐें, यूं स्यों माह्णुं ऐें, जिन्हें जे परमेसरा रा बचन सुणेया। "
MRK,4,19,"होर संसारा री चिन्ता, पैसे रा धोखा, होर चीजा रा लालचा तिन्हा मन्झ स्माई किन्हें बचना जो बढ़ने ले रोकी देहां, होर स्यों परमेसरा री इच्छा पर नी चली पांदे। "
MRK,4,20,"होर कुछ लोक तेस बेजे साहीं ऐें जेह्ड़े बढ़िया जमीना मन्झ पहूंआं ऐें, यूं स्यों माह्णुं ऐें, जो परमेसरा रे बचना जो सुणी किन्हें मनी लैंहां ऐें होर परमेसरा री इच्छा रे मताबक करहा ऐें, यूं तेस फसला साहीं ऐें जो तीह गुणा, साठ गुणा, होर सौ गुणा फल ल्याहूहाँ ऐें।” "
MRK,4,21,"होर यीसूए तिन्हा किन्हें बोल्या, “कोई भी दीऊया जो भ्खाई किन्हें तेता जो मांजे या टोकरी रे थाले नी रखदा, एता रे बजाय दिऊये जो दीवटा पर रख्हा ऐें, ताकि तेता रा प्रयासा हर जगहा फैल्ही जाये "
MRK,4,22,"क्यूंकि हर एक चीज़ जेह्ड़ी छुपिरी, से जाहिर हुई जाणी; होर हर एक रहस्य, प्रयासे मन्झ आऊंणा।” "
MRK,4,23,"“जो मेरी गल्ला सुणदा लगीरा, से बड़े ध्याना किन्हें सुणें।” "
MRK,4,24,"फेरी यीसूए तिन्हा किन्हें बोल्या, “चतन्न रैहया कि, तुस्से क्या सुणहां ऐें?” जेस नापा किन्हें तुस्से नाप्हा ऐें, तेस ई नापा किन्हें तुस्सा रे कठे भी नाप्या जाणा, होर तुस्सा जो ज्यादा दितेया जाणा। "
MRK,4,25,"क्यूंकि जेह्ड़े मेरी गल्ला जो सुणे, तिन्हा जो ज्यादा समझ आऊणीं; पर जेह्ड़े लोक नी सुणदे लगिरे तिन्हा वाले जो भी समझ हाई; से तिन्हा ले लई लिती जाणी। "
MRK,4,26,"फेरी तिन्हें बोल्या, “परमेसरा रा राज एह्ड़ा आ, जिहां किसान जमीना पर बेजा खिंडहा, "
MRK,4,27,"होर राती ध्याड़ी से आपणे कामा मन्झ लगिरा रैहया, होर बेजा साउगी-साउगी जम्दा होर बधदा गया होर तेस जो पता नी चलेया कि ये सभ किहाँ हुएआ। "
MRK,4,28,"धरती आपणे आपा ले फल ल्याऊहाँ ईं पैहले टियूऐ, फेरी नाजा री सीरी होर फेरी सीरी मन्झ कणका रा त्यार दाणा। "
MRK,4,29,"पर जेबे फसल पक्की जाहीं, ता किसान आपणे लोका जो झट पट दराटी लईया भेज्हा, क्यूंकि कटाई रा टैम नेडे आई गईरा।” "
MRK,4,30,"फेरी यीसूए बोल्या, “आस्से परमेसरा रे राजा री तुलणा केस किन्हें करहे, होर केस उदाहरणा किन्हें तेसरा ब्खान करहे? "
MRK,4,31,से राई रे दाणे साहीं आं; कि जेबे तेस जो जमीना मन्झ बाह्या जाहाँ ता धरती पर सब बेजे मन्झा ले से सभी ले छोटा हुंहां। 
MRK,4,32,"पर जेबे तेस जो बाह्या जाहाँ, ता जम्मी किन्हें से सभी छोटे बूटे ले भी बडा हुई जाहाँ, होर तेसरी एह्ड़े बडे पांगे निकल्हा ऐें कि, आसमाना रे चिड़ु तेता री छाऊँआ मन्झ बसेरा करी सक्हा ऐें।” "
MRK,4,33,होर से लोका जो एस तरीके रे बौह्त सारे उदाहरण देई-देई किन्हें तिन्हारी समझा रे मताबक परमेसरा रा बचन सुणाहां था। 
MRK,4,34,होर यीसू हमेसा उदाहरण देई तिन्हा किन्हें बोल्हा था; पर कल्हे जे से आपणे चेले जो सब उदाहरण रा मतलब दस्हा था। 
MRK,4,35,"तेस ई ध्याड़े जेबे सांझ हुई, ता यीसूए तिन्हा किन्हें बोल्या की, “आऊआ, आस्से गलील समुद्रा रे दूजे बाढे वखा जो चल्हा ऐें।” "
MRK,4,36,होर तिन्हें भीड़ छाडी दितेया चेले किस्तिया पर चढ़ी गये जेता पर यीसू बैठीरा था होर स्यों तेस जो आपणे साउगी लेई गये। होर तिन्हा साउगी होर भी किस्तिया थी। 
MRK,4,37,"तेबे एक बडा तूफान आया, होर लैहरा किस्तिया पर टकरान्दी लगी, होर किस्ती पाणी किन्हें भहर्रदी लगी। "
MRK,4,38,"होर यीसू आपु किस्ती री पीछे री गद्दी पर सया करहा था; तेबे चेले तेस जो जगाई किन्हें बोल्या, “हे गुरु, क्या तुजो चिन्ता नी ई कि, आस्से डूबी किन्हें मरणे वाले ऐें?” "
MRK,4,39,"तेबे यीसूए उठी किन्हें तूफान प्रुआचेया, होर लैहरा जो बोल्या, “सांत रह, रुकी जा!” होर तूफान रुकी गया होर समुद्र सांत हुई गया। "
MRK,4,40,"होर यीसूए तिन्हा किन्हें बोल्या, “तुस्से किधियो डरहा ऐें? क्या हल्ली बी तुस्सा जो विस्वास नी आ?” "
MRK,4,41,"होर स्यों बौह्त ई डरी गईरे थे होर तिन्हें आपु मन्झ बोल्दे लगे, “ये कुणहां कि, तूफान होर पाणी री लैहरा भी एसरा हुक्म मन्हां ऐें?” "
MRK,5,1,"यीसू होर तेसरे चेले समुद्रा री दूजी तरफ गिरासेनिया रे ईलाके मन्झ पूजी गये, "
MRK,5,2,"होर जेबे से किस्तिया ले उतरेया ता झट पट एक माह्णुं जेस मन्झ जे दुस्टात्मा थी, समसान घाटा ले निकली किन्हें तेस किन्हें मिल्या। "
MRK,5,3,"से समसान घाटा मन्झ रैंहयां था। होर कोई भी तेस जो सांगला किन्हें नी बान्ही सक्दा था, "
MRK,5,4,"क्यूंकि से बार-बार बेड़िया होर सांगला किन्हें बान्हीरा हुंहां था, पर तिन्हें सांगल त्रोड़ी दिते होर बेड़िया रे टोटे-टोटे करी दिते, होर कोई तेस जो आपणे बसा मन्झ नी करी सक्दा था। "
MRK,5,5,"से लगातार राती ध्याड़ी समसान घाटा होर प्हाड़ा मन्झ चिन्गहा था, होर आपणे आपा जो पात्थरा किन्हें मारहा था। "
MRK,5,6,"जेबे तिन्हें यीसू देख्या से दौड़ी किन्हें तेस वाले आया, होर जांढू रे भारे यीसू रे पैरा पर पई गया। "
MRK,5,7,"यीसूए तेस किन्हें बोल्या, “हे दुस्टात्मा, एस माह्णुं मन्झा ले निकली जा।” "
MRK,5,8,"होर तिन्हें चिंगी किन्हें बोल्या, “हे यीसू, परमप्रधान परमेसरा रे मह्ठे, तेरा मेरे किन्हें क्या रिस्ता? हांऊँ तुजो परमेसरा री कसम देहां कि, मुंजो दुःख नी दे।” "
MRK,5,9,"यीसूए तेस ले पूछेया, “तेरा नांऊँ क्या आ?” तिन्हें यीसूए किन्हें बोल्या, “मेरा नांऊँ सेना आ; क्यूंकि आस्से बौह्त ऐें, जो एस माह्णुं मन्झ रैंहयां ऐें।” "
MRK,5,10,"होर तिन्हें तेस ले बौह्त अर्ज किती, “आस्सा जो एस ईलाके ले बाहर नी भेज।” "
MRK,5,11,तेथी प्हाड़ा पर सुअरा रा एक बडा झुंड चरेया करहा था। 
MRK,5,12,"होर दुस्टात्मे तेस ले अर्ज करी किन्हें बोल्या कि, “आस्सा जो इन्हा सुअरा मन्झ भेजी दे, ताकि आस्से तिन्हा मन्झ जाई सको।” "
MRK,5,13,"होर यीसूए तिन्हा जो हुक्म दितेया होर दुस्टात्मा निकली किन्हें सुअरा मन्झ चली गयी, होर तेस झुंडा मन्झ करीब दो हज़ार सुअर थे, से झुंड प्रचण्ड हुई किन्हें ढलाना परा ले समुद्रा मन्झ पई गया, होर डूबी मरेया। "
MRK,5,14,"होर सुअरा रे पुहाल डरी किन्हें गांऊँआं मन्झ जाई किन्हें ये खबर दिती, होर जो कुछ हुआ तेता जो देखणे रे कठे लोक आये। "
MRK,5,15,"होर स्यों यीसू वाले आये, होर देखा, जेस मन्झ जे दुस्ट आत्मा री सेना समाईरी थी, तेस जो तिन्हें कपड़े पैहनी किन्हें होर आपणे पुरे होसा मन्झ ठीक हुई किन्हें बैठीरे देख्या, होर स्यों ये देखी किन्हें डरी गये। "
MRK,5,16,"होर देखणे वाले जेस मन्झ जे दुस्टात्मा थी, होर सुअरा रा पूरा हाल तिन्हा जो दसेया। "
MRK,5,17,"होर स्यों यीसू वाले आई किन्हें अर्ज करदे लगे कि, आस्सा रे ईलाके ले बाहर चली जा। "
MRK,5,18,"होर जेबे यीसू जाणे रे कठे किस्ती पर चढ़दा लग्या, ता से जेस मन्झ जे पैहले दुस्टात्मा थी, से यीसू ले अर्ज करदा लग्या कि, “मुंजो आपणे साउगी आऊणें दे।” "
MRK,5,19,"पर यीसूए तेस जो आपणे साउगी आऊणें नी दितेया, होर तेस किन्हें बोल्या, “आपणे घरा जाई किन्हें आपणे लोका जो दस कि, तेरे पर दया करी किन्हें प्रभुए तेरे कठे केहड़े बडे-बडे काम किते।” "
MRK,5,20,"से जाई किन्हें दिकापुलिस ईलाके मन्झ एस गल्ला रा प्रचार करदा लग्या कि, यीसूए मेरे कठे केहड़े बडे-बडे काम किते; होर जिन्हें ये गल सुणी स्यों हरान हुए। "
MRK,5,21,"जेबे यीसू गलील समुद्रा री दूजी तरफ पुज्हेया ता, एक बडी भीड़ तेसरे साम्हणें कठी हुई; होर से समुद्रा रे बाढे ई था। "
MRK,5,22,"होर यहूदी सभा रे मुखिये मन्झा ले एक याईर नांऊँआं रा मुखिया आया, होर तेस जो देखी किन्हें, तेसरे पैरा पर पई गया। "
MRK,5,23,"होर तिन्हें ये बोली किन्हें बौह्त अर्ज किती कि, “मेरी छोटी बेटी मरणे वाली ई: तू आई किन्हें तेस्सा जो छुही ले, ताकि से ठीक हुई जाए होर जीऊन्दी रहे।” "
MRK,5,24,"तेबे यीसू होर तेसरे चेले यहूदी सभा रे मुखिये साउगी गये; होर बडी भीड़ तेसरे पीछे चली पई, एथी तक कि लोक तेस पर पई जाया करहा ऐें थे। "
MRK,5,25,"होर एक ज्नाने थी, जेस्सा जो बारा साला ले खून बैहणे री ब्मारी थी। "
MRK,5,26,"होर से कई बैदा ले लाज करान्दे-करान्दे बौह्त दुःखी हुई चुकीरी थी होर तेस्से आपणा सभ कुछ खर्च करी दितिरा था, पर कुछ फायदा नी हुआ, पर होर जादा ब्मार हुई गईरी थी। "
MRK,5,27,"जेबे तेस्से यीसू जो लोका जो ठीक करणे रे बारे मन्झ सुणेया से भीड़ा मन्झ तेसरे पीछे आई, होर तेसरे कपड़े छुही लये। "
MRK,5,28,"क्यूंकि तेस्से आपणे मना मन्झ बोल्हा ई थी कि, “अगर हांऊँ तेसरे कपड़े छुही लैन्घी, ता मां ठीक हुई जाणा।” "
MRK,5,29,"होर झटपट तेस्सा रा खून बैहणा बंद हुई गया; होर तेस्से आपणे सरीरा मन्झ जाणी लया कि, हांऊँ तेस्सा ब्मारी ले ठीक हुई गयी। "
MRK,5,30,"यीसूए तेबे ई जाणी लया कि, मेरी सामर्थे कोई ठीक किती रा, होर से भीड़ा मन्झा ले पीछे मुड़ेया होर पूछेया, “मेरे कपड़े कुने छुहे?” "
MRK,5,31,"होर तेसरे चेले तेस किन्हें बोल्या, “तू देख्हा कि, भीड़ तेरे पर पई जाया करहा ई, होर तुस्से पुछ्हा ऐें; कि हांऊँ कुने छुह्या?” "
MRK,5,32,"तेबे यीसूए तेस्सा ज्नाने जो देखणे रे कठे जेस्से जे ये काम कितिरा था, चहुँ वखा जो देख्या। "
MRK,5,33,"तेबे तेस्से ज्नाने ये जाणी किन्हें कि, तेस्सा किन्हें केह्ड़ी भलाई हुई, से डरदी होर काम्दी हुई आई, होर तेसरे पैरा पर पई किन्हें, तेस किन्हें सारा हाल सच्च-सच्च बोली दितेया। "
MRK,5,34,"यीसूए तेस्सा किन्हें बोल्या, “मह्ठीऐ, तैं विस्वास कितेया कि हांऊँ तुजो ठीक करी सक्हा, इधी कठे तू ठीक हुई, सांति किन्हें जा, होर आपणी एस्सा ब्मारी ले बची रैह।”  "
MRK,5,35,"यीसू तेस्सा ज्नानिया साउगी हल्ली तक ये बोल्या ई करहा था, तेबे यहूदी सभा रा मुखिया याईरा रे घरा रे लोके आई किन्हें तेस किन्हें बोल्या कि, “तेरी बेटी मरी गयी; एेबे तू गुरु जो किधियो परेसान करेया करहा?” "
MRK,5,36,"जो गल्ला स्यों करेया करहा ऐें थे, यीसूए स्यों गल्ला अनसुणी करी किन्हें, यहूदी सभा रे मुखिये याईरा किन्हें बोल्या, “मत डर; सिर्फ विस्वास रख।” "
MRK,5,37,"होर तिन्हें पतरस होर याकूब होर याकूबा रे भाई यहून्ना जो छाडी किन्हें, होर केसी जो आपणे साउगी नी आऊणें दितेया। "
MRK,5,38,"होर यहूदी सभा रे मुखिये रे घरा मन्झ पुज्ही किन्हें, तिन्हें लोका जो बौह्त रोंदे होर चिंगदे देख्या। "
MRK,5,39,"तेबे यीसूए अंदर जाई किन्हें तिन्हा किन्हें बोल्या, “तुस्से किधियो हाल्ला पाईरा होर रोंदे लगिरे? मह्ठी मरीरी नी, पर सया करहा ई।” "
MRK,5,40,"स्यों सुणी किन्हें स्यों तेसरा मजाक डुआन्दे लगे, पर तिन्हें सभ बाहर काढे होर मह्ठी रे माऊ-बापू होर आपणे चेले लई किन्हें से अंदर गया, जेथी जे मह्ठी पईरी थी। "
MRK,5,41,"होर मह्ठी रा हाथ पकड़ी किन्हें तिन्हें तेस्सा किन्हें बोल्या, “तलीता कूमी” जेसरा मतलब ये आ कि “हे मह्ठीऐ, हांऊँ तेरे किन्हें बोल्हा, उठी जा।” "
MRK,5,42,होर मह्ठी झट पट उठी किन्हें चल्दी फिरदी लगी; होर से बारा साला री थी। होर स्यों लोक बौह्त हरान हुई गये। 
MRK,5,43,"फेरी यीसूए तिन्हा जो खबरदार करी किन्हें हुक्म दितेया कि ये गल केसी जो पता नी चले होर ये भी बोल्या कि, “एस्सा मह्ठीया जो कुछ खाणे रे कठे देआ।” "
MRK,6,1,"होर यीसू कफरनहूम सैहरा ले निकली किन्हें आपणे नासरता गांऊँआं मन्झ आया, होर तेसरे चेले तेसरे साउगी चली पये। "
MRK,6,2,"होर अरामा रे ध्याड़े से यहूदी सभा मन्झ उपदेस करदा लग्या; होर बौह्त लोक सुणी किन्हें हरान हुई गये होर बोल्दे लगे, “एस जो ये गल्ला केथी ले आई? होर ये केह्ड़ा ज्ञान आ जो एस माह्णुं जो दितिरा? होर केहड़े सामर्था रे काम एसरे ज्रीए ले हुंहां ऐें? "
MRK,6,3,"फेरी तिन्हें यीसू रा मजाक डूआया, आस्से एस जो जाणहां ऐें कि ये सेई तरखाण आ। जो मरियमा रा मह्ठा आ, होर याकूब, योसेस, यहूदा होर समौन एसरे भाई ऐें होर तेसरी बैहणीया एथी आस्सा रे बीच भरा रैंहयां ईं” इधी कठे तिन्हें यीसू पर विस्वास नी कितेया। "
MRK,6,4,"यीसूए तिन्हा किन्हें बोल्या, “नबी आपणा गांऊँ होर रिस्तेदार आपणे घरा जो छाडी किन्हें हर जगहा आदर पांहा।” "
MRK,6,5,"होर से नासरता गांऊँआं मन्झ कोई होर सामर्था रे काम नी करी सकेया, सिर्फ थोड़े बौह्त ब्मारा छुहे होर स्यों ठीक किते। "
MRK,6,6,होर से हरान हुई गया क्यूंकि तिन्हें तेस पर विस्वास नी कितेया। यीसू होर तेसरे चेले गांऊँआं मन्झ उपदेस देंदे लगे। 
MRK,6,7,होर यीसूए तिन्हा बारा चेले जो आपणे वाले सादी किन्हें तिन्हा जो दो-दो करी किन्हें भेज्दा लग्या; होर तिन्हा जो दुस्टात्मा जो काढणे रा हक दितेया। 
MRK,6,8,"होर तिन्हें चेलेया जो हुक्म दितेया, “पैंडे रे कठे सिर्फ डंडे जो लेया; ना ता रोटी, ना झोला, होर ना बटुऐ मन्झ ढब्बे। "
MRK,6,9,जूते ता पैन्ही सक्हा ऐें पर दो-दो कुरते देख्या लैन्दे।” 
MRK,6,10,"होर यीसूए तिन्हा किन्हें बोल्या, “जेबे तुस्से केसी गांऊँआं मन्झ जान्घे, होर कोई तुस्सा जो आपणे घरा सादे, ता तेस घरा मन्झ ई रहुआ, जेबे तक कि तुस्से तेस गांऊँआं जो छाडी नी देंघे। "
MRK,6,11,"जेस गांऊँआं रे लोके तुस्से आपणे घरा नी सादे, होर तुस्सा री नी सुणी, तेथी ले चलदे ई तुस्से आपणे पैरा री धूड़ा जो झाड़ी देआ, ताकि तिन्हारे बरखलाफ ये गुआही हो।” "
MRK,6,12,"होर चेले जाई किन्हें प्रचार करदे लगे कि, पाप करणा छाडी देआ। "
MRK,6,13,"होर तिन्हें बौह्त लोका ले दुस्टात्मा काढी, होर बौह्त बीमार लोका पर जैतूना रा तेल मली किन्हें स्यों ठीक किते। "
MRK,6,14,"होर हेरोदेस राजे यीसू रे बारे सुणेया, क्यूंकि तेसरा नांऊँ फैल्ही गईरा था, होर हेरोदेसे बोल्या कि ये, “यहून्ना बपतिस्मा देणे वाल्आ मरिरे मन्झा ले जिउंदा हुई गईरा, इधी कठे यीसू ले सामर्था रे काम हुंहां ऐें।” "
MRK,6,15,"होर होरी लोके बोल्या, “ये ता एलिय्याह नबी आ।” पर दूजे बोल्या कि, “ये कोई नबी आ, या ता महान पुराणे नबिया साहीं एक नबी आ।” "
MRK,6,16,"हेरोदेस राजे ये सुणी किन्हें बोल्या, “जेस यहून्ना बपतिस्मा देणे वाल्ऐ रा मूंड मैं काटी दितिरा था, से जिउंदा हुई गईरा।” "
MRK,6,17,"क्यूंकि हेरोदेस राजे आप्हुए यहून्ना पकड़ाई किन्हें जेल्हा मन्झ पाई दितिरा था, तिन्हें आपणे भाई फिलिप्पुसा री लाड़ी हेरोदियासा री वजहा ले, जेस्सा किन्हें जे तिन्हें ब्याह करी लईरा था, एह्ड़ा कितेया। "
MRK,6,18,"क्यूंकि यहून्ना हेरोदेस राजे किन्हें बोल्दा रैंहयां था कि, “तेरा भाई हल्ली जिन्दा आ होर तेसरी लाड़ी रखणा मूसा री व्यवस्था रे बरखलाप आ।” "
MRK,6,19,"इधी कठे हेरोदियास यहून्ना किन्हें नफरत करहा ई थी होर ये चाहीं थी कि, तेस जो मुकाई दे, पर एह्ड़ा नी हुई सकेया। "
MRK,6,20,"हेरोदेस राजा यहून्ना बपतिस्मा देणे वाल्ऐ ले डरा था क्यूंकि से धर्मी होर पवित्र माह्णुं था, होर तेस जो बचाहां था, होर तेसरी गल्ला सुणी किन्हें बौह्त डरी जाहाँ था, फेरी भी से तेसरी गल्ला खुसी किन्हें सुणहां था। "
MRK,6,21,"होर ठीक मौका आऊणें पर, जेबे हेरोदेस राजे आपणे जन्म ध्याड़े पर आपणे प्रधाना होर सेनापतिया, होर गलील जिल्ले रे बडे लोका रे कठे बडी धाम दिती। "
MRK,6,22,"होर हेरोदियासा री मह्ठी अंदर आई, होर नाची किन्हें हेरोदेस राजे होर तेस साउगी बैठणे वाले लोक खुस किते। तेबे राजे मह्ठी किन्हें बोल्या, “तू जो चाहे मेरे ले मांग मां तुजो देणा।” "
MRK,6,23,"होर तिन्हें कसम खाध्ही कि, “मां आपणे आधे राज तक जो कुछ तू मेरे ले मान्घगी तुजो देई देणा।” "
MRK,6,24,"तेस्से बाहर जाई किन्हें आपणी माऊआ ले पूछेया कि, “हांऊँ क्या मांगू?” तेस्से बोल्या, “यहून्ना बपतिस्मा देणे वाल्ऐ रा मूंड मांग।” "
MRK,6,25,"से झट पट राजे वाले अंदर आई, होर तेस ले अर्ज किती, “हांऊँ चाहीं कि, तू एेबे ई यहून्ना रा मूंड एक थाली मन्झ मंगवाई दे।” "
MRK,6,26,"तेबे राजा जेह्ड़ी गल तिन्हें तेस्सा मह्ठी किन्हें बोलिरी थे तेस गला ले से बौह्त दुःखी हुआ, पर आपणी कसमा री वजहा ले होर साउगी बैठी किन्हें खाणे वाले री वजहा ले, से तेस्सा जो टाल्ली नी सकेया। "
MRK,6,27,होर राजे झट पट एक स्पाही जो हुक्म दितेया कि तेसरा मूंड काटी किन्हें लई आऊआ। 
MRK,6,28,"तिन्हें जेल्हा मन्झ जाई किन्हें तेसरा मूंड काटेया, होर एक थाली मन्झ रखी किन्हें लई आया होर तेस्सा मह्ठी जो दितेया, होर मह्ठीऐ आपणी माऊआ जो दितेया। "
MRK,6,29,"ये सुणी किन्हें यहून्ना बपतिस्मा देणे वाल्ऐ रे चेले आये, होर तेसरी ल्हास चकी किन्हें डुआरा मन्झ रखी दिती। "
MRK,6,30,"आपणी सेऊआ ले बाद बारा चुणिरे चेले यीसू वाले आये, जो कुछ तिन्हें कितेया, होर स्खाया था, सब तेस जो दसी दितेया। "
MRK,6,31,"यीसूए तिन्हा किन्हें बोल्या, “आस्से केसी सुनसान जगहा मन्झ चल्हा ऐें, होर थोह्ड़ा अराम करी ले।” यीसूए ये तिन्हा किन्हें इधी कठे बोल्या क्यूंकि बौह्त लोक आया जाया करहा ऐें थे, होर तिन्हा जो खाणे रा मौका भी नी मिल्दा था। "
MRK,6,32,इधी कठे स्यों किस्तिया पर चढ़ी किन्हें सुनसान जगहा जो चली गये ताकि स्यों कल्हे रही सके। 
MRK,6,33,"होर कई लोके स्यों तेथी जांदे हुए देखी लये होर तिन्हें ये भी पछ्याणी लया कि स्यों कुणहें, होर गांऊँआं रे बौह्त लोक कठे हुई किन्हें पैदल दौड़े होर तिन्हा ले पैहले पूजी गये। "
MRK,6,34,"होर तिन्हें किस्ती ले उतरी किन्हें एक बौह्त बडी भीड़ देखी, होर तेस जो लोका पर तरस आई। क्यूंकि स्यों तिन्हा भेडा साहीं थे, जिन्हारा जे कोई रखवाला नी हुन्दा, होर से तिन्हा जो परमेसरा रे राज्या री बौह्त सारी गल्ला स्खान्दा लग्या।  "
MRK,6,35,"जेबे जे ध्याड़ा ढली गया, ता तेसरे चेले तेस वाले आई किन्हें बोल्दे लगे, “ये एक सुनसान जगहा ई, होर ध्याड़ा भी बौह्त ज्यादा ढली गईरा। "
MRK,6,36,"तिन्हा जो भेजी दे कि, स्यों चारो तरफा रे गांऊँआं होर बस्ती मन्झ जाई किन्हें, आपणे कठे कुछ खाणे जो लई आये।” "
MRK,6,37,"यीसूए तिन्हा जो जवाब दितेया कि, “तुस्से ई इन्हा जो खाणा देआ” तिन्हें तेस किन्हें बोल्या, “क्या इन्हा लोका रे कठे खाणा खरीदणे रे कठे दो सौ ध्याड़े री मजदूरी नी लगणी?” "
MRK,6,38,"यीसूए तिन्हा किन्हें बोल्या, “जाई किन्हें देखा तुस्सा वाले कितनी रोटिया ई?” तिन्हें पता करी किन्हें बोल्या, “पांज रोटिया होर दो मछिया।” "
MRK,6,39,"तेबे यीसूए तिन्हा जो हुक्म दितेया कि, सभी लोका जो हरे घाहा प्रयाल्हे घीढ़ी मन्झ बठ्याली देआ। "
MRK,6,40,स्यों सौ-सौ होर पन्ज्याह-पन्ज्याहा री घीढ़ी मन्झ बैठी गये। 
MRK,6,41,"होर तिन्हें तिन्हा पांज रोटिया जो होर दो मछिया जो लई किन्हें, स्वर्गा वखा देखी किन्हें परमेसरा रा धन्यावाद कितेया होर रोटिया तोड़ी-तोड़ी किन्हें चेले जो देंदा गया। ताकि स्यों लोका जो खाणा बांडी सके, होर तिन्हें दो मछिया भी तिन्हा मन्झ बांडी दिती। "
MRK,6,42,होर सभ खाई किन्हें रजी गये। 
MRK,6,43,होर खाणे ले बाद बी रोटी होर मछिया बची गई। होर चेले बचिरी रोटिया होर मछिया किन्हें भर्हिरी बारा छड़ोल्लू चक्के। 
MRK,6,44,"जिन्हें जे रोटिया खाध्ही, स्यों पांज हज़ार मर्ध थे। (पर तिन्हें ज्नानिया होर बच्चे नी गिणीरे थे) "
MRK,6,45,"तेबे यीसूए झट पट आपणे चेले किस्तिया पर चढ़ाये, ताकि स्यों तेस ले पैहले गलील समुद्रा रे पारली तरफ बैतसैदा गांऊँआं जो चली जाए, जेबे तक कि से लोका जो भेजी नी दे। "
MRK,6,46,होर तिन्हा जो भेजणे ले बाद यीसू प्हाड़ा पर प्रार्थना करणे रे कठे चली गया। 
MRK,6,47,"होर जेबे सांझ हुई, ता किस्ती समुद्रा रे बीचा मन्झ थी, पर यीसू कल्हा ही जमीना पर था। "
MRK,6,48,"होर जेबे यीसूए देख्या कि, चेलेयो किस्ती च्लांदे-च्लांदे बौह्त मुस्कल हुएआ करहा ई थी, क्यूंकि बागरा रा असर तिन्हा पर भारी था, भ्यागा तीन बजे रे करीब से समुद्रा पर चली किन्हें तिन्हा वाले आया; होर यीसू तिन्हा ले अगे निकलणा चाहां था। "
MRK,6,49,"पर तिन्हें तेस जो समुद्रा पर चल्दे देखी किन्हें समझ्या कि, से भूत आ, होर चिंगा पान्दे लगे, क्यूंकि सभ तेस जो देखी किन्हें डरी गईरे थे। "
MRK,6,50,"पर झट पट तिन्हा किन्हें गल्ला किती होर बोल्या, “हिम्मत रखा: हांऊँ यीसू आ; डरा मत।” "
MRK,6,51,"तेबे से तिन्हा वाले किस्तिया पर आया, बागर रुकी गई, स्यों बौह्त हरान हुई गये। "
MRK,6,52,"हलांकि तिन्हें यीसू जो रोटी होर मछि जो बढ़ान्दे हुए देखी लईरा था होर स्यों ये सभ देखी किन्हें भी यीसू री सक्ति जो नी समझी पाए, तिन्हारे मन सख्त हुई गईरे थे तेभे ता स्यों ठीक ढंगा किन्हें नी समझी सके। "
MRK,6,53,"यीसू होर तेसरे चेले गलील समुद्रा जो पार करी किन्हें गन्नेसरत ईलाके मन्झ पूजे, होर किस्ती जो बाढे बान्ही दितेया। "
MRK,6,54,"होर जेबे स्यों किस्ती ले उतरे, ता लोके यीसू झट पट पछयाणी लया। "
MRK,6,55,"ओरले परले सारे ईलाके रे लोक दौड़े, होर सारे ब्मार लोका जो मांजे प्र्याह्ले चकी किन्हें हर जगहा फिरदे रहे, जेथी भी यीसू जाहाँ था स्यों ब्मारा जो तेथी ल्याहूँआं ऐें थे। "
MRK,6,56,"होर जेथी केथी से गांऊँआं, सैहरा, या बस्तिया मन्झ जाहाँ था, ता लोक ब्मारा जो बजारा मन्झ रखी किन्हें तेस ले अर्ज करहा ऐें थे कि से ब्मार लोका जो तेसरे कपड़े रा पल्लू ई छूह्णे दे। होर जितने तेस जो छुहां ऐें थे, स्यों सब ठीक हुई जाहें थे। "
MRK,7,1,"तेबे फरीसी लोक होर कुछ व्यवस्था स्खाणे वाल्ऐ जो यरुस्लेम सैहरा ले आईरे थे, स्यों यीसू रे चहुँ वखा जो कठे हुए। "
MRK,7,2,होर तिन्हें यीसू रे चेलेया जो बापदादेया रे रुआजा रे बरखलाफ बगैर हाथ धोये रोटी खांदे देख्या था। 
MRK,7,3,"क्यूंकि फरीसी लोक होर सब यहूदी लोक, आपणे बापदादेया रे रूआजा पर नी मन्नदे, होर जेबे तक ठीक ढंगा किन्हें हाथ नी धोई लैंदे तेबे तक खाणा नी खांदे। "
MRK,7,4,"होर बजारा ले आई किन्हें, जेबे तक स्यों रुआजा रे मताबक आपणे हाथ नी धोई लैंदे थे, तेबे तक स्यों खाणा नी खांदे थे; होर बी बौह्त सारी गल्ला थी, जिन्हारा पालण स्यों रुआजा रे मताबक करहा ऐें थे, जिहां कौलिया, लोटे होर ताम्बे रे भांडे जो धोणा-मांजणा। "
MRK,7,5,"इधी कठे तिन्हें फरीसी लोके होर व्यवस्था स्खाणे वाल्ऐ ये तेस ले पूछेया कि, “तेरे चेले किधियो बापदादेया रे रूआजा पर नी चल्दे, होर बगैर हाथ धोये रोटी खाहें।” "
MRK,7,6,"यीसूए तिन्हा किन्हें बोल्या कि, “यसायाह नबिये तुस्सा रे पाखंडा रे बारे मन्झ बिलकुल ठीक भविस्यवाणी कितिरी, जेह्ड़ा लिखिरा कि, ‘ये लोक आपणे सब्दा किन्हें ता मेरा आदर करहा ऐें, पर तिन्हारा मन मेरे ले बौहत दूर आ। "
MRK,7,7,"होर स्यों बेकार मेरी अराधना करहा ऐें, क्यूंकि स्यों माह्णुंआं रे बणाईरे रुआजा जो परमेसरा रे हुक्म बोली किन्हें लोका जो स्खाहें।’” "
MRK,7,8,क्यूंकि तुस्से परमेसरा रे हुक्मा जो टाल्ली किन्हें माह्णुंआं रे रूआजा जो मन्हां ऐें। 
MRK,7,9,"होर यीसूए तिन्हा किन्हें बोल्या, “तुस्से बौह्त खरे तरीके किन्हें जाणहां ऐें कि किहां तुस्से परमेसरा रे हुकमा जो टाल्हा ऐें! ताकि तुस्से आपणे रूआजा जो मनी सको। "
MRK,7,10,"क्यूंकि मूसे नबिये बोलिरा कि, ‘आपणे माऊ-बापू री इज्जत करा’ होर ‘जो कोई आपणे माऊ-बापू जो बुरा बोले, से मारी दितेया जाणा।’ "
MRK,7,11,"पर तुस्से बोल्हा ऐें कि, अगर कोई आपणे माऊ-बापू किन्हें बोले कि, ‘जो कुछ मदद हांऊँ तुस्सा जो देई सक्हा था, से परमेसरा जो भेंट चढ़ाणे रा वादा कितिरा।’ "
MRK,7,12,होर तुस्से तेस जो आपणे माऊ-बापू री कुछ सेऊआ नी करणे देंदे। 
MRK,7,13,"एस तरहा तुस्से आपणे रूआजा किन्हें परमेसरा रा वचन टाल्ली देहां ऐें, होर ऐहड़े-ऐहड़े बौह्त सारे काम करहा ऐें।” "
MRK,7,14,"होर यीसूए लोका जो आपणे वाले सादी किन्हें तिन्हा किन्हें बोल्या, “तुस्से सभ मेरी सुणा, होर समझा। "
MRK,7,15,"एह्ड़ी कोई चीज नी ई जो माह्णुं जो बाहरा ले अंदर जाई किन्हें गन्दा करही; पर जो चीजा माह्णुं रे मना रे बाहर निकला ई, स्यों ई तेस जो गन्दा करहा ई।” "
MRK,7,16,"होर यीसूए बोल्या, “जो मेरी गल्ला सुणदा लगीरा, से बड़े ध्याना किन्हें सुणें।” "
MRK,7,17,"फेरी जेबे से भीड़ा जो छाडी किन्हें चेलेया साउगी घरा अंदर गया, ता तेसरे चेले एस उदाहरणा रे बारे मन्झ तेस ले पूछेया। "
MRK,7,18,"यीसूए तिन्हा ले पूछेया, “क्या तुस्से भी ऐहड़े नासमझ ऐें? क्या तुस्से नी समझ्दे? कि जो चीज बाहरा ले माह्णुं रे अंदर जाहीं, से तेस जो गन्दा नी करी सक्दी? "
MRK,7,19,"क्यूंकि से तेसरे मना मन्झ नी, पर पेटा मन्झ जाहीं, होर संडासा ले हुई किन्हें बाहर निकली जाहीं?” ये बोली किन्हें तिन्हें सब खाणे जो सुद्ध ठैहराया। "
MRK,7,20,"फेरी तिन्हें बोल्या, “जो माह्णुं रे मना मन्झा ले निकल्हा, से ई माह्णुं जो गन्दा करहा। "
MRK,7,21,"क्यूंकि माह्णुं रे मना मन्झा ले, बुरी-बुरी सोच, व्यभिचार करणा, चोरी करणा, खून करणा, नजायज रिस्ते रखणा, "
MRK,7,22,"लालच करणा, दुस्टता, धोखा देणा, लुचपन, बैर-भाव, बदनामी करणा, बडयाई करणा होर नर्क्कले बणना, जेह्ड़ा ही निकल्हा। "
MRK,7,23,होर ये सब बुरी गल्ला अंदरा ले ई निकल्हा ई होर माह्णुं जो गन्दा करहा ई।” 
MRK,7,24,"यीसू होर तेसरे चेले गलीला जो छाडी किन्हें सुर होर सैदा सैहरा रे ओरले-परले ईलाके मन्झ आया। होर एक घरा मन्झ गया, होर चाहां था कि भीड़ा रे लोका जो ये पता नी चले, पर से ल्हुखी नी सकेया। "
MRK,7,25,"यीसू रे बारे मन्झ सुणी किन्हें एक जन्नाने झट पट आई जेस्सा री छोटी मह्ठी मन्झ जे दुस्टात्मा थी, होर आई किन्हें तेसरे पैरा पर पई गई। "
MRK,7,26,"ये ज्नाने यूनान देसा री थी होर सुरूफिनिकी देसा मन्झ रैहणे वाली थी; होर तेस्से तेस ले अर्ज किती कि, मेरी मह्ठी मन्झा ले दुस्टात्मा काढी दे। "
MRK,7,27,"यीसूए तेस्सा रे विस्वासा जो परखणे रे कठे बोल्या कि, “पैहले मेरे बच्चेया जो यहूदी लोका जो पेट भरी किन्हें रजणे ता दे, क्यूंकि बच्चेया री रोटी लई किन्हें कुत्ते रे अगे नी रखदे।” (यहूदी लोक दूजी जातिया रे लोका जो कुत्ते साहीं समझ्हा ऐें थे) "
MRK,7,28,"पर तेस्से तेस जो जवाब दितेया कि, “सच्च आ प्रभु, कुत्ते भी ता मेजा थाले पईरे बच्चेया री रोटी रे टुकड़े खाई लैंहां ऐें।” "
MRK,7,29,"होर यीसूए तेस्सा किन्हें बोल्या क्यूंकि, “तेरे विस्वास रा पता तेरे बोलणे ले लगी गया, तू चली जा; दुस्टात्मा तेरी बेटी मन्झा ले निकली गयी।” "
MRK,7,30,होर तेस्से आपणे घरा आई किन्हें देख्या कि मह्ठी मांजे पर लेटिरी होर दुस्टात्मा तेस्सा मन्झा ले निकली गईरी ई। 
MRK,7,31,यीसू होर तेसरे चेले फेरी से सुर होर सैदा सैहरा ले निकली किन्हें दिकापुलिस ईलाके ले हुई किन्हें गलील समुद्रा पर पुज्हेया। 
MRK,7,32,"होर लोके एक टौणे जो, जो हकलाहां भी था, तेस वाले आई किन्हें तेस ले अर्ज किती कि, एस जो छुही किन्हें ठीक कर। "
MRK,7,33,"तेबे से तेस्जो भीड़ा ले लग लई गया, होर आपणी गुठिया तेसरे काना मन्झ पाई, होर आपणी गुठिया पर थूक लगाई किन्हें तेस माह्णुं री जीभ छुही। "
MRK,7,34,"होर स्वर्गा वखा देखी किन्हें आह भरी, होर तिन्हें आपणी भासा मन्झ बोल्या, “इप्फत्तह!” यानि “खुल्ही जा!” "
MRK,7,35,"होर से ढंगा किन्हें सुणदा लगेया, होर से ढंगा के बोल्दा लग्या। "
MRK,7,36,तेबे यीसूए लोका जो बोल्या खबरदार तुस्से केसी किन्हें देख्या बोल्दे; पर जितनी तिन्हा जो नांह किती तितना ज्यादा स्यों गल्ला करदे लगे। 
MRK,7,37,"होर स्यों बौह्त ई हरान हुई किन्हें बोल्दे लगे, “जो कुछ यीसू करहा ऐें था से खरा करहा था; से टौणें जो सुणने री होर टाटे जो बोलणे री ताकत देहां।” "
MRK,8,1,"तिन्हा ध्याड़े, जेबे जे दबारा बडी भीड़ कठी हुई, होर तिन्हा वाले ऐबे खाणे रे कठे कुछ भी नी बच्या। तिन्हें आपणे चेले जो आपु वाले सादी किन्हें तिन्हा किन्हें बोल्या, "
MRK,8,2,"“मुंजो ऐस्सा भीड़ा पर तरस आया करहा आ, क्यूंकि ये त्राय ध्याड़े ले मेरे साउगी ऐें, होर ऐबे तिन्हा वाले खाणे रे कठे कुछ नी बचिरा। "
MRK,8,3,"अगर हांऊँ तिन्हा जो वापस भूखा घरा भेजी दूं, ता तिन्हा पैंडे मन्झ ई थकी किन्हें बेहोस हुई जाणा; क्यूंकि इन्हा मन्झा ले कई ता बौह्त दूरा ले आईरे।” "
MRK,8,4,"यीसू रे चेले तेस जो जवाब दितेया कि, “एथी सुनसान जगहा मन्झ इतनी रोटिया केथी ले ल्याईये ताकि स्यो रजी जाए?” "
MRK,8,5,"यीसूए तिन्हा ले पूछेया, “तुस्सा वाले कितनी रोटिया ई?” तिन्हें बोल्या, आसा वाले “सात रोटिया ई।” "
MRK,8,6,"तेबे यीसूए लोका जो जमीना पर बैठणे रा हुक्म दितेया, होर तिन्हें सात रोटिया लई। होर परमेसरा रा धन्यावाद करी किन्हें तोड़ी, होर बांडणे रे कठे आपणे चेले जो देंदे गये होर चेले रोटिया भीड़ा मन्झ बांडी दिती। "
MRK,8,7,तिन्हा वाले थोह्ड़ी छोटी मछिया भी थी; होर तिन्हें परमेसरा रा धन्यावाद करी किन्हें तिन्हा रोटिया जो लोका जो बांडणे रा हुक्म दितेया। 
MRK,8,8,होर स्यों खाई किन्हें रजी गये होर रोटिया बची गई। तिन्हें बचिरे रोटिया रे भर्हिरे सात छड़ोल्लू चक्के। 
MRK,8,9,"स्यों लोक लगभग चार हज़ारा रे करीब थे, (एता मन्झ ज्नानिया होर बच्चे री गिणती नी कितिरी थी) होर यीसूए खाने रे बाद स्यों भेजी दिते। "
MRK,8,10,होर से झट पट आपणे चेले साउगी किस्ती पर स्वार हुई किन्हें दलमनुता जिल्ले मन्झ चली गया। 
MRK,8,11,"होर फरीसी लोके सुणेया कि यीसू पूजी गईरा, स्यों आये होर यीसू जो फसाणे रे कठे सुआल जवाब करदे लगे। होर तेस जो परखणे रे कठे तेस ले कोई स्वर्गा रा चिन्ह मान्गेया, ताकि तिन्हा जो पता लगे कि परमेसरे ई यीसू भेजिरा। "
MRK,8,12,"से आपणी आत्मा मन्झ दुःखी हुआ, “एस पीढ़ी रे लोक चिन्ह किधियो तोप्हा ऐें? हांऊँ तुस्सा किन्हें सच्च बोल्हा कि, एस्सा पीढ़ी री लोका जो कोई चिन्ह नी दितेया जाणा।” "
MRK,8,13,"होर से तिन्हा जो छाडी किन्हें दबारा किस्तिया पर आया, होर समुद्रा रे पारली तरफ गया। "
MRK,8,14,"होर चेले रोटिया ल्याऊणा भूली गईरे थे, पर किस्ती मन्झ तिन्हा वाले एक ई रोटी थी। "
MRK,8,15,"होर यीसूए स्यों तिन्हारी गलत उपदेस रे बारे मन्झ खबरदार किते होर बोल्या कि, “फरीसी लोका रे स्जेड़े होर हेरोदेस राजा रे स्जेड़े ले चतन्न रैहया।” "
MRK,8,16,"चेले ये समझी नी पाए स्यों आपु मन्झ सोच विचार करदे लगे कि, “आस्सा वाले सभी रे कठे रोटिया नी हाई इधी कठे यीसूए एह्ड़ा बोल्या।” "
MRK,8,17,"ये जाणी किन्हें यीसूए तिन्हा किन्हें बोल्या, “तुस्से रोटिया रे बारे मन्झ सोच विचार किधियो करेया करहा ऐें कि तुस्सा वाले रोटी नी हाई? क्या हल्ली तक तुस्से जाणदे होर समझ्दे नी ऐें? क्या तुस्सा रा मन सख्त हुई गईरा? "
MRK,8,18,क्या हाखिया हुंदे हुए भी नी देख्दे? होर कान हुंदे हुए भी नी सुणदे? होर तुस्सा जो याद नी आ। 
MRK,8,19,"कि जेबे मैं पांज हज़ार लोका रे कठे पांज रोटिया तोड़ी थी ता तुस्से बचीरे रोटिया रे कितने छड़ोल्लू भरी किन्हें चके थे?” चेले जवाब दितेया, “बारा छड़ोल्लू” चक्के थे। "
MRK,8,20,"यीसूए तिन्हा ले पुछेया, “होर जेबे मैं चार हज़ार लोका रे कठे सात रोटिया तोड़ी, ता तुस्से बचीरे रोटिया रे कितने छड़ोल्लू चक्के?” होर चेले तेस किन्हें बोल्या कि, “आस्से सात छड़ोल्लू चक्के थे।” "
MRK,8,21,"यीसूए तिन्हा किन्हें बोल्या, “क्या हल्ली तक तुस्से नी समझे?” "
MRK,8,22,"यीसू होर तेसरे चेले बैतसैदा गांऊँआं मन्झ आये; होर लोके एक काणा तेस वाले ल्यांदेआ होर तेस ले अर्ज किती कि, तेस जो छुही किन्हें ठीक करी दे। "
MRK,8,23,"होर यीसूए तेस अंधे रा हाथ पकड़ेया होर तेस जो गांऊँआं ले बाहर लई गया, होर तिन्हें आपणा थूक तेसरी हाखिया पर लगाई किन्हें तेसरी हाखिया छुही, होर तेस ले पूछेया, “क्या तुजो कुछ सुझ्हा करहा?” "
MRK,8,24,"गास देखी किन्हें तिन्हें बोल्या, “हांऊँ माह्णुंआं जो देख्हा” क्यूंकि स्यों मुंजो डाला साहीं चल्दे फिरदे नजर आया करहा ऐें। "
MRK,8,25,"तेबे तिन्हें दबारा तेसरी हाखिया छुही, होर तिन्हें ध्याना किन्हें यीसू देख्या। होर से ठीक हुई गया, होर सब कुछ साफ-साफ सुझ्दा लग्या। "
MRK,8,26,"होर तिन्हें से ये बोली किन्हें घरा जो भेज्या कि, “एस टैम तू एस गांऊँआं मन्झ नी जा पर घरा जो चली जा।” "
MRK,8,27,"बैतसैदा गांऊँआं जो छाडी किन्हें यीसू होर तेसरे चेले कैसरिया फिलिप्पी सैहरा रे ओरले परले गांऊँआं मन्झ चली गये; होर पैंडे मन्झ यीसूए आपणे चेले ले पूछेया कि, “लोक मुंजो क्या बोल्हा ऐें की हांऊँ कुणहां?” "
MRK,8,28,चेले तेस जो जवाब दितेया कि कुछ बोल्हा ऐें कि “तू यहून्ना बपतिस्मा देणे वाल्आ आ; कई बोल्हा ऐें कि तू एलिय्याह नबी आ; होर कुछ लोक बोल्हा ऐें कि तू पुराणे नबिया मन्झा ले कोई एक आ।” 
MRK,8,29,"यीसूए तिन्हा ले पूछेया, “पर तुस्से मुंजो क्या बोल्हा ऐें की हांऊँ कुणहां?” पतरसे तेस जो जवाब दितेया, “तू मसीह आ।” "
MRK,8,30,"तेबे तिन्हें तिन्हा जो खबरदार करी किन्हें बोल्या कि, तुस्से मेरे बारे मन्झ केसी जो देख्या दस्दे कि हांऊँ मसीह आ। "
MRK,8,31,"तेबे यीसू तिन्हा जो स्खान्दा लग्या कि, हांऊँ माह्णुं रे मह्ठे रे कठे जरूरी आ कि हांऊँ बौह्त दुःख उठाऊँ, होर यहूदी मुखिये, मुख्य याजक होर व्यवस्था स्खाणे वाल्ऐ मुंजो बेकार समझी किन्हें मारी दे, होर हांऊँ त्रीजे ध्याड़े जिउंदा हुई जाऊँ। "
MRK,8,32,यीसूए ये गल तिन्हा किन्हें साफ-साफ बोली दिती। एस गल्ला पर पतरस तेस जो लग जे लई जाई किन्हें झिड़क्दा लग्या क्यूंकि तेस जो लग्हा था कि मसीह कधी मरी नी सक्दा। 
MRK,8,33,"पर तिन्हें मुड़ी किन्हे आपणे चेले वखा जो देख्या होर यीसूए पतरस प्रुआचेया, “एह्ड़ा सोचणा बंद करी दे! सैतान तुध ले एह्ड़ी गल्ला बुलाया करहा! जेह्ड़ा परमेसर मेरे ले कुराणा चाहाँ तेहड़ा नी चाही किन्हें तू मेरे ले से कुराणा चाहाँ जेहड़ा लोक चाहें।” "
MRK,8,34,"यीसूए भीड़ा समेत आपणे चेले जो सादी किन्हें बोल्या, “जो कोई मेरा चेला बणना चाहां, से आपणी इच्छा पूरा करणे रे बजाए दुःखा रा क्रूस चकी किन्हें मेरा चेला बणे। "
MRK,8,35,"क्यूंकि जो कोई आपणी जान बचाणा चाहां, तेस अनंतकाला री जिन्दगी खोई देणी, पर जो कोई मेरे होर मेरे खुसी री खबरा रे कठे आपणी जान गुआई देह्न्गा, तेस हमेसा री जिन्दगी पाणी। "
MRK,8,36,"होर अगर तुस्से पूरे संसारा री चीज़ा कठा करी ले, पर फेरी भी अनंत जिन्दगी नी पाई सके, ता तेता ले तुस्सा जो क्या फायदा? "
MRK,8,37,क्यूंकि कोई भी माह्णुं केसी चीजा री तुलना अनंत जिन्दगी किन्हें नी करी सक्दा। 
MRK,8,38,"एस गल्ला पर सोच विचार करा, जो कोई एस व्यभिचारी होर पापी जाति रे बीच मेरे होर मेरे बचना री वजहा ले मेरा इनकार करणा, मां माह्णुं रे मह्ठे जेबे पवित्र स्वर्गदूता किन्हें आपणे बापू री महिमा साउगी आऊंणा, तेबे मा भी, तिन्हारा इनकार करणा।” "
MRK,9,1,"यीसूए चेलेया किन्हें ये भी बोल्या, “हांऊँ तुस्सा किन्हें सच्च बोल्हा कि एथी बौह्त लोक एह्ड़े खड़ीरे कि, जेबे तिन्हा परमेसरा रा राज सामर्था किन्हें आऊंदा देखणा, तेबे तिन्हा मरणा।” "
MRK,9,2,"छेह ध्याड़े ले बाद यीसू, पतरसा होर याकूबा होर यहून्ना जो आपणे साउगी प्हाड़ा पर लई गया, होर जेबे स्यों प्हाड़ा पर कल्हे थे, तेबे तिन्हारे साम्हणें यीसू रा रूप बधली गया। "
MRK,9,3,होर तेसरे कपड़े ऐहड़े चमक्दे लगे होर एथी तक चीटे हुई गये कि धरती पर कोई माह्णुं भी तेहड़े चीटे नी करी सक्दा। 
MRK,9,4,"होर तिन्हा जो मूसा नबी साउगी एलिय्याह नबी सुझ्या, होर स्यों यीसू साउगी गल्ला करेया करहा ऐें थे। "
MRK,9,5,"होर पतरसे यीसू किन्हें बोल्या, “हे गुरु, आस्सा रा एथी रैहणां ठीक आ। इधी कठे आस्सा तीन तरपाला वाले डेरे बनाणे एक तेरे कठे, एक मूसा नबी रे कठे, होर एक एलिय्याह नबी रे कठे।” "
MRK,9,6,"पतरस नी जाणदा था कि से क्या बोल्या करहा, क्यूंकि पतरस, याकूब होर यहून्ना बौह्त डरी गईरे थे। "
MRK,9,7,"तेबे एक बादले स्यों घेरी लये, होर तेस बादला मन्झा ले परमेसरे बोल्या कि, “ये मेरा लाडला मह्ठा आ, एसरी सुणां।” "
MRK,9,8,"तेबे चेले झट पट चारो तरफ देख्या, होर यीसू जो छाडी किन्हें आपणे साउगी होर कोई नी सुझ्या। "
MRK,9,9,"होर स्यों प्हाड़ा ले उतरेया करहा थे, यीसूए तिन्हा जो हुक्म दितेया कि, हांऊँ माह्णुं रा मह्ठा जेबे तक मरिरे मन्झा ले जिउंदा नी हूँगा तेबे तक जो कुछ तुस्से देख्या केसी किन्हें देख्या दसदे। "
MRK,9,10,"होर तिन्हें स्यों गल्ला आपु तक ई रखी; होर आपु मन्झ बैहस करदे लगे कि, “मरिरे मन्झा ले जी ऊठणे रा क्या मतलब आ?” "
MRK,9,11,"होर चेले यीसू ले पूछेया, “व्यवस्था स्खाणे वाल्ऐ किधियो बोल्हा ऐें कि, मसीहा रा एलिय्याह नबी ले पैहले आऊंणा जरूरी आ।” "
MRK,9,12,"यीसूए तिन्हा जो जवाब दितेया कि, हां ये गल सच्च ई कि, “एलिय्याह नबीया पैहले आई किन्हें सब कुछ सुधारणा, फेरी तुस्से कि नी समझ्दे कि पवित्र सास्त्रा मन्झ मेरे बारे लिखिरा कि मां माह्णुं रे मह्ठे बौह्त दुःख ऊठाणा, होर हांऊँ बेकार गिणेया जाणा? "
MRK,9,13,"पर हांऊँ तुस्सा किन्हें बोल्हा कि, एलिय्याह नबी साहीं एक माह्णुं ता आई चुकिरा जो यहून्ना बपतिस्मा देणे वाल्आ आ, होर जो तेसरे बारे पवित्र सास्त्रा मन्झ लिखिरा, तिहां ईं लोके तेस साउगी बुरा बर्ताव कितेया।” "
MRK,9,14,"जेबे यीसू होर तेसरे तीन चेले होरी चेलेया वाले आये, ता तिन्हें तिन्हारे चारो तरफ बडी भीड़ लगिरी देखी। होर व्यवस्था स्खाणे वाल्ऐ जो तिन्हा साउगी बैहस करदे देख्या। "
MRK,9,15,"जेबे भीड़ा रे लोके यीसू देख्या ता सभ बौह्त हरान हुंदे लगे, होर भीड़ा रे लोक नमस्कार करणे रे कठे तेस वखा जो दौड़े। "
MRK,9,16,"यीसूए तिन्हा ले पूछेया, “तुस्से इन्हा किन्हें क्या बैहस करेया करहा ऐें?” "
MRK,9,17,"भीड़ा मन्झा ले एकिये तेस जो जवाब दितेया कि, “हे गुरू, मैं आपणे मह्ठा तेरे वाले ल्यान्दिरा, तू तेस जो छुही के ठीक कर क्यूंकि तेस मन्झ एक एह्ड़ी दुस्टात्मा ई से तेस जो बोलणा नी देंदी। "
MRK,9,18,"जेबे केभे से दुस्टात्मा ऐस पर आहूँआं ईं, एस जो हेठ जमीना पर पटकी देहां ईं, होर एसरे मुंहाँ ले झाग निकल्दा लग्हा, होर दांद किर्डदा लग्हा, होर सुक्दा लगिरा; होर मैं तेरे चेले किन्हें बोल्या कि तेस्सा दुस्टात्मा जो काढी दे पर स्यों नी काढी सके।” "
MRK,9,19,"ये सुणी किन्हें यीसूए तिन्हा जो जवाब दितेया कि, “हे विस्वास नी करणे वाले लोको, मां केभे तक तुस्सा साउगी रैहणां? होर कधी तक तुस्सा री सैहणी? तेस मह्ठे जो मेरे वाले ल्याऊआ।” "
MRK,9,20,"तेबे स्यों तेस जो तेस वाले लई आये जेबे दुस्टात्मे यीसू देख्या, ता तेस्से दुस्टात्मे से झट पट मरोड़ेया, होर से जमीना पर पया, होर मुहां ले झाग काढी किन्हें रघड़धा लग्या। "
MRK,9,21,"यीसूए तेसरे बापू ले पूछेया, “एसरी ये हालत कधी ले ई?” होर तिन्हें बोल्या, “बचपना ले एह्ड़ा ही आ। "
MRK,9,22,"दुस्टात्मे एस जो नास करणे रे कठे कधी आगी होर कधी पाणी मन्झ सट्टी, पर अगर तू कुछ करी सक्हा, ता आस्सा पर तरस खाई किन्हें आस्सा री मदद कर।” "
MRK,9,23,"यीसूए तेस किन्हें बोल्या, “ये क्या गल हुई? की तू करी सका! विस्वास करणे वाले रे कठे कुछ भी हुई सक्हा।” "
MRK,9,24,"बच्चे रे बापूए झट पट गिड़गिड़ाई किन्हें बोल्या, “हे प्रभु, हांऊँ विस्वास करहा; होर तू मेरे अविस्वासा जो दूर कर।” "
MRK,9,25,"जेबे यीसूए देख्या कि, लोक दौड़ी किन्हें भीड़ ल्गाया करहा ऐें, ता तिन्हें दुस्टात्मा ये बोली किन्हें प्रुआची कि, “हे टाटी होर टऊणी करणे वाली दुस्टात्मा, हांऊँ तुजो हुक्म देहां, तेस मह्ठे मन्झा ले निकली जा, होर तेस मन्झ दबारा वापस देख्या आउंदी।” "
MRK,9,26,"तेबे से चिंगी किन्हें, होर तेस जो बौह्त मरोड़ी किन्हें, निकली गयी; होर मह्ठा मरीरे साहीं हुई गया, लोक एथी तक बोल्दे लगे कि, से ता मरी गया। "
MRK,9,27,"पर यीसूए तेसरा हाथ पकड़ी किन्हें से गास चक्या, होर से ठीक हुई किन्हें खड़ा हुई गया। "
MRK,9,28,"जेबे यीसू आपणे चेले साउगी घरा मन्झ कल्हा था, ता तेसरे चेले तेस ले पूछेया, “आस्से एस्सा दुस्टात्मा जो की नी काढी सके?” "
MRK,9,29,"तिन्हें तिन्हा किन्हें बोल्या कि, “एस किस्मा री दुस्टात्मा सिर्फ प्रार्थना रे ज्रीए ई निकली सक्हा ई।” "
MRK,9,30,"फेरी यीसू होर तेसरे चेले जेस ईलाके मन्झ थे तेथी ले चली पये, होर स्यों गलील जिल्ले मन्झा ले हुई किन्हें जाया करहा ऐें थे, होर यीसू नी चाहन्दा था कि केसी जो पता चले कि से तेस जगहा मन्झ आ क्यूंकि से आपणे चेलेया जो स्खाणा चाहाँ था। "
MRK,9,31,"होर से आपणे चेलेया जो उपदेस देंदा होर तिन्हा जो बोल्हा था कि, “हांऊँ माह्णुं रा मह्ठा, मेरे दुसमणा हांऊँ पकड़णा, होर तिन्हा हांऊँ मारी देणा, होर मरणे ले बाद मां त्रीजे ध्याड़े जिउंदे हुई जाणा।” "
MRK,9,32,"पर चेले ये गला समझ नी पाए, पर यीसूए जेह्ड़ा बोल्या होर स्यों तेता रा मतलब पूछणे ले डरहा ऐें थे। "
MRK,9,33,"यीसू होर तेसरे चेले कफरनहूम सैहरा मन्झ आये, होर घरा मन्झ आई किन्हें तिन्हें तिन्हा ले पूछेया, “कि पैंडे मन्झ तुस्से केस गल्ला पर बैहस करेया करहा ऐें थे?” "
MRK,9,34,"पर स्यों चुप रहे, क्यूंकि पैंडे मन्झ तिन्हें आपु मन्झ ये बैहस किती थी कि, आस्सा मन्झा ले बडा कुणहां? "
MRK,9,35,"तेबे तिन्हें बैठी किन्हें स्यों बारा चेले सादे होर तिन्हा किन्हें बोल्या, “अगर कोई बडा हूंणां चाहां, ता से सभी ले छोटा होर सभिरा सेऊआदार बणे।” "
MRK,9,36,"होर यीसूए एक बच्चा लई किन्हें तिन्हा मन्झ खड़ा कितेया, होर आपणे गोदा मन्झ लई किन्हें चेले किन्हें बोल्या, "
MRK,9,37,"“क्यूंकि जो कोई मेरे साउगी प्यार रखी किन्हें इन्हा बच्चे साहीं केसी एकी जो अपनाहां, से मुंजो अपनाहां, होर जो कोई मुंजो अपनाहां, से मुंजो नी पर मेरे भेजणे वाले परमेसरा जो अपनाहां।” "
MRK,9,38,"तेबे यहून्ने यीसू किन्हें बोल्या, “हे गुरु आस्से एक माह्णुं तेरे अधिकारा किन्हें दुस्टात्मा काढदा देख्या होर आस्से तेस जो नांह करदे रहे, क्यूंकि से आस्सा साहीं तुस्सा रा चेला नी था।” "
MRK,9,39,"यीसूए बोल्या, “तेस जो नांह नी करा; कोई भी जो मेरे अधिकारा ले सामर्था रे काम करहा, से जल्दी ई मुंजो बुरा भला नी बोल्दा,” "
MRK,9,40,"क्यूंकि जो आस्सा रे बरखलाफ नी आ, से आस्सा वखा जो आ। "
MRK,9,41,"अगर कोई तुस्सा जो एक ग्लास पाणी भी इधी कठे प्याये कि तुस्से मसीह रे लोक ऐें, ता हांऊँ तुस्सा किन्हें सच्च-सच्च बोल्हा कि परमेसरा तिन्हा जो पक्का इनाम देणा। "
MRK,9,42,"यीसूए ये भी बोल्या, “जो कोई मेरे पर विस्वास करणे वाले इन्हा छोटे मन्झा ले केसी ले पाप कुराहें ता तेसरे कठे खरा आ कि, एक बड़ा चक्की रा पाट तेसरे गला मन्झ टांग्या जाए, होर तेस जो समुद्रा मन्झ सट्टी दितेया जाए। "
MRK,9,43,"अगर तेरा हाथ तेरे ले पाप कुराणे जो त्यार हुई जाए, ता तेस हाथा किन्हें पाप करणा बंद करी दे, होर तुजो से हाथ काटणा भी पई जाए ता तू एह्ड़ा ई कर; टुंडा हुई किन्हें अनंत जिन्दगी मन्झ दाखल हूंणां तेरे कठे खरा आ, एता रे बजाय कि दो हाथ हुंदे हुए नरका मन्झ पाया जाए, जेथी री आग कधी बुझदी नी ई। "
MRK,9,44,जेथी रे कीड़े कधी नी मरदे होर ना आग बुझ्हा ई। 
MRK,9,45,"होर अगर तेरा पैर तुजो पाप कुराणे जो त्यार हुई जाए, ता तेस पैरा किन्हें पाप करणा बंद करी दे, होर तुजो से पैर काटणा भी पई जाए ता तू एह्ड़ा ई कर। लंगड़ा हुई किन्हें अनंत जिन्दगी मन्झ दाखल हूंणां तेरे कठे खरा आ, एता रे बजाय कि दो पैर हुंदे हुए नरका री आगा मन्झ पाया जाए। "
MRK,9,46,जेथी रे कीड़े कधी नी मरदे होर ना आग बुझ्हा ई। 
MRK,9,47,"होर अगर तेरी हाख तुजो पाप कुराणे जो त्यार हुई जाए, ता तेस हाखिया ले पाप करणा बंद करी दे, होर तुजो से हाख काढणी भी पई जाए ता तू एह्ड़ा ई कर। एक हाखी रा काणा हुई किन्हें परमेसरा रे राजा मन्झ दाखल हूंणां तेरे कठे खरा आ, एता रे बजाय कि दो हाखिया हुंदे हुए नरका री आगा मन्झ पाई जाए। "
MRK,9,48,जेथी रे ‘कीड़े कधी नी मरदे होर ना आग बुझ्हा ई।’  
MRK,9,49,हर एक माह्णुं जो आगा किन्हें सुध कितेया जाणा जिहां बलिदान लूणा रे ज्रीए सुध कितेया जाहाँ। 
MRK,9,50,"लूण बांका आ, पर अगर लूणा रा सुआद बिगड़ी जाए, ता से दबारा लूणका किहाँ बणाया जाणा? आपणे अंदर लूणा साहीं गुण रखा, होर तुस्से आपु मन्झ सांति किन्हें एक दूजे साउगी रहा।” "
MRK,10,1,"फेरी यीसूए कफरनहूम सैहरा ले निकली किन्हें यहूदिया ईलाके रा बन्ना पार करी किन्हें यरदन दराऊआ रे पारली तरफ आया। होर भीड़ तेस वाले दबारा कठी हुई गयी, होर से हमेसा साहीं तिन्हा जो उपदेस देंदा लग्या। "
MRK,10,2,"तेबे फरीसी लोक तेस वाले आई किन्हें तेसरी परखणी करणे रे कठे तेस ले पूछेया, “क्या मूसा री व्यवस्था रे मताबक ये ठीक आ कि मर्ध आपणी लाड़ी जो तलाक देई सक्हा?” "
MRK,10,3,"यीसूए तिन्हा ले पूछेया, “कि मूसे तुस्सा जो क्या हुक्म दितिरा?” "
MRK,10,4,"तिन्हें जवाब दितेया, “मूसे बोल्या की त्याग पत्र देई किन्हें आपणी लाड़ी जो छाडी सक्हा ऐें।” "
MRK,10,5,"यीसूए तिन्हा किन्हें बोल्या कि, “तुस्से जिद्दी ऐें, एस वजहा ले मूसे नबिये तुस्सा रे कठे ये हुक्म लिख्या।” "
MRK,10,6,"“पर सृस्टी रे सुर्हूआता, ले ई परमेसरे ‘मर्ध होर औरत करी किन्हें तिन्हा जो बणाया।’ "
MRK,10,7,‘एता कठे माह्णुंआं आपणे माऊ-बापू ले लग हुई किन्हें आपणी लाड़ी रे साउगी रैहणां। 
MRK,10,8,"होर तिन्हा दुंहींया एक हूंणां।’ इधी कठे स्यों ऐबे दो नी, पर एक हूंणे। "
MRK,10,9,"इधी कठे जेस जो परमेसरे जोड़िरा हो, तेस जो माह्णुं लग नी करहे।” "
MRK,10,10,जेबे से बादा मन्झ घरा चेले साउगी कल्हा था एता रे बारे मन्झ तेस ले दबारा पूछेया। 
MRK,10,11,"तिन्हें तिन्हा किन्हें बोल्या, “जो कोई आपणी लाड़ी जो तलाक देई किन्हें दूजी किन्हें ब्याह करहे, ता से तेस्सा पैहली रे बरखलाफ व्यभिचार करहा। "
MRK,10,12,"होर अगर ज्नाने आपणे लाड़े जो तलाक देई किन्हें दूजे किन्हें ब्याह करही, ता से भी व्यभिचार करहा ई।” "
MRK,10,13,"फेरी लोक बच्चेया जो यीसू वाले ल्याउंदे लगे, ताकि से तिन्हा पर हाथ रखी किन्हें तिन्हा जो आसरीवाद दे, पर चेले तिन्हा माऊ-बापू जो बक्के। "
MRK,10,14,"जेबे यीसू ये देखी किन्हें आपणे चेले किन्हें गुस्सा हुई गया होर तिन्हा किन्हें बोल्या, “बच्चेया जो मेरे वाले आऊणें देआ होर इन्हा जो नांह नी करा, क्यूंकि परमेसरा रा राज ऐहड़े लोका रा आ जो बच्चे साहीं नम्र ऐें। "
MRK,10,15,"हांऊँ तुस्सा किन्हें सच्च बोल्हा कि, जो कोई परमेसरा रे राजा जो बच्चेया साहीं ग्रैहण करा, तेस तेता मन्झ दाखल हूंणां।” "
MRK,10,16,"होर यीसूए बच्चे गोदा मन्झ लये, होर तिन्हा पर हाथ रखी किन्हें तिन्हा जो आसरीवाद दितेया। "
MRK,10,17,"जेबे यीसूए आपणे चेले साउगी यरुस्लेम वखा जो जाणे रे कठे आपणा सफर सुर्हू कितेया, ता एक माह्णुं तेस वाले दौड़ी किन्हें आया, होर तेसरे अगे घुटणे टेकी किन्हें तेस ले पूछेया? “हे खरे गुरु, अनंत जिन्दगी पाणे रे कठे हांऊँ क्या करूं?” "
MRK,10,18,"यीसूए तेस किन्हें बोल्या, “तू मुंजो खरा कि बोल्हा? परमेसरा जो छाडी किन्हें कोई खरा नी आ। "
MRK,10,19,"पर तू हुक्मा जो ता जाणहां, ‘हत्या नी करणा, व्यभिचार नी करणा, चोरी नी करणा, झूठी गुआही नी देणा, धोखा नी देणा, होर आपणे माऊ बापू री इज्जत करणी।’ ” "
MRK,10,20,"तिन्हें तेस किन्हें बोल्या, “हे गुरु, इन्हा सभी गल्ला जो ता हांऊँ बचपना ले ई मन्नदा आईरा। क्या मुन्जो कुछ होर भी करणा पऊणा?” "
MRK,10,21,"यीसू तेस वखा जो देख्दा लगया होर यीसू जो तेस पर बौह्त प्यार आया, होर तेस किन्हें बोल्या, “तेरे अंदर एक गल्ला री कमी ई, जा जो कुछ तेरा आ तेता जो बेची किन्हें गरीबा जो दे फेरी आई किन्हें मेरा चेला बण, होर तुजो स्वर्गा मन्झ धन मिलणा।” "
MRK,10,22,"एस गल्ला ले तेसरे चेहरे पर दुआसी छाई गयी, होर से दुःखी हुई किन्हें चली गया, क्यूंकि से बौह्त अमीर था होर आपणी जायदाद नी बेचणा चाहन्दा था। "
MRK,10,23,"यीसूए चारो तरफ देखी किन्हें आपणे चेले किन्हें बोल्या, “अमीरा रा परमेसरा रे राजा मन्झ दाखल हूंणां बौह्त कठण आ!” "
MRK,10,24,"चेले तेसरी गल्ला ले बौह्त हरान हुए। एता पर यीसूए दबारा तिन्हा जो जवाब दितेया, “हे बच्चेयो, जो धन दौलता पर भरोसा रख्हा ऐें, तिन्हारे कठे परमेसरा रे राजा मन्झ दाखल हूंणां बौह्त कठण आ! "
MRK,10,25,ऊंटा रा सुई रे नाके मन्झा ले निकल्ना असान हुई सक्हा पर परमेसरा रे राजा मन्झ अमीरा रा दाखल हूंणां बौह्त कठण आ।” 
MRK,10,26,चेले बौह्त ई हरान हुई किन्हें आपु मन्झ बोल्दे लगे जे अमीरा रा परमेसरा रे राजा मन्झ दाखल हूंणां बौह्त कठण आ “ता फेरी केसरा उद्धार हुई सक्हा?” 
MRK,10,27,"यीसूए तिन्हा जो देखी किन्हें बोल्या, “माह्णुंआं ले ता ये हुई नी सक्दा, पर परमेसरा ले हुई सक्हा; क्यूंकि परमेसरा ले सभ कुछ हुई सक्हा।” "
MRK,10,28,"पतरस तेस किन्हें बोल्दा लग्या कि, “देख, आस्से ता सभ कुछ छाडी किन्हें तेरे चेले बणी गईरे ता आस्सा जो क्या मिलणा?” "
MRK,10,29,"यीसूए बोल्या, हांऊँ तुस्सा किन्हें सच्च बोल्हा कि, “जिन्हें जे मेरे होर मेरे खुसी री खबरा रे कठे घर-बार या भाई-बैहण या माऊ-बापू या बाल बच्चे या जमीन छाडिरी हो, "
MRK,10,30,"तिन्हा जो एस युगा मन्झ घर-बार होर भाई-बैहण होर माऊ, बाल-बच्चे होर जमीन, सौ गुणा वापस मिलणे। हलांकि मेरे चेले हूंणे री वजहा ले एस संसारा मन्झ रैहन्दे हुए स्यों स्ताए जाणे, आऊणें वाले युगा मन्झ तिन्हा जो अनंत जिन्दगी मिलणी। "
MRK,10,31,पर बौह्त जो ऐबे खास हुन्घे तिन्हा बादा मन्झ खास नी हूंणां होर जो ऐबे खास नी ऐें तिन्हा बादा खास हूंणां।” 
MRK,10,32,"यीसू, चेले होर दूजे लोक यरुस्लेम सैहरा जो जांदे लगिरे थे। जेबे स्यों पैंडे मन्झ थे, यीसू तिन्हारे अगे-अगे जाया करहा था: चेले हरान हुंदे लगे होर जो लोक तेसरे पीछे चल्या करहा ऐें थे, स्यों डरदे लगे। तेबे यीसू तिन्हा बारा चेले जो लग लई गया, फेरी से तिन्हा किन्हें आपणे मरणे रे बारे मन्झ गल्ला करदा लग्या। "
MRK,10,33,"“आस्से यरुस्लेम सैहर जो जाहें, होर तेथी हांऊँ माह्णुं रा मह्ठा मुख्य याजका होर व्यवस्था स्खाणे वाल्ऐ आ रे हाथा पकड़वाया जाणा। होर तिन्हा मुंजो मौता री सजा देणी होर अन्यजाति लोका रे हाथा मन्झ पकड़ाई देणा। "
MRK,10,34,"होर तिन्हा मेरा मजाक डूआणा, होर मेरे पर थूकणा, होर मुन्जो कोड़े मारणे, होर हांऊँ मुकाई देणा, होर मा त्रीजे ध्याड़े जिउंदे हुई जाणा।” "
MRK,10,35,"तेबे जब्दी रे मह्ठे याकूब होर यहून्ना तेस वाले आई किन्हें बोल्दे लगे, “हे गुरु, आस्से ये चाहें कि, जो आस्से तेरे ले मांगे, से ई तू आस्सा रे कठे कर।” "
MRK,10,36,"होर यीसूए तिन्हा किन्हें बोल्या, “तुस्से क्या चाहें कि हांऊँ तुस्सा रे कठे करूं?” "
MRK,10,37,"तिन्हें तेस किन्हें बोल्या, “आस्सा जो ऐें हक दे कि जेबे तुध महिमा मन्झ आऊंणा ता आस्से तेरे साउगी बैठे, एक ओरली वखा जो होर दूजा परली वखा जो।” "
MRK,10,38,"यीसूए तिन्हा किन्हें बोल्या, “तुस्से नी जाणदे कि, क्या मान्घ्हा ऐें? जो दुखा रा डोंगा हांऊँ पीणे वाल्आ आ; क्या तुस्से पी सक्हा ऐें होर मौता रा बपतिस्मा जे मा लेणा क्या तुस्से लई सक्हा ऐें?” "
MRK,10,39,"तिन्हें तेस किन्हें बोल्या, “आस्सा ले हुई सक्हा।” यीसूए तिन्हा किन्हें बोल्या, “जो दुखा रा डोंगा हांऊँ पीणे वाल्आ आ, तुस्सा भी पीणा; होर जो मौता रा बपतिस्मा हांऊँ लैणे वाल्आ आ, से तुस्सा भी लैणा। "
MRK,10,40,"पर मुन्जो ये बोलणे रा अधिकार नी आ कि मेरे ओरली वखा जो परली वखा जो केस बैठणा, परमेसरे आपणे चुणिरे लोका रे कठे तेह्ड़ी जगहा त्यार कितिरी।” "
MRK,10,41,"ये सुणी किन्हें, दसा रे दस चेले तिन्हा दुंहीं भाईया याकूब होर यहून्ना पर गुस्सा हुए। "
MRK,10,42,"होर यीसूए स्यों सभ आपु वाले सादे, होर तिन्हा किन्हें बोल्या, “तुस्से जाणहां ऐें कि, जो अन्यजाति लोका रे हाकम समझे जाहें, स्यों तिन्हा पर राज करहा ऐें। होर जो बडे ऐें, स्यों तिन्हा पर हक जताहें। "
MRK,10,43,"पर तुस्सा मन्झ एह्ड़ा नी आ, जो कोई तुस्सा मन्झ बडा हूंणां चाहां से तुस्सा रा सेऊआदार बणे। "
MRK,10,44,"होर तुस्सा मन्झ जो कोई मुखिया बणना चाहे, तेस जो सभिरा गुलाम बणना जरूरी आ। "
MRK,10,45,"क्यूंकि हांऊँ माह्णुं रा मह्ठा इधी कठे नी आईरा कि, मेरी सेऊआ किती जाए, पर इधी कठे आईरा कि, हांऊँ आपु दूजे री सेऊआ करूं, होर कईया रे छुटकारे रे कठे आपणी जान देऊँ।” "
MRK,10,46,"होर यीसू होर तेसरे चेले यरुस्लेम सैहरा वखा जो सफर करदे हुए ऐबे यरीहो सैहरा मन्झ आये। तेबे स्यों होर एक बडी भीड़ यरीहो छाडी किन्हें जाया करहा ई थी, ता तिमाई रा मह्ठा बरतिमाई नांऊँआं रा एक काणा भिखारी, सड़का रे बाढे बैठिरा था। "
MRK,10,47,"जेबे काणे भिखारिये ये सुणेया कि नासरता रा यीसू तेथी ले हुई किन्हें जाया करहा; से हाका पाई किन्हें बोल्दा लग्या, “हे राजा दाऊदा रे मह्ठे (यीसू राजा दाऊदा रे बंसा रा था) यीसू मेरे पर दया कर।” "
MRK,10,48,"कई लोके से प्रुआचेया कि से चुप चाप रह, पर से होर ज्यादा चिंगदा लग्या कि, “हे राजा दाऊदा रे मह्ठे, मेरे पर दया कर।” "
MRK,10,49,"तेबे यीसू रुक्या होर बोल्या, एस जो मेरे वाले ल्याउआ, “होर लोके तेस काणे जो सादी किन्हें तेस किन्हें बोल्या, हिम्मत कर, उठ खड़ा हुई जा, यीसू तुजो सादेया करहा।” "
MRK,10,50,जेह्ड़ा चोगा तिन्हें ढकिरा था तेस जो सट्टी किन्हें एकदम ऊठेया होर यीसू वाले आई गया। 
MRK,10,51,"होर यीसूए तेस किन्हें बोल्या, “तू क्या चाहां कि हांऊँ तेरे कठे करूं?” होर काणे तेस किन्हें बोल्या, “हे गुरु, हांऊँ बस इतना चाहां कि हांऊँ देख्दा लगी जाऊं।” "
MRK,10,52,"यीसूए तेस किन्हें बोल्या, “चली जा, ते विस्वास कितेया इधी कठे तू ठीक हुआ।” होर से झट पट देख्दा लग्या, होर से यीसू साउगी पैंडे मन्झ चली पया। "
MRK,11,1,"जेबे यीसू होर तेसरे चेले यरुस्लेम सैहरा रे नेडे जैतूना रे प्हाड़ा पर बैतफगे होर बैतनिय्याह गांऊँआं वाले पुज्हे, ता तिन्हें आपणे चेले मन्झा ले दो चेले ये बोली किन्हें भेजे कि, "
MRK,11,2,"“आपणे साम्हणें रे गांऊँआं मन्झ जाऊआ, होर तेथी पुज्दे ई तुस्सा जो एक गधी रा बच्चा जेस पर जे कोई कधी नी बैठिरा हो बझिरा मिलणा, तेस जो खोल्ही किन्हें लई आऊआ। "
MRK,11,3,"अगर तुस्सा ले कोई पूछे कि, ‘तुस्से ये क्या करेया करहा ऐें?’ तेबे तुस्से एह्ड़ा बोल्या, ‘कि प्रभु जो ऐसरी ज्रूरत ई,’ होर तेस से गधी रा बच्चा जल्दी वापस भेजी देणा।” "
MRK,11,4,"तिन्हें जाई किन्हें गह्ली रे एक घरा रे दुराजे वाले गधी रे बच्चे जो बझिरा देख्या, होर स्यों तेस जो खोल्हदे लगे "
MRK,11,5,"होर तिन्हा मन्झा ले कुछ लोके जो तेथी खड़ीरे थे, तिन्हा ले पूछेया कि “तुस्से क्या करेया करहा ऐें, गधी री बच्चे जो किधियो खोल्ह्या करहा ऐें?” "
MRK,11,6,"होर चेले, तिन्हा किन्हें बोल्या, जेह्ड़ा यीसूए तिन्हा किन्हें बोलिरा था; होर तेबे तिन्हें गधे रे बच्चे जो जाणे दितेया। "
MRK,11,7,होर तिन्हें गधी रे बच्चे जो यीसू वाले ल्याई किन्हें तेस पर कपड़े ब्छ्याये होर से यीसू तेस पर बैठी गया। 
MRK,11,8,होर बौह्त लोके यीसू रा स्वागत करणे रे कठे पैंडे मन्झ आपणे कपड़े ब्छ्याये होर होरिये डोहर्रिया मन्झा ले पांगे काटी-काटी किन्हें पैंडे मन्झ ब्छ्यायी दिती। 
MRK,11,9,"होर जो तेसरे अगे-अगे होर पीछे-पीछे चल्हा ऐें थे, स्यों खुसी किन्हें चिंगी -चिंगी किन्हें बोल्हा ऐें थे, “परमेसरा री बड़ाई हो; धन्य आ से, जो प्रभु रे अधिकारा ले आहूँआं।” "
MRK,11,10,धन्य आ! तू जेबे आस्सा रे बापदादे राजे दाऊदा साहीं राज करहा; “परमेसरा री बड़ाई हो जो स्वर्गा मन्झ आ।” 
MRK,11,11,"होर यीसू यरुस्लेम सैहरा पूजी किन्हें मन्दरा मन्झ आया, होर तिन्हें चारो वखा री सभ चीजा देखी। क्यूंकि सांझ हुई गईरी थी इधी कठे से आपणे बारा चेले साउगी बैतनिय्याह गांऊँआं जो चली गया। "
MRK,11,12,अगले ध्याड़े जेबे यीसू होर तेसरे चेले बैतनिय्याह गांऊँआं ले निकले ता तेस जो भूख लगी। 
MRK,11,13,"होर से दूरा ले अंजीरा रा एक हरा भरा डाल देखी किन्हें तेता रे नेडे गया, ताकि कुछ फल मिली सके। पर पातरा जो छाडी किन्हें कुछ फल नी मिल्या, क्यूंकि फला रा मौसम नी था। "
MRK,11,14,"यीसूए तेस डाला जो देखी के बोल्या कि, “ऐबे तेरे अंदर कधी फल नी लगणा।” होर तेसरे चेले सुणेया करहा ऐें थे। "
MRK,11,15,"फेरी यीसू होर तेसरे चेले यरुस्लेम सैहरा मन्झ आये, होर यीसू मन्दरा मन्झ गया। होर तेथी जो व्य्पारिये जो लेण-देण करेया करहे थे, तिन्हा जो बाहर काढदा लग्या। होर ढब्बे री अदला-बदली करी करहे थे तिन्हारी पीढ़िया पलटी दिती, होर कबूतर बेचणे वाले री चौकिया ऊलट पुलट करी दिती। "
MRK,11,16,होर तिन्हें मन्दरा मन्झा ले केसी जो कुछ भी ले जाणे नी दितेया। 
MRK,11,17,"होर तिन्हा जो उपदेस देई किन्हें बोल्या कि, पवित्र सास्त्रा मन्झ लिखिरा कि, “मेरे मन्दरा जो सब जातिया रे लोका रे कठे प्रार्थना रा घर बोल्या जाणा पर तुस्से ये डाकुआ रा आडा बणाई दितिरा।” "
MRK,11,18,"ये सुणी किन्हें मुख्य याजक होर व्यवस्था स्खाणे वाल्ऐ यीसू जो मारणे रा मौका तोप्दे लगे; स्यों यीसू ले डरहा ऐें थे, क्यूंकि सभ लोक तेसरी उपदेस ले हरान हुंहां ऐें थे। "
MRK,11,19,होर स्यों सांझ्के टैमा यरुस्लेम सैहरा ले निकली किन्हें बैतनियाह गांऊँआं मन्झ रात काटणे रे कठे चली गये। 
MRK,11,20,"होर भ्यागा ई जेबे यीसू होर तेसरे चेले बैतनिया गांऊँआं ले जेबे स्यों तेथी ले आऊंदे लगिरे थे, तिन्हें से अंजीरा रा डाल जड़ा तक सुक्किरे देख्या। "
MRK,11,21,"पतरसा जो से गल याद आई, होर तिन्हें तेस किन्हें बोल्या, “हे गुरु, देख! ये अंजीरा रा डाल जेस जो तैं स्राप दितिरा था से सुक्की गया।” "
MRK,11,22,"यीसूए तेस जो जवाब दितेया कि, तुस्से हरान मत हुआ, “परमेसरा पर विस्वास रखा।” "
MRK,11,23,"हांऊँ तुस्सा किन्हें सच्च बोल्हा कि, “जो कोई ऐस प्हाड़ा जो बोले, ‘तू पठ्ही जा, होर समुद्रा मन्झ पई जा,’ होर आपणे मना मन्झ सक नी करहे, पर विस्वास करहे कि, जो बोल्हा ऐें, से हुई जाणा, ता से तेसरे कठे से हुई जाणा। "
MRK,11,24,"इधी कठे हांऊँ तुस्सा किन्हें बोल्हा कि, जो कुछ तुस्से प्रार्थना मन्झ मान्घगे, ता विस्वास करी लऊआ कि तुस्सा जो मिली गया, होर ये तुस्सा रे कठे हुई जाणा। "
MRK,11,25,"होर जेबे तुस्से प्रार्थना करहा ऐें, होर अगर तुस्सा जो केसी रे खलाफ सिकायत हो, ता तेस जो माफ़ करा: ताकि तुस्सा रा स्वर्गीय बापू तुस्सा रे पाप माफ़ करी दे। "
MRK,11,26,"होर अगर तुस्से तिन्हा जो माफ़ नी करघे ता तुस्सा रे बापू जो स्वर्गा मन्झ आ, तुस्सा रे पाप भी माफ़ नी करणे।” "
MRK,11,27,"यीसू होर तेसरे चेले फेरी यरुस्लेम सैहरा मन्झ आये। होर जेबे से मन्दरा मन्झ टैहल्या करहा था, ता मुख्य याजक होर व्यवस्था स्खाणे वाल्ऐ होर यहूदी मुखिये तेस वाले आई किन्हें पुछदे लगे कि, "
MRK,11,28,“तू ये काम केस हका किन्हें करहा? होर ये हक तुजो कुने दितेया कि तू ये काम करहे?” 
MRK,11,29,"यीसूए तेस किन्हें बोल्या, “हांऊँ भी तुस्सा ले एक गल पूछ्हा; मुंजो जवाब देआ, तेबे मां तुस्सा जो दस्णा कि ये काम हांऊँ केस हका ले करहा। "
MRK,11,30,यहून्ना जो बपतिस्मा देणे रा हक परमेसरा री वखा ले था या माह्णुं वखा ले? मुंजो जवाब देआ।” 
MRK,11,31,"तेबे स्यों आपु मन्झ बैहस करदे लगे कि “अगर आस्से बोलिए, ‘परमेसरा री वखा ले,’ ता तेस बोलणा, ‘फेरी तुस्से तेसरा विस्वास कि नी कितेया?’ "
MRK,11,32,"होर अगर आस्से बोलिए, ‘माह्णुं वखा ले,’ ता लोका रा डर आ, क्यूंकि स्यों सभ भरोसा करहा ऐें थे कि यहून्ना बपतिस्मा देणे वाल्आ सच्चे नबी आ।” "
MRK,11,33,"होर तिन्हें यीसू जो जवाब दितेया कि, “आस्से नी जाणदे।” यीसूए तिन्हा किन्हें बोल्या ता, “हांऊँ भी तुस्सा जो नी दस्दा कि, हांऊँ ये काम केस हका किन्हें करहा।” "
MRK,12,1,"फेरी यीसू उदाहरण मन्झ तिन्हा किन्हें गल्ला करदा लग्या कि: केसी माह्णुंऐ अंगूरा रा बगीचा ल्गाया, होर तेता रे चारो तरफ बाड़ ल्गाया, होर अंगूरा रा रस काढणे रे कठे एक गड्ढा खणेया, होर उचा टापरा बणाया; होर किसान जो तेता रा ठेका देई किन्हें परदेसा जो चली गया। "
MRK,12,2,फेरी अंगूर काढणे रा मौसम आया ता तिन्हें माल्के आपणा एक नौकर किसाना वाले भेज्या कि से जाई किन्हें अंगूरा रे बगीचे ले आपणा हिस्सा ल्याए। 
MRK,12,3,पर तिन्हें से पकड़ी किन्हें मारेया पिटेया होर खाली हाथ भेजी दितेया। 
MRK,12,4,"फेरी माल्के एक होर नौकर तिन्हा वाले भेज्या, होर तिन्हें तेसरी बेज्जती किती होर तेसरा मूंड पुआड़ी दितेया। "
MRK,12,5,"फेरी तिन्हें एक होर नौकर भेज्या, होर तिन्हें से मुकाई दितेया; तेबे तिन्हें होर भी बौह्त नौकर भेजे; तिन्हा मन्झा ले तिन्हें कितने पिटे, होर कितने मुकाई दिते। "
MRK,12,6,"एेबे माल्का वाले तेसरा प्यारा मह्ठा ही बचिरा था; जेस जो भेजी सके, सभी ले बादा मन्झ तिन्हें से भी तिन्हा वाले ये सोची किन्हें भेजी दितेया कि, तिन्हा मेरे बेटे री इज्जत ज्रूर करणी। "
MRK,12,7,"पर तिन्हें किसाने आपु मन्झ बोल्या; ये ई ता वारीस आ; आऊआ, एस जो मुकाई देहां ऐें, तेबे ये जमीन-जायदाद आस्सा री हुई जाणी। "
MRK,12,8,"होर तिन्हें से पकड़ी किन्हें मारी दितेया, होर अंगूरा रे बगीचे ले बाहर सट्टी दितेया। "
MRK,12,9,"यीसूए पूछेया “एता कठे एेबे अंगूरा रे बगीचे रे माल्का क्या करणा? तेस आई किन्हें स्यों किसान मुकाई देणे, होर अंगूरा रा बगीचा होरी किसाना जो ठेके पर देई देणा। "
MRK,12,10,"तुस्से ये जाणहां ऐें कि पवित्र सास्त्रा मन्झ ये लिखिरा: ‘कि जेस पात्थरा जो मिस्त्रिये बेकार जाणेया, से ई कुणे रा खास पात्थर बणी गया; "
MRK,12,11,"ये परमेसर री तरफा ले हुआ, होर ये देखी किन्हें आस्सा जो हरानी हूंहाँ ईं!’” "
MRK,12,12,"तेबे सारे यहूदी अगुवे से पकड़ना चाहेया; क्यूंकि स्यों समझी गईरे थे कि, ये उदाहरण तिन्हें तिन्हारे बरखलाफ बोल्या: होर स्यों ई यीसू री काह्णी मन्झ दुस्ट किसान थे: पर स्यों लोका ले डरहा ऐें थे, होर स्यों तेस जो छाडी किन्हें चली गये। "
MRK,12,13,"कुछ टैमा बाद यहूदी अगुवे, फरीसी लोक होर राजा हेरोदेसा रा साथ देणे वाल्ऐ लोक भेजे जो यीसू जो तेसरी ई गल्ला मन्झ फसाए ताकि स्यों तेस जो पकड़ी सके। "
MRK,12,14,"होर से आई किन्हें यीसू किन्हें बोल्या, “हे गुरू, आस्से जाण्हां ऐें कि, तू सच्चा आ, होर केसी री परवाह नी करदा। क्यूंकि तू माह्णुं रा मुहं देखी किन्हें गल्ला नी करदा, पर परमेसरा री गल्ला सच्चाई किन्हें स्खाहां। क्या महाराजे जो कर देणा ठीक आ कि, नी? "
MRK,12,15,"आस्से देईऐ कि नी?” तिन्हें तिन्हारा पाखंड जाणी किन्हें तिन्हा किन्हें बोल्या, “मुंजो किधियो परखदे लगिरे? एक सिक्के जो मेरे वाले लई आऊआ कि, हांऊँ देखूं।” "
MRK,12,16,"होर स्यों लई आये, होर तिन्हें तिन्हा किन्हें बोल्या, “ये सिक्के मन्झ रूप होर नांऊँ केसरा?” तिन्हें बोल्या, “ये रूप होर नांऊँ महाराजे रा।” "
MRK,12,17,"यीसूए तिन्हा किन्हें बोल्या, “जो महाराजे रा आ, से महाराजे जो देआ, होर जो परमेसरा रा आ, से परमेसरा जो देआ।” तेबे यीसू री गला सुणी किन्हें स्यों हरान हुए गई। "
MRK,12,18,"फेरी सदूकी लोक जो यहूदी थे स्यों एह्ड़ा बोल्हा ऐें थे कि, मरणे वाले रा जी उठणा नी हुंदा, होर स्यों यीसू वाले आई किन्हें पुछदे लगे। "
MRK,12,19,"कि “हे गुरू,” “मूसा जेह्ड़ी आस्सा रे कठे व्यवस्था लिखीरी कि, अगर केसी रा भाई बगैर बच्चे ही मरी जाए, होर तेसरी लाड़ी पीछे रही जाए, ता तेसरा भाई तेसरी लाड़ी किन्हें ब्याह करी ले होर आपणे भाई रे कठे बच्चे पैदा करहे। "
MRK,12,20,"उदाहरणा कठे सात भाई थे, पैहला भाई ब्याह करी किन्हें बगैर बच्चे मरी गया। "
MRK,12,21,तेबे दूजे भाईऐ भी तेस्सा किन्हें ब्याह करी लितेया होर से भी बगैर बच्चे मरी गया; होर तिहां ईं त्रीजे भी। 
MRK,12,22,होर साता रे सात भाईया री कोई बच्चा नी हुई; बादा मन्झ से ज्नाने भी मरी गयी। 
MRK,12,23,मरिरे मन्झ ले जी उठणा ले बाद तिन्हा मन्झा ले से केसरी लाड़ी हूणीं? क्यूंकि से साता रे सात भाईया री लाड़ी हुई चुकीरी थी।” 
MRK,12,24,"यीसूए तिन्हा किन्हें बोल्या, “तुस्सा री गलती येई कि तुस्से पवित्र सास्त्रा जो होर परमेसरा री सामर्था जो नी जाण्दे, "
MRK,12,25,"क्यूंकि जेबे तिन्हा मरिरे मन्झा ले जी ऊठणा, ता तिन्हा मन्झ ब्याह, सादी नी हूणीं, पर स्वर्गा मन्झ तिन्हा स्वर्गदूता साहीं हूंणां। "
MRK,12,26,"जेथी तक मरिरे मन्झा ले जी ऊठणे रा सुआल आ, क्या तुस्से मूसा नबी री कताबा मन्झ भखी रे झाकड़ा रे बारे मन्झ नी पढ़ेया कि, परमेसरे तेस किन्हें बोल्या, ‘हांऊँ अब्राहमा रा परमेसर, होर इसहाका रा परमेसर, होर याकूबा रा परमेसर आ’ (इन्हा जो मरिरे कई साल हुई गईरे फेरी भी परमेसर आपणे आपा जो इन्हारा परमेसर बोल्हा क्यूंकि परमेसर इन्हा जो मरिरे नी पर जिउंदा समझा।) "
MRK,12,27,"से मरिरे रा परमेसर नी आ, पर जिउंदे रा आ, तुस्से बड़ी भूला मन्झ पईरे।” "
MRK,12,28,"होर व्यवस्था स्खाणे वाल्ऐ आ मन्झा ले एकिये आई किन्हें सदूकी लोका जो यीसू साउगी बैहस करदे सुणेया, होर ये जाणी किन्हें कि यीसूए तिन्हा जो बौह्त खरे तरीके किन्हें जवाब दितेया, तिन्हें यीसू ले पूछेया, “सभ हुक्मा ले खास हुक्म कुण जे आ?” "
MRK,12,29,"यीसूए तेस जो जवाब दितेया, “सभ हुक्मा मन्झा ले खास हुक्म ये आ कि: ‘हे इस्राएल देसा रे लोको सुणा, सिर्फ आस्सा रा प्रभु परमेसर ई एकमात्र परमेसर आ। "
MRK,12,30,"होर तू आपणे प्रभु परमेसरा किन्हें आपणे सारे मना ले, होर आपणे प्राणा ले, होर आपणी सारी बुद्धि ले, होर आपणी सारी सक्ति ले प्यार रख्या।’ "
MRK,12,31,"होर दूजा हुक्म ये आ कि, ‘तू आपणे पड़ोसी किन्हें आपणे साहीं प्यार रख्या।’ एता ले बडा होर कोई हुक्म नी आ।” "
MRK,12,32,"व्यवस्था स्खाणे वाल्ऐ ये तेस किन्हें बोल्या, “हे गुरू, बौह्त बढ़िया!” तैं ठीक बोल्या कि, परमेसर एक ई आ, होर तेसरे अलावा होर कोई परमेसर नी आ। "
MRK,12,33,"होर तेस किन्हें सारे मन, होर सारी बुद्धि, होर सारे प्राण, होर सारी सक्ति किन्हें प्यार रखणा; होर तू आपणे पड़ोसी किन्हें आपणे साहीं प्यार रख्या, एह्ड़ा करना डांगरेया री बलि देणे होर दान चढ़ाणे ले बढ़ी किन्हें आ। "
MRK,12,34,"जेबे यीसूए देख्या कि तिन्हें समझदारी किन्हें जवाब दितेया, इधी कठे यीसूए तेस किन्हें बोल्या, “तू परमेसरा रे राजा ले दूर नी आ।” होर फेरी केसी जो तेस ले कुछ होर पूछणे री हिम्मत नी हुई। "
MRK,12,35,"फेरी यीसूए मन्दरा मन्झ उपदेस देंदे हुए बोल्या कि, व्यवस्था स्खाणे वाल्ऐ रा मतलब क्या आ जेबे स्यों बोल्हा ऐें कि, मसीह राजा दाऊदा रा मह्ठा? "
MRK,12,36,"क्यूंकि राजा दाऊदे आप्हुए पवित्र आत्मा री सामर्थ रे ज्रीए मसीह रे बारे मन्झ बोल्या कि: परमेसरे मेरे प्रभु किन्हें बोल्या, मेरी सीधी तरफ बैठ, जेबे तक कि हांऊँ तेरे सब दुस्मणा जो पूरी तरहा ले हराई नी देऊँ। "
MRK,12,37,"राजा दाऊद ता आपु ई मसीह जो मेरा प्रभु बोल्हा आ, फेरी से तेसरा मह्ठा केथी ले हुआ? होर भीड़ा रे लोके तेसरी गल्ला खुसी किन्हें सुणी। "
MRK,12,38,"यीसूए आपणे उपदेसा मन्झ तिन्हा किन्हें बोल्या, “व्यवस्था स्खाणे वाल्ऐ ले चतन्न रैहया, जो आपणे लम्बे चोगे पैन्ही किन्हें घुमणा होर बजारा मन्झ नमस्कार पाणा पसंद करहा ऐें। "
MRK,12,39,होर यहूदी सभा मन्झ खास जगहा पर बैठणा होर धामा मन्झ खास जगहा पाणे री चाह रख्हा ऐें। 
MRK,12,40,"स्यों विधवा जो ठगी किन्हें तिन्हारे घर-बार होर जायदाद आपणे कठे लई लैंहां ऐें, होर दिखावे रे कठे बड़ी देरा तक प्रार्थना करदे रैंहयां ऐें, इन्हा लोका जो कड़ी सजा मिलणी।” "
MRK,12,41,"होर यीसूए मन्दरा रे दान पात्रा रे साम्हणें बैठी किन्हें देख्या करहा था कि, लोक किहाँ दान पात्रा मन्झ दान पाहें, होर कई अमीर लोके बौह्त सारा धन पाया। "
MRK,12,42,इतने मन्झ एक गरीब विधवे आई किन्हें ताम्बे रे दो छोटे सिक्के पाये। 
MRK,12,43,"तेबे तिन्हें आपणे चेले जो नेडे सादी किन्हें तिन्हा किन्हें बोल्या, “हांऊँ तुस्सा किन्हें सच्च बोल्हा कि, मन्दरा रे दान पात्रा मन्झ सभी ले ज्यादा दान देणे वाली ये विधवा ई। "
MRK,12,44,"क्यूंकि सभिऐ आपणे धना री बढ़ती री वजहा ले दान दितेया, एस्से विधवे आपणे जीणे रे कठे जो कुछ तेस्सा वाले था से सभ तेस्से दान पात्रा मन्झ पाई दितेया।” "
MRK,13,1,"जेबे यीसू होर तेसरे चेले मन्दरा ले निकल्या करहा था, ता तेसरे चेले मन्झा ले एकिये तेस किन्हें बोल्या, “हे गुरू, देख, केहड़े-केहड़े पात्थर लगीरे होर केहड़ी बांकी कोठिया बणीरी!” "
MRK,13,2,"यीसूए तेस किन्हें बोल्या, “हां यूं कोठिया नौखी ई पर एता मन्झ एक पात्थर भी नी बचणा: क्यूंकि एक-एक पात्थर ढाली दितेया जाणा होर सभ कुछ नास हुई जाणा।” "
MRK,13,3,"जेबे यीसू मन्दरा रे साम्हणें वाले जैतूना रे प्हाड़ा पर कल्हे बैठीरा था, तेबे पतरसे, याकूबे, यहून्ने होर अन्द्रियासे जाई किन्हें तेस ले पूछेया, "
MRK,13,4,कि “आस्सा जो दस कि ये गल्ला कधी हूणीं? होर जेबे ये गल्ला पूरी हूणीं तेस टैमा रा क्या चिन्ह हूंणां।” 
MRK,13,5,"यीसू तिन्हा किन्हें बोल्दा लग्या, “चतन्न रैहया कि कोई तुस्सा जो ना भरमाए। "
MRK,13,6,"क्यूंकि बौह्त लोका मेरे अधिकारा मन्झ आऊंणा, होर तिन्हा बोलणा कि, ‘हांऊँ मसीह आ,’ होर तिन्हा बौह्त लोक भरमाणे। "
MRK,13,7,"होर जेबे तुस्से लड़ाई, होर लड़ाईया री गल्ला सुणघे, ता डरदे देख्या; क्यूंकि इन्हारा हूंणां जरूरी आ, पर तेस टैम अंत नी हूंणां। "
MRK,13,8,"क्यूंकि एक जातिया दूजी जाति रे बरखलाफ, होर एक राज्या दूजे राज्या रे बरखलाफ लड़ाई करणी, होर कई जगहा पर हिलण हूंणे, होर अकाल पौऊणे, ये ता सिर्फ पीड़ा री सुरूआत ई जिहां बच्चे रे जन्मा रे टैम एक जनाने जो कस्ट हूंहाँ। पर एता ले बी ज्यादा कस्ट हल्ली आऊणें बाकि ऐें।” "
MRK,13,9,"“पर तुस्से आपणे बारे मन्झ चतन्न रैहया, क्यूंकि लोका मेरे चेले हूंणे री वजहा ले तुस्से गांऊँआं रे पंचायता मन्झ सौंपणे, होर तुस्से यहूदी सभा मन्झ मारे पिटे जाणे; होर हाकमा होर राजे रे अगे सज़ा रे कठे खड़े हूंणां पौऊणा, ताकि तुस्से मेरे बारे मन्झ गुआही देई सको। "
MRK,13,10,पर जरूरी आ कि पैहले खुसी री खबर सब जातिया रे लोका मन्झ प्रचार कितेया जाए। 
MRK,13,11,"जेबे तिन्हा तुस्से बंदी बनाई कर लई जाणे, ता पैहले ले फिकर नी करणी कि आस्सा क्या बोलणा। पर जो कुछ बोलणा हून्घा, से तुस्सा जो तेस ई टैम दसी दितेया जाणा। क्यूंकि बोलणे वाल्ऐ तुस्से नी ऐें, पर पवित्र आत्मा ई।” "
MRK,13,12,"“होर कई भाईया-बैहणीया आपणे भाई बैहण, होर कई माऊ-बापू आपणे बाल बच्चे धोखे किन्हें मुकाई देणे, होर बाल बच्चेया भी आपणे माऊ-बापू धोखे किन्हें मुकाई देणे। "
MRK,13,13,"होर तुस्से मेरे पर विस्वास रख्हा ऐें इधी कठे सभी लोका तुस्सा किन्हें बैर करणा। पर जो आपणे मरणे रे टैमा तक मेरे पर विस्वास करघा, तेसरा ई उद्धार हूंणां।” "
MRK,13,14,“पढ़ने वाले एस चेतावनी पर ध्यान दे जेह्ड़ा दानियेल नबिये दसेया कि जेस ध्याड़े तेस मन्दरा मन्झ दुस्ट चीज खड़ीरे देखो जेथी जे तेस जो नी हूंणां चहिए होर जेसरी वजहा ले लोका मन्दर छाडी देणा तेबे यहूदिया ईलाके रे लोक प्हाड़ा पर भगी जाए। 
MRK,13,15,"जो लोक घरा री छता पर हो, स्यों आपणे घरा ले कुछ समान लेणे रे कठे टैम बर्बाद नी करहे होर ना अंदर जाए। "
MRK,13,16,"होर जो लोक डोहर्रिया मन्झ हो, से आपणे कपड़े लेणे रे कठे वापस नी आये। "
MRK,13,17,"तिन्हा ध्याड़े जो गर्भवती होर दूध प्याणे वाली ज्नानिया हूणीं, तिन्हारे कठे मुंजो बौहत दुःख हुएआ करहा, क्यूंकि तिन्हारे कठे भगणा बौहत मुस्कल हूंणां। "
MRK,13,18,"होर प्रार्थना करेया करा कि, ये सब ठंडा रे ध्याड़े नी हो। "
MRK,13,19,"क्यूंकि स्यों ध्याड़े ऐहड़े दुःखा रे हूंणे कि, जिहां सृस्टी री सुरूआता ले, जेभे ले परमेसरे ये सृस्टी रची, आज तक ना कधी हुआ होर ना फेरी दबारा कधी हूंणा। "
MRK,13,20,"होर अगर प्रभु तिन्हा ध्याड़े जो नी घटान्दा, ता कोई भी प्राणी नी बचदा; पर तिन्हा चुणिरे लोका री वजहा ले, स्यों ध्याड़े घटाये जाणे। "
MRK,13,21,"तेस टैम अगर कोई तुस्सा किन्हें बोले कि, ‘मसीह एथी आ!’ या ‘मसीह तेथी आ!’ ता विस्वास देख्या करदे। "
MRK,13,22,"क्यूंकि झूठे मसीह होर झूठे नबीया आऊंणा, होर तिन्हा चिन्ह होर चमत्कार दसणे, होर हुई सके ता परमेसरा रे चुणिरे लोक भी भरमाई देणे। "
MRK,13,23,"पर तुस्से चतन्न रैहया, देखा, मैं तुस्सा जो ये सभ गल्ला हूंणे रे पैहले ई दसी दीतिरी।” "
MRK,13,24,"“तिन्हा ध्याड़े, ‘तेस दुःखा ले बाद सूरज काला हुई जाणा, होर चाँदा भी नी चमकणा, "
MRK,13,25,"होर आसमाना ले तारे पऊंदे लगणे, होर आसमाना री सक्तिया हिल्लाई जाणी।’ "
MRK,13,26,तेबे लोका हांऊँ माह्णुं रे मह्ठा बडी सामर्था होर महिमा साउगी बादला मन्झ आऊंदे देखणा 
MRK,13,27,तेस टैम तेस आपणे स्वर्गदूत भेजणे ताकि स्यों धरती रे हर जगहा ले चुणिरे लोक कठे करहे।” 
MRK,13,28,"“अंजीरा रे डाला ले ये उदाहरण सीखा, जेबे तेसरे पांगे नरम हुई जाहें; होर पातर निकल्दे लग्हा ऐें; ता तुस्से जाणी लैंहां ऐें कि, गर्मी रा मौसम नेडे आ। "
MRK,13,29,"इंहां ईं जेबे तुस्से इन्हा गल्ला जो हुंदे देखो, ता जाणी लया कि, मेरे आऊणें रा टैम नेडे आ, बल्कि बौह्त नेडे आ। "
MRK,13,30,"हांऊँ तुस्सा किन्हें सच्च बोल्हा कि, ये सभ चीजा हूणे ले पैहले, एस्सा पीढ़िया रा अंत नी हूंणां। "
MRK,13,31,"आसमान होर धरती टली जाणे, पर जो मैं बोली दितेया, से पूरा हुई किन्हें रैहणा।” "
MRK,13,32,"“तेस ध्याड़े या तेस घड़ी रे बारे मन्झ कोई नी जाणदा, ना स्वर्गदूत होर ना मह्ठा; पर सिर्फ बापू जाणहां। "
MRK,13,33,"जागदे होर प्रार्थना करदे रैहया, क्यूंकि तुस्से नी जाणदे कि से टैम केभे आऊंणा। "
MRK,13,34,"तेसरा आऊंणा तेस माह्णुं साहीं हूंणां, जिहां एक माह्णुं परदेसा जांदे वक्त आपणा घर छाडी जाए। होर आपणे नौकरा जो हक दे, होर हर एकी जो तेसरा काम समझाई दे, होर चौकीदारा जो जागदे रैहणे रा हुक्म दे। "
MRK,13,35,"इधी कठे जागदे रैहया, क्यूंकि तुस्से नी जाणदे कि घरा रे माल्का केभे आई जाणा, सांझा या आधी राती, या कुकड़ा री बांग देणे रे टैमा या भ्यागा। "
MRK,13,36,एह्ड़ा हुई सक्हा कि जेबे तेस अचानक आऊंणा ता हुई सक्हा कि तुस्से त्यार नी हो। 
MRK,13,37,"होर जो हांऊँ तुस्सा किन्हें बोल्हा, तेह्ड़ा ई सभी किन्हें बोल्हा: जागदे रैहया।” "
MRK,14,1,दो ध्याड़े ले बाद फसह रा साजा होर अस्जेह्ड़ी रोटी रा साजा हूंणे वाल्आ था। होर मुख्य याजके होर तेबे व्यवस्था स्खाणे वाल्ऐ एस गल्ला री ताका मन्झ थे कि यीसू जो धोखे किन्हें पकड़े होर मारी दे। 
MRK,14,2,"पर स्यों बोल्हा ऐें थे कि, “साजे रे ध्याड़े नी पकड़णा, केते एह्ड़ा नी हो कि हाल्ला पई जाए।” "
MRK,14,3,"जेबे यीसू बैतनिय्याह गांऊँआं मन्झ समौन जेसरा यीसूए पैहले कोढ़ ठीक कितिरा था तेसरे घरा खाणा खांदे बैठिरा था। तेबे एक ज्नाने संगमरमरा रे भांडे मन्झ कीमती खुस्बूदार इत्र लई किन्हें आई, होर भांडा तोड़ी किन्हें इत्र तेसरे मूंडा पर दलेया। "
MRK,14,4,"पर कुछ लोक जो तेथी बैठिरे थे स्यों चिढ़ी किन्हें आपणे मना मन्झ बोल्दे लगे, “एस इत्रा री इतनी बरबादी किधियो किती? "
MRK,14,5,क्यूंकि एस इत्रा री कीमत जो एक साला री कमाई रे बराबर ई एता जो बेची किन्हें गरीबा मन्झ बांडी सक्हा ऐें थे।” होर स्यों तेस्सा ज्नाने जो प्रुआच्दे लगे। 
MRK,14,6,"यीसूए बोल्या, “एस्सा जो छाडी देऊआ; एस्से मेरे साउगी खरा कितेया, तुस्से एस्सा जो किधियो परेसान करेया करहा ऐें? "
MRK,14,7,गरीब ता तुस्सा साउगी हमेसा रैहणे होर तुस्से जेबे चाहो तेबे तिन्हा किन्हें भलाई करी सक्हा ऐें; पर मां तुस्सा साउगी हमेसा नी रैहणां। 
MRK,14,8,"जो कुछ से करी सकी, तेस्से कितेया; तेस्से मेरे मरणे ले पैहले ई मेरे सरीरा पर इत्र मली किन्हें मेरी दफनाणे री त्यारी करी दिती। "
MRK,14,9,"हांऊँ तुस्सा किन्हें सच्च बोल्हा कि, सारे संसारा मन्झ जेथी केथी मसीह री खुसी री खबर प्रचार किती जाणी, तेथी तेस्सा रे एस कामा री गल्ला तेस्सा री यादा मन्झ बोली जाणी।” "
MRK,14,10,"तेबे यहूदा इस्करयोति जो बारा चेलेया मन्झा ले एक था, मुख्य याजका वाले गया, ताकि से यीसू जो धोखे किन्हे पकड़ने रे कठे तिन्हारी मदद करहे। "
MRK,14,11,"स्यों ये सुणी किन्हें बौह्त खुस हुए होर यहूदा जो ढब्बे देणे रा वादा कितेया, होर से ये मौका तोप्दा लग्या कि किहाँ हांऊँ यीसू जो पकड़वाऊं? "
MRK,14,12,"अस्जेह्ड़ी रोटी रे साजे रे पैहले ध्याड़े, जेस मन्झ फसहा रे छेलू रा बलिदान करहा ऐें थे, यीसू रे चेले तेस ले पूछेया, “आस्से फसहा रे साजे रा खाणा केथी त्यार करहे?” "
MRK,14,13,"यीसूए आपणे चेले मन्झा ले दुंहीं जो ये बोली किन्हें भेज्या कि, “यरुस्लेम रे सैहरा मन्झ जाऊआ, होर एक माह्णुं पाणी रा घड़ा ल्याउंदे हुए तुस्सा जो मिलणा, तेसरे पीछे चली जाया। "
MRK,14,14,"होर से जेस घरा मन्झ जाए तेस घरा रे माल्का किन्हें बोल्या: ‘आस्सा रा गुरू बोल्हा कि, प्रौह्णे रा कमरा जेथी जे मां आपणे चेलेया साउगी फसहा रे साजे रा खाणा-खाणा, से केथी आ?’ "
MRK,14,15,"तेस तुस्सा जो एक सजा सजाईरा, होर त्यार कितिरा बडा कमरा दसी देणा, तेथी आस्सा रे कठे खाणे री त्यारी करा।” "
MRK,14,16,"होर दो चेले निकली किन्हें सैहरा मन्झ आई गये होर जेह्ड़ा यीसूए तिन्हा किन्हें बोलिरा था, तेह्ड़ा ई पाया, होर तिन्हें फसहा रे साजे रे खाणे री त्यारी किती। "
MRK,14,17,"जेबे सांझ हुई, ता यीसू आपणे बारा चेलेया तेस साउगी त्यार कितरे हुए कमरे मन्झ आया। "
MRK,14,18,"होर जेबे स्यों बैठी किन्हें खाणा खांदे ही लगिरे थे, ता यीसूए बोल्या, “हांऊँ तुस्सा किन्हें सच्च -सच्च बोल्हा कि, तुस्सा मन्झा ले ऐकीया, जो मेरे साउगी खाणा खाया करहा, हांऊँ पकड़वाणा।” "
MRK,14,19,"स्यों दुआस हुई गये, होर स्यों एक-एक करी किन्हें यीसू ले पूछदे लगे, “क्या से हांऊँ आं?” "
MRK,14,20,"यीसूए तिन्हा किन्हें बोल्या, “से बारा चेले मन्झा ले एक आ, जो मेरे साउगी बैठी किन्हें डोंगें मन्झ रोटी डुबान्दा लगीरा। "
MRK,14,21,"क्यूंकि हांऊँ माह्णुं रे मह्ठे रा मरणा ता पक्का आ, जेह्ड़ा नबिये मेरे बारे पवित्र सास्त्रा मन्झ लिखिरा आ। पर जेस हांऊँ पकड़वाणा तेस कठे ये कितना ड्राऊणा हुणा! होर अगर तेस माह्णुं रा जन्म नी हुन्दा ता तेसरे कठे खरा हुन्दा।” "
MRK,14,22,"होर जेबे स्यों खाया करहा ऐें थे ता यीसूए रोटी लई, होर परमेसरा रा धन्यावाद करी किन्हें तोड़ी, होर तिन्हा जो दिती, होर बोल्या, “लऊआ, ये मेरा सरीर आ।” "
MRK,14,23,"फेरी तिन्हें अंगूरा रे रसा रा डोंगा लई किन्हें परमेसरा रा धन्यावाद कितेया, होर तिन्हा जो दितेया; होर तिन्हें सभिऐ तेता मन्झा ले पितेया। "
MRK,14,24,"होर यीसूए तिन्हा किन्हें बोल्या, “ये वाचा रा मेरा से खून आ। होर कई लोका रे पापा रे उद्धारा रे कठे बहाया जाहाँ।” "
MRK,14,25,"“हांऊँ तुस्सा किन्हें सच्च बोल्हा, ऐबे मां ये अंगूरा रा रस कधी नी पीणा, जेबे तक परमेसरा रे राजा मन्झ नंऊँआं नी पिंऊँ।” "
MRK,14,26,फेरी स्यों भजन गाई किन्हें जैतूना रे प्हाड़ा पर चली गये। 
MRK,14,27,"जेबे स्यों जैतूना रे प्हाड़ा पर जाया करहा ऐें थे तेबे यीसूए तिन्हा किन्हें बोल्या, “आज राती तुस्सा सभिया हांऊँ छाडी देणा होर भगी जाणा,” क्यूंकि पवित्र सास्त्रा मन्झ मेरे बारे मन्झ परमेसरे बोलिरा कि: “‘मां परमेसरा पुहाल मारी देणा, होर भेडा बिखरी जाणी।’ "
MRK,14,28,पर जिउंदे हूंणे ले बाद मां तुस्सा ले पैहले ई गलील जिल्ले मन्झ ई किन्हें तुस्सा साउगी मिलणा।” 
MRK,14,29,"पतरसे तेस किन्हें बोल्या, “अगर सभ तुस्सा जो छाडी देह्ंगे तेबे भी मां तुस्से नी छाडणे।” "
MRK,14,30,"यीसूए तेस किन्हें बोल्या, “हांऊँ तुध किन्हें सच्च बोल्हा कि, आज राती ई कुकड़ा रे दो बारी बांग देणे ले पैहले, तुध त्राय बारी मुखरी जाणा।” "
MRK,14,31,"पर तिन्हें होर जोर देई किन्हें बोल्या, “अगर मुंजो तेरे साउगी मरणा भी पहूंगा, तेबे बी मां तेरी नांह कधी नी करणी।” होर सभी चेले भी एह्ड़ा बोल्या। "
MRK,14,32,"फेरी यीसू होर चेले गतसमनी बगीचे मन्झ आये; होर तिन्हें आपणे चेले किन्हें बोल्या, जेबे तक हांऊँ प्रार्थना करूं, तुस्से एथी बैठी रैहया। "
MRK,14,33,"होर से पतरस होर याकूब होर यहून्ना जो आपु साउगी लई गया; होर से बौह्त ज्यादा दुःखी होर परेसान हुन्दा लग्या, "
MRK,14,34,"होर यीसूए तिन्हा किन्हें बोल्या, “मेरा मन बौह्त दुआस आ, एथी तक कि मुंजो एह्ड़ा लगी करहा कि हांऊँ मरणे वाल्आ आ: तुस्से एथी रूका, होर मेरे साउगी जागदे रहूआ।” "
MRK,14,35,"होर से थोह्ड़ा अगे जे चली गया, होर जमीना पर मुहां रे भारे झुकी किन्हें प्रार्थना करदा लग्या कि, अगर हुई सके ता दुखा रा ये टैम मेरे वाले ले हट्टाई दे। "
MRK,14,36,"होर बोल्या, “बापू, हे मेरे बाबू, तेरे ले सभ कुछ हुई सक्हा; एस दुखा रा डोंगें जो मेरे वाले ले हट्टाई दे: तेबे भी जेह्ड़ा हांऊँ चाहां तेह्ड़ा नी, पर जो तू चाहां तेह्ड़ा ई हो।” "
MRK,14,37,"होर यीसूए दबारा वापस आई किन्हें स्यों तीनो चेले सुत्तिरे देखे, होर पतरसा किन्हें बोल्या, “हे समौन, तू सोया करहा? क्या तू एक घंटे भी जागी नी सकेया? "
MRK,14,38,"जागदे होर प्रार्थना करदे रैहया ताकि जेबे तुस्सा री परखणी हो तेबे तुस्से परखणी रा मुकाबला करी सको। तुस्सा रा मन ता परखणी रा मुकाबला करने कठे त्यार आ, पर सरीर कमजोर आ।” "
MRK,14,39,"फेरी यीसू दबारा वापस चली गया, होर पैहले साहीं किन्हें प्रार्थना किती। "
MRK,14,40,"होर यीसूए दबारा वापस आई किन्हें स्यों तीनो चेले सुत्तिरे देखे, क्यूंकि स्यों बौह्त निंद्रा मन्झ थे कि स्यों आपणी हाखिया नी घुआड़ी सके; जेबे यीसूए स्यों आई किन्हें जगाए ता स्यों सर्मिन्दा हुई गये होर स्यों समझी नी पाए कि यीसू जो क्या जवाब दे। "
MRK,14,41,"यीसू त्रीजी बारी दबारा वापस आया होर तिन्हा किन्हें बोल्या, “तुस्से हल्ली भी सौंदे होर अराम करदे लगिरे, बस भतेरा हुआ, टैम आई गया; हांऊँ माह्णुं रा मह्ठा पापिया रे हाथा पकड़वाया जाहाँ। "
MRK,14,42,"ऊठा, चला! देखा, मेरा पकड़वाणे वाल्आ नेडे आई गईरा!” "
MRK,14,43,"यीसू एह्ड़ा बोल्या ई करहा था कि, यहूदा इस्करयोति, जो बारा चेले मन्झा ले एक था, आपणे साउगी मुख्य याजक होर व्यवस्था स्खाणे वाल्ऐ होर यहूदी मुखिये री तरफा ले एक बडी भीड़ तलवारा होर डंडे लई किन्हें झट पट आई पुज्ही। "
MRK,14,44,"होर तेसरे पकड़वाणे वाले यहूदे तिन्हा जो ये चिन्ह दस्सीरा था कि, जेस जो हांऊँ चूमी लू, से ई यीसू हूंणां, तेस जो पकड़ी किन्हें स्पाहीया री निगरानी मन्झ लई जाया। "
MRK,14,45,"होर तिन्हें झट पट यीसू वाले जाई किन्हें बोल्या, “हे गुरु!” होर यहूदे यीसू गले ल्गाई किन्हें चूमी लया। "
MRK,14,46,तेबे तिन्हें तेस जो पकड़ी किन्हें गिरफ्तार करी लया। 
MRK,14,47,"होर यीसू रे चेलेया मन्झा ले एकिये तलवार काढी होर बडे याजका रे नौकरा पर चलाई, होर तेसरा कान टुकी दितेया। "
MRK,14,48,"यीसूए तिन्हा किन्हें बोल्या, “क्या तुस्से डाकू समझी किन्हें मुंजो पकड़णे रे कठे तलवारा होर डंडे लई किन्हें निकली रे? "
MRK,14,49,"हांऊँ ता हर रोज मन्दरा मन्झ तुस्सा साउगी रही किन्हें उपदेस देहां था, होर तेबे तुस्से हांऊँ नी पकड़ेया: पर ये इधी कठे हुआ कि पवित्र सास्त्रा री गल्ला पूरी हुई जाए।” "
MRK,14,50,होर सभ गल्ला जो देखी किन्हें चेले यीसू जो छाडी किन्हें भगी गये। 
MRK,14,51,होर एक जुआन आपणे नांगे सरीरा पर चादर ढखी किन्हें यीसू रे पीछे-पीछे चल्लीरा था; होर लोके तेस जो पकड़णा चाहेया। 
MRK,14,52,पर से चादर छाडी किन्हें नांगा भगी गया। 
MRK,14,53,फेरी स्यों यीसू जो बडे याजका वाले लई गये; होर सभ मुख्य याजके होर यहूदी मुखिये होर व्यवस्था स्खाणे वाल्ऐ तेस वाले कठे हुई गये। 
MRK,14,54,"पतरस दूरा-दूरा ले ई तेसरे पीछे-पीछे बडे याजका रे आंघणा रे अंदर तक गया, होर पैहरेदारा साउगी बैठी किन्हें आग तफ्दा लग्या। "
MRK,14,55,"मुख्य याजक होर सारी माहसभा यीसू जो मारणे रे कठे तेसरे बरखलाफ गुआही री तलासा मन्झ थे, पर नी पाई सके। "
MRK,14,56,"क्यूंकि बौह्त सारे लोक तेसरे बरखलाफ झूठी गुआही देआ करहा ऐें थे, पर तिन्हा लोका री गुआही इतनी मजबूत नी थी कि यीसू पर दोस लगी सके। "
MRK,14,57,पर कुछ लोके ऊठी किन्हें तेसरे बरखलाफ झूठी गुआही देंदे लगे 
MRK,14,58,"कि “आस्से यीसू जो बोल्दे सुणीरा कि, ‘मां ये हाथा रा बणाईरा मन्दर ढाई देणा, होर तीन ध्याड़े मन्झ होर दूजा मन्दर बणाई देणा जो हाथा ले नी बणीरा हो।’” "
MRK,14,59,पर एस गल्ला पर भी तिन्हारी गुआही एक बराबर नी थी। 
MRK,14,60,तेबे बडे याजके बीचा मन्झ खह्ड़ी किन्हें यीसू ले पूछेया; कि “तू कोई जवाब नी देंदा? ये लोक तेरे बरखलाफ गुआही देआ करहा ऐें?” 
MRK,14,61,"पर से चुप चाप रैहया, होर कुछ जवाब नी दितेया। बडे याजके दबारा तेस ले पूछेया, “क्या तू तेस धन्य परमेसरा रा मह्ठा मसीह आ?” "
MRK,14,62,"यीसूए बोल्या, “हां, हांऊँ आं! होर हांऊँ माह्णुं रा मह्ठा तुस्सा सर्वसक्तिमान परमेसरा री सीधी वखा जो बैठीरे देखणा, होर आसमाना रे बादला साउगी आऊंदे देखणा।” "
MRK,14,63,"यीसू जेबे एह्ड़ा बोल्दा लगीरा था ता ये सुणी किन्हें तेबे बडे याजके आपणा चोगा छेकी किन्हें बोल्या, “एेबे आस्सा जो होर गुआहा रा क्या काम आ?” "
MRK,14,64,"“तुस्से सब यीसू जो परमेसरा री निंदा करदे हुए सुणी करहा ऐें; तुस्सा रा क्या विचार आ?” तिन्हें सभिए बोल्या, ये मौता री सजा रे लायक आ। "
MRK,14,65,"तेबे कुछ तेस पर थुकदे लगे, होर तेसरा मुहं ढकदे होर तेस जो मुक्के मारी किन्हें, तेस किन्हें बोल्दे लगे, “लोक तुजो नबी बोल्हा ऐें ऐबे अंदाजा लगाई किन्हे बोल तुजो कुण मारेया करहा!” होर पैहरेदारे यीसू जो पकड़ी किन्हें चांडे मारे। "
MRK,14,66,"जेबे पतरस हेठ आंघणा मन्झ था, ता बडे याजका री नौकराणिया मन्झा ले एक तेथी आई। "
MRK,14,67,"तेस्से पतरसा जो आग तफदे देख्या होर तेस जो ध्याना किन्हें देखी के बोलदी लगी, “तू भी तेस नासरता रे यीसू साउगी था।” "
MRK,14,68,"से मुखरी गया, होर बोल्या, “ना हांऊँ तेस जो जाणहां होर ना मेरी समझा मन्झ आया करहा कि तू क्या बोल्या करहा ई?” फेरी से बाहर डेहली वाले गया; होर तेभे ई कुकड़े बांग दिती। "
MRK,14,69,"जेबे नौकराणिये पतरसा जो तेथी खड़ीरे देख्या तेबे से लोका साउगी बोल्दी लगी कि, “ये भी यीसू रे लोका मन्झा ले एक आ।” "
MRK,14,70,"पर पतरस दबारा मुखरी गया। होर कुछ टैमा बाद कुछ लोक जो ओरे परे खड़ीरे थे तिन्हें पतरसा किन्हें बोल्या, “पक्का तू यीसू रे साउगी रैह्णे वालेया मन्झा ले एक आ; क्यूंकि तुस्सा री गला ले लग्या करहा कि तू भी गलील जिल्ले रा आ।” "
MRK,14,71,"पतरसे बोल्या हांऊँ कसम खाई किन्हें बोल्हा कि, “हांऊँ तेस माह्णुं जो नी जाणदा, जेसरे बारे मन्झ जे तुस्से गल्ला करेया करहा ऐें।” "
MRK,14,72,"होर तिहां ईं दूजी बारी कुकड़े बांग दिती, पतरसा जो यीसू री बोलिरी ये गल याद आई कि, “कुकड़ा रे दो बार बांग देणे ले पैहले तुध त्राय बारी मेरी नांह करणी।” से तेसरी ये गल्ला सोची किन्हें बड़ा भारी रोंदा लग्या। "
MRK,15,1,"होर भ्याग हुंदे ई झट पट मुख्य याजके, यहूदी मुखिये होर व्यवस्था स्खाणे वाल्ऐ ये होर माहसभा रे लोके सलाह करी किन्हें यीसू जो बान्ह्या, होर तेस जो लई जाई किन्हें यहूदिया ईलाके रे पिलातुस हाकमा रे हाथा मन्झ सौंपी दितेया। "
MRK,15,2,"होर पिलातुस हाकमे तेस ले पूछेया, “क्या तू यहूदी लोका रा राजा आ?” यीसूए तेस जो जवाब दितेया कि, “तू आप्हुए बोल्या करहा।” "
MRK,15,3,होर मुख्य याजक तेस पर बौह्त गल्ला रा दोस ल्गाया करहा ऐें थे। 
MRK,15,4,"पिलातुस हाकमे तेस ले दबारा पूछेया, “क्या तू कुछ जवाब नी लगीरा देंदा, देख, यूं तेरे पर दोस ल्गाया करहा ऐें?” "
MRK,15,5,यीसूए दबारा कुछ नी बोल्या; एथी तक कि पिलातुस हाकमे जो बड़ी हरानी हुई। 
MRK,15,6,होर हर साल फसहा रे साजे रे टैमा मन्झ एक कैदी जो लोका री मांगा रे मताबक छाडणे रा हाकमा रा रुआज था। 
MRK,15,7,"होर बरअब्बा नांऊँआं रा एक माह्णुं तिन्हा बंदी साउगी कैदी था, जिन्हें जे दंगे मन्झ हत्या कितिरी थी। "
MRK,15,8,"होर भीड़ पिलातुस हाकमा वाले जाई किन्हें तेस ले अर्ज करदी लगी कि, जिहां तू हमेसा ले आस्सा रे कठे करदा आईरा तेह्ड़ा ई तू एक कैदी जो आस्सा रे कठे छाडी दे। "
MRK,15,9,"पिलातुस हाकमे तिन्हा जो जवाब दितेया, जेस जो तुस्से यहूदी लोका रा राजा बोल्हा ऐें क्या तुस्से चाहें कि, हांऊँ तेस जो छाडी देऊँ। "
MRK,15,10,"क्यूंकि पिलातुस जाणहां था कि, मुख्य याजके यीसू किन्हें जलन रखणे री वजहा ले से पकड़वाईरा था। "
MRK,15,11,पर मुख्य याजके भीड़ भड़काई ताकि स्यों पिलातुसा हाकमा किन्हें अर्ज करहे कि मसीह यीसू री जगहा पर बरअब्बा जो छाडी दे। 
MRK,15,12,"ये सुणी किन्हें पिलातुस हाकमे तिन्हा ले दबारा पूछेया, “तेबे जेस जो जे तुस्से यहूदी लोका रा राजा बोल्हा ऐें, तेसरा हांऊँ क्या करूं?” "
MRK,15,13,"स्यों दबारा चिंगे कि, तेस जो क्रूसा प्रयाल्हे चढ़ाई देआ। "
MRK,15,14,"पिलातुस हाकमे तिन्हा किन्हें बोल्या, “किधियो, इन्हें क्या बुराई कितिरी?” पर स्यों होर भी चिंगी-चिंगी किन्हें बोलदे लगे कि, “यीसू जो क्रूसा प्रयाल्हे चढ़ाई देआ।” "
MRK,15,15,"तेबे पिलातुस हाकमे भीड़ा जो खुस करणे रे कठे, बरअब्बा जो तिन्हारे कठे छाडी दितेया, होर यीसू जो कोड़े ल्गाई किन्हें स्पाहीया रे हाथा सौंपी दितेया कि, तेस जो क्रूसा प्रयाल्हे चढ़ाई दितेया जाए। "
MRK,15,16,"होर स्पाही यीसू जो किले रे अंदर आंघणा मन्झ लई गये, (जेस जो प्रीटोरियन बोल्या जाहाँ) होर सारी पलटना जो सादी लया। "
MRK,15,17,होर तिन्हें तेसरा मजाक डुआणे रे कठे तेस जो बैंगणी रंगा रा चोगा पन्ह्याये होर काण्डे रा ताज गुन्धी किन्हें तेसरे मूंडा पर रख्या। 
MRK,15,18,"होर ये बोली किन्हें स्यों तेस जो नमस्ते करदे लगे कि, “हे यहूदी लोका रे राजे, नमस्कार!” "
MRK,15,19,"होर स्यों तेसरे मूंडा पर सरकंडे मारदे, होर तेस पर थुकदे होर घुटने टेकी किन्हें तेस जो नमस्कार करदे रहे। "
MRK,15,20,"होर जेबे स्यों तेसरा मजाक डूआई बैठे ता तिन्हें जो बैंगणी रंगा रा चोगा तेस जो पन्ह्याईरा था से तुआरी किन्हें तिन्हें तेस जो तेसरे कपड़े पन्ह्याई दिते, होर तेबे तेस जो क्रूसा प्रयाल्हे चढ़ाणे रे कठे यरुस्लेम सैहरा ले बाहर लई गये। "
MRK,15,21,"कुरेनी सैहरा रा एक समौन नांऊँआं रा माह्णुं से जे सिकंदर होर रूफसा रा बापू आ, से यरुस्लेम सैहरा वखा जो आई करहा था; तिन्हें तेस जो बगारी मन्झ पकड़ेया कि, से यीसू रा क्रूस चकी किन्हें लई चले। "
MRK,15,22,"होर स्यों तेस जो गुलगुता नांऊँआं री जगहा पर लई गये जेसरा मतलब आ, खोपड़ी री जगहा। "
MRK,15,23,"होर स्यों तेस जो लोहबान मिलाईरा अंगूरा रा रस देंदे लगे, पर तिन्हें नी लया। "
MRK,15,24,"तेबे तिन्हें यीसू क्रूसा प्रयाल्हे चढ़ाई दितेया, होर तेसरे कपड़े पर चिठिया पाई, ताकि ये फैसला हुई सके कि केस-केस जो क्या बांड मिलणी। "
MRK,15,25,होर ये भ्यागा रे नो बजे जेबे जे तिन्हें से यीसू क्रूसा प्रयाल्हे चढ़ाया। 
MRK,15,26,"होर तेसरा दोस पत्र लिखी किन्हें क्रूसा प्रयाल्हे टांगी दितेया जेस पर लिखिरा था, “ये यहूदी लोका रा राजा आ।” "
MRK,15,27,"होर तिन्हें यीसू साउगी दो डाकू, एकी जो ओरली वखो होर दूजे जो परली वखा क्रूसा प्रयाल्हे चढ़ाए, होर इंहां करी किन्हें पवित्र सास्त्रा मन्झ लिखिरा से वचन पूरा हुआ कि से, “डाकूआ साउगी गिणेया गया।” "
MRK,15,28,"होर पैंडे मन्झ आऊणें जाणे वाले मूंड हिल्लाई-हिल्लाई किन्हें ये बोली किन्हें तेसरी निंदा करहा ऐें थे कि, वाह! मन्दरा जो ढाणे वाले होर तीन ध्याड़े मन्झ बनाणे वाले! "
MRK,15,29,क्रूसा प्रयाल्हे ले ऊतरी किन्हें आपणे आपा जो बचाई ले। 
MRK,15,30,"इंहां ईं मुख्य याजक व्यवस्था स्खाणे वाल्ऐ साउगी, आपु मन्झ मजाक करेया करहा ऐें थे कि, “इन्हें होर बचाए, होर से आपणे आपा जो नी बचाई सक्दा? "
MRK,15,31,"इस्राएल देसा रा राजा मसीह ऐबे क्रूसा प्रयाल्हे ले ऊतरी किन्हें आई जा कि, आस्से देखी किन्हें विस्वास करिये।” होर जो कैदी तेस साउगी क्रूसा प्रयाल्हे चढ़ाई रे थे, स्यों भी यीसू रा मजाक डूआया करहा ऐें। "
MRK,15,32,होर पुरे देसा मन्झ बारा बजे ले तीन बजे तक सब जगहा न्हयारा हुई गया। 
MRK,15,33,"तीन बजे यीसूए चिंगी किन्हें जोरा किन्हें बोल्या, “इलोई, इलोई, लमा सबक्तनी?” जेसरा मतलब आ, “हे मेरे परमेसर, हे मेरे परमेसर तैं हांऊँ किधियो छाडी दितेया?” "
MRK,15,34,"होर जो तेसरे नेडे खड़ीरे थे, तिन्हा मन्झा ले कई लोका जो गलतफैह्मी हुई; की से एलिय्याह नबी जो सादेया करहा। "
MRK,15,35,"होर एकिये दौड़ी किन्हें स्पंज जो सिरके मन्झ डूबोया, होर सरकंडे पर रखी किन्हें तेस जो चुसणे जो दितेया, होर बोल्या, “रुकी जाऊआ; देख्हा ऐें कि, एलिय्याह नबी तेस जो थाले तुआरने रे कठे आहूँआं कि, नी।” "
MRK,15,36,तेबे यीसूए बड़े जोरा किन्हें चिंगी किन्हें आपणे प्राण छाडी दिते। 
MRK,15,37,होर मन्दरा रा पर्दा ऊपरा ले लई किन्हें हेठा तक फटी किन्हें दो टुकड़े हुई गया। 
MRK,15,38,"जो सूबेदार तेसरे साम्हणें खड़ीरा था, जेबे तिन्हें यीसू जो चिंगी किन्हें प्राण छाडदे हुए देख्या, ता तेस किन्हें बोल्या, सच्चे ये माह्णुं, ता परमेसरा रा मह्ठा था। "
MRK,15,39,कई ज्नाने भी दूरा ले देख्या करहा ई थी; तिन्हा मन्झ मगदल गांऊँआं री मरियम होर छोटे याकूब होर योसेसा री माऊ मरियम होर सलोमी थी। 
MRK,15,40,"जेबे यीसू गलील जिल्ले मन्झ था, ये ज्नानिया जो तेसरी चेल्णिया थी स्यों तेसरी सेऊआ करहा ई थी। होर इन्हा साउगी होर भी बौह्त सारी ज्नाने थी, जो तेस साउगी यरुस्लेम सैहरा मन्झ आईरी थी। "
MRK,15,41,ये अरामा रे ध्याड़े ले एक ध्याड़े पैहले री त्यारी रा ध्याड़ा था। होर ऐबे सांझ हुई गईरी थी। 
MRK,15,42,"तेथी अरिमतियाह सैहरा रा रैहणे वाल्आ युसुफ आया, जो एक महासभा रा इज्जतदार माह्णुं था होर आपु भी परमेसरा रे राजा रा इंतजार करेया करहा था; से हिम्मत करी किन्हें पिलातुस हाकमे वाले गया होर यीसू री ल्हास मांगी। "
MRK,15,43,"पिलातुस हाकमे जो हरानी हुई कि, से इतने छोड़े ई मरी गया; होर तिन्हें सूबेदारा जो सादी किन्हें पूछेया कि, “क्या तेस जो मरिरे काफी देर हुई गई?” "
MRK,15,44,"जेबे सुबेदारा ले तिन्हें सारा हाल जाणी लया, ता ल्हास युसुफा जो देई दिती। "
MRK,15,45,"तेबे यूसुफे एक पतली चादर मुले खरीदी, होर ल्हास तुआरी किन्हें चादरा मन्झ लपेटी, होर तिन्हें तेसरी ल्हास चटाना रे बीचा मन्झ खणीरी एक डुआरा मन्झ रखी दिती, होर डुआरा रा खोल्ऐ पर एक पात्थर धकेली दितेया। "
MRK,15,46,होर मगदल गांऊँआं री मरियम होर योसेसा री माऊ मरियमे ये देखी लया कि तिन्हें यीसू केथी जे रख्या। 
MRK,16,1,"तेस ई सान्झा जेबे अरामा रा ध्याड़ा बीती गया, तिन्हा मन्झ मगदल गांऊँआं री मरियम होर छोटे याकूब होर योसेसा री माऊ मरियम होर सलोमिए खुस्बुदार चीजा खरीदी लई, ताकि स्यों यीसू री ल्हासा पर मली सके। "
MRK,16,2,"होर हफ्ते रे पैहले ध्याड़े भ्यागा ई, जेबे सूरज निकल्या करहा था, स्यों डुआरा पर आई। "
MRK,16,3,"होर आपु मन्झ बोल्दी लगी कि, “आस्सा रे कठे डुआरा रा पात्थर केस हटाणा?” "
MRK,16,4,"पर जेबे स्यों पूजी, तिन्हें देख्या कि से बडा पात्थर ता पैहले ले ई हटी गईरा! "
MRK,16,5,"होर डुआरा रे अंदर जाई किन्हें, तिन्हें एक जुआना जो चीटे कपड़े पैहनी रे सीधी वखा जो बैठिरे देख्या, होर स्यों बौह्त हरान हुई गई। "
MRK,16,6,"तिन्हें जुआने तिन्हा किन्हें बोल्या, हरान मत हुआ, तुस्से नासरता रा यीसू जो, जेस जो क्रूसा प्रयाल्हे चढ़ाईरा था, तेस जो तोप्हा ई; से जिउंदा हुई गईरा; से एथी नी आ; एस जगहा जो देखा, जेथी तिन्हें तेसरी ल्हास रखिरा थी। "
MRK,16,7,"पर तुस्से जाऊआ, होर तेसरे चेले होर पतरसा किन्हें बोला कि, तेस तुस्सा ले पैहले गलील जिल्ले जो जाणा; जेह्ड़ा तिन्हें तुस्सा किन्हें बोलिरा था, यीसू तुस्सा जो तेथी मिलणा। "
MRK,16,8,"होर स्यों ज्नानिया निकली किन्हें डुआरा वाले ले भगी गयी; डरा रे मारे स्यों काम्या करहा ई थी, होर इधी कठे तिन्हें केसी किन्हें कुछ नी बोल्या। "
MRK,16,9,"हफ्ते रे पैहले ध्याड़े भ्यागा ई यीसू जिउंदा हुई किन्हें सभी ले पैहले मगदल गांऊँआं री मरियम जो सुझ्या, जेस्सा मन्झा ले जे तिन्हें सात दुस्टात्मा काढी थी। "
MRK,16,10,"तेस्से जाई किन्हें तेसरे साथिया जो, जो दुःखा मन्झ डूबीरे थे होर रोया करहा ऐें थे, तिन्हा जो खबर दिती। "
MRK,16,11,"जेबे मरियमे आई किन्हें तिन्हा साउगी बोल्या कि यीसू जिउंदा आ, होर तेस्से से देखी लईरा, साथिए तेस्सा री एस गल्ला पर विस्वास नी कितेया। "
MRK,16,12,एता ले बाद दो चेले गांऊँआं री तरफ जाया करहा ऐें तेबे यीसू तिन्हा जो दूजे रूपा मन्झ सुझ्या। 
MRK,16,13,"स्यों यरुस्लेम सैहरा मन्झ वापस आये होर लोका जो खबर दिती, पर तिन्हें तिन्हारा भी विस्वास नी कितेया। "
MRK,16,14,"जेबे ग्यारा चेले खाणा खांदे बैठीरे थे, तेबे यीसू तिन्हा जो भी सुझ्या। यीसूए स्यों प्रुआचे क्यूंकि स्यों जिद्दी थे होर इधी कठे तिन्हें तिन्हा लोका पर विस्वास नी कितेया जिन्हें लोके यीसू जो जिउंदे हूंणे ले बाद देख्या था। "
MRK,16,15,"होर यीसूए चेले किन्हें बोल्या, “तुस्से सारे संसारा मन्झ जाई किन्हें सारी सृस्टी रे लोका जो खुसी री खबर प्रचार करा। "
MRK,16,16,"जो कोई मेरे पर विस्वास करघा होर बपतिस्मा लैन्घा तेसरा, उद्धार हूंणां, पर जो कोई विस्वास नी करघा, तेस दोसी बणी जाणा। "
MRK,16,17,होर मेरे पर विस्वास करणे वालेया मन्झ ये चिन्ह हूंणे कि तिन्हा मेरे अधिकार ले दुस्टात्मा काढणी होर नौंईं-नौंईं भासा बोलणी। 
MRK,16,18,"तिन्हा कीड़े आपणे हाथा किन्हें चकी लैणे, होर अगर स्यों (गलती किन्हें या मजबूरन) जैहर्ली चीजा भी पी जाए तेबे भी तिन्हारा कुछ नुक्सान नी हूंणां, तिन्हा ब्मार छुह्णे, होर ब्मारा ठीक हुई जाणा।” "
MRK,16,19,"होर प्रभु यीसू तिन्हा किन्हें गल्ला करणे ले बाद स्वर्गा जो चकी लितेया गया, होर परमेसरा रे सीधी वखा जो बैठी गया। "
MRK,16,20,"चेले यरूस्लेम जो छाडी किन्हें निकली किन्हें हर जगहा प्रचार कितेया, होर प्रभु तिन्हा साउगी काम करदा रैहया, होर एता साउगी-साउगी चिन्हा रे ज्रीये बचना जो पक्का करदा रैहया। आमीन। "
LUK,1,1,हे आदरणीय थिऊफिलुस! बौह्त लोके आस्सा रे बीचा मन्झ हुईरी घटना रे बारे मन्झ लिखणे रा काम कितरा। 
LUK,1,2,"इन्हा घटना रा सबूत आस्सा जो तिन्हा लोका ले मिल्या, जिन्हें सुर्हू ले ई यूँ घटना हुंदे हुए देखी होर बादा मन्झ स्यों परमेसरा रे बचना रे सेवक बणे। "
LUK,1,3,मैं भी यूँ घटना ठीक-ठीक परखी होर मुंजो ये ठीक लग्हा कि इन्हा घटना जो हांऊँ तेरे कठे क्रमा रे मताबक लिखूं। 
LUK,1,4,"हांऊँ ये इधी कठे करेया करहा कि तुस्से तिन्हा सारी घटना री पूरी सच्चाई जाणी सको, जो लोके तुस्से दसिरी। "
LUK,1,5,"जेबे हेरोदेस यहूदिया ईलाके रा राजा था, अबिय्याहा याजक रे समूहा मन्झ जकरयाह नांऊँआं रा एक याजक था। होर जकरयाहा होर तेसरी लाड़ी एलीसिबा भी इस्राएल देसा रे पैल्हे याजक हारून रे खानदाना री थी। "
LUK,1,6,"होर स्यों दुहें परमेसरा रे साम्हणें धर्मी थे, होर प्रभु रे सारे हुक्मा होर बिधिया पर खराई किन्हें चलणे वाल्ऐ थे। "
LUK,1,7,"पर तिन्हारे कोई बच्चे नी थे, क्यूंकि एलीसिबा बांझ थी, होर स्यों दुहें खपरे हुई गईरे थे। "
LUK,1,8,"एक ध्याड़े जेबे जकरयाहा, आपणे समूहा कामा री बारी रे मताबक मन्दरा मन्झ परमेसरा रे साम्हणें याजका रा काम करदा लगिरा था "
LUK,1,9,"ता याजका रे रूआजा रे मताबक तेसरे नांऊँआं पर चिठ्ठी निकली कि, से प्रभु रे मन्दरा मन्झ जाई किन्हें धुपबत्ती भ्खाये। "
LUK,1,10,होर धुपबत्ती भ्खाणे रे टैमा लोका री सारी मण्डली मंदरा रे आंघणा मन्झ बाहर प्रार्थना करेया करहा ई थी। 
LUK,1,11,होर तेस ई टैम जकरयाहा रे साम्हणें प्रभु रा एक स्वर्गदूत जाहिर हुआ; से धूपा री बेदी रे सीधी तरफ खड़ीरा था। 
LUK,1,12,होर जकरयाह स्वर्गदूता जो देखी किन्हें बौह्त डरी गया। 
LUK,1,13,"पर स्वर्गदूते तेस किन्हें बोल्या, “हे जकरयाह डर मत क्यूंकि परमेसरे तेरी प्रार्थना सुणी लईरी होर तेरी लाड़ी एलीसिबा ले तेरे कठे एक मह्ठा जम्मणा, होर तू तेसरा नांऊँ यहून्ना रख्या। "
LUK,1,14,होर तुजो आनंद होर खुसी हूणीं होर बौह्त लोका तेसरे जन्मा री वजहा ले खुस हूंणां। 
LUK,1,15,क्यूंकि तेस प्रभु रे साम्हणें महान हूंणां; होर तेस नसे वाल्आ रस होर सराब कधी नी पीणा; होर तेस आपणी माऊआ रे गर्भा ले ई पवित्र आत्मा ले परिपूर्ण हूंणां। 
LUK,1,16,होर तेस इस्राएल देसा मन्झा ले बौह्त लोक तिन्हारे प्रभु परमेसरा री तरफ वापस लेई आऊणें। 
LUK,1,17,तेस एलिय्याह नबी री आत्मा होर सामर्थ रखणे वाल्आ माह्णुं हूंणा। तेस लोका जो तिन्हारे पापा जो छाडणे होर प्रभु रे आऊणें रे कठे त्यार करणा। तेस बापू रा मन बच्चे री तरफ करी देणा; होर हुक्म नी मनणे वालेया जो धर्मी लोका साहीं समझ रखणे रे कठे प्रेरणा देणी।” 
LUK,1,18,जकरयाह स्वर्गदूता ले पूछेया; ये हांऊँ किहाँ जाणूं कि ये सच्च आ? क्यूंकि हांऊँ ता खपरा आ; होर मेरी लाड़ी भी खपरी हुई गईरी। 
LUK,1,19,"स्वर्गदूते तेस जो जवाब दितेया कि, “हांऊँ जिब्राईल आ, जो परमेसरा रे साम्हणें खड़ीरा रैंहयां; होर मुंजो तुध किन्हें गल्ल बात करणे होर तुजो ये खुसी री खबर सुनाणे रे कठे भेजिरा। "
LUK,1,20,"होर देख जेस ध्याड़े तक यूं गल्ला पूरी नी हुई जाए, तेस ध्याड़े तक तुध चुप रैंह्णां, होर तू गल नी करी सकदा। इधी कठे कि तैं मेरी गल्ला रा विस्वास नी कितेया होर स्यों गल्ला आपणे टैमा पर पूरी हूंणां।” "
LUK,1,21,होर लोक बाहर जकरयाह रा इंतजार करदे रैहे क्यूंकि याजक धुपबत्ती भ्खाणे रे बाद लोका आसरीवाद देयां था। होर लोक हरान हुई गये कि जकर्याहा जो मन्दरा मन्झ इतनी देर लगी। 
LUK,1,22,"जेबे से बाहर आया, ता से तिन्हा किन्हें बोली नी सकेया। होर लोक जाणी गये कि, तिन्हें मन्दरा मन्झ कोई दर्सन देख्या; होर से तिन्हा जो इसारा करदा रैंहयां, पर से गूंगा बणी किन्हें रही गया। "
LUK,1,23,"जेबे मंदरा मन्झ तेसरे कामा री बारी रे ध्याड़े पुरे हुई गये, ता से यरुस्लेम ले आपणे घरा जो चली गया। "
LUK,1,24,होर कुछ ध्याड़े ले बाद तेसरी लाड़ी एलीसिबा गर्भवती हुई; होर पांज म्हीने तक आपणे आपा जो लोका री नजरा ले ल्कोंदी रही। 
LUK,1,25,"तिन्हें बोल्या, “माह्णुं मन्झ मेरी बेज्जती दूर करणे रे कठे प्रभुऐ इन्हा ध्याड़े मन्झ मेरे पर दया करी किन्हें मेरे कठे एह्ड़ा कितेया।” "
LUK,1,26,"एलीसिबा रे गर्भवती हूंणे रे छठे म्हीने मन्झ परमेसरे जिब्राईल स्वर्गदूता जो गलील जिल्ले रे नासरत गांऊँआं मन्झ एक कुआरिआ वाले भेज्या गया, "
LUK,1,27,"जेस्सा री मांगणी युसुफ किन्हें हुईरी थी। यूसुफ, राजा दाऊदा रे घराने रे मन्झा ले था: होर तेस्सा कुआरी रा नांऊँ मरियम था। "
LUK,1,28,"स्वर्गदूते तेस्सा वाले अंदर आई किन्हें बोल्या, “तुजो सांति मिले, परमेसर तेरे साउगी आ! तुध पर परमेसरा रा बड़ा अनुग्रह हुईरा!” "
LUK,1,29,"मरियम स्वर्गदूता री तेस गल्ला जो सुणी किन्हें हरान रही गई, होर सोच्दी लगी कि एस गल्ला रा क्या मतलब आ। "
LUK,1,30,"स्वर्गदूते तेस्सा किन्हें बोल्या, “हे मरियम; डर मत, क्यूंकि परमेसरा रा अनुग्रह तेरे पर हुई गईरा। "
LUK,1,31,"होर देख, तुध गर्भवती हूंणां, होर तेरा एक मह्ठा हूंणां; तू तेसरा नांऊँ यीसू रख्या। "
LUK,1,32,"तेस म्हान हूंणां; होर तेस जो परमप्रधाना रा मह्ठा बोल्या जाणा; होर प्रभु परमेसरा से तेसरे बापदादे, राजा दाऊदा साहीं राजा बनाणा। "
LUK,1,33,होर तेस याकूबा रे बंसा पर हमेसा राज करणा; होर तेसरे राजा रा कधी अंत नी हूंणां।” 
LUK,1,34,"मरियमे स्वर्गदूता किन्हें बोल्या, “ये किहाँ हुई सक्हा? हांऊँ ता हल्ली कुआरी ई।” "
LUK,1,35,"स्वर्गदूते तेस्सा जो जवाब दितेया कि, “पवित्र आत्मा तेरे पर आऊंणा, होर परमप्रधाना री सामर्थ तुध पर छाऊँ करणी; इधी कठे तेस जन्म लैणे वाल्ऐ पवित्र बच्चे जो, परमेसरा रा मह्ठा बोल्या जाणा। "
LUK,1,36,"होर सूणां, होर तेरे ई टब्बरा मन्झ एलीसिबा रा भी बुढ़ापे मन्झ मह्ठा हूंणे वाल्आ आ, जेस्सा जो लोक बांझ बोल्हा ऐें थे, तेस्सा रा ये छठा म्हीना चल्लीरा आ। "
LUK,1,37,परमेसर सभ कुछ करी सक्हा आ।” 
LUK,1,38,"मरियमे बोल्या, “देख, हांऊँ ता प्रभु री सेऊआदारीणी ई, जेह्ड़ा तैं बोलिरा तेह्ड़ा ही मेरे किन्हें हो।” तेबे स्वर्गदूत तेस्सा वाले ले चली गया। "
LUK,1,39,कुछ ध्याड़े रे बाद मरियम ऊठी किन्हें झट पट रे यहूदा रे ईलाके रे पाहड़ी जगहा मन्झ बस्सिरे एक गांऊँआं जो चली गयी। 
LUK,1,40,होर जकरयाह रे घरा मन्झ जाई किन्हें एलीसिबा जो नमस्कार कितेया। 
LUK,1,41,"जिहां ईं एलीसिबे मरियमा रा नमस्कार सुणेया, तिहां ईं बच्चा तेस्सा रे पेटा मन्झ उछ्लेया, होर एलीसिबा पवित्र आत्मा किन्हें भर्ही गयी। "
LUK,1,42,"होर तेस्से उची अवाजा मन्झ पुकारी किन्हें बोल्या, “तू सभ ज्नानिया मन्झ धन्य ई, होर जेह्ड़ा मह्ठा तुध जमणा से धन्य आ! "
LUK,1,43,होर हांऊँ आपणे आपा जो खुसनसीब मन्हां ईं कि मेरे प्रभु री माऊ मेरे वाले आईरी। 
LUK,1,44,"होर देख, होर जिहां ईं तेरी बोलणे री अवाज मेरे काना मन्झ पई, तिहां ई बच्चा मेरे पेटा मन्झ खुसी रे मारे ऊछलेया। "
LUK,1,45,"तू धन्य ई, जेस्से जे विस्वास कितेया कि जो गल्ला प्रभु री तरफा ले तेस्सा किन्हें बोली गईरी थी, स्यों पूरी हूणीं।” "
LUK,1,46,"तेबे मरियमे बोल्या, “हांऊँ आपणे पुरे मना ले प्रभु री बड़ाई करहा ई। "
LUK,1,47,होर हांऊँ मेरे उद्धार करणे वाले परमेसरा री वजहा ले खुस ई। 
LUK,1,48,"क्यूंकि हांऊँ परमेसरा री नम्र सेऊआदारीणी ई, तिन्हें मेरे पर रैहम कितेया, इधी कठे देखा, एेबे ले सभ युगा रे लोका मुंजो धन्य बोलणा। "
LUK,1,49,"क्यूंकि तिन्हें सामर्थी परमेसरे मेरे कठे बडे-बडे काम कितिरे, होर तेसरा नांऊँ पवित्र आ। "
LUK,1,50,"होर तेसरी दया तिन्हा पर, जो तेस ले डरहा ऐें, पीढ़ी-पीढ़ी तक बणी रैंहयां ईं। "
LUK,1,51,"तिन्हें आपणे हाथा किन्हें महान काम किते, होर जो आपणे आपा जो बडा समझ्हा ऐें थे, होर तिन्हा जो हराई दितेया। "
LUK,1,52,तिन्हें राजेया जो राज करणे रे अधिकारा ले टाही दिते; होर नम्र लोका रा आदर बढ़ाया। 
LUK,1,53,"तिन्हें भुखे लोका जो खरी चीजा किन्हें रजाए, होर अमीर लोका खाली हाथ काढी दिते। "
LUK,1,54,तिन्हें इस्राएल देसा रे लोका जो जेह्ड़े तेसरे सेऊआदार ऐें सम्भाल्या। कि से आपणी तेस अनुग्रह जो याद करहे 
LUK,1,55,"जो अब्राहमा होर तेसरे बंसा पर हमेसा रैहणी, जेह्ड़ा तिन्हें आस्सा रे बापदादेया किन्हें बोलिरा था।” "
LUK,1,56,मरियम लगभग त्राय म्हीने तक एलीसिबा वाले रही किन्हें आपणे घरा जो चली गयी। 
LUK,1,57,"तेबे एलीसिबा रा बच्चा जम्णे रा टैम आया, तेस्से एक मह्ठे जो जन्म दितेया। "
LUK,1,58,"तेस्सा रे पड़ोसिये होर टब्बरे ये सुणी किन्हें कि, प्रभुऐ तेस्सा पर बडी दया किती, स्यों तेस्सा साउगी बौह्त खुस हुए। "
LUK,1,59,होर आठुऐ ध्याड़े एलीसिबा होर जकरयाह जेबे बच्चे रा खतना कर्वान्दे आये। होर तेसरा नांऊँ तेसरे बापू रे नांऊँआं पर जकर्याह रख्दे लगे। 
LUK,1,60,"होर एता पर तेसरी माऊए एलीसिबे जवाब दितेया, “नईं; पर एसरा नांऊँ यहून्ना रख्या जाए।” "
LUK,1,61,"होर तिन्हें तेस्सा किन्हें बोल्या, “तेरे टब्बरा मन्झ केसीऐ भी एह्ड़ा नांऊँ नी रखिरा।” "
LUK,1,62,तेबे तिन्हें तेसरे बापू ले इसारे मन्झ पूछेया। 
LUK,1,63,"कि तू तेसरा नांऊँ क्या रखणा चाहां? होर तिन्हें लिखणे री पट्टी मांगी होर लिख्या कि, “तेसरा नांऊँ यहून्ना आ,” होर सभी जो हरानी हुई। "
LUK,1,64,तेबे झटपट से बोल्दा लग्या; होर से परमेसरा रा धन्यावाद करदा लग्या। 
LUK,1,65,होर तेसरे चारो तरफ रैहणे वाल्ऐ कई लोक डरी गये। तिन्हा सभी री गल्ला री चर्चा यहूदिया ईलाके रे कई पाहड़ी जगहा मन्झ फैल्ही गई। 
LUK,1,66,"होर सभी सुणने वाल्ऐ आपणे-आपणे मना मन्झ ये विचार करी किन्हें बोल्या, “ये बच्चा केह्ड़ा हूणा?” क्यूंकि प्रभु रा सामर्थ तेस साउगी था। "
LUK,1,67,"होर यहून्ना बपतिस्मा देणे वाल्ऐ रा बापू जकरयाह पवित्र आत्मा किन्हें भर्ही गया, होर भविस्यवाणी करी किन्हें ये बोलदे लग्या; "
LUK,1,68,"“प्रभु, इस्राएल देसा रा परमेसर धन्य हो, कि तिन्हें आपणे लोका पर नजर किती होर तिन्हारा छुटकारा कितेया। "
LUK,1,69,"होर आपणे सेऊआदार राजा दाऊदा, रे खानदाना मन्झ आस्सा रे कठे एक सामर्थी उद्धारकर्ता खड़ा कितरा। "
LUK,1,70,जेह्ड़ा कि तिन्हें बौह्त पैहले आपणे पवित्र नबिया रे ज्रीए बचन दितेया था। 
LUK,1,71,"तिन्हें आस्सा रे दुसमणा ले, होर आस्सा रे दुस्मणा रे हाथा ले आस्सा रा उद्धार कितेया। "
LUK,1,72,"ताकि से आस्सा रे बापदादे पर अनुग्रह करी किन्हें, आपणी वाचा री याद करहे। "
LUK,1,73,"होर से वाचा जेह्ड़ी तिन्हें आस्सा रे बापदादे अब्राहमा किन्हें कितिरी थी कि, "
LUK,1,74,"तेस आस्से, आस्सा रे दुसमणा रे हाथा ले बचाणे। ताकि बिना डरे आस्से तेसरी सेऊआ करहे। "
LUK,1,75,होर आपणी जिन्दगी भर हर रोज तेसरे साम्हणें आस्से पवित्र होर धर्मी लोक बणी रही सके। 
LUK,1,76,"हे मेरे बच्चे, एेबे ले तुध परमप्रधान परमेसरा रा नबी हूंणां, क्यूंकि तेस लोका जो प्रभु रे आऊणें रे कठे त्यार करणा। "
LUK,1,77,होर तेस लोका किन्हें बोलणा कि तिन्हारे पापा री माफ़ी री वजहा ले ई तिन्हारा उद्धार हूंणां। 
LUK,1,78,आस्सा रे परमेसरा री बड़ी दया ले एक नंऊँऐं ध्याड़े रे भ्यागा साहीं आस्सा रे कठे मसीहा स्वर्गा ले उतरणा। 
LUK,1,79,"ताकि जो लोक नह्यारे मन्झ ऐें होर जिन्हों मौता रा खतरा ऐें, तिन्हो ज्योति मिली सके, होर ये ज्योति आस्सा जो सांति रे पैंडे पर सीधे चलाई सके।” "
LUK,1,80,"होर से जकरयाहा रा बच्चा यहून्ना बढ़दा होर आत्मिक रूपा मन्झ मजबूत हुंदा रहा, होर इस्राएल देसा रे लोका पर प्रचार करणे रे टैमा तक बियाबान जगहा मन्झ रैहया। "
LUK,2,1,"तिन्हा ध्याड़े रोम देसा रे सम्राट औगुस्तुस महाराजे री तरफा ले हुक्म निकल्या कि, सारे रोम देसा रे लोका रे नांऊँ लिखे जाए। "
LUK,2,2,"ये पैहली नांऊँ लिखाई तेस टैम हुई, जेबे क्विरिनयुस सीरिया ईलाके रा हाकम था। "
LUK,2,3,होर सभ लोक नांऊँ लिखवाणे रे कठे आपणे-आपणे बापदादेया रे गांऊँआं जो चली गये। 
LUK,2,4,"एता कठे कि युसुफ भी राजा दाऊदा रे खानदाना होर बंसा ले था, से भी गलील जिल्ले रे नासरत गांऊँआं ले यहूदिया ईलाके मन्झ दाऊदा रे गांऊँआं बैतलैहम जो चली गया। "
LUK,2,5,ताकि से आपणी बरेड़ गर्भवती मरियमा साउगी तेथी आपणा नांऊँ लिखवाए। 
LUK,2,6,"जेबे स्यों बैतलैहम गांऊँआं मन्झ आये होर तिन्हारे रैहणे रे कठे तेथी जगहा नी मिली। इधी कठे स्यों गुआणिया मन्झ रहे, होर जेबे तेथी रेह्न्दे मरियमा रा सुधगणे रा टैम आया। "
LUK,2,7,होर तेस्से आपणा पैहलोठा मह्ठा जणेया होर तेस जो कपड़े मन्झ लपेटी किन्हें खुरली मन्झ रख्या। 
LUK,2,8,"होर तेस ईलाके मन्झ कुछ पुहाल थे, जो राती मदाना मन्झ रही किन्हें आपणे झुंडा री पैहरेदारी करेया करहा ऐें थे। "
LUK,2,9,"होर प्रभु रा एक स्वर्गदूत तिन्हा वाले आई किन्हें खड़ा हुआ, होर प्रभु रा तेज प्रयासा तिन्हारे चारो तरफ चमक्या, होर स्यों बौह्त डरी गये। "
LUK,2,10,"तेबे स्वर्गदूते तिन्हा किन्हें बोल्या, “मत डरा; क्यूंकि देखा हांऊँ बड़ी खुसी री खबर सुणाहां; जो सभ लोका रे कठे खुसी री गल हूणीं। "
LUK,2,11,"होर से खबर ये ई कि आज राजा दाऊदा रे गांऊँआं बैतलैहम मन्झ एक उद्धारकर्ता तुस्सा रे कठे जम्मिरा, होर ये ई मसीह प्रभु आ। "
LUK,2,12,"होर एस गल्ला रा तुस्सा रे कठे ये चिन्ह हूंणां कि, तुस्सा एक बच्चे जो कपड़े मन्झ लपेटिरा होर खुरली मन्झ लेटीरा देखणा।” "
LUK,2,13,"तेबे अचानक तेस स्वर्गदूता साउगी होर बौह्त सारे स्वर्गदूता रा एक दल परमेसरा री बड़ाई करदे होर ये बोल्दे हुए सुझ्या, "
LUK,2,14,"“स्वर्गा मन्झ परमेसरा री महिमा होर धरती पर तिन्हा माह्णुं मन्झ जिन्हा ले से खुस आ, सांति हो।” "
LUK,2,15,"जेबे स्वर्गदूत तिन्हा वाले ले स्वर्गा जो चली गये, ता पुहाले आपु मन्झ बोल्या, “आऊआ आस्से बैतलैहम गांऊँआं जाई किन्हें तिन्हा सभी गल्ला जो देख्हा ऐें जो प्रभुऐ आपणे स्वर्गदूता रे ज्रीए आस्सा जो दसीरी।” "
LUK,2,16,होर तिन्हें झट पट जाई किन्हें मरियम होर युसुफा जो होर खुरली मन्झ तेस बच्चे जो लेटिरा देख्या। 
LUK,2,17,"होर पुहाले तेस बच्चे जो देखणे रे बाद तेस बच्चे रे बारे स्वर्गदूते तिन्हा किन्हें बोलिरा था, तेता रे बारे मन्झ तिन्हें सभी जो दसी दितेया। "
LUK,2,18,"होर जेस केसीए भी पुहाला री गल्ला सुणी, तिन्हा जो हरानी हुई। "
LUK,2,19,पर मरियम ये सभ गल्ला आपणे मना मन्झ रखी किन्हें सोच्दी रही। 
LUK,2,20,"होर पुहाल जेह्ड़ा तिन्हा किन्हें स्वर्गदूते बोलिरा था, तेह्ड़ा ई सभ सुणी होर देखी किन्हें स्यों परमेसरा री बड़ाई करदे हुए वापस चली गये। "
LUK,2,21,"जेबे तेस बच्चे रे जम्मिरे रे आठ ध्याड़े पुरे हुई गये, ता तेसरा खतना कितेया। होर तेसरा नांऊँ यीसू रख्या, तेसा जो ये नांऊँ तेसरे गर्भा मन्झ आऊणें ले पैहले ई स्वर्गदूता रे ज्रीए देई दितिरा था। "
LUK,2,22,"जेबे मूसा री व्यवस्था रे मताबक मरियम होर युसूफा रे सुद्ध हूंणे रे ध्याड़े पुरे हुए, ता स्यों यरुस्लेम सैहरा रे मंदरा मन्झ आये। स्यों तेथी मूसा री व्यवस्था रे मताबक घुघ्ही रा एक जोड़ा, या कबूतरा रे दो बच्चे रा बलिदान करणे रे कठे आईरे थे। तिन्हें यीसू भी आपणे साउगी यरुस्लेम सैहरा मन्झ ल्यान्देया कि तेस जो प्रभु रे साम्हणें अर्पण करी सके, क्यूंकि मूसा री व्यवस्था मन्झ लिखिरा कि: “हर एक बडा बच्चा प्रभु रे कठे पवित्र ठैहरणा।” "
LUK,2,23,"होर तेस टैमा यरुस्लेम सैहरा मन्झ समौन नांऊँआं रा एक माह्णुं था, होर से माह्णुं धर्मी होर भक्त था; होर से मसीहा रा इंतजार करेया करहा था कि से आई किन्हें इस्राएल देसा मन्झ सुख चैन दे, होर पवित्र आत्मा तेस पर था। "
LUK,2,24,"पवित्र आत्मा तेस जो दसिरा था कि, जेबे तक से प्रभु रे मसीहा रा दरसन नी करी लैंघा, तेबे तक तेस नी मरणा। "
LUK,2,25,"तेस ध्याड़े समौन पवित्र आत्मा ले प्रेरणा पाई किन्हें मन्दरा मन्झ आया। होर माऊ बापू तेस बच्चे जो मन्दरा मन्झ अंदर लई आये कि, तेसरे कठे मूसा री व्यवस्था रे रूआजा रे मताबक करहे। "
LUK,2,26,तेबे तिन्हें से आपणी गोदा मन्झ चक्या होर परमेसरा रा धन्यावाद करी किन्हें बोल्या: 
LUK,2,27,"“हे प्रभु, ऐभे तू आपणे सेऊआदारा जो वादा कितरा था तेसरे मताबक सांति किन्हें मरणे दे। "
LUK,2,28,"क्यूंकि मैं से उद्धारकर्ता देखी लया, जेह्ड़ा तैं सभ लोका रे उद्धारा कठे भेजीरा। "
LUK,2,29,जेस जो तैं सभ देसा रे लोका रे साम्हणें त्यार कितिरा। 
LUK,2,30,"कि से अन्यजाति लोका रे कठे परमेसरा जो देखणे री ज्योति ई, होर तेरे आपणे लोका इस्राएल देसा रे कठे री महिमा आ।” "
LUK,2,31,"होर यीसू रे माऊ-बापू समौन री इन्हा गल्ला ले जो यीसू रे बारे मन्झ बोलिरी थी, हरान हुंहां ऐें थे। "
LUK,2,32,"तेबे समौने तिन्हा जो आसरीवाद देई किन्हें, तेसरी माऊ मरियमा किन्हें बोल्या, “सुण, एस बच्चे रे बारे मन्झ पैहले ले ई तय करी दितिरा कि एसरे ज्रीए कई इस्राएल देसा रे लोका परमेसरा ले दूर हुई जाणा। होर कईया परमेसरा वाले वापस आई जाणा, होर एस लोका जो चतन्न करणे वाल्ऐ साहीं हूंणां होर कई एसरे बरखलाफ हूणें। "
LUK,2,33,"होर तेरा प्राण भी तलवारा रे साहीं बड़े दुःखा किन्हें छिदी जाणा, एता ले कई लोका रे दिला रे विचार जाहिर हुई जाणे।” "
LUK,2,34,"होर हन्नाह नांऊँआं री एक नबण मंदरा मन्झ थी। से असेरा रे गोत्रा मन्झा ले फनूएला री मह्ठी थी। से बौह्त स्याणी थी, होर ब्याह हूंणे ले बाद सात साला तक आपणे लाड़े साउगी रही थी। "
LUK,2,35,"हन्नाह चुरासी साला ले एक विधवा री जिन्दगी जिया करहा ई थी; होर तेस्से हमेसा मन्दरा मन्झ रही किन्हें परमेसरा री राती ध्याड़ी अराधना किती, होर से हमेसा ब्रत होर प्रार्थना करदी रैंहयां थी। "
LUK,2,36,"होर हन्नाह तेस ई टैम मंदरा मन्झ युसूफ, मरियम होर बच्चे वाले आई किन्हें परमेसरा रा धन्यावाद करदी लगी। होर से सभी जो यीसू रे बारे मन्झ दसदी लगी, जो परमेसर रे भेजीरे मसीहा रा इंतजार करहा ऐें थे जो आई किन्हें यरुस्लेम सैहरा रे लोका जो छुटकारा देणा। "
LUK,2,37,होर जेबे यीसू रे माऊ-बापू मूसा री व्यवस्था रे मताबक सभ कुछ निपटाई चुके ता स्यों गलील जिल्ले मन्झ आपणे नासरत गांऊँआं जो दबारा वापस चली गये। 
LUK,2,38,"होर से बच्चा यीसू बढ़दा, होर ताकतवर हुन्दा, होर बुद्धि किन्हें परिपूर्ण हुन्दा गया; होर परमेसरा रा अनुग्रह तेस पर था। "
LUK,2,39,यीसू रे माऊ बापू हर साल फसहा रा साजे मन्झ यरुस्लेम सैहरा जो जांदे रैंहे थे। 
LUK,2,40,"जेबे यीसू बारा साला रा हुआ, ता स्यों साजे रे रूआजा रे मताबक यरूस्लेम सैहरा जो चली गये। "
LUK,2,41,होर जेबे युसूफ होर मरियम तिन्हा ध्याड़े जो पूरा करी किन्हें वापस घरा जांदे लगे। यीसू यरुस्लेम सैहरा मन्झ ई रुकी गया; होर ये गल तेसरे माऊ बापू नी जाणदे थे। 
LUK,2,42,"तिन्हें ये समझ्या कि, से बच्चा बाकि होर यात्रिया साउगी हूंघा। एक ध्याड़े रा सफर खत्म हुआ, होर स्यों यीसू जो आपणे टब्बरा होर जाण पैहचाण वाल्ऐ लोका मन्झ तोप्दे लगे। "
LUK,2,43,"पर जेबे से नी मिल्या, ता तेस जो तोप्दे-तोप्दे स्यों यरुस्लेम सैहरा जो वापस आई गये। "
LUK,2,44,"होर तीन ध्याड़े ले बाद तिन्हा जो से मन्दरा रे आंघणा मन्झ गुरूआ रे बीचो बीच बैठिरे, तिन्हारी सुणदे होर तिन्हा ले सुआल करदे मिल्या। "
LUK,2,45,"होर जितने तेसरी सुणेया करहा ऐें थे, स्यों सभ तेसरी समझ होर तेसरे जवाबा ले हरान थे। "
LUK,2,46,"तेबे यीसू रे माऊ बापूए से देखेया ता स्यों हरान हुए, होर तेसरी माऊऐ तेस किन्हें बोल्या, “हे मह्ठा, तैं आस्सा किन्हें एह्ड़ा किधियो कितेया? देख, तेरा बापू होर हांऊँ तुजो तोप्दे-तोप्दे परेसान हुई गईरे थे।” "
LUK,2,47,"यीसूए तिन्हा किन्हें बोल्या, “तुस्से मुंजो किधियो तोपेया करहा ऐें थे? क्या तुस्से नी जाणदे थे कि, मुंजो आपणे बापू रे घरा मन्झ हूंणां जरूरी आ।” "
LUK,2,48,"पर जो गल यीसूए तिन्हा किन्हें बोली, स्यों तिन्हा जो नी समझी सके। "
LUK,2,49,"तेबे से तिन्हा साउगी गया, होर नासरत गांऊँआं मन्झ आया, होर से आपणे माऊ-बापू रा केहणा मना था। होर तेसरी माऊऐ ये सभ गल्ला आपणे मना मन्झ रखी। "
LUK,2,50,होर यीसू बुद्धि होर कद काठी मन्झ होर परमेसर होर माह्णुंआं रे अनुग्रहा मन्झ बढ़दा गया। 
LUK,3,1,रोम देसा रा सम्राट तिबिरियुस महाराजे रे राजा रे पन्ध्रुए साला मन्झ पुन्तियुस पिलातुस यहूदिया ईलाके रा हाकम था। तेस टैमा मन्झ हेरोदेस राजा गलील जिल्ले पर राज करहा था। राजा हेरोदेस राजे रा भाई फिलिप्पुस इतूरैया होर त्रखोनितिस जिल्ले पर राज करहा था। होर अबिलेने जिल्ले पर लिसानियास राज करहा था। 
LUK,3,2,होर तेबे हन्ना होर कैफा बडे याजक थे। तेस टैम परमेसरा रा बचन बियाबान जगहा मन्झ जकरयाह रे मह्ठे यहून्ना बपतिस्मा देणे वाल्ऐ पुज्हेया। 
LUK,3,3,"होर यहून्ना बपतिस्मा देणे वाल्आ यरदन दराऊआ रे ओरले परले सारे ईलाके मन्झ आई किन्हें पापा री माफ़ी रा प्रचार करदा लग्या कि “पाप करणा छाडी देआ, होर बपतिस्मा लउआ होर परमेसरा तुस्सा रे पाप माफ़ करणे।” "
LUK,3,4,"यसायाह नबिये यहून्ना बपतिस्मा देणे वाल्ऐ रे मन्झ बोलिरा था जेबे तिन्हें आपणे कताबा मन्झ लिखिरा कि; “बियाबान जगहा मन्झ हाका पाणे वाल्ऐ री अवाज सुणह्या करहा ई कि, ‘प्रभु रे कठे आपणे मन त्यार करा, तेसरी सड़का सीधी करा। "
LUK,3,5,"हर एक घाटी भर्ही जाणी, हर एक पाहड़ होर टीला बराबर कितेया जाणा, जो टेढ़ा आ से सीधा, होर जो ऊँचा आ से नीचा, जो उबड़ खाबड़ आ से चौरस पैंडा बणी जाणा। "
LUK,3,6,होर हर लोका परमेसरा रा उद्धार देखणा।’” 
LUK,3,7,"जेबे भीड़ा री भीड़ तेस ले बपतिस्मा लेणे रे कठे आया करहा ई थी, यहून्ने तिन्हें किन्हें बोल्हा था, “तुस्से लोक जैहर्ले कीड़े रे बच्चे साहीं ऐें, तुस्सा जो कुने दसेया कि परमेसरा रे आऊणें वाल्ऐ गुस्से ले भगा। "
LUK,3,8,"इधी कठे एह्ड़ा काम करा कि जेता ले पता लगी सके कि तुस्से पाप करणा छाडी दितेया। होर फेरी आपणे-आपणे मना मन्झ एह्ड़ा मत सोचा कि, आस्सा रा बापू अब्राहम आ; क्यूंकि हांऊँ तुस्सा किन्हें बोल्हा कि, परमेसर इन्हा पात्थरा ले भी तुस्सा रे बदले अब्राहम रे कठे बच्चे पैदा करी सक्हा। "
LUK,3,9,"होर एेबे ता छहू डाला री जड़ा पर रखी दितिरा, इधी कठे जो-जो डाल खरा फल नी देंदा तेस जो काटी किन्हें आगी मन्झ पाई किन्हें फुकी देहां ऐें।” "
LUK,3,10,"होर लोके तेस ले पूछदे रहे, “ता परमेसरा रे गुस्से ले बचणे रे कठे आस्से क्या करिए?” "
LUK,3,11,"यहून्ना बपतिस्मा देणे वाल्ऐ तिन्हा जो जवाब दितेया कि, “जेस वाले जे दो कुरते हो से तेस जो देई दे, जेस वाले जे नी हाऐ, होर जेस वाले जे खाणा हो, से भी एह्ड़ा ई करहे।” "
LUK,3,12,"होर चुंगी लैणे वाल्ऐ भी बपतिस्मा लैणे रे कठे आये, होर तेस ले पूछेया कि, “हे गुरु, आस्से क्या करिए?” "
LUK,3,13,"यीसूए तिन्हा किन्हें बोल्या, “जितना कर कठ्ठा करणे जो बोलिरा, तेता ले ज्यादा कर नी लैणा।” "
LUK,3,14,"होर स्पहिए भी तेस ले ये पूछेया, “आस्से क्या करिए?” तिन्हें तिन्हा किन्हें बोल्या, “केसी पर अत्याचार नी करणा, होर ना झूठा दोस ल्गाणा, होर आपणी क्माई पर सन्तुस्ट रैंह्णां।” "
LUK,3,15,"जेबे लोके मसीहा रे जल्दी आऊणें री आस ल्गाईरी थी, इधी कठे सभ आपणे-आपणे मना मन्झ यहून्ना बपतिस्मा देणे वाल्ऐ रे बारे मन्झ विचार करेया करहा ऐें थे कि, क्या ये ई मसीह ता नी ई आ? "
LUK,3,16,"ता यहून्ना बपतिस्मा देणे वाल्ऐ तिन्हा सभी जो जवाब दितेया कि, “हांऊँ ता तुस्सा जो पाणी किन्हें बपतिस्मा देहां, पर से जे आऊणें वाल्आ आ, जो मेरे ले सक्तिसाली आ; हांऊँ ता एस लायक भी नी आ कि, तेसरे बूटा रे तस्मे खोल्ही सकूं, तेस तुस्सा जो पवित्र आत्मा होर आगी किन्हें बपतिस्मा देणा। "
LUK,3,17,"से आपणा सूप हाथा मन्झ लई किन्हें त्यार आ, होर तेस आपणा खेत या डोर्ही ठीक ढंगा किन्हें साफ करणी, होर आपणी गाही री कणक ता तेस आपणे गोदामा मन्झ कठी करणी, पर भूह तेस आगी मन्झ फूकी देणा; जो आग कधी बूझणे वाली नी ई।” "
LUK,3,18,एता कठे यहून्ना बौह्त सारी खरी उपदेस देई किन्हें लोका जो खुसी री खबर सुणांदा रैंहयां। 
LUK,3,19,पर यहून्ना बपतिस्मा देणे वाल्ऐ चौथाई देसा रे हेरोदेस राजे जो तेसरे भाई फिलिप्पुसा री लाड़ी हेरोदियासा साउगी बुरे सबंध रखणे रे कठे से प्रुआचेया। 
LUK,3,20,"इधी कठे हेरोदेस राजे यहून्ना बपतिस्मा देणे वाल्ऐ जो जेल्हा मन्झ पाई किन्हें जितने बुरे काम तिन्हें कितरे थे, तेता मन्झ तिन्हें एक होर जोड़ी लया। "
LUK,3,21,"पर एता ले पैहले कि यहून्ना बपतिस्मा देणे वाल्ऐ जो जेहला मन्झ पाई दितेया जांदा, सब लोका रा बपतिस्मा हुआ, तेबे यीसू रा भी बपतिस्मा हुआ, तेता ले बाद, जेबे यीसू प्रार्थना करेया करहा था, ता आसमान खुल्ही गया। "
LUK,3,22,"होर पवित्र आत्मा जो कबूतरा रे रूपा मन्झ आपणे गास उतरदे देख्या। होर परमेसरे स्वर्गा ले बोल्या कि, “तू मेरा लाडला मह्ठा आ, हांऊँ तुध किन्हें बौह्त खुस आ।” "
LUK,3,23,"जेबे यीसू आपु खुद उपदेस देंदा लग्या, से लगभग तीह साला रा था होर जेह्ड़ा लोक समझ्हा ऐें थे, यीसू युसुफा रा मह्ठा था। यीसू मसीह रे बापदादेया रे नांऊँ री सूची इंहां ई: यीसू रा बापू युसूफ ऐली रा मह्ठा था। "
LUK,3,24,"होर ऐली मत्ताता रा, होर मत्तात लेवी रा, होर लेवी मलकी रा, होर मलकी यन्ना रा, होर यन्ना युसुफा रा। "
LUK,3,25,"होर युसूफ मत्तियाह रा मह्ठा था, होर मत्तियाह आमोसा रा, होर आमोस नहूमा रा, होर नहूम असल्याहा रा, होर असल्याह नोग्हा रा। "
LUK,3,26,"होर नोग्ह माता रा, होर मात मत्तियाहा रा, होर मत्तियाह सिमी रा, होर सिमी योसेखा रा, होर योसेख योदाहा रा। "
LUK,3,27,"होर योदाह यूहन्ना रा मह्ठा था, होर यूहन्ना रेसा रा, होर रेसा जरूब्बाबेला रा, होर जरुब्बाबिल सलतियेला रा, होर सलतियेल नेरी रा। "
LUK,3,28,"होर नेरी मलकी रा, होर मलकी अद्दी रा, होर अद्दी कोसमा रा, होर कोसम एल्‍मदाम रा, होर एल्‍मदाम एरा रा। "
LUK,3,29,"होर एरा येसू रा, होर येसू एलिएजरा रा, होर एलिएजर योरिमा रा, होर योरिम मत्ताता रा, होर मत्तात लेवी रा। "
LUK,3,30,"होर लेवी समौना रा मह्ठा था, होर समौन यहुदाहा रा, होर यहुदाह यूसुफा रा, होर युसुफ योनाना रा, होर योनान एलयाकीम रा। "
LUK,3,31,"होर इलयाकीम मलेयाहा रा, होर मलेयाह मिन्नांहा रा, होर मिन्नांह मत्तता रा, होर मत्तत नाताना रा, होर नातान राजा दाऊदा रा। "
LUK,3,32,"होर राजा दाऊदा यिसै रा, होर यिसै ओबेदा रा, होर ओबेद बोअजा रा, होर बोअज सलमोना रा, होर सलमोन नहसोना रा। "
LUK,3,33,"होर नहसोन अम्मीनादाबा रा मह्ठा था, होर अम्मीनादाब आदमीना रा होर आदमीन अरनी रा, होर अरनी हिस्रोना रा, होर हिस्रोन फिरिसा रा, होर पेरेस यहूदा रा। "
LUK,3,34,"होर यहूदा याकूबा रा, होर याकूब इसहाका रा, होर इसहाक अब्राहमा रा, होर अब्राहम तेरहा रा, होर तेरह नाहोरा रा। "
LUK,3,35,"होर नाहोर सरूगा रा, होर सरूग रेऊआ रा, होर रेऊ पेलेग रा, होर पेलेग एबिरा रा, होर एबिर सिलहा रा। "
LUK,3,36,"होर सिलहा केनाना रा मह्ठा था, होर केनान अरफक्सदा रा, होर अरफक्सद सेम रा, होर सेम नुहा रा, नूह लामेखा रा। "
LUK,3,37,"होर लामेख मथुसिल्हा रा, होर मथुसिल्हा हनोका रा, होर हनोक यिरीदा रा, होर यिरीद महललेला रा, होर महललेल केनाना रा। "
LUK,3,38,"होर केनान एनोसा रा, होर एनोस सेत रा, होर सेत आदमा रा, होर आदम परमेसरा रा मह्ठा था। "
LUK,4,1,"फेरी यीसू पवित्र आत्मा ले भरी किन्हें, यरदन दराऊआ ले वापस चली गया; होर चाल्ई ध्याड़े तक आत्मा री अगुवाई किन्हें बियाबान जगहा मन्झ फिरदा रैहया। "
LUK,4,2,"होर सैतान तेसरी परखणी करदा रैहया। तिन्हा ध्याड़े मन्झ तिन्हें कुछ नी खाध्या होर जेबे स्यों ध्याड़े पुरे हुई गये, ता तेस जो भूख लगी। "
LUK,4,3,"सैताने तेस वाले आई किन्हें बोल्या, “अगर तू परमेसरा रा मह्ठा आ, ता एतो साबित करणे रे कठे इन्हा पात्थरा जो रोटी बणने रा हुक्म दे ताकि तू खाई सके।” "
LUK,4,4,"यीसूए तेस जो जवाब दितेया कि, “ये लिखिरा कि: ‘माह्णुं सिर्फ रोटी ले ई जिउंदा नी रैंह्णां।’” "
LUK,4,5,तेबे सैतान तेस जो लई गया होर तेस जो एक पला मन्झ संसारा रे सारे राज दस्से। 
LUK,4,6,"होर सैताने यीसू किन्हें बोल्या, “मां ये सब हक, होर इन्हारी सान तुजो देई देणी, क्यूंकि ये सभ कुछ मुंजो देई दितिरा, होर जेस जो हांऊँ चाहूँ तेस जो ये सभ कुछ देई सक्हा। "
LUK,4,7,"इधी कठे अगर तू मेरी अराधना करघा, ता ये सब कुछ तेरा हुई जाणा।” "
LUK,4,8,"यीसूए तेस जो जवाब दितेया कि, ये लिखिरा कि, “तू प्रभु आपणे परमेसरा री अराधना कर, होर सिर्फ तेसरी सेऊआ कर।”  "
LUK,4,9,"तेबे सैताने यीसू जो यरुस्लेम सैहरा मन्झ लई जाई किन्हें मन्दरा री चोटी पर खड़ा करी दितेया, होर तिन्हें यीसू किन्हें बोल्या, “अगर तू परमेसरा रा मह्ठा आ, ता एतो साबित करणे रे कठे आपणे आपा जो एथी ले हेठा जो सट्टी दे होर तुजो चोट नी लगणी, "
LUK,4,10,"क्यूंकि, परमेसरे पवित्र सास्त्र मन्झ ये लिखिरा कि: ‘तेस तेरे बारे मन्झ आपणे स्वर्गदूता जो हुक्म देणा कि, से तुजो बचाई ले, "
LUK,4,11,होर तेस तुस्से हाथो-हाथ चकी लैणे; केते एह्ड़ा नी हो कि तेरे पैरा जो पात्थरा किन्हें चोट लगे।’” 
LUK,4,12,"यीसूए तेस जो जवाब दितेया, “पवित्र सास्त्र मन्झ ये भी लिखिरा आ कि, ‘तू प्रभु आपणे परमेसरा री परखणी मत कर।’” "
LUK,4,13,"जेबे सैतान परखणी करी बैठेया, ता थोह्ड़ी देरा रे कठे तेस वाले ले चली गया। "
LUK,4,14,"फेरी यीसू आत्मा री सामर्था ले भर्ही किन्हें गलील जिल्ले जो वापस चली गया, होर तेसरी गल्ला ओरले परले सारे ईलाके मन्झ फैल्ही गयी। "
LUK,4,15,"होर यीसू तिन्हारी यहूदी सभा मन्झ उपदेस देंदा रैहया, होर सभ तेसरी बड़ाई करहा ऐें थे। "
LUK,4,16,होर यीसू नासरत गांऊँआं मन्झ वापस आया; जेथी जे तेसरा पालण पोसण हुईरा था; होर से आपणे रीति रूआजा रे मताबक अरामा रे ध्याड़े यहूदी सभा मन्झ जाई किन्हें पवित्र सास्त्र पढ़ने रे कठे ख्ह्ड़ेया। 
LUK,4,17,"यसायाहा नबी री कताब तेस जो दिती, होर तिन्हें कताब खोल्ही किन्हें, से जगहा काढी जेथी जे ये लिखिरा था कि: "
LUK,4,18,"“प्रभु रा आत्मा मेरे गास आ, इधी कठे कि तिन्हें मुंजो गरीबा जो खुसी री खबर सुणाणे रे कठे मेरा अभिसेक कितिरा, ताकि हांऊँ कैदिया जो छुटकारे रा, होर काणेया जो नजर पाणे री खुसी री खबर प्रचार करूं। होर जो दभिरे ऐें तिन्हा जो छुड़ाऊँ। "
LUK,4,19,होर प्रभु रे अनुग्रह रे टैमा रा प्रचार करूं।” 
LUK,4,20,"तेबे यीसूए कताब बंद करी किन्हें सेऊआदारा रे हाथा मन्झ देई दिती, होर बैठी गया; होर यहूदी सभा रे सभी लोका री हाखिया तेस पर लगिरी थी। "
LUK,4,21,"तेबे से तिन्हा किन्हें बोल्दा लग्या कि, “आज ई पवित्र सास्त्रा रे ये लेख तुस्सा रे साम्हणें पूरा हुई गया।” "
LUK,4,22,"होर सभिए तेसरी तारीफ किती, होर जो भी अनुग्रह री गल्ला से बोल्हा था तिन्हा जो सुणी किन्हें स्यों सभ लोक हरान थे, होर स्यों बोल्दे लगे कि, “ये किहां हुई सका, ये ता युसुफा रा मह्ठा आ।” "
LUK,4,23,"यीसू तिन्हा किन्हें बोल्या, “तुस्सा मेरे किन्हें ये कहावत जरूर बोलणी, ‘कि हे बैदा, आपणे आपा जो ठीक कर! जो कुछ आस्से सुणेया कि जेह्ड़ा तैं कफरनहूम सैहरा मन्झ कितेया तेता जो एथी आपणे ईलाके मन्झ भी कर।’” "
LUK,4,24,"होर तिन्हें बोल्या, “हांऊँ तुस्सा किन्हें सच्च बोल्हा, कोई नबी आपणे गांऊँ मन्झ इज्जत नी पांदा। "
LUK,4,25,"सुणा, होर हांऊँ तुस्सा किन्हें सच्च -सच्च बोल्हा कि, एलिय्याह नबी रे टैमा मन्झ जेबे साढ़े त्राय साला तक बरखा नी हुई, एथी तक कि सारे इस्राएल देसा मन्झ बौह्त बडा अकाल पया, तेथी इस्राएल देसा मन्झ बौह्त सारी विधवा थी। "
LUK,4,26,"पर एलिय्याह नबी जो, सैदा सैहरा रे सारफत गांऊँ मन्झ रैहणे वाली गैर-यहूदी विधवा जो छाडी किन्हें केसी होरी विधवा वाले नी भेज्या। "
LUK,4,27,"होर एलिसा नबी रे टैमा इस्राएल देसा मन्झ बौह्त कोढ़ी थे, पर गैर-यहूदी नामान जो सीरिया देसा रा था तेस जो छाडी किन्हें केसी होरी कोढ़ी जो सुद्ध नी कितेया गया।” "
LUK,4,28,"ये गल्ला सुणदे ही जितने लोक यहूदी सभा मन्झ थे, सभ गुस्से किन्हें भर्ही गये। "
LUK,4,29,"होर तिन्हें उठी किन्हें तेस जो गांऊँआं ले बाहर काढी दितेया, होर जेस प्हाड़ा पर से गांऊँ बस्सी रा था, तेता री चोटी पर तेस जो लई गये, ताकि स्यों तेस जो मारणे रे कठे तेथी ले हेठा जो सट्टी दे। "
LUK,4,30,पर से तिन्हारे बीचा मन्झा ले बची निकली किन्हें दूजी जगहा जो चली गया। 
LUK,4,31,"फेरी यीसू गलील जिल्ले रे कफरनहूम सैहरा मन्झ गया, होर से अरामा रे ध्याड़े तिन्हा लोका जो उपदेस देंदा लगेया। "
LUK,4,32,स्यों तेसरे उपदेसा ले बौह्त हरान हुई गये क्यूंकि से अधिकारा साउगी उपदेस देहां था। 
LUK,4,33,"यहूदी सभा मन्झ एक माह्णुं था, जेस मन्झ जे दुस्टात्मा थी। "
LUK,4,34,"तिन्हें चिंगी किन्हें बोल्या, “हे नासरता रे यीसू, तू आस्सा जो परेसान कि लगिरा करदा? क्या तू आस्सा जो नास करणे रे कठे आईरा? हांऊँ तुजो जाणहां तू कुणहां? तू परमेसरा री तरफा ले आईरा पवित्र मसीह आ!” "
LUK,4,35,"यीसूए तेस जो प्रुआची किन्हें बोल्या, “चुप बैठ, होर तेस मन्झा ले निकली जा!” तेबे दुस्टात्मा तेस जो बीचा मन्झ पटकी किन्हें बगैर नुकसान किते तेस मन्झा ले निकली गई। "
LUK,4,36,"एस गला पर सभ लोक हरान हुई गये, होर स्यों आपु मन्झ गल्ला करी किन्हें बोल्दे लगे, “ये केह्ड़ा बचन आ? कि से हका होर सामर्था साउगी दुस्टात्मा जो हुक्म देहां, होर स्यों निकली जाहीं।” "
LUK,4,37,होर तेसरा नांऊँ जल्दी ई गलील ईलाके रे हर जगहा फैल्ही गया। 
LUK,4,38,"यीसू यहूदी सभा मन्झा ले उठी किन्हें समौना रे घरा जो गया होर समौना री सास तेज बुखारा किन्हें तड़फया करहा ई थी, होर तिन्हें तेस्सा रे कठे यीसू किन्हें अर्ज किती। "
LUK,4,39,"यीसूए तेस्सा रे नेडे खह्ड़ी किन्हें बुखारा पर झिड़केया होर तेस्सा रा बुखार उतरी गया, होर से झट पट उठी किन्हें तेसरी सेऊआ करदी लगी। "
LUK,4,40,"होर जेबे सूरज डूब्बेआ करहा था, होर अरामा रा ध्याड़ा खत्म हुआ, तेथी बौह्त लोक जो कई तरहा री ब्मारिया मन्झ पईरे थे, लोके स्यों सभ यीसू वाले ल्यांदे, होर तिन्हें एक-एकी जो हाथा किन्हें छुही किन्हें ठीक किते। "
LUK,4,41,"होर दुस्टात्मा बड़ी भारी चिन्गदी लगी होर ये बोल्दी लगी कि, “तू परमेसरा रा मह्ठा आ,” होर स्यों कईया मन्झा ले निकली गयी, पर से तिन्हा जो झिड़क्हा था होर तिन्हा जो बोलणे नी देंदा था, क्यूंकि स्यों जाणहां ऐें थे कि से मसीह आ। "
LUK,4,42,"जेबे ध्याड़ा हुई गया ता यीसू बियाबान जगहा जो चली गया, होर भीड़ा री भीड़ तेस जो तोपी किन्हें तेस वाले आई होर तेस जो रोक्दी लगी कि, आस्सा वाले ले मत जा। "
LUK,4,43,"पर यीसूए तिन्हा किन्हें बोल्या, “मुंजो होर भी गांऊँआं मन्झ जाई किन्हें परमेसरा रा खुसी री खबर सुनाणा जरूरी आ, क्यूंकि हांऊँ एता रे कठे भेजिरा।” "
LUK,4,44,होर यीसू गलील जिल्ले रे यहूदी सभा मन्झ प्रचार करदा रैहया। 
LUK,5,1,होर एक ध्याड़े यीसू गलील समुद्र (गन्नेसरेता री झीला) रे बाढे खड़ीरा था। एक बौह्त बडी भीड़ परमेसरा रा बचन सुणने रे कठे यीसू पर पया करहा ई थी। 
LUK,5,2,"कि तिन्हें गलील समुद्रा रे बाढे दो किस्तिया लगिरी देखी, होर मछी पकड़ने वाल्ऐ तिन्हा किस्तिया परा ले उत्तरी किन्हें जाल धोया करहा ऐें थे। "
LUK,5,3,"तिन्हा किस्तिया मन्झा ले एकी किस्ती पर जेह्ड़ी समौना री थी, तेता पर चढ़ी किन्हें, तिन्हें तेस किन्हें बोल्या कि, किस्ती जो बाढे ले थोह्ड़ा जे दूर हटाई ले, तेबे से बैठी किन्हें लोका जो किस्तिया प्रयाल्हे ले उपदेस देंदा लग्या। "
LUK,5,4,"जेबे से भीड़ा किन्हें गल्ला करी चुक्केया, ता तिन्हें समौना किन्हें बोल्या, “आपणी किस्ती जो डुघे जे पाणी वाले लई चल, होर मछि पकड़ने रे कठे जाल पाई दे।” "
LUK,5,5,"समौने यीसू जो जवाब दितेया कि, “हे माल्का, आस्से सारी रात बडी मैहनत किती होर कुछ नी पकड़ेया; पर तेबे बी तेरे बोलणे ले हांऊँ जाल पाई देहां।” "
LUK,5,6,"तेबे समौन होर तेसरे साथिये जाल पाया, होर तिन्हें बौह्त सारी मछिया पकड़ी लई, होर तिन्हारे जाल फटणे ही वाल्ऐ थे। "
LUK,5,7,"एता पर तिन्हें आपणे साथिया जो, जो दूजी किस्तिया पर थे, इसारा कितेया कि, आई किन्हें मदद करा: होर तिन्हें आई किन्हें, दो किस्तिया एथी तक भरी लई कि स्यों डुबणे ही वाली थी। "
LUK,5,8,"ये देखी किन्हें समौन पतरस यीसू रे पैरा पर पई गया, होर बोल्या, “हे प्रभु, मेरे वाले ले चली जा, क्यूंकि हांऊँ ता एक पापी माह्णुंआं!” "
LUK,5,9,क्यूंकि इतनी सारी मछिया पकड़ने पर तेस जो होर तेसरे साथीया जो बौह्त हरानी हुई। 
LUK,5,10,"समौना रे साथी जब्दी रे मह्ठे याकूब होर यहून्ना भी हरान हुए। तेबे यीसूए समौना किन्हें बोल्या, “मत डर, एेबे ले तुध लोक मेरे चेले बनाणे।” "
LUK,5,11,होर स्यों किस्तिया जो बाढे लई आये होर सब कुछ छाडी किन्हें तेसरे चेले बणने रे कठे तेस साउगी चली पये। 
LUK,5,12,"जेबे यीसू केसी गांऊँआं मन्झ था, तेथी एक माह्णुं था जो कोढ़ा किन्हें भर्हीरा था, होर यीसू जो देखी किन्हें से आपणे मुहां रे भारे पई पया, होर अर्ज किती कि, “हे प्रभु अगर तुस्से चाहो ता मुंजो ठीक करी सक्हा ऐें।” "
LUK,5,13,"यीसूए आपणा हाथ बढ़ाई किन्हें से छुही लया होर बोल्या, “हांऊँ चाहां कि तू ठीक हुई जा,” होर झट पट तेसरा कोढ़ ठीक हुई गया। "
LUK,5,14,"तेबे यीसूए से खबरदार कितेया कि, “केसी किन्हें देख्या बोल्दा, पर याजका जो जाई किन्हें आपणे आपा जो दस, होर कोढ़ ठीक हूंणे रे बारे मन्झ जो व्यवस्था मूसे दितिरी, तेता रे मताबक बलि चढ़ा, ताकि लोका जो पता लगे कि तू ठीक हुई गईरा।” "
LUK,5,15,"पर यीसू री चर्चा होर भी फैहल्दी गयी, होर भीड़ा री भीड़ तेस ले सुणने रे कठे होर आपणी ब्मारीया ले ठीक हूंणे रे कठे, कठी हुई। "
LUK,5,16,पर से सुनसान जगहा मन्झ लग जे जाई किन्हें प्रार्थना करदा रैंहयां था। 
LUK,5,17,"होर एक ध्याड़े यीसू उपदेस देआ करहा था, होर गलील जिल्ले होर यहूदिया ईलाके रे कई गांऊँआं ले, होर यरुस्लेम सैहरा ले फरीसी लोक होर व्यवस्था स्खाणे वाल्ऐ आई किन्हें तेथी बैठिरे थे। होर ब्मारा जो ठीक करणे रे कठे प्रभु री सामर्थ यीसू साउगी थी। "
LUK,5,18,होर कुछ लोके एक अध्रन्गा रा मरीज सण बिस्त्रे यीसू वाले ल्यान्देया होर स्यों तेस जो अंदर लेई जाणे री कोसिस करदे रहे। 
LUK,5,19,"पर बौह्त भीड़ा री वजहा ले स्यों तेस जो अंदर नी लई जाई सके तेबे तिन्हें छापरा प्रयाल्हे चढ़ी किन्हें होर प्राल हटाई किन्हें, से सण बिस्त्रे बीचा मन्झ यीसू रे साम्हणें तुआरी दितेया। "
LUK,5,20,"तिन्हें तिन्हारा विस्वास देखी किन्हें तेस किन्हें बोल्या, “हे माह्णुंआं, मैं तेरे पाप माफ़ करी दिते।” "
LUK,5,21,"तेबे व्यवस्था स्खाणे वाल्ऐ होर फरीसी लोक बैहस करदे लगे कि, “ये कुणहां, जो परमेसरा री निंदा करहा? परमेसरा जो छाडी किन्हें कोई होर पाप माफ़ नी करी सक्दा।” "
LUK,5,22,"यीसूए तिन्हारे मना री गल जाणी किन्हें, तिन्हा किन्हें पुछेया कि, “तुस्से आपणे मना मन्झ क्या बैहस करहा ऐें? "
LUK,5,23,"असान क्या आ? क्या ये बोलणा कि, तेरे पाप माफ़ हुई गये, या ये बोलणा कि उठ आपणा बिस्त्रा चक होर हांडदा लग "
LUK,5,24,"ताकि हांऊँ तुस्सा जो साबित करी सकूं कि हांऊँ माह्णुं रा मह्ठा धरती पर पाप माफ़ करणे रा हक रख्हा आ।” यीसूए तेस अध्रन्गा रे मरीजा किन्हें बोल्या, “उठ आपणा बिस्त्रा चक होर हांडदा लग होर आपणे घरा जो चली जा।” "
LUK,5,25,"अध्रन्गा रा मरीज झट पट तिन्हारे साम्हणें ले उठेया, होर जेस पर जे से लेटिरा था तेस जो चकी किन्हें, परमेसरा री बड़ाई करदा हुआ आपणे घरा जो चली गया। "
LUK,5,26,"तेबे सब लोक हरान हुए होर परमेसरा री बड़ाई करी किन्हें बोल्दे लगे, होर बौह्त डरी किन्हें बोल्दे लगे कि, “आज आस्से नौखी गल देखी।” "
LUK,5,27,"होर तेता ले बाद यीसू बाहर गया, होर लेवी जेस जो मती भी बोल्हे थे चौकी पर बैठिरे देख्या, से चुंगी लैणे वाल्ऐ था। यीसूए तेस किन्हें बोल्या, “आ मेरा चेला बण।” "
LUK,5,28,"होर तेबे से सभ कुछ छाडी किन्हें, यीसू रा चेला बणने रे कठे तेस साउगी चली गया। "
LUK,5,29,होर लेवी लोके आपणे घरा मन्झ तेसरे कठे बौह्त बडी धाम किती; होर चुंगी लैणे वालेया री होर जेह्ड़े तेस साउगी खाणा खांदे बैठिरे थे एक बौह्त बडी भीड़ थी। 
LUK,5,30,"होर फरीसी लोक होर तिन्हारे व्यवस्था स्खाणे वाल्ऐ तेसरे चेले किन्हें ये बोली किन्हें गलांण करदे लगे कि, “चुंगी लैणे वाल्ऐ होर पापिया साउगी खाहां पीहां!” "
LUK,5,31,"यीसूए तिन्हा जो जवाब दितेया कि, “भले चंगे जो बैदा री ज्रूरत नी ई, पर ब्मारा जो बैदा री ज्रूरत ई। "
LUK,5,32,"जो आपणे आपा जो धर्मी सोच्हा ऐें तिन्हा जो मेरी ज्रूरत नी ई, पर तिन्हा जो मेरी जरूरत ई स्यों जे आपणे आपा जो पापी मन्हां ऐें तिन्हारे मना जो बदलने रे कठे आईरा।” "
LUK,5,33,"एक ध्याड़े यहूदी अगुवे यीसू किन्हें बोल्या, “यहून्ना बपतिस्मा देणे वाल्ऐ रे चेले ता ब्रत रख्हा ऐें होर प्रार्थना करहा ऐें, होर तिहां ईं फरीसी लोका रे चेले भी करहे, पर तेरे चेले हमेसा किधियो खाहें-पीहां ऐें?” "
LUK,5,34,"यीसूए तिन्हा किन्हें बोल्या, “जेबे तक नंऊँआं लाड़ा बरातिया साउगी रैंहयां ता स्यों कधी भी ब्रत नी करदे। "
LUK,5,35,"पर स्यों ध्याड़े आऊणें, जेबे जे नंऊँआं लाड़ा तिन्हा ले लग कितेया जाणा, होर तेबे तिन्हा, तिन्हा ध्याड़े मन्झ ब्रत करणा।” "
LUK,5,36,"तिन्हें एक होर उदाहरण भी तिन्हा किन्हें बोल्या कि: “कोई माह्णुं नंऊँऐं कपड़े मन्झा ले कपड़ा छेकी किन्हें पुराणे कपड़ेया री टाल्ही नी ल्गान्दा, नी ता धोणे ले बाद नौंईं टाल्ही फटी जाणी होर से टाल्ही पुराणे कपड़ेया साउगी मेल नी खांदी। "
LUK,5,37,"होर नंऊँऐं अंगूरा रा रस पुराणे चामड़े रे थैलू मन्झ कोई नी भरदा, नी ता नंऊँऐं अंगूरा रा रसा सीजी किन्हें चामड़े रे थैलू फाड़ी देणा, होर अंगूरा रा रसा खिंडही जाणा; होर चामड़े रे थैलू रा भी नास हुई जाणा। "
LUK,5,38,पर नंऊँआं अंगूरा रा रस नौंईं चामड़े रे थैलूया मन्झ भरणा चहिए। 
LUK,5,39,कोई माह्णुं पुराणा अंगूरा रा रस पी किन्हें नंऊँआं नी चाहन्दा क्यूंकि से बोल्हा कि पुराणा ई ठीक आ।” 
LUK,6,1,"फेरी यीसू अरामा रे ध्याड़े नाजा री डोहर्रिया मन्झा ले हुई किन्हें जाया करहा था, होर तेसरे चेले नाजा री सीरी तोड़ी-तोड़ी किन्हें, होर हाथा किन्हें मली-मली किन्हें खांदे जाहें थे। "
LUK,6,2,"तेबे फरीसी लोका मन्झा ले कई लोक बोल्दे लगे, “तुस्से तेस कामा जो किधियो करहा ऐें, जेस जो अरामा रे ध्याड़े मन्झ करणा ठीक नी आ?” "
LUK,6,3,"यीसूए तिन्हा किन्हें बोल्या, “क्या तुस्से ये नी पढ़ेया कि आस्सा रे बापदादे राजा दाऊदे जेबे से होर तेसरे साथी भूखे थे, ता तिन्हें क्या कितेया? "
LUK,6,4,"से परमेसरा रे घरा मन्झ किधियो गया, होर चढ़ाईरी रोटिया खाध्ही, तिन्हा रोटिया जो याजका जो छाडी किन्हें कोई होर नी खाई सक्दा था, होर तिन्हें स्यों रोटिया आपणे साथिया जो भी दिती?” "
LUK,6,5,"होर यीसूए तिन्हा किन्हें बोल्या, “हांऊँ माह्णुं रा मह्ठा अरामा रे ध्याड़े रा भी प्रभु आ।” "
LUK,6,6,"केसी होर अरामा रे ध्याड़े यीसू यहूदी सभा मन्झ जाई किन्हें उपदेस देंदा लग्या; होर तेथी एक माह्णुं था, जेसरा सीधा हाथ बेजान हुई गईरा था। "
LUK,6,7,"व्यवस्था स्खाणे वाल्ऐ होर फरीसी लोक तेस पर दोस ल्गाणे री ताका मन्झ थे कि, देख्हा ऐें कि से अरामा रे ध्याड़े तेस जो ठीक करहा कि नी। "
LUK,6,8,"पर यीसू तिन्हारे विचार जाणहां था; एता कठे यीसूए तेस बेजान हाथा वाल्ऐ माह्णुं किन्हें बोल्या, “उठ, मन्झ भर खड़ा हुई जा।” से उठी किन्हें खड़ा हुई गया। "
LUK,6,9,"यीसूए तिन्हा किन्हें बोल्या, “हांऊँ तुस्सा ले ये पूछ्हा कि अरामा रे ध्याड़े व्यवस्था रे मताबक क्या करणा ठीक आ भला या बुरा करणा, जान बचाणा या नास करणा?” "
LUK,6,10,"होर तिन्हें चारो वखा तिन्हा सभी जो देखी किन्हें तेस आदमी किन्हें बोल्या, “आपणा हाथ अगे कर।” तिन्हें तेह्ड़ा ई कितेया, होर तेसरा हाथ ठीक हुई गया। "
LUK,6,11,पर स्यों आपे ले बाहर हुई गये होर बैहस करदे लगे कि आस्से यीसू किन्हें क्या करिए? 
LUK,6,12,"होर तिन्हा ध्याड़े यीसू प्हाड़ा पर प्रार्थना करणे रे कठे निकल्या, होर तिन्हें परमेसरा रे कठे सारी रात प्रार्थना करदे-करदे बिताई दिती। "
LUK,6,13,"जेबे ध्याड़ा सुर्हू हुई गया, ता तिन्हें आपणे चेले जो सादी किन्हें तिन्हा मन्झा ले बारा चेले चुणी लये, होर तिन्हें तिन्हा जो चुणिरे चेले बोल्या। "
LUK,6,14,"होर स्यों यूंआं ऐें, समौन जेसरा नांऊँ जे तिन्हें पतरस भी रख्या था; होर तेसरा भाई अन्द्रियास होर याकूब होर यहून्ना होर फिलिप्पुस होर बरतुल्मै। "
LUK,6,15,होर मत्ती होर थोमा होर हलफईसा रा मह्ठा याकूब होर समौन जेहड़ा जेलोतेस दला रा था। 
LUK,6,16,"होर याकूबा रा मह्ठा यहूदा होर यहूदा इस्करयोति, जो यीसू जो पकड़वाणे वाल्आ बणेया। "
LUK,6,17,"तेबे यीसू आपणे चेले साउगी प्हाड़ा ले उतरी किन्हें चौरस जगहा मन्झ खह्ड़ेया, होर तेसरे चेलेया री बडी भीड़, होर सारे यहूदिया ईलाके होर यरुस्लेम सैहरा होर सुर होर सैदा रे सैहरा रे समुद्रा रे बाढे बौह्त सारे लोक तेथी थे, "
LUK,6,18,जो तेसरी सुणने होर आपणी बमारिया ले ठीक हूंणे रे कठे तेस वाले आईरे थे। होर दुस्टात्मा रे स्ताईरे लोका जो भी ठीक करहा ऐें थे। 
LUK,6,19,"होर सभ तेस जो छुह्णां चाहें थे, क्यूंकि तेस मन्झा ले सामर्थ निकली किन्हें सभी जो ठीक करहा ई थी। "
LUK,6,20,"तेबे यीसूए आपणे चेलेया री तरफ देखी किन्हें बोल्या; “धन्य ऐें तुस्से, जो गरीब ऐें, क्यूंकि परमेसरा रा राज तुस्सा रा आ। "
LUK,6,21,"धन्य ऐें तुस्से, जो एेबे भूखे ऐें; क्यूंकि तुस्से रजाए जाणे; धन्य ऐें तुस्से, जेह्ड़े एेबे रोहां ऐें, क्यूंकि तुस्सा हास्णा। "
LUK,6,22,"धन्य ऐें तुस्से, जेबे माह्णुं रे मह्ठे रे चेले हूंणे वजहा ले लोका तुस्सा किन्हें नफरत करहे, होर तुस्सा जो काढी दे, होर तुस्सा री बदनामी करहे, होर तुस्सा रा नांऊँ बुरा जाणी किन्हें नकारी दे।” "
LUK,6,23,"“तेस ध्याड़े तुस्सा खुस हुई किन्हें उछ्लणा होर कूदणा, क्यूंकि देखा, तुस्सा रे कठे स्वर्गा मन्झ बौह्त बडा इनाम रखिरा: तिन्हारे बापदादे नबिया साउगी भी तेह्ड़ा ई करदे रैंहयां ऐें थे।” "
LUK,6,24,"“तुस्से जो अमीर ऐें, तुस्सा जो बौह्त सजा मिलणी! क्यूंकि तुस्से आपणी खुसी पाई चुके। "
LUK,6,25,"तुस्से जो जेसरे वाले सभ कुछ आ जेह्ड़ा तुस्से चाहें, तुस्सा जो बौह्त सजा मिलणी! क्यूंकि तुस्सा भूखे रैंह्णां, तुस्से जो एेबे हासा ऐें, तुस्सा जो बौह्त सजा मिलणी! क्यूंकि तुस्सा दुःखी हूंणां होर रोणा। "
LUK,6,26,"होर तुस्से जेजो सभ लोक खरा बोले, तुस्सा जो बौह्त सजा मिलणी! क्यूंकि तिन्हारे बापदादे भी झूठे नबिया जो खरा बोल्हा ऐें थे।” "
LUK,6,27,"“पर हांऊँ तुस्सा सुणने वालेया किन्हें बोल्हा कि, आपणे दुसमणा किन्हें प्यार रखा; जो तुस्सा किन्हें नफरत करहे, तिन्हारा भला करा। "
LUK,6,28,"जो तुस्सा जो स्राप दे, तिन्हा जो तुस्से आसरीवाद देआ: जो तुस्सा री बेज्जती करहे, तिन्हारे कठे प्रार्थना करा। "
LUK,6,29,"तेरे मुंहां रे सीधी तरफ तुजो चांडा मारे, ता तेस वखा जो आपणे मुंहां रा दूजा पासा भी फेरी दे, तेस जो कुरता लैणे ले भी नी रोक। "
LUK,6,30,"जो कोई तुध ले मांगे, तेस जो दे; होर जो तेरी चीजा लई ले तेस ले दबारा वापस नी मांग। "
LUK,6,31,"होर जेह्ड़ा तुस्से चाहें कि लोक तुस्सा साउगी करहे, तुस्से भी तिन्हा साउगी तेह्ड़ा ई करा।” "
LUK,6,32,"“अगर तुस्से आपणे प्यार रखणे वाल्ऐ किन्हें ई प्यार रखघे, ता तुस्सा री तेता मन्झ क्या बड़ाई हुई? क्यूंकि पापी भी आपणे प्यार रखणे वालेया किन्हें प्यार रख्हा ऐें। "
LUK,6,33,"होर अगर तुस्से आपणे भलाई करणे वालेया साउगी ई भलाई करहा ऐें, ता तुस्सा री तेता मन्झ क्या बड़ाई हुई? क्यूंकि पापी भी ता एह्ड़ा ई करहा ऐें। "
LUK,6,34,"होर अगर तुस्से तिन्हा जो धुआर देहां ऐें, जिन्हा ले दबारा वापस पाणे री आस रखो, फेरी किधियो लोक तुस्सा री तारीफ करहे? क्यूंकि पापी पापिया जो धुआर देहां ऐें, ताकि तितना ई फेरी दबारा वापस पाई सको। "
LUK,6,35,"बल्कि आपणे दुसमणा किन्हें प्यार रखा, होर तिन्हारा भला करा: होर दबारा वापस पाणे री आस नी रखी किन्हें धुआर देआ; होर तुस्सा जो बड़ा इनाम मिलणा। होर तुस्सा परमप्रधाना रे बच्चे बणना, क्यूंकि से तिन्हा पर जो धन्यावाद नी करदे होर बुरे ऐें से तिन्हा दुहींया पर तरस करहा। "
LUK,6,36,"जेह्ड़ा तुस्सा रा बापू दया करणे वाल्आ, तिहां ई तुस्से भी दया करणे वाल्ऐ बणा।” "
LUK,6,37,"“केसी रा न्याय मत करहा ता तुस्सा रा भी न्याय नी हूंणा। दोस मत लगाऊआ, ता तुस्से पर भी दोस नी लगाया जाणा। माफ़ करा, ता तुस्से भी माफ़ किते जाणे। "
LUK,6,38,"देआ करा, ता तुस्सा जो भी दितेया जाणां: लोका तुस्सा जो पूरा नापी किन्हें, दबाई-दबाई किन्हें होर हिलाई-हिलाई किन्हें दली किन्हें तुस्सा री फाल्हे मन्झ पाणा, क्यूंकि जेस नापा किन्हें तुस्से नाप्हा ऐें, तेस ई नापा किन्हें तुस्सा रे कठे भी नाप्या जाणा।” "
LUK,6,39,"फेरी यीसूए तिन्हा किन्हें एक उदाहरण बोल्या, “क्या काणा, काणे जो पैंडा दसी सक्हा? क्या तिन्हा दुहिंआं गढे मन्झ नी पऊणा? "
LUK,6,40,"चेला आपणे गुरु ले बडा नी आ; पर जेबे तेस सिद्ध हुई जाणा, ता तेस आपणे गुरु साहीं बणी जाणा। "
LUK,6,41,"तू किधियो आपणे भाई री छोटी जे गलती जो देख्हा, होर आपणी बडी गलती तुजो नी सूझ्दी? "
LUK,6,42,"होर जेबे तेरी आपणी गलतिया कितनी बडी ई, ता तू आपणे भाई जो किधियो बोल्हा कि ‘हाऊँ तेरी छोटी जे गलती ठीक करुं।’ ओ पाखंडी, पैहले आपणी गलतिया जो सुधार, तेबे तु तेसरी मदद करी सक्हा कि से आपणी गलतिया जो सुधारी सको।” "
LUK,6,43,"“कोई खरा डाल नी आ, जो बुरा फल ल्याए, होर ना ता कोई बुरा डाल आ, जो खरा फल ल्याए। "
LUK,6,44,"हरेक डाल आपणे फला ले पछ्याणया जाहाँ; क्यूंकि लोक झाकड़ा ले अंजीर नी तोड़दे, होर ना झड़बेरी ले अंगूर। "
LUK,6,45,"खरा माह्णुं मना रे भण्डार ले खरी गल्ला काढा; होर बुरा माह्णुं मना ले भण्डार ले बुरी गल्ला काढा; क्यूंकि जो मना मन्झ भर्हीरा, से ई मुंहा पर आई जाहाँ।” "
LUK,6,46,"“जेबे तुस्से मेरा ग्लाईरा नी मन्नदे, ता तुस्से मुंजो हे प्रभु, हे प्रभु किधियो बोल्हा ऐें? "
LUK,6,47,"जो कोई मेरे वाले आहूँआं होर मेरी गल्ला सुणी किन्हें तिन्हा जो मन्हां, हांऊँ तुजो दस्हा कि से केस साहीं आं। "
LUK,6,48,"से तेस माह्णुं साहीं आं, जिन्हें जे घर बनाणे रे टैमा जमीन डुघी खणी किन्हें चट्टाना प्रयाल्हे नींऊ पाई, होर जेबे बाढ़ आई ता धारा तेस घरा पर लगी, पर तेस जो हिलाई नी सकी; क्यूंकि से पक्का बणीरा था। "
LUK,6,49,"पर जो सुणी किन्हें नी मन्नदा, से तेस माह्णुं साहीं आं, जिन्हें जे जमीना प्रयाल्हे बगैर नींऊँआं रा घर बणाया। जेबे तेस पर धारा बजी, ता से झट पट पई गया; होर से पई किन्हें सत्यानास हुई गया।” "
LUK,7,1,"जेबे यीसू लोका जो आपणी सारी गल्ला सुणाई चुक्या, ता से कफरनहूम सैहरा मन्झ आया। "
LUK,7,2,"होर तेथी एक सूबेदार था जेसरा सेऊआदार इतना ब्मार था कि से मरणे ई वाल्आ था, से सेऊआदार तेसरे कठे बौह्त प्यारा था। "
LUK,7,3,"जेबे तिन्हें यीसू रे बारे मन्झ सुणेया ता कुछ यहूदी लोक होर यहूदी मुखिये तेस वाले ये अर्ज करणे रे कठे तेस वाले भेजे कि, से आई किन्हें तेसरे सेऊआदारा जो ठीक करी दे। "
LUK,7,4,"स्यों यीसू वाले आई किन्हें तेस किन्हें बड़ी मिन्नत करदे लगे, “से एस लायक आ कि, तू तेसरे कठे ये करहे। "
LUK,7,5,क्यूंकि से आस्सा री जाति किन्हें प्यार रख्हा होर तिन्हें ई आस्सा रे यहूदी सभा जो बणाईरा।” 
LUK,7,6,"होर यीसू तिन्हा साउगी चली गया, होर जेबे से घरा रे नेडे था, ता सुबेदारे तेस वाले कई दोस्ता रे ज्रीए ये खबर भेजी कि, “हे प्रभु दुःख नी उठा, क्यूंकि हांऊँ एस लायक नी आ कि, तू मेरे घरा मन्झ आये। "
LUK,7,7,"एता कठे मैं आपणे आपा जो एस लायक भी नी समझ्या कि, हांऊँ तेरे वाले आऊँ, पर सिर्फ बोली दे ता मेरे सेऊआदारा ठीक हुई जाणा। "
LUK,7,8,"हांऊँ भी केसी रे अधीन रैहणे वाल्आ माह्णुंआं, होर स्पाही मेरे अधीन ऐें, होर जेबे हांऊँ एकी जो बोल्हा, ‘जा,’ ता से चली जाहाँ, होर दूजे जो बोल्हा कि, ‘आऊ,’ ता से आहूँआं; होर आपणे केसी सेऊआदारा जो बोल्हा कि, ‘ये कर,’ होर से तेहड़ा ई करहा।” "
LUK,7,9,"ये सुणी किन्हें यीसू जो हरानी हुई, होर तिन्हें पीछे मुड़ी फेरी किन्हें तेस्सा भीड़ा किन्हें जो तेसरे साउगी चलिरी थी बोल्या, “हांऊँ तुस्सा किन्हें बोल्हा कि, मैं इस्राएल देसा मन्झ कोई एह्ड़ा माह्णुं नी मिल्या जो मेरे पर विस्वास करा।” "
LUK,7,10,"होर जो दोस्त सुबेदारे भेजिरे थे, तिन्हें घरा जाई किन्हें तेस सेऊआदारा जो ठीक ठाक देखेया। "
LUK,7,11,"थोह्ड़े ध्याड़े ले बाद यीसू नाईन सैहरा जो गया, होर तेसरे चेले, होर बडी भीड़ भी तेस साउगी चली। "
LUK,7,12,"जेबे से गांऊँआं रे फाटका वाले पुज्हेया, ता लोके एक मरिरे जो अर्थी पर चक्की किन्हें बाहर लई जाया करहा ऐें थे। से आपणी माऊआ रा कल्हा-कल्हा मह्ठा था, होर से जन्नानी एक विधवा थी, होर गांऊँआं रे बौह्त सारे लोक तेस्सा साउगी थे। "
LUK,7,13,"तेस्सा जो देखी किन्हें प्रभु दया किन्हें भरी गया, होर यीसूए तेस्सा विधवा किन्हें हिम्मत देंदे हुए बोल्या, “मत रो।” "
LUK,7,14,"तेबे तिन्हें नेडे जे आई किन्हें अर्थी छुही; होर अर्थी चकणे वाल्ऐ रुकी गये, तेबे तिन्हें बोल्या, “हे जुआन, हांऊँ तुजो बोल्हा, उठी जा!” "
LUK,7,15,"तेबे से मुर्दा उठी बैठया, होर बोल्दा लग्या: होर तिन्हें से तेसरी माऊआ जो सौंपी दितेया। "
LUK,7,16,"ये देखी किन्हें सभ लोक बौह्त डरी गये, होर स्यों परमेसरा री बड़ाई करी किन्हें बोल्दे लगे कि, “आस्सा रे बीचा मन्झ एक बड़ा नबी आई गईरा। होर परमेसरे आपणे लोका जो मदद करणे रे कठे आई गईरा।” "
LUK,7,17,"होर तेसरे बारे मन्झ ये गल सारे यहूदिया ईलाके होर ओरले परले, नेडे रे सारे ईलाके मन्झ फैल्ही गयी। "
LUK,7,18,होर यहून्ना बपतिस्मा देणे वाल्ऐ रे चेले आई किन्हें यहून्ना जो इन्हा गल्ला री खबर दिती। 
LUK,7,19,"तेबे यहून्ने आपणे दो चेले प्रभु वाले ये सुआल करणे रे कठे भेजे कि, “क्या तू से ई मसीह आ जेस जो भेजणे रा वादा परमेसरे कितिरा था, या आस्से केसी होरी जो न्हयािल्ए?” "
LUK,7,20,"यहून्ना रे चेले तेस वाले आई किन्हें बोल्या, “यहून्ना बपतिस्मा देणे वाल्ऐ आस्से तेरे वाले ये पुछणे रे कठे भेजिरे कि, आऊणें वाल्ऐ तुस्से ई ऐें कि, आस्से केसी होरी जो न्हयािल्ए?” "
LUK,7,21,"तेस ई टैम यीसूए कईया जो बमारिया ले, होर पीड़ा, होर दुस्टात्मा ले छुड़ाया, होर बौह्त सारे काणे लोका री हाखिया जो ठीक कितेया। "
LUK,7,22,"होर यीसूए यहून्ना रे चेले किन्हें बोल्या, “जो कुछ तुस्से देख्या होर सुणेया, जाई किन्हें यहून्ना बपतिस्मा देणे वाल्ऐ किन्हें बोली देआ कि, काणे देख्हा ऐें, लंगड़े चल्हा फिरहा ऐें, कोढ़ी सुद्ध किते जाहें, होर टौणें सुणहां ऐें, मरिरे या जो जिउंदा कितेया जाहाँ, होर गरीबा जो खुसी री खबर सुणाई जाहीं। "
LUK,7,23,"होर धन्य ऐें स्यों, जो मेरे पर विस्वास करणा नी छाडदे।” "
LUK,7,24,"जेबे यहून्ना बपतिस्मा देणे वाल्ऐ रे भेजिरे दूत चली गये, ता यीसू यहून्ना रे बारे मन्झ लोका किन्हें बोल्दा लग्या, “तुस्से बियाबान जगहा मन्झ क्या देख्दे गईरे थे? क्या बागरा किन्हें हिल्दे लगिरे सरकंडे जो? "
LUK,7,25,"ता फेरी तुस्से क्या देख्दे गईरे थे? जिन्हें मैहंगे कपड़े पैहनी रे थे? नी, जो मैहंगे कपड़े पैन्हां ऐें होर सुख विलासा किन्हें रैंहयां ऐें, स्यों राजमहला मन्झ रैंहयां ऐें। "
LUK,7,26,"ता फेरी तुस्से क्या देख्दे गईरे थे? क्या केसी नबी जो देखणे रे कठे? हां, हांऊँ तुस्सा किन्हें बोल्हा, बल्कि नबी ले भी बडे जो। "
LUK,7,27,"ये से ई आ, जेसरे बारे मन्झ लिखिरा कि: ‘देखा, हांऊँ आपणे दूता जो तेरे अगे-अगे भेज्हा, जेस तेरे अगे-अगे पैंडा ठीक करणा।’” "
LUK,7,28,"हांऊँ तुस्सा किन्हें बोल्हा कि, जितने भी लोका रा संसारा मन्झ जन्म हुईरा, तिन्हा मन्झा ले यहून्ना बपतिस्मा देणे वाल्ऐ ले कोई बडा नी हुआ। पर जो परमेसरा रे राजा मन्झ छोटे ले छोटा आ से तेस ले बडा आ। "
LUK,7,29,"जेबे तिन्हें ये सुणेया कि यीसूए क्या बोल्या, तेबे सभीए एथी तक कि चुंगी लैणे वाल्ऐ भी यहून्ना ले बपतिस्मा लई किन्हें ये मनी लया कि परमेसर धर्मी आ। "
LUK,7,30,"पर फरीसी लोके होर व्यवस्था स्खाणे वाल्ऐ आपणे बारे मन्झ परमेसरा री इच्छा जो टाल्ली दिती, क्यूंकि तिन्हें यहून्ना ले बपतिस्मा लेणे ले ना करी दिती। "
LUK,7,31,“एता कठे हांऊँ एस जमाने रे लोका री तुलना केस साउगी करूं कि स्यों केस साहीं ऐें? 
LUK,7,32,"स्यों तिन्हा बच्चेया साहीं ऐें जो बजारा मन्झ बैठिरे एक दूजे किन्हें चिंगी-चिंगी किन्हें बोल्हा ऐें कि, ‘आस्से तुस्सा रे कठे बंसरी बजाई, होर तुस्से नी नाचे, आस्से रोये, पर तुस्से नी रोये!’ "
LUK,7,33,"क्यूंकि तुस्से यहून्ना बपतिस्मा देणे वाल्ऐ रे कठे सिकायत करहे कि तिन्हें आपणा टैम रोटी खाणे होर अंगूरा रा रस पीणे मन्झ नी लगाया; फेरी भी तुस्से बोल्हा ऐें कि, तेस मन्झ दुस्टात्मा ई। "
LUK,7,34,"हांऊँ माह्णुं रा मह्ठा आया होर आम लोका साहीं खांहां पिहां, होर तुस्से बोल्हा ऐें कि, ‘पेटू होर पियक्कड़ माह्णुंआं, चुंगी लैणे वालेया रा होर पापिया रा दोस्त।’ "
LUK,7,35,पर माह्णुं रे काम एस गल्ला रा फैसला करहे कि बुद्धिमान कुणहां।” 
LUK,7,36,"फेरी केसी एक फरीसी लोके यीसू किन्हें अर्ज किती कि, मेरे साउगी खाणा खाऊआ। इधी कठे से तेस फरीसी रे घरा मन्झ जाई किन्हें खाणा खांदे बैठया। "
LUK,7,37,"तेस सैहरा री एक पापण ज्नाने ये जाणी किन्हें कि यीसू केसी फरीसी रे घरा मन्झ खाणा खांदे बैठीरा, से संगमरमरा रे भांडे मन्झ कीमती इत्र लई आई। "
LUK,7,38,"होर आई किन्हें यीसू रे पीछे खड़ी हुई गई, होर रोंदे हुए तेसरे पैरा जो आपणी हाखिया रे पाणी किन्हें सग्दी होर आपणे मूंडा रे बाला किन्हें पुन्झ्दी लगी। होर तेस्से तेसरे पैर बार-बार चूमी किन्हें पैरा गास इत्र मल्या। "
LUK,7,39,"ये देखी किन्हें, से फरीसी जिन्हें जे यीसू सादिरा था, आपणे मना मन्झ सोच्दा लग्या, “अगर ये नबी हुन्दा ता जाणी लैंदा कि, ये जे तेस जो छुह्या करहा ई, से कुण्हीं होर केह्ड़ी ज्नाने ई? क्यूंकि से ता पापण ई।” "
LUK,7,40,"तेसरे मना री गल्ला जाणी किन्हें यीसूए बोल्या कि, “हे समौन हांऊँ तेरे किन्हें कुछ बोलणा चाहां।” तिन्हें बोल्या, “हे गुरु बोल।” "
LUK,7,41,"यीसूए ये उदाहरण देई किन्हें बोल्या “केसी महाजना रे दो देहणदार थे, एकी पर पांज सौ ध्याड़े री कमाई री कीमता री बराबरी रा कर्ज था, होर दूजे पर पंज्याह ध्याड़े री कमाई री कीमता री बराबरी रा कर्जा था। "
LUK,7,42,क्यूंकि स्यों कर्जा वापस करणे री हालता मन्झ नी थे इधी कठे महाजने अनुग्रह करी किन्हें दुहिं रे कर्ज माफ़ करी दिते। इधी कठे तिन्हा मन्झा ले केस देहणदारा तेस किन्हें ज्यादा प्यार रखणा।” 
LUK,7,43,"समौने जवाब दितेया, “मेरी समझा मन्झ से, जेसरा जे तिन्हें ज्यादा कर्ज माफ़ कितेया तेस ज्यादा प्यार रखणा।” यीसूए तेस किन्हें बोल्या, “तैं ठीक बोल्या।” "
LUK,7,44,"होर यीसूए तेस्सा ज्नाने री तरफा मुड़ी किन्हें समौना किन्हें बोल्या, “क्या तू देखा कि एस्से ज्नाने क्या कितेया? हांऊँ तेरे घरा मन्झ आया पर आस्सा रे रुआजा रे मताबक तैं मेरे पैरा धोणे रे कठे पाणी नी दितेया। पर एस्से जन्नाने मेरे पैर हाखिया रे आंसू किन्हें सगे, होर आपणे बाला किन्हें पुन्झे।” "
LUK,7,45,"आस्सा रे रुआजा रे मताबक तैं चूमी किन्हें मेरे स्वागत नी कितेया, पर जेबे ले हांऊँ आईरा तेभे ले एस्से जन्नाने मेरे पैर चूमणे नी छाडे। "
LUK,7,46,तैं मेरा आदर करणे रे कठे मेरे मूंडा पर जैतूना रा तेल नी मल्या; पर एस्से मेरे पैरा पर कीमती खुस्बूदार मल्या। 
LUK,7,47,"“इधी कठे हांऊँ तुध किन्हें बोल्हा कि, एस्सा रे बौह्त सारे पाप माफ़ हुई गये, इधी कठे ऐस्से बौह्त प्यार जाहिर कितेया। पर जेसरा थोह्ड़ा माफ़ हुईरा, तेस थोह्ड़ा ई प्यार जाहिर करणा।” "
LUK,7,48,"होर यीसूए तेस्सा ज्नाने किन्हें बोल्या, “तेरे पाप माफ़ हुई गये।” "
LUK,7,49,"तेबे जो लोक तेस साउगी खाणा खांदे बैठिरे थे, स्यों आपणे-आपणे मना मन्झ सोच्दे लगे कि, “ये कुणहां आ जो पापा जो माफ़ करा जेस जो सिर्फ परमेसर माफ़ करी सका?” "
LUK,7,50,"पर यीसूए ज्नाने किन्हें बोल्या, “परमेसरे तू बचाई लिती, क्यूंकि तैं मेरे पर विस्वास कितेया। सांति किन्हें चली जा।” "
LUK,8,1,"एता ले बाद झट पट यीसू सैहरा-सैहरा होर गांऊँआं-गांऊँआं प्रचार करदे हुए, होर परमेसरा रे राजा री खुसी री खबर सुणांदे हुए फिरदा लग्या। होर बारा चेले तेस साउगी थे। "
LUK,8,2,"होर बौह्त सारी ज्नानिया भी तेस साउगी थी, जो दुस्टात्मा ले होर बमारिया ले छुड़ाई गईरी थी। होर स्यों ये ई, मरियम जेस्सा जो मगदलीना (मगदल गांऊँआं) री बोल्हा ऐें थे, जेस्सा मन्झा ले जे सात दुस्टात्मा काढी गईरी थी। "
LUK,8,3,होर राजा हेरोदेसा रे भंडारी खुजे री लाड़ी योअन्ना होर सूसन्नाह होर भी बौह्त सारी ज्नानिया आपणी जायदाद मन्झ ले देई किन्हें यीसू होर तेसरे चेले री मदद करहा ई थी। 
LUK,8,4,"जेबे बडी भीड़ कठी हुई, होर गांऊँआं रे कई लोक तेस वाले आहूँआं ऐें थे, यीसूए तिन्हा किन्हें उदाहरणा मन्झ बोल्या: "
LUK,8,5,"“एक किसान बेजा बाह्णे रे कठे डोर्हीया जो गया, होर बेजा बाह्णे रे टैमा कुछ बेजा पैंडे रे बाढे पया होर जिखी गया, होर आसमाना रे चिड़ुऐ आई किन्हें से बेजा चुगी लया। "
LUK,8,6,"होर कुछ पात्थरा वाली जमीना पर पया, होर छोड़े ई जम्मी गया, पर पाणी नी मिलणे री वजहा ले से सुक्की गया। "
LUK,8,7,"होर कुछ बेजा झाकड़ा मन्झ पया, होर झाकड़ा साउगी बढ़ी किन्हें से दबाई दितेया। "
LUK,8,8,"पर कुछ बेजा बांकी जमीना पर पया, होर बढ़ी किन्हें बौह्त फलेया; होर बढ़ी किन्हें तिन्हें सौ गुणा फल ल्यान्देया।” ये बोली किन्हें यीसूए जोरा किन्हें बोल्या, “जो मेरी गल्ला सुणदा लगीरा से बड़े ध्याना किन्हें सुणें।” "
LUK,8,9,"यीसू रे चेले तेस ले पूछेया कि, “ये उदाहरण रा क्या मतलब आ?” "
LUK,8,10,"तिन्हें बोल्या, “तुस्सा जो ता परमेसरा रे राजा रे भेदा री समझ दितीरी, पर होरी जो उदाहरणा मन्झ सुनाणा पहूंआं।” इधी कठे कि; “स्यों कामा जो देखदे हुए भी नी देखे, होर मेरी गल्ला जो सुणदे हुए भी नी समझे।” "
LUK,8,11,“उदाहरण रा मतलब ये आ: कि बेजा ता परमेसरा रा बचन आ। 
LUK,8,12,"पैंडे रे बाढे पर पऊणे वाल्ऐ बेजा तिन्हा लोका साहीं आ, जिन्हें परमेसरा रे बचना जो सुणेया; तेबे सैतान आई किन्हें तिन्हारे मना मन्झा ले बचन चकी किन्हें लई जाहाँ, ताकि स्यों विस्वास करी किन्हें उद्धार नी पाई ले। "
LUK,8,13,"गट्टे वाली जमीना पर पऊणे वाल्आ बेजा तिन्हा लोका साहीं आ कि, जेबे स्यों सुणहां ऐें, ता बड़ी खुसी किन्हें परमेसरा जो बचन जो मन्हां ऐें। पर आपणे अंदर जड़ नी पकड़णने री वजहा ले स्यों थोह्ड़े ही ध्याड़े तक विस्वास रख्हा ऐें; होर परखणी रे टैम स्यों परमेसरा रे बचना पर विस्वास करना छाडी देहां ऐें। "
LUK,8,14,"झाकड़ा मन्झ पऊणे वाल्आ बेजा तिन्हा लोका साहीं आ, जिन्हें परमेसरा रे बचना जो सुणेया, होर संसारा री चिन्ता, पैसे रा धोखा होर जिन्दगी रे सुख विलासा मन्झ फसी जाहें, होर स्यों परमेसरा री इच्छा पर नी चली पांदे। "
LUK,8,15,"पर बढ़िया जमीना पर पऊणे वाल्आ बेजा तिन्हा लोका साहीं आ, जो भले होर खरे मना ले परमेसरा रे बचना जो सुणे होर सबर रखी किन्हें परमेसरा री इच्छा जो पूरी करहे।” "
LUK,8,16,"“कोई भी दीऊये जो भ्खाई किन्हें तेता जो भांडे रे हेठ होर ना मांजे हेठ रख्दा, पर से दीऊये जो दीवटा पर रख्हा, ताकि घरा रे अंदर आऊणें वाल्ऐ पर प्रयासा हो। "
LUK,8,17,"क्यूंकि हर एक चीज़ जेह्ड़ी छुपिरी, से जाहिर हुई जाणी, होर हर एक रहस्य, प्रयासे मन्झ आऊंणा। "
LUK,8,18,"इधी कठे चतन्न रैहया कि, तुस्से क्या सुणहां ऐें? क्यूंकि जेह्ड़े मेरी गल्ला जो सुणे, तिन्हा जो ज्यादा समझ आऊणीं; पर जेह्ड़े लोक नी सुणदे लगिरे तिन्हा वाले जो भी सोच समझ हाई; से तिन्हा ले लई लिती जाणी। जेस जो स्यों आपणा मन्हां ऐें।” "
LUK,8,19,"यीसू री माऊ होर भाई तेस वाले आये, पर भीड़ा री वजहा ले स्यों तेस किन्हें मिली नी सके। "
LUK,8,20,"होर यीसू किन्हें बोल्या गया कि, “तेरी माऊ होर तेरे छोटे भाई बाहर खड़ीरे होर तुध किन्हें मिलणा चाहें।” "
LUK,8,21,"पर यीसूए जवाब दितेया होर तिन्हा जो बोल्या कि, “मेरी माऊ होर मेरे भाई यूं ऐें, जो परमेसरा रा बचन सुणहां ऐें होर मन्हां ऐें।” "
LUK,8,22,"फेरी एक ध्याड़े यीसू आपणे चेले साउगी किस्तिया पर चढ़ी गया, होर यीसूए तिन्हा किन्हें बोल्या कि, “आऊआ, गलील समुद्रा रे दूजे बाढे वखा जो चल्हा ऐें।” होर तेबे स्यों किस्ती मन्झ बैठी किन्हें चली गये। "
LUK,8,23,"होर जेबे किस्ती चल्या करहा थी, ता यीसू सई गया। होर समुद्रा मन्झ एक बडा तूफान आया, होर किस्ती पाणी किन्हें भहर्रदी लगी, होर स्यों खतरे मन्झ थे। "
LUK,8,24,"तेबे स्यों यीसू वाले आये होर तिन्हें से जगाया, होर बोल्या, “हे माल्क! हे माल्क! आस्से डूबी किन्हें मरणे वाल्ऐ ऐें।” तेबे यीसूऐ उठी किन्हें तूफान होर लैहरा प्रुआची होर स्यों रुकी गये, होर सभ कुछ सांत हुई गया। "
LUK,8,25,"होर यीसूऐ तिन्हा किन्हें बोल्या, “तुस्सा रा विस्वास केथी था?” पर स्यों डरी गये, होर हरान हुई किन्हें आपु मन्झ बोल्दे लगे, “ये कुणहां? कि तूफान होर पाणी री लैहरा भी एसरा हुक्म मन्हां ऐें।” "
LUK,8,26,"फेरी यीसू होर तेसरे चेले गिरासेनिया रे ईलाके मन्झ पूजी गये, जो समुद्रा रे पार गलील जिल्ले रे साम्हणें था। "
LUK,8,27,"जेबे से बाढे पुज्हेया, ता तेस गांऊँआं रा एक माह्णुं तेस किन्हें मिल्या, जेस मन्झ जे दुस्टात्मा थी होर से बौह्त ध्याड़े ले कपड़े नी पैहणदा था होर ना घरा मन्झ रैंहयां था, पर से कबरा मन्झ रैंहयां था। "
LUK,8,28,"से यीसू जो देखी किन्हें चिन्गेया, होर तेसरे साम्हणें पई किन्हें जोरा किन्हें बोल्दा लग्या, “हे परमप्रधान परमेसरा रे मह्ठे यीसू! तेरा मेरे किन्हें क्या रिस्ता? हांऊँ तुध ले अर्ज करहा कि, मुंजो दुःख नी दे।” "
LUK,8,29,"क्यूंकि यीसूए हुक्म दितेया, हे दुस्टात्मा, एस माह्णुं मन्झा ले निकली जा, इधी कठे कि से तेस पर हावी हुंहां ईं थी: होर जेब्की लोक तेस जो सांगला होर बेड़िया किन्हें बान्हा ऐें थे, तेबे भी से जंजीरा जो त्रोड़ी देहां था, होर दुस्टात्मा तेस मन्झ बसी गईरी थी। "
LUK,8,30,"होर यीसूए तिन्हा ले पूछेया, “तेरा नांऊँ क्या आ?” तिन्हें बोल्या, “मेरा नांऊँ सेना आ,” क्यूंकि तेस मन्झ बौह्त दुस्टात्मा स्माईरी थी। "
LUK,8,31,"होर तिन्हें तेस ले बौह्त अर्ज किती कि, “से तिन्हा जो डुगहे गड्ढे मन्झ जाणे रा हुक्म नी दे।” "
LUK,8,32,"तेथी प्हाड़ा पर सुअरा रा एक बडा झुंड चरेया करहा था, होर तिन्हें तेस ले अर्ज किती कि, “आस्सा जो इन्हा सुअरा मन्झ भेजी दे।” होर तिन्हें स्यों जाणे दिते। "
LUK,8,33,"होर तेबे दुस्टात्मा तेस माह्णुं ले निकली किन्हें सुअरा मन्झ चली गयी होर से सुअरा रा झुंड प्रचण्ड हुई किन्हें ढलाना परा ले समुद्रा मन्झ पई गया, होर डूबी मरेया। "
LUK,8,34,"होर तिन्हारे पुहाल ये जो हुईरा था एता जो देखी किन्हें भगी गये, होर गांऊँआं मन्झ जाई किन्हें ये खबर दिती। "
LUK,8,35,"होर जो कुछ हुएआ था तेता जो देखणे रे कठे लोक आये, होर स्यों यीसू वाले आई किन्हें जेस माह्णुं मन्झा ले जे दुस्टात्मा काढी री थी; यीसू रे पैरा वाले तेस जो कपड़े पैहनी किन्हें होर आपणे पुरे होसा मन्झ ठीक हुई किन्हें बैठीरे देख्या, होर स्यों ये देखी किन्हें डरी गये। "
LUK,8,36,"होर देखणे वाल्ऐ तेस जो दसेया कि, से दुस्टात्मा रा स्ताईरा आदमी किहाँ ठीक हुआ। "
LUK,8,37,"तेबे गिरासेनिया रे ईलाके रे ओरले परले सब लोक तेस वाले आई किन्हें अर्ज करदे लगे कि, आस्सा रे ईलाके ले चली जा; क्यूंकि तिन्हा स्यों बड़े भारी डरी गईरे थे: होर यीसू किस्तिया मन्झ चढ़ी किन्हें वापस चली गया। "
LUK,8,38,"जेस आदमी ले जे दुस्टात्मा काढी री थी, से यीसू ले अर्ज करदा लग्या कि, मुंजो आपणे साउगी रैहणे दे, पर यीसूए से वापस भेजी दितेया, होर तेस किन्हें बोल्या, "
LUK,8,39,"“आपणे घरा जो वापस चली जा होर जाई किन्हें आपणे लोका जो दस कि, परमेसरे तेरे कठे केहड़े बडे-बडे काम किते।” से जाई किन्हें सारे गांऊँआं मन्झ प्रचार करदा लग्या कि, यीसूए मेरे कठे केहड़े बडे-बडे काम किते। "
LUK,8,40,"जेबे यीसू गलील समुद्रा री दूजी तरफ पुज्हेया, ता लोके तेसरा स्वागत कितेया, क्यूंकि स्यों सभ तेस जो न्यहाल्या करहा ऐें थे। "
LUK,8,41,"होर याईर नांऊँआं रा एक माह्णुं जो यहूदी सभा रा मुखिया था, से आया, होर यीसू रे पैरा पर पई गया होर अर्ज करदा लग्या कि, “मेरे घरा जो चल।” "
LUK,8,42,"क्यूंकि तेसरी बारा साला री एकलौती मह्ठी थी, होर से मरणे वाली थी। जेबे से जाया करहा था, तेबे लोक तेस पर पई जाया करहा ऐें थे। "
LUK,8,43,"होर एक ज्नाने जेस्सा जो बारा साला ले खून बैहणे री ब्मारी थी, होर जो आपणी सारी कमाई बैदा री पीछे खर्च करी बैठीरी थी होर फेरी भी से ठीक नी हुईरी थी। "
LUK,8,44,"तेस्से पीछे ले आई किन्हें तेसरे कपड़े रा पूह्ंग छुह्या, होर झट पट तेस्सा रा खून बैहणा बंद हुई गया। "
LUK,8,45,"एता पर यीसूए बोल्या, “हांऊँ कुने छुह्या?” जेबे सब मुखरदे लगे, ता पतरस होर तेसरे साथीये बोल्या, “हे माल्का, तुजो ता भीड़ दबाया करहा ई होर तेरे प्रयाल्हे पया करहा ई।” "
LUK,8,46,"पर यीसूए बोल्या, “केसिये हांऊँ छुह्या क्यूंकि मैं जाणी लईरा कि मेरे मन्झा ले सामर्थ निकली।” "
LUK,8,47,"जेबे ज्नाने देख्या कि, हांऊँ ल्हुखी नी सक्दी, ता से काम्दी हुई आई, होर तेस्से तेसरे पैरा पर पई किन्हें सब लोका रे साम्हणें दसेया कि, मैं केस वजहा ले तू छुह्या, होर किहाँ ठीक हुई गयी। "
LUK,8,48,"यीसूए तेस्सा किन्हें बोल्या, “मह्ठीऐ तैं विस्वास कितेया कि हांऊँ तुजो ठीक करी सक्हा, इधी कठे तू ठीक हुई, सांति किन्हें चली जा।” "
LUK,8,49,"यीसू ये बोल्या ई करहा था कि, केसीए यहूदी सभा रे मुखिये रे घरा ले तेथी आई किन्हें तेस किन्हें बोल्या कि, “तेरी बेटी मरी गयी, तू गुरु जो परेसान नी कर।” "
LUK,8,50,"जो कुछ हुईरा था तेता जो सुणी किन्हें यीसूए याईरा जो जवाब दितेया, “मत डर; सिर्फ विस्वास रख, तेस्सा ठीक हुई जाणा।” "
LUK,8,51,घरा मन्झ आई किन्हें तिन्हें जवाब दितेया पतरस होर यहून्ना होर याकूब होर मह्ठी रे माऊ-बापू जो छाडी किन्हें तिन्हें होर केसी जो आपणे साउगी अंदर नी आऊणें दितेया। 
LUK,8,52,"होर सब तेस्सा रे कठे रोया पिटेया करहा ऐें थे, पर तिन्हें बोल्या, “रोआ मत; से मरीरी नी ई, पर सया करहा ई।” "
LUK,8,53,"एता पर लोके तेसरा मज़ाक डूआया, क्यूंकि स्यों ये जाणहां ऐें थे कि मह्ठी ता मरी चुकीरी। "
LUK,8,54,"पर तिन्हें तेस्सा रा हाथ पकड़ेया, होर तिन्हें जोरा किन्हें बोल्या, “मह्ठीऐ उठी जा!” "
LUK,8,55,"तेबे से दबारा जिउंदी हुई गई होर झट पट उठी गयी; फेरी तिन्हें हुक्म दितेया कि, एस्सा जो कुछ खाणे जो देआ। "
LUK,8,56,"तेस्सा रे माऊ-बापू हरान हुई गये, पर तिन्हें स्यों खबरदार किते कि ये जो कुछ भी हुएया, केसी किन्हें देख्या बोल्दे। "
LUK,9,1,फेरी यीसूए बारा चेले सादी किन्हें तिन्हा जो सब दुस्टात्मा होर ब्मारिया जो दूर करणे री सामर्थ होर हक दितेया। 
LUK,9,2,"होर यीसूए आपणे चेले परमेसरा रे राजा रा प्रचार करणे, होर ब्मारा जो ठीक करणे रे कठे भेजे। "
LUK,9,3,"यीसूए आपणे चेले किन्हें बोल्या, “पैंडे रे कठे कुछ देख्या लैंदे, ना ता डंडा, ना ता रोटी, ना झोला, होर ना बटुऐ मन्झ ढब्बे, होर ना दो-दो कुरते। "
LUK,9,4,"होर कोई तुस्सा जो आपणे घरा सादे, ता तेस घरा मन्झ ई रहुआ, जेबे तक कि तुस्से तेस गांऊँआं जो छाडी नी देंघे। "
LUK,9,5,"जो कोई तुस्सा जो नी मन्ने तेस गांऊँआं ले निकल्दे हुए आपणे पैरा री धूड़ा जो झाड़ी देआ, ताकि तिन्हारे बरखलाफ ये गुआही हो।” "
LUK,9,6,"होर स्यों निकली किन्हें गांऊँआं-गांऊँआं खुसी री खबर सुणान्दे, होर हर जगहा लोका जो ठीक करदे फिरे। "
LUK,9,7,"होर चौथाई देसा रे गलील जिल्ले रे अन्तिपास राजा ये सब गल्ला सुणी किन्हें डरी गया, क्यूंकि कई बोल्हा ऐें थे कि, यहून्ना बपतिस्मा देणे वाल्आ मरिरे मन्झा ले जिउंदा हुई गईरा। "
LUK,9,8,"होर कई ये बोल्हा ऐें थे कि, एलिय्याह नबी जाहिर हुई गईरा: होरिये ये बोल्या कि, कोई महान पुराणे नबिया मन्झा ले कोई जिउंदा हुई गईरा। "
LUK,9,9,"पर हेरोदेस राजे बोल्या, “यहून्ना बपतिस्मा देणे वाल्ऐ रा ता मैं मूंड कटाई दितिरा था, एेबे ये कुण्हां, जेसरे बारे मन्झ हांऊँ ऐहड़ी गल्ला सुणहां?” होर तिन्हें तेस जो देखणे री इच्छा जाहिर किती। "
LUK,9,10,फेरी यीसू रे चुणिरे चेले वापस आई किन्हें जो कुछ तिन्हें कितिरा था तेस जो दसी दितेया। होर से तिन्हा जो लई किन्हें बैतसैदा गांऊँआं जो गया ताकि स्यों कल्हे रही सके। 
LUK,9,11,"पर बौह्त सारे लोक ये जाणी किन्हें कि यीसू तेथी आ तेसरे वाले चली गये। होर यीसू खुसी साउगी तिन्हा किन्हें मिल्या, होर से तिन्हा किन्हें परमेसरा रे राजा री गल्ला करदा लग्या, होर जो ब्मार ठीक हूंणां चाहें थे, तिन्हें स्यों ठीक करी दिते। "
LUK,9,12,"जेबे ध्याड़ा ढल्दा लग्या, ता तेसरे बारा चेले तेस वाले आई किन्हें बोल्दे लगे, “लोका जो भेजी दे, ताकि स्यों चारो तरफा रे गांऊँआं होर बस्ती मन्झ जाई किन्हें आपणे रैहणे होर खाणे रा इंतजाम करी सके, क्यूंकि आस्से एथी सुनसान जगहा मन्झ ऐें।” "
LUK,9,13,"यीसूए आपणे चेले किन्हें बोल्या, “तुस्से ई इन्हा जो खाणे रे कठे देआ।” तिन्हें बोल्या, “आस्सा वाले पांज रोटिया होर दो मछिया जो छाडी किन्हें होर कुछ नी आ, पर हां, अगर आस्से जाई किन्हें इन्हा सभी लोका रे कठे खाणा मूले खरीधगे, ता हुई सक्हा।” (तेथी लगभग पांज हज़ार आदमी थे।) "
LUK,9,14,"तेबे यीसू आपणे चेले किन्हें बोल्या, “तिन्हा जो पन्ज्याह-पन्ज्याहा री घीढ़ी मन्झ बठ्याली देआ।” (स्यों पांज हज़ार मर्ध थे पर तिन्हें ज्नानिया होर बच्चे नी गिणीरे थे) "
LUK,9,15,"चेले तेह्ड़ा ई कितेया, होर सब लोक बठ्याली दिते। "
LUK,9,16,"तेबे तिन्हें स्यों पांज रोटिया होर दो मछिया लई, होर स्वर्गा री तरफा जो देखी किन्हें धन्यावाद कितेया, होर रोटिया तोड़ी-तोड़ी किन्हें तिन्हा चेले जो देंदे गये, ताकि स्यों लोका जो बांडी सके। "
LUK,9,17,"होर स्यों खाई किन्हें रजी गये। होर खाणे ले बाद बी रोटी होर मछिया बची गई, होर तिन्हें बचीरी रोटिया री बारा भर्हिरी छड़ोल्लू चक्के। "
LUK,9,18,"जेबे यीसू कल्हे प्रार्थना करेया करहा था, ता चेले तेस साउगी थे, होर तिन्हें तिन्हा ले पूछेया कि, “लोक मुंजो क्या बोल्हा ऐें की हांऊँ कुणहां?” "
LUK,9,19,"तिन्हें जवाब दितेया, “कई लोक बोल्हे कि यहून्ना बपतिस्मा देणे वाल्आ, कई लोक बोल्हा ऐें कि तू एलिय्याह नबी आ, होर कुछ एह्ड़ा भी बोल्हे कि पुराणे नबिया मन्झा ले कोई जिउंदा हुई गईरा।” "
LUK,9,20,"यीसूए तिन्हा ले पूछेया, “पर तुस्से मुंजो क्या बोल्हा ऐें की हांऊँ कुणहां?” पतरसे जवाब दितेया, “तू परमेसरा रा भेजिरा मसीह आ।” "
LUK,9,21,"तेबे यीसूए स्यों खबरदार किते कि, “ये गल केसी किन्हें देख्या बोल्दे कि हांऊँ मसीह आ।” "
LUK,9,22,"होर यीसूए बोल्या कि, “हांऊँ माह्णुं रे मह्ठे रे कठे जरूरी आ कि हांऊँ बौह्त दुःख उठाऊँ, होर यहूदी मुखिये, मुख्य याजक होर व्यवस्था स्खाणे वाल्ऐ मुंजो बेकार समझी किन्हें मारी दे, होर हांऊँ त्रीजे ध्याड़े जिउंदा हुई जाऊँ।” "
LUK,9,23,"यीसूए सभी किन्हें बोल्या, “जो कोई मेरा चेला बणना चाहां, से आपणी इच्छा पूरा करणे रे बजाए दुःखा रा क्रूस चकी किन्हें मेरा चेला बणे। "
LUK,9,24,"जो कोई आपणी जान बचाणा चाहां, तेस अनंतकाला री जिन्दगी खोई देणी, पर जो कोई मेरे कठे आपणी जान गुआई देह्न्गा, तेस ही हमेसा री जिन्दगी पाणी। "
LUK,9,25,"होर अगर तुस्से पूरे संसारा री चीज़ा कठा करी ले, फेरी भी अनंत जिन्दगी नी पाई सके, होर तेता जो गुआई दे, ता तेस जो क्या फायदा हूंणा? "
LUK,9,26,"जिन्हा मेरे होर मेरे बचना री वजहा ले मेरा इनकार करणा, मां माह्णुं रे मह्ठे जेबे पवित्र स्वर्गदूता किन्हें आपणे बापू री महिमा साउगी आऊंणा, तेबे मां भी, तिन्हारा इनकार करणा। "
LUK,9,27,"हांऊँ तुस्सा किन्हें सच्च बोल्हा कि, एथी बौह्त लोक खड़ीरे कि तिन्हा परमेसरा रा राज देखी लैणा, होर तेबे ही तिन्हा मरणा।” "
LUK,9,28,"इन्हा गल्ला रे कुछ आठ ध्याड़े ले बाद, यीसूए पतरस, यहून्ना होर याकूबा जो साउगी लेई किन्हें प्रार्थना करणे रे कठे प्हाड़ा पर गया। "
LUK,9,29,"जेबे यीसू प्रार्थना करेया ई करहा था, ता तेसरे चेहरे रा रूप बदली गया, होर तेसरा कपड़ा चीटा हुई किन्हें चमक्दा लग्या। "
LUK,9,30,"तेबे मूसा होर एलिय्याह नबी, ये दो माह्णुं यीसू साउगी गल्ला करेया करहा ऐें थे। "
LUK,9,31,"ये महिमा साउगी जाहिर हुए; होर स्यों तेसरे मरणे री चर्चा करेया करहा ऐें थे, जो यरुस्लेम सैहरा मन्झ हूंणे वाल्आ था। "
LUK,9,32,"पतरस होर तेसरे साथी निंद्रा किन्हें भर्ही रे थे, होर जेबे स्यों पूरी तरह जागी गये, ता तिन्हें तेसरी महिमा; होर दो माह्णुं, जो तेस साउगी खड़ीरे थे। "
LUK,9,33,"जेबे मूसा होर एलिय्याह नबी तेस वाले ले जांदे लगे, ता पतरसे यीसू किन्हें बोल्या, “हे माल्का, आस्सा रा एथी रैहणां ठीक आ। इधी कठे आस्सा तीन तरपाला वाले डेरे बनाणे, एक तेरे कठे, एक मूसा नबी रे कठे, होर एक एलिय्याह नबी रे कठे।” से नी जाणदा था कि से क्या बोल्या करहा। "
LUK,9,34,"से ये बोल्या ई करहा था कि, एक बादले आई किन्हें स्यों घेरी लये, होर जेबे स्यों बादला किन्हें घिरदे लगे ता डरी गये। "
LUK,9,35,"होर तेस बादला मन्झा ले परमेसरे बोल्या कि, “ये मेरा लाडला मह्ठा आ, जो मेरा चुणिरा आ, एसरी सुणां।” "
LUK,9,36,"ये अवाज हुंदे ई यीसू कल्हा ई रही गया, होर स्यों चुप रहे, होर तेस टैम तिन्हें जो कुछ देख्या तेता मन्झा ले कोई भी गल तिन्हें केसी किन्हें नी बोली। "
LUK,9,37,"जेबे यीसू होर तेसरे त्राय चेले प्हाड़ा ले उतरी गये, तेता रे अगले ध्याड़े एक बडी भीड़ तेस किन्हें आई मिली। "
LUK,9,38,"तेबे भीड़ा मन्झा ले एक माह्णुंऐ चिंगी किन्हें बोल्या, “हे गुरु, हांऊँ तुध ले अर्ज करहा कि मेरे मह्ठे पर दया कर, क्यूंकि से मेरा एकलौता मह्ठा आ। "
LUK,9,39,"होर एक दुस्टात्मा तेस जो पकड़ा ई, होर से अचानक चिंगा पांदा लग्हा। होर दुस्टात्मा तेस जो मरोड़ा ई होर से मुँहा ले झाग निकल्दा लग्हा, होर तेस जो जमीना पर पटकी देहां ई, होर बड़ी मुस्किला किन्हें छाडा ई। "
LUK,9,40,"होर मैं तेरे चेले ले अर्ज किती कि, स्यों तेस्सा दुस्टात्मा जो काढी दे; पर स्यों नी काढी सके।” "
LUK,9,41,"यीसूए जवाब दितेया, “हे विस्वास नी करणे वाले होर जिद्दी लोको, मां कधी तक तुस्सा साउगी रैंह्णां, होर कधी तक तुस्सा री सैहणी? आपणे मह्ठे जो एथी मेरे वाले ल्याऊआ।” "
LUK,9,42,"यीसू आया ही करहा था कि, दुस्टात्मे तेस जो पटकी किन्हें मरोड़ेया। यीसूए दुस्टात्मा प्रुआची होर मह्ठे जो ठीक करी किन्हें तेसरे बापू वाले भेजी दितेया। "
LUK,9,43,"तेबे सब लोक परमेसरा रे बड़ी सामर्थ देखी किन्हें हरान हुई गये। पर जेबे सब लोक तिन्हा सभ कामा ले जो से करहा था, हरान हुएआ करहा ऐें थे, "
LUK,9,44,"ता तिन्हें आपणे चेले किन्हें बोल्या, “तुस्से मेरी गल्ला बड़े ध्याना किन्हें सुणां, हांऊँ माह्णुं रा मह्ठा, मेरे दुसमणा मुंजो पकड़णे वाल्ऐ।” "
LUK,9,45,"पर स्यों एस गल्ला जो नी समझ्दे थे, होर ये गल इन्हा ले ल्हुखी रही; कि स्यों समझी नी पाए, होर स्यों एस गल्ला रे बारे मन्झ तेस ले पूछणे ले डरहा ऐें थे। "
LUK,9,46,"फेरी चेले आपु मन्झ ये बैहस करदे लगे कि, आस्सा मन्झ बडा कुणहां? "
LUK,9,47,"पर यीसूए तिन्हारे मना रा विचार जाणी लया, होर एक बच्चा लई किन्हें आपणे वाले खड़ा कितेया, "
LUK,9,48,"होर तिन्हा किन्हें बोल्या, “जो कोई मेरे साउगी प्यार करहा से एस बच्चे जो अपनाहां, से मुंजो अपनाहां, होर जो कोई मुंजो अपनाहां से मुंजो नी, पर मेरे भेजणे वाल्ऐ परमेसरा जो अपनाहां। क्यूंकि जो तुस्सा मन्झ सभी ले छोटे ले छोटा आ, से ई बडा आ।” "
LUK,9,49,"तेबे यहून्ने बोल्या, “हे माल्क, आस्से एक माह्णुं जो तेरे नांऊँआं ले दुस्टात्मा जो काढ़दे देख्या, होर आस्से तेस जो नांह किती, क्यूंकि से आस्सा साउगी तेरे चेले बणने रे कठे नी आऊंदा।” "
LUK,9,50,"यीसूए तिन्हा किन्हें बोल्या, “तेस जो नांह नी करा; क्यूंकि जो तुस्सा रे बरखलाफ नी आ, से तुस्सा वखा जो आ।” "
LUK,9,51,"जेबे यीसू रे स्वर्गा जो उठाए जाणे रे ध्याड़े पुरे हूंणे वाल्ऐ थे, ता तिन्हें यरुस्लेम सैहरा जो जाणे रा पक्का विचार बणाया। "
LUK,9,52,"होर तिन्हें आपणे दूत पैहले ई भेजी दिते: स्यों सामरिया ईलाके रे एक गांऊँआं मन्झ गये, ताकि स्यों तेसरे कठे जगहा त्यार करहे। "
LUK,9,53,"पर तिन्हें लोके यीसू जो उतरणे नी दितेया, क्यूंकि से यरुस्लेम सैहरा जो जाया करहा था। "
LUK,9,54,"ये देखी किन्हें तेसरे चेले याकूब होर यहून्ने बोल्या, “हे प्रभु; क्या तू चाहां कि आस्से हुक्म देईऐ कि, आसमाना ले आग पई किन्हें तिन्हा जो भस्म करी दे।” "
LUK,9,55,"पर तिन्हें मुड़ी किन्हें स्यों झिड़के होर बोल्या, “तुस्से नी जाणदे कि तुस्से केह्ड़ी आत्मा रे ऐें। "
LUK,9,56,क्यूंकि हांऊँ माह्णुं रा मह्ठा लोका रे प्राणा जो नास करणे रे कठे नी पर बचाणे रे कठे आईरा।” होर स्यों केसी होर गांऊँआं मन्झ चली गये। 
LUK,9,57,"जेबे यीसू होर तेसरे चेले पैंडे मन्झ चल्या करहा ऐें थे, ता केसिए तेस किन्हें बोल्या, “जेथी-जेथी तुध जाणा, मां तेरा चेले बणने रे कठे तेरे साउगी आऊंणा।” "
LUK,9,58,"यीसूए तेस किन्हें बोल्या, “लोमड़ीया रे डुआर होर आसमाना रे चिड़ुआ रे कोह्ल हुंहां ऐें, पर हांऊँ माह्णुं रे मह्ठे रे कठे सौणे जो घर बी नी हाया।” "
LUK,9,59,"यीसूए दूजे माह्णुं किन्हें बोल्या, “आ मेरा चेला बण।” तिन्हें बोल्या, “हे प्रभु, मुंजो पैहले जाणे दे। मेरे बापू रे मरणे रे बाद हांऊँ तेस जो दबाई दूं, तेबे मां तेरा चेले बणने रे कठे तेरे साउगी आऊंणा।” "
LUK,9,60,"यीसूए तेस किन्हें बोल्या, “मरिरे या जो आपणे मुर्दे आपु दबाणे दे, पर तू जाई किन्हें परमेसरा रे राज्या रा प्रचार सुणा।” "
LUK,9,61,"एकी होरिये भी बोल्या, “हे प्रभु, मां तेरा चेला बणना; पर पैहले मुंजो जाणे दे कि हांऊँ आपणे घरा रे लोका किन्हें ग्लाई आऊँ?” "
LUK,9,62,"यीसूए तेस किन्हें बोल्या, “अगर कोई आपणी डोर्ही मन्झ हल च्लाणा सुर्हू करी दे होर फेरी पीछे देख्दा लगी जाए, से परमेसरा रे राजा रे लायक नी आ।” "
LUK,10,1,"होर इन्हा गल्ला ले बाद प्रभु यीसूए स्हत्र होर चेले नियुक्त किते होर जेस गांऊँआं होर जगहा जो जाणे रे बारे मन्झ सोचिरा था, तेथी तिन्हें स्यों दो-दो करी किन्हें आपणे आगे भेजे। "
LUK,10,2,"होर यीसूए तिन्हा किन्हें बोल्या, “पक्किरी डोहर्रिया ता बौह्त ई पर मजदूर थोह्ड़े ऐ, इधी कठे खेता रे माल्का किन्हें अर्ज करा कि से आपणी डोहर्रिया री कट्टाई रे कठे मजदूर भेजी दे। "
LUK,10,3,"जाऊआ, हांऊँ तुस्सा जो भेडा साहीं एह्ड़े लोका वाले भेज्या करहा जो भेड़िये साहीं खतरनाक ऐें। "
LUK,10,4,"इधी कठे होर ना बटुऐ मन्झ ढब्बे, ना ता झोला, ना ता बूट लैया; होर ना पैंडे मन्झ केसी जो नमस्कार करा। "
LUK,10,5,"जेस केसी रे घरा मन्झ जाऊआ, सभी ले पैहले ये बोला, ‘एस घरा मन्झ सांति हो।’ "
LUK,10,6,"पर तेस घरा मन्झ कोई परमेसरा री सांति पाणा चाहाँ, ता सांति रे कठे कितरी प्रार्थना तिन्हा जो आसीस देणा। पर तेस घरा मन्झ एह्ड़ा कोई नी आ ता तुस्सा री प्रार्थना री वजहा ले तुस्सा जो सांति मिलणी। "
LUK,10,7,"तेस घरा मन्झ ई रहुआ, होर जो कुछ तिन्हा ले मिले, से ई खाऊआ पिऊआ, क्यूंकि मजदूरा जो आपणी मजदूरी मिलणी चहिए। होर एक घरा ले दूजे घरा मत फिरदे। "
LUK,10,8,"होर जेस गांऊँआं मन्झ तुस्से जाओ, होर तेथी रे लोक तुस्सा जो ग्रैहण करहे, ता जो कुछ स्यों तुस्सा जो खाणे जो दे तेता जो ग्रैहण करा। "
LUK,10,9,"तेथी जो ब्मार हो तिन्हा जो ठीक करा: होर तिन्हा किन्हें बोला कि, ‘परमेसरा रा राज तुस्सा रे नेडे आई गईरा।’ "
LUK,10,10,"पर जेस गांऊँआं मन्झ जाऊआ, होर तेथी रे लोक तुस्सा जो नी मन्ने, ता तेथिरी गह्लिया मन्झ जाई किन्हें बोला "
LUK,10,11,"कि, ‘तुस्सा रे गांऊँआं री धूल भी, जो आस्सा रे पैरा मन्झ लगिरी, आस्से तुस्सा रे साम्हणें झाड़ी देंहा ऐें, तेबे भी तुस्से ये जाणी लऊआ कि, परमेसरा रा राज तुस्सा रे नेडे आई गईरा।’ "
LUK,10,12,"हांऊँ तुस्सा किन्हें सच्च-सच्च बोल्हा कि, तेस ध्याड़े तेस गांऊँआं रे लोका री हालत सदोम सैहरा रे लोका री हालत ज्यादा खराब हूणीं।” "
LUK,10,13,"“हे खुराजीन गांऊँआं, होर बैतसैदा गांऊँआं मन्झ रैहणे वाल्ऐ लोको! तुस्सा जो बौह्त सजा मिलणी। जो चमत्कारा रे काम तुस्सा मन्झ किते गये, अगर स्यों सुर होर सैदा रे सैहरा मन्झ किते जांदे, तेथी रे लोक बौह्त पैहले ही स्यों टाट ढखी किन्हें, होर सुआही मन्झ बैठी किन्हें, ये दसदे कि तिन्हें पाप करना छाडी दितरा। "
LUK,10,14,पर न्याय रे ध्याड़े तुस्सा री हालत सुर होर सैदा रे सैहरा रे लोका ले ज्यादा खराब हूणीं। 
LUK,10,15,"होर हे कफरनहूम सैहर रे लोको, क्या तुस्से स्वर्गा तक ऊँचा किते जाणे? तुस्से ता पताल लोका तक नीचे किते जाणे।” "
LUK,10,16,"“जो तुस्सा री सुणहां, से मेरी सुणहां होर जो तुस्सा जो बेकार जाणहां, से मुंजो बेकार जाणहां; होर जो मुंजो बेकार जाणहां, से मेरे भेजणे वाल्ऐ परमेसरा जो बेकार जाणहां।” "
LUK,10,17,"स्यों स्हत्र चेले खुसी किन्हें दबारा आई किन्हें बोल्दे लगे, “हे प्रभु, जेबे आस्से तेरे नांऊँआं ले हुक्म दितेया ता दुस्टात्मे भी आस्सा री गल मनी ली।” "
LUK,10,18,"तिन्हें तिन्हा किन्हें बोल्या, “हांऊँ जेबे दुस्टात्मे तुस्सा री गल मनी ली तेबे मैं सैताना जो बिजली साहीं स्वर्गा ले पऊन्दा देख्या करहा था। "
LUK,10,19,"सुणा, मैं तुस्सा जो कीड़े होर बिछुआ जो रौन्दणे रा, होर दुस्मणा री सारी सामर्था पर हक दितिरा, होर केसी चीजा ले तुस्सा जो कुछ नुक्सान नी हूंणां। "
LUK,10,20,"फेरी भी इधी कठे खुस मत हुआ कि दुस्टात्मा तुस्सा री गल्ला मना ई, पर एता ले खुस हुआ कि तुस्सा रे नांऊँ स्वर्गा मन्झ लिखिरे।” "
LUK,10,21,"तेस ई टैम से पवित्र आत्मा मन्झ हुई किन्हें खुसी किन्हें भर्ही गया, होर बोल्या, “हे बापू, स्वर्गा होर धरती रे प्रभु, हांऊँ तेरा धन्यावाद करहा कि, तैं ये गल्ला बुद्धिमाना होर समझदारा लोका ले ल्कोई किन्हें रखी, होर छोटे बच्चेया साहीं लोका पर जाहिर किती। हां, हे बापू, क्यूंकि तुस्सा जो ये ई खरा लग्या। "
LUK,10,22,"मेरे बापूए मुंजो सब कुछ सौंपी दितिरा; होर कोई नी जाणदा कि मह्ठा कुण्हां, सिर्फ बापू होर बापू कुण्हां ये भी कोई नी जाणदा, सिर्फ मह्ठा होर मह्ठा ई बापू जो जाहिर करी सक्हा।” "
LUK,10,23,"होर तिन्हें चेले री तरफ मुड़ी किन्हें चुपके जे बोल्या, “धन्य ई स्यों हाखिया, जो तिन्हा गल्ला जो देख्हा ई जिन्हा जो तुस्से देख्हा ऐें। "
LUK,10,24,"क्यूंकि हांऊँ तुस्सा किन्हें बोल्हा कि, बौह्त नबिये होर राजेया चाहेया कि स्यों गल्ला देखे जो गल्ला तुस्से देख्हा ऐें, पर नी देखी सके; होर स्यों गल्ला सुणें, जो गल्ला तुस्से सुणहां ऐें; पर नी सुणी सके।” "
LUK,10,25,"होर एक व्यवस्था स्खाणे वाल्आ यीसू वाले आया, होर ये बोली किन्हें तेसरी परखणी करदा लग्या कि, “हे गुरु, अनंत जिन्दगी पाणे रे कठे हांऊँ क्या करूं?” "
LUK,10,26,"यीसूए तेस किन्हें बोल्या कि, “मूसा री व्यवस्था मन्झ क्या लिखिरा? तुस्से एता ले क्या समझे?” "
LUK,10,27,तिन्हें जवाब दितेया कि “तू प्रभु आपणे परमेसरा किन्हें आपणे सारे मन होर आपणे सारे प्राण होर आपणी सारी सामर्थ होर आपणी सारी बुद्धि साउगी प्यार रख। होर आपणे पड़ोसी किन्हें आपु साहीं प्यार कर।” 
LUK,10,28,"यीसूए तेस किन्हें बोल्या, “तैं ठीक जवाब दितेया। एह्ड़ा ई कर, तेबे तुध अनंत जिन्दगी पाणी।” "
LUK,10,29,"पर व्यवस्था स्खाणे वाल्ऐ आपणे आपा जो सही बणाणे चाहां था। इधी कठे तिन्हें यीसू ले पूछेया, “ता मेरा पड़ोसी कुण्हां?” "
LUK,10,30,"यीसूए तेस जो कहाणी सुणाई किन्हें जबाब दितेया कि, “एक माह्णुं यरुस्लेम सैहरा ले यरीहो सैहरा जाया करहा था। से डाकुए घेरी लया तेसरे कपड़े तुआरी दिते, होर तेस जो मारी पिटी किन्हें अधमुआ छाडी किन्हें चली गये। "
LUK,10,31,"होर एह्ड़ा हुआ कि तेस ई पैंडे ले एक यहूदी याजक जाया करहा था, पर तेस जो देखी किन्हें से बिना मदद करी किन्हें चली गया। "
LUK,10,32,"इंहां ई लेवी लोका रे घराने रा (जो मन्दरा मन्झ काम करा था) एक तेस जगहा आया, से भी तेस जो देखी किन्हें बिना मदद करी किन्हें चली गया। "
LUK,10,33,"पर एक सामरिया ईलाके रा मूसाफर तेथी ले निकल्या, होर तिन्हें तेस अधमुए माह्णुं जो देखी किन्हें तरस खाध्या। "
LUK,10,34,"होर तिन्हें तेस वाले आई किन्हें होर तेसरे जख्मा पर तेल होर अंगूरा रा रस ल्गाई किन्हें पट्टिया बान्ही। होर तेस जो आपणी सुआरी पर चढ़ाई किन्हें सराया मन्झ लई गया, होर तेसरा ख्याल रख्या। "
LUK,10,35,"दूजे ध्याड़े तिन्हें दो ध्याड़े री कमाई रे बराबरा री कीमत काढी किन्हें सराया रे रखवाल्ऐ जो दिती होर तेस किन्हें बोल्या कि, ‘तेसरा ख्याल रख्या, होर जो कुछ कीमत लगघी, से मां वापसी पर तुजो देई देणी।’ "
LUK,10,36,"तेबे यीसूए पुछेया, तुजो क्या लगहा जो डाकुए मारिरा था, इन्हा तीना मन्झा ले तेसरा पड़ोसी कुण हुआ?” "
LUK,10,37,"व्यवस्था स्खाणे वाल्ऐ बोल्या, “से ई जिन्हें जे तेस अधमुए पर दया किती।” यीसूए तेस किन्हें बोल्या, “जा, तू भी एह्ड़ा ई कर।” "
LUK,10,38,"फेरी जेबे यीसू होर तेसरे चेले यरुस्लेम वखा जो जाया करहा ऐें थे, ता से एक गांऊँआं मन्झ आये। होर तेथी मार्था नांऊँआं री एक ज्नाने आपणे घरा मन्झ तेसरा स्वागत कितेया। "
LUK,10,39,होर तेस्सा री मरियम नांऊँआं री एक बैहण थी; से प्रभु रे पैरा वाले बैठी किन्हें जेह्ड़ा यीसू स्खाहां था तेता जो सुणहां ईं थी। 
LUK,10,40,"पर मार्था खाणा बणान्दे-बणान्दे परेसान हुई गईरी थी। होर से यीसू वाले आई किन्हें बोल्दी लगी, “हे प्रभु, क्या तुस्सा जो कुछ फिकर नी ई कि मेरी बैहणीऐं हांऊँ सारे काम करणे रे कठे छाडी दितिरी? एता कठे तेस्सा किन्हें बोल कि, आई किन्हें मेरी मदद कर।” "
LUK,10,41,"पर प्रभु यीसूए तेस्सा जो जवाब दितेया, “मार्था, हे मार्था; तू बौह्त चीजा रे कठे फिकर करहा ई होर परेसान हुंहां ईं। "
LUK,10,42,"सच्च मुच एक गल ही जरूर ई, होर मरियमे तेस एक गल्ला जो चुणी लईरा: जो तेस्सा ले कधी वापस नी लया जाणा।” "
LUK,11,1,"फेरी यीसू एक जगहा प्रार्थना करेया करहा था: होर जेबे से प्रार्थना करी चुक्केया, ता तेसरे चेले मन्झा ले एकिये तेस किन्हें बोल्या, “हे प्रभु, जिहां यहून्ना बपतिस्मा देणे वाल्ऐ आपणे चेले जो प्रार्थना करणा स्खाई तिहां ईं आस्सा जो भी तुस्से स्खाई दे।” "
LUK,11,2,"यीसू तिन्हा किन्हें बोल्या, “जेबे तुस्से प्रार्थना करो, ता एह्ड़ा बोलणा; ‘हे आस्सा रे बापू, तुस्सा रा नांऊँ पवित्र मन्या जाए, तुस्सा रा राज्य आये। "
LUK,11,3,आस्सा री हर ध्याड़े री रोटी आस्सा जो देआ कर। 
LUK,11,4,"होर आस्सा रे पाप माफ़ करी दे, क्यूंकि आस्से भी आपणे हर एक गुन्हेगारा जो माफ़ करहा ऐें, होर आस्सा जो परखणी मन्झ नी पऊणे दे। पर आस्सा जो तेस दुस्ट सैताना ले बचा।’” "
LUK,11,5,"यीसूए तिन्हा किन्हें बोल्या, “मनी लेया कि तुस्सा मन्झ एक आधी राती आपणे केसी दोस्ता वाले जाई किन्हें बोले कि, हे दोस्त; मुंजो तीन रोटिया उधार देई दे, "
LUK,11,6,"क्यूंकि मेरा एक दोस्त सफर करी किन्हें मेरे वाले पुजीरा, होर तेसरे अगे रखणे रे कठे मेरे वाले कुछ नी हाया। "
LUK,11,7,"होर से अंदरा ले जवाब दे कि, मुंजो दुःख नी दे, एेबे ता दुराजा बंद आ, होर मेरे बच्चे मेरे साउगी बिस्तरे मन्झ ऐें, इधी कठे हांऊँ उठी किन्हें तुजो कुछ देई नी सक्दा। "
LUK,11,8,"हांऊँ जेहड़ा बोली करा तेता जो समझे हालांकि से माह्णुं तेसरा दोस्त हूंणे पर भी तेस जो उठी किन्हें कुछ नी देणा चाहन्दा, तेबे बी तेस दोस्त रे बौह्त मांगदे रैहणे री वजहा ले तेस तेस्जो कुछ चहिए उठी किन्हें देणां। "
LUK,11,9,"होर हांऊँ तुस्सा किन्हें बोल्हा, मान्घगे, ता तुस्सा जो दितेया जाणा; टोल्घे ता तुस्सा जो मिलणा खटखटान्घे ता तुस्सा रे कठे खोलह्या जाणा। "
LUK,11,10,"क्यूंकि जो कोई मांघ्हा, तेस जो मिल्हा; होर जो तोप्हा ऐें, से पाहां; होर जो खटखटाहां, तेसरे कठे खोलह्या जाणा। "
LUK,11,11,"तुस्सा मन्झ एह्ड़ा कुण बापू हूंणां कि, जेबे तेसरा मह्ठा तेस ले रोटी मांगे, ता से तेस जो पात्थर दे, या मछि मांगे ता मछि रे बदले तेस जो कीड़ा दे? "
LUK,11,12,या आंडे मांगघे ता तेस जो बिछु दे? 
LUK,11,13,"अगर तुस्से, बुरे हुई किन्हें आपणे बच्चेया जो खरी चीजा देणा जाणहां ऐें, ता तुस्सा रे स्वर्गीय बापू आपणे मांगणे वाल्ऐ जो पवित्र आत्मा कि नी देणी।” "
LUK,11,14,"फेरी एक ध्याड़े यीसूए एक टाटी करणे वाली दुस्टात्मा काढी, होर जेबे से निकली गयी, ता टाटा बोल्दा लग्या; होर लोका जो हरानी हुई। "
LUK,11,15,"पर तिन्हा मन्झा ले कई लोके ये बोल्या कि, “सैतान दुस्टात्मा रा मुखिया आ यीसू तेसरे सहारे दुस्टात्मा काढा आ।” "
LUK,11,16,"होरिये यीसू री परखणी करणे रे कठे तेस ले आसमाना रा एक चिन्ह मान्गेया, ताकि तिन्हा जो पता लगे कि परमेसरे ई यीसू भेजिरा। "
LUK,11,17,"पर यीसूए तिन्हारे मना री गल्ला जाणी किन्हें, तिन्हा किन्हें बोल्या, जेस-जेस राजा मन्झ फूट हुंहां ईं, से राज उजड़ी जाहाँ: होर जेस घरा मन्झ फूट हुंहां ईं से नास हुई जाहाँ। "
LUK,11,18,"होर अगर सैतान आपणे ही बरखलाफ हुई जाए, ता तेसरा राज किहाँ बणी रही सक्हा? क्यूंकि तुस्से मेरे बारे मन्झ ता बोल्हा ऐें कि, हांऊँ सैताना री सहायता किन्हें दुस्टात्मा काढा। "
LUK,11,19,"भला अगर हांऊँ सैताना री मददा किन्हें दुस्टात्मा जो काढा, ता तुस्सा रे चेले केसरी मददा किन्हें काढा ऐें? इधी कठे तिन्हा ई तुस्सा रा न्याय करणा। "
LUK,11,20,"पर अगर हांऊँ परमेसरा री सामर्था किन्हें दुस्टात्मा जो काढा, ता परमेसरा रा राज नेडे आई गईरा। "
LUK,11,21,"जेबे कोई पैहलवान माह्णुं हथियार बान्ही किन्हें आपणे घरा री रखवाली करहा, ता तेसरी जायदाद बची रहीं। "
LUK,11,22,"पर जेबे तेस ले बढ़ी किन्हें कोई होर पैहलवान हमला करी किन्हें तेस जो जीती लैंहां, ता तेसरे स्यों हथियार जिन्हा पर जे तेसरा भरोसा था, तेस ले लूटी लैहें होर लूटी री जायदाद जो स्यों आपु मन्झ बांडी लैंहां ऐें। "
LUK,11,23,जो मेरे साउगी कठा नी करदा से खिंडहा। 
LUK,11,24,"“जेबे दुस्टात्मा माह्णुं मन्झा ले निकली जाहीं, ता से सुक्की जगहा मन्झ अराम टोल्हा ई। होर जेबे अराम नी पांदी, तेबे से आपु किन्हें बोल्हा ई कि, ‘मां तेस माह्णुं मन्झ जेथी ले हांऊँ निकली री थी, तेथी मां वापस चली जाणा।’ "
LUK,11,25,होर से आई किन्हें तेस माह्णुं री जिन्दगी जो साफ-सुथरी होर सजरी-धजरी कमरे साहीं पाहीं। 
LUK,11,26,"तेबे से दुस्टात्मा आई किन्हें आपणे ले भी ज्यादा बुरी सात दुस्टात्मा जो आपणे साउगी ल्याहूंआं ईं, होर स्यों तेस मन्झ जाई किन्हें तेथी रैंहयां ईं, होर तेस माह्णुं री पिछली हालत पैहले ले भी होर बुरी हुई जाहीं।” "
LUK,11,27,"जेबे यीसू ये गल्ला बोल्या करहा था ता भीड़ा मन्झा ले केसी ज्नाने उची अवाजा किन्हें बोल्या, “धन्य ई से जन्नानी जेस्से तुजो जन्म दितिरा, होर तुजो दूध प्याईरा।” "
LUK,11,28,"पर तिन्हें जबाब दितेया, “हां; पर धन्य ऐें स्यों, जो परमेसरा रा बचन सुणहां ऐें होर मन्हां ऐें।” "
LUK,11,29,"जेबे बडी भीड़ कठी हुई जाया करहा ई थी ता से बोल्दा लग्या कि, “एस जमाने रे लोक बुरे ऐें; स्यों चिन्ह तोप्हा ऐें; पर जेह्ड़ा योना नबी रे साउगी हुआ एस चिन्हा जो छाडी किन्हें होर कोई चिन्ह तिन्हा जो नी दितेया जाणा। "
LUK,11,30,"जिहां योना नबी नीनवे रे लोका रे कठे चिन्ह बणेया, तिहां ईं हांऊँ माह्णुं रे मह्ठे भी एस जमाने रे लोका रे कठे एक चिन्ह बणना। "
LUK,11,31,"इस्राएल देसा री दक्षिण दिसा ले सेबा नांऊँआं री राणिया न्याय रे ध्याड़े एस्सा पीढ़ी रे लोका साउगी उठी किन्हें स्यों दोसी ठैहराणे, क्यूंकि से सेबा राणी सुलेमाना राजे रा ज्ञान सुणने रे कठे बड़े दुरा ले आई। होर एथी एक एह्ड़ा आ जो सुलेमान राजे ले भी बडा आ, पर फेरी भी तुस्से पाप करणा नी छाडेया। "
LUK,11,32,"नीनवे रे लोका न्याय रे ध्याड़े एस जमाने रे लोका किन्हें खड़े हुई किन्हें, स्यों दोसी ठैहराणे; क्यूंकि तिन्हें योना नबी रा प्रचार सुणी किन्हें पाप करणा छाडी दितेया। होर ऐथी से आ जो योना ले बडा आ, फेरी भी तुस्से पाप करणा नी छाडदे।” "
LUK,11,33,"“कोई भी दीऊया भ्खाई किन्हें तेस जो ल्कोई किन्हें या टोकरी रे थाले नी रखदा, एता रे बजाय दिऊये जो दीवटा पर रख्हा ऐें कि घरा रे अंदर आऊणें वाल्ऐ पर प्रयासा हो। "
LUK,11,34,"तेरे सरीरा री हाखिया दिऊये साहीं ई, इधी कठे जेबे तेरी हाखिया साफ ई, ता तेरा सारा सरीर भी प्रयासे किन्हें भर्ही रा आ, पर जेबे तेरी हाखिया बुरी ई, ता सारा सरीर भी न्याहरे मन्झ पई जाणा। "
LUK,11,35,"इधी कठे चतन्न रैंहयां कि, जो प्रयासा तुध मन्झ आ से अंधकारमय नी हुई जाओ। "
LUK,11,36,"इधी कठे अगर तेरा सारा सरीर प्रयासे किन्हें भर्हीरा आ, होर तेसरा कोई हिस्सा नह्यारे मन्झ नी आ, ता तेस पूरी तरहा ले एह्ड़ा चमकणा जिहां कोई दीऊया तुस्सा पर आपणी किरणा चमकाया करहा।” "
LUK,11,37,"जेबे यीसू गल्ला करेया करहा था, ता केसी फरीसी लोके तेस ले अर्ज किती कि, मेरे वाले एथी खाणा खाई ले; होर से अंदर जाई किन्हें खाणा खांदे बैठया। "
LUK,11,38,फरीसी लोक ये देखी किन्हें हरान हुआ कि तिन्हें बापदादेया रे रूआजा रे मताबक खाणा खाणे ले पैहले हाथ नी धोये। 
LUK,11,39,"प्रभुए तेस किन्हें बोल्या, “हे फरीसी लोक, तुस्से तिन्हा भांडेया साहीं जो बाहरा ले साफ होर अंदरा ले गंदे, तुस्से लोका साम्हणें आपणे आपा जो ता धर्मी दस्हा ऐें पर तुस्सा रे मना मन्झ न्य्हारे किन्हें होर दुस्टता किन्हें भर्हीरा। "
LUK,11,40,"हे नर्क्कले माहणुंओं, जिन्हें जे बाहर्ला हिस्सा बणाया, क्या तिन्हें अन्दरला हिस्सा नी बणाया? "
LUK,11,41,"पर हां, अन्दरली चीजा जो दान करी देऊआ, ता देखा, सभ कुछ तुस्सा रे कठे सुद्ध हुई जाणा।” "
LUK,11,42,"“पर हे फरीसी लोको, तुस्सा जो बौह्त सजा मिलणी! तुस्से पदीने होर सुदाब नांऊँआं री जड़ी बूटी रा, होर सभ तरहा रे सागा रा दस्वांस देहां ऐें। पर न्याय होर परमेसरा रा प्यार टाल्ली देहां ऐें, करणा ता एह्ड़ा चहिए था कि तुस्से होर न्याय होर परमेसरा किन्हें प्यार भी करदे रैहन्दे, होर तुस्सा जो दस्वांस ता देंदे रेहणा चहिए पर व्यवस्था री जरूरी गल्ला जो भी नजरअंदाज करी दे। "
LUK,11,43,"हे फरीसी लोक, तुस्सा जो बौह्त सजा मिलणी! तुस्से यहूदी सभा मन्झ खास-खास जगहा होर बजारा मन्झ नमस्कार चाहें। "
LUK,11,44,"तुस्सा जो बौह्त सजा मिलणी! क्यूंकि तुस्से तिन्हा ल्हुखी री कबरा साहीं ऐें, जिन्हा पर लोक चल्हा ऐें, पर नी जाणदे।” "
LUK,11,45,"तेबे एकी व्यवस्था स्खाणे वाल्ऐ ये तेस जो जवाब दितेया कि, “हे गुरु, इन्हा गल्ला रे बोलणे ले तू आस्सा री बेज्जती करहा।” "
LUK,11,46,"यीसूए बोल्या, “हे व्यवस्था स्खाणे वाल्ऐ आ, तुस्सा जो भी सजा मिलणी! तुस्से ऐहड़े बोझा थाले जिन्हा जो चकणा बौह्त कठण आ, माह्णुंआं पर लाध्हा ऐें पर तुस्से आपु तिन्हा बोझा जो आपणी एक गुठी किन्हें भी नी छुह्न्दे। "
LUK,11,47,"तुस्सा बौह्त सजा मिलणी! तुस्से तिन्हा नबिया री कब्र बणाहें, जिन्हा जो तुस्सा रे बापदादे मारी दितरा था। "
LUK,11,48,"एता कठे तुस्से मेरे गुआह ऐें, होर आपणे बापदादे रे कामा मन्झ समर्थन करहा ऐें। क्यूंकि तिन्हें ता स्यों मारी दिते, होर तुस्से तिन्हारी कबरा बणाहें। "
LUK,11,49,"इधी कठे परमेसरे आपणी बुद्धि रे ज्रीए ये भी बोल्या कि, मां तिन्हा वाले नबी होर चुणिरे चेले भेजणे, होर तिन्हा, तिन्हा मन्झा ले कितने मारी देणे, होर कितने स्ताणे। "
LUK,11,50,"इधी कठे संसारा री सुर्हूआता ले जितने भी नबिया रा खून बहाया गईरा, तेता रा हिसाब कताब, एस जमाने रे लोका ले लया जाणा। "
LUK,11,51,"हाबिला रे खूना ले लई किन्हें जकरयाह नबी रे खूना तक जो बेदी होर मन्दरा रे बीचा मन्झ मारी दितिरे, हांऊँ तुस्सा किन्हें सच्च बोल्हा, तेसरा हिसाब कताब एस जमाने रे लोका ले लया जाणा। "
LUK,11,52,"तुस्से जे व्यवस्था स्खाणे वाल्ऐ तुस्सा जो बौह्त सजा मिलणी! तुस्से ज्ञाना री चाबी ता लई ली, तुस्से ना ता आपु ई तेस मन्झ दाखल हुंहां ऐें, होर दाखल करणे वाल्ऐ भी रोकी दिते।” "
LUK,11,53,"जेबे यीसू तेथी ले निकल्या, ता व्यवस्था स्खाणे वाल्ऐ होर फरीसी लोक बौह्त पीछे पई गये होर स्यों बौह्त गल्ला रे बारे मन्झ तेस ले सुआल पुछदे लगे। "
LUK,11,54,होर स्यों तेस जो फसाणे रे इंतजारा मन्झा लगी रहे ताकि स्यों तेसरे मुंहा री कोई गल पकड़ी सके। 
LUK,12,1,"इतने मन्झ, हज़ारा रे स्हाबे लोक यीसू रे चारो तरफ कठे हुई गये, लोका री भीड़ इतनी ज्यादा थी कि स्यों एक दूजे जो जिक्दे हुए तिन्हा प्रयाल्हे पई जाया करहा ऐें थे, पर सभी ले पैहले यीसू आपणे चेले किन्हें बोल्दा लग्या, “तुस्से चतन्न रैहया ताकि तुस्से फरीसी लोका साहीं देख्या बणदे, जो लोका रे साम्हणें धर्मा रे काम करहा ऐें, पर कल्हे मन्झ बुरे काम करहा ऐें, जिहां स्जेड़ा आटे रे ढेरा जो स्जेड़ा करी देहां आं तिहां ईं तिन्हारा बुरा व्यवहार दूजे जो तिन्हा साहीं पाखंडी बणाई देहां। "
LUK,12,2,"क्यूंकि हर एक चीज़ जेह्ड़ी ढख्ही री, से खोली दिती जाणी; होर जो कुछ लुख्ही रा, ता सब लोका से जाणी लेणा। "
LUK,12,3,"इधी कठे जो कुछ तुस्से न्यहारे मन्झ बोलिरा, से प्रयासे मन्झ सुणेया जाणां: होर जो तुस्से कमरे रे अंदर चुप-चाप बोलिरा, से घरा री छता प्रयाह्ले ले प्रचार कितेया जाणा।” "
LUK,12,4,"“पर हे लाडले भाईयो होर बैहणो! हांऊँ तुस्सा किन्हें बोल्हा कि, जो सरीरा जो मारहा ऐें पर एता ले ज्यादा कुछ नी करी सकदे तिन्हा ले मत डरदे। "
LUK,12,5,"हांऊँ तुस्सा जो खबरदार करहा कि तुस्सा जो केस ले डरणा चहिए, परमेसरा ले ई डरा जेस जो तुस्सा जो मारने ले बाद नरका मन्झ पाणे रा हक आ। "
LUK,12,6,क्या पांज छोटी चिड़िया इतनी सस्ती नी की दो पैसे मन्झ बिक्की जाई? फेरी भी परमेसर तिन्हा मन्झा ले एकी जो भी नी भूल्दा। 
LUK,12,7,"पर तुस्सा रे मूंडा रे सारे बाल भी गिणीरे, इधी कठे डरा नी, तुस्से बौह्त चिड़िया ले भी बढ़ी किन्हें ऐें।” "
LUK,12,8,"हांऊँ तुस्सा किन्हें बोल्हा जो कोई माह्णुं रे साम्हणें मुंजो मन्नी लैन्घा, से मां माह्णुं रे मह्ठे भी परमेसरा रे स्वर्गदूता रे साम्हणें मन्नी लैणा। "
LUK,12,9,"पर जो माह्णुं रे साम्हणें मुंजो नी मन्ने, ता परमेसरा रे स्वर्गदूता रे साम्हणें मां भी से मनणा। "
LUK,12,10,"जो कोई माह्णुं रे मह्ठे मेरे बरखलाफ मन्झ कोई गल बोले, तेसरा से अपराध माफ़ कितेया जाणा। पर जो कोई पवित्र आत्मा री निंदा करहे ता तेसरा से अपराध माफ़ नी कितेया जाणा। "
LUK,12,11,"“जेबे लोक तुस्सा जो यहूदी सभा, होर अधिकारी वाले होर साहबा रे साम्हणें लई जाए, ता फिकर नी करणा कि आस्से किहाँ या क्या जवाब दे, या क्या बोले। "
LUK,12,12,"क्यूंकि पवित्र आत्मा तेस ई टैम तुस्सा जो स्खाई देणा कि, क्या बोलणा चहिए।” "
LUK,12,13,"फेरी भीड़ा मन्झा ले एकिये यीसू किन्हें बोल्या, “हे गुरु, मेरे भाई किन्हें बोल कि, बापू री जायदाद मुंजो बांडी दे।” "
LUK,12,14,"यीसूए तेस किन्हें बोल्या, “हे माह्णुंआं, कुणे मुंजो तुस्सा री जायदाद बांडणे वाल्आ बणाया?” "
LUK,12,15,"होर यीसूए तिन्हा किन्हें बोल्या, “चतन्न जे रैंहयां करहा, होर हर किस्मा रे लालचा ले आपणे आपा जो बचाई रखा: क्यूंकि केसी री जिन्दगी तेसरी बौह्त ज्यादा जायदाद हूंणे री वजहा ले नी हुन्दी।” "
LUK,12,16,"यीसूए तिन्हा किन्हें एक उदाहरण बोल्या कि, “केसी अमीरा री जमीना मन्झ बड़ी भारी फसल हुई।” "
LUK,12,17,"“तेबे से आपणे मना मन्झ सोचदा लग्या कि, हांऊँ नी जाणदा कि हांऊँ क्या करूं? क्यूंकि मेरे वाले जगहा नी ई, जेथी जे हांऊँ आपणी फसल रखी सकूं। "
LUK,12,18,"होर तिन्हें बोल्या, ‘हांऊँ जाणा कि मुंजो क्या करना चहिए, मां आपणे गोदाम तोड़ी किन्हें होर भी बडे बणाणे। होर तेथी मां आपणा सभ नाज होर चीज़ा रखणी। "
LUK,12,19,"होर तेता ले बाद मां आपणे आपा किन्हें बोलणा, तेरे वाले बौह्त साला रे कठे बौह्त जायदाद रखिरी; अराम कर, खा-पी, सुख चैना किन्हें रैह।’ "
LUK,12,20,"पर परमेसरे तेस किन्हें बोल्या, ‘हे नर्क्कलेयो! आज राती ई तुध मरी जाणा। तेबे जो कुछ तैं कठा कितिरा, से केसरा हूणां?’ "
LUK,12,21,"एह्ड़ा ई तेस माह्णुं किन्हें भी हूंणा जो आपणे कठे सभ कुछ कठा करहा, पर परमेसरा री नजरा मन्झ अमीर नी आ।” "
LUK,12,22,"फेरी यीसूए आपणे चेले किन्हें बोल्या, “इधी कठे हांऊँ तुस्सा किन्हें बोल्हा, आपणे जीणे रे कठे खाणे री फिकर मत करा; होर आपणे सरीरा रे कठे कपड़े री फिकर छाडी देआ। "
LUK,12,23,"क्यूंकि खाणा जिन्दगी ले बढ़ी किन्हें आ, होर कपड़े ले सरीर बढ़ी किन्हें आ। "
LUK,12,24,"काऊआ पर ध्यान देआ; स्यों ना ता बाहें, ना काट्हा ऐें; ना तिन्हारे भंडार हुंहां ऐें होर ना पेड़ु हुंहां ऐें; तेबे भी परमेसर तिन्हा जो ख्वाहाँ; तुस्सा री कीमत ता चिड़ु-पखेरू ले भी बौह्त ज्यादा ई। "
LUK,12,25,"तुस्सा मन्झा ले एह्ड़ा कुणहां, जेह्ड़ा फिकर करी किन्हें आपणी जिन्दगी री उम्रा मन्झ एक घड़ी भी बढ़ाई सक्हा? "
LUK,12,26,"इधी कठे अगर तुस्से छोटे ले छोटा काम भी नी करी सकदे, ता होर जिन्दगी री गल्ला रे कठे किधियो फिकर करहा ऐें? "
LUK,12,27,"जंगली फूला पर ध्यान देआ कि स्यों किहाँ बढ़हा ऐें; स्यों ना ता मैहनत करहा ऐें, नां ईं आपणे कठे कपड़े बणाहें। तेबे भी हांऊँ तुस्सा किन्हें बोल्हा कि, सुलेमान राजा भी, आपणे सारी साना मन्झ तिन्हा मन्झा ले एक फूला साहीं भी नी सजी सकेया। "
LUK,12,28,"इधी कठे अगर परमेसर मदाना रे घाह री परवाह करहा, जो आज हाया, होर जो काला आगी मन्झ फुकी देणा, हे! कम विस्वास रखणे वाल्यो, परमेसरा तुस्सा री परवाह एता ले भी बढ़ी किन्हें करणी। "
LUK,12,29,"होर तुस्से एस गल्ला री तोपा मन्झ नी रैहया कि, क्या खाणा होर क्या पीणा, होर ना ता सक करा। "
LUK,12,30,"क्यूंकि संसारा री जातिया इन्हा सभ चीजा जो तोप्दे रैंहयां ऐं: होर तुस्सा रा बापू जाणहां कि, तुस्सा जो इन्हा चीजा री ज्रूरत ई। "
LUK,12,31,"पर परमेसरा रे राजा जो तोप्दे रैहया, ता तेस सारी चीजा तुस्सा जो देणी जेता री तुस्सा जो ज्रूरत ई।” "
LUK,12,32,"“हे छोटे झुंड, मत डर; क्यूंकि तुस्सा रे बापू परमेसरा जो ये खरा लग्या कि, तुस्सा जो परमेसरा रा राज दे। "
LUK,12,33,"आपणी जायदाद बेची किन्हें दान करी देआ; होर आपणे कठे एह्ड़े बटुये बनाऊआ, जेह्ड़े पुराणे नी हूंदे, यानि आपणे खरे कामा किन्हें स्वर्गा मन्झ धन कठा करा जो घटदा नी आ होर जेसरे नेडे ना ता चोर जांदा, होर ना ता तेस जो कीड़ा लगदा। "
LUK,12,34,"क्यूंकि जेथी तुस्सा रा धन आ, तेथी तुस्सा रा मन भी लगी रैहणां।” "
LUK,12,35,"“हमेसा सेऊआ करणे रे कठे त्यार रैहया, होर पूरी राती तक आपणे दीऊऐ भ्खाई किन्हें मेरे दबारा वापस आऊणें रे कठे त्यार रैहया। "
LUK,12,36,"होर तुस्से तिन्हा माह्णुंआं साहीं बणां, जो आपणे माल्का जो न्यहाल्या करहा ऐें कि, तेस ब्याहा रे भोजा ले केभे वापस आऊंणा; ताकि जेबे से आई किन्हें दुराजा खटखटाए, ता स्यों झट पट तेसरे कठे दुराजा खोल्ही सके। "
LUK,12,37,"धन्य ऐें स्यों सेऊआदार, जो माल्का रे आऊणें पर से तेजो न्हयाल्दे हुए होर त्यार पाहें, हांऊँ तुस्सा किन्हें सच्च बोल्हा कि, माल्का ही सेऊआदारा रे कपड़े पैहनी किन्हें तिन्हो खाणा खुआणे रे कठे बैठ्या होर आपु ही खाणा बांडा। "
LUK,12,38,"अगर से आधी राती या भ्यागा तड़के ही आई किन्हें तिन्हा जो त्यार पाए, ता स्यों धन्य ऐें। "
LUK,12,39,"पर तुस्से ये जाणी लऊआ कि, अगर घरा रा माल्क जाणदा कि, चोरा केस टैम आऊंणा, ता से त्यार रैहन्दा, होर आपणे घरा मन्झ चोरी नी हूंणे देंदा। "
LUK,12,40,"तुस्से भी मेरे दबारा वापस आऊणें रे कठे त्यार रहा; क्यूंकि जेस टैमा रे बारे मन्झ तुस्से सोच्दे भी नी, तेस ई टैम मां माह्णुं रा मह्ठे आई जाणा।” "
LUK,12,41,"तेबे पतरसे बोल्या, “हे प्रभु, क्या ये उदाहरण तू सिर्फ आस्सा किन्हें बोल्हा या सभी किन्हें?” "
LUK,12,42,"प्रभुए बोल्या, “भरोसे रे लायक होर समझदार भंडारी से आ, जेसरा माल्क तेस जो नौकर चाकरा पर मुखिया बणा कि, से तिन्हा जो टैमा पर खाणा दे। "
LUK,12,43,"धन्य आ, से सेऊआदार, जेस जो तेसरा माल्क आई किन्हें एह्ड़ा ई करदे पाये। "
LUK,12,44,"हांऊँ तुस्सा किन्हें सच्च बोल्हा, तेस से आपणी सभ जायदादा पर मुखिया बनाणा। "
LUK,12,45,"पर अगर से सेऊआदार सोच्दा लगे कि, आस्सा रे माल्क आऊणें मन्झ देर करेया करहा, होर आपणे साउगी सेऊआदार होर सेऊआदारणीयो जो मारदा पिट्दा लगे, होर दारु पीणे वाल्ऐ लोका साउगी खाए पीए। "
LUK,12,46,"ता तेस सेऊआदारा रे माल्का ऐहड़े ध्याड़े आऊंणा कि जेबे से तेस जो न्हयाल्या नी लगिरा हो, होर तेस एह्ड़े टैमा मन्झ वापस आऊंणा जेस जो से नी जाणदा हो। तेबे तेसरे माल्का तेस सेऊआदारा जो बड़ी सख्त सज़ा देणी, होर तेस से सेऊआदार एह्ड़ी जगहा रखणा जेथी दूजेया जो धोखा देणे वाले लोक रैंहयां ऐें। "
LUK,12,47,"होर से सेऊआदार जो आपणे माल्का री इच्छा जाणहां था, पर त्यार नी रैहया होर ना तेसरी इच्छा रे मताबक चल्या तेस बौह्त मार खाणी। "
LUK,12,48,"पर हर एक सेऊआदार जेस जो आपणे माल्का री इच्छा जो नी जाणदा आ, होर एह्ड़ा काम करी बैठे जो मार खाणे रे लायक हो ता तेस सेऊआदारा पर थोह्ड़ी मार पऊणी। इधी कठे जेस जो बौह्त दितिरा, तेस ले बौह्त मान्गेया जाणा; होर जेस जो बौह्त सौम्पेया गईरा, तेस ले बौह्त मान्गेया जाणा।” "
LUK,12,49,“हांऊँ धरती पर आग लगान्दा आईरा; होर हांऊँ क्या चाहां सिर्फ ये कि ये आग एेबे भड़की जाए! 
LUK,12,50,"मा बड़े भारी दुखा रे बपतिस्मा हाल्ले लेणा, होर जेबे तक हांऊँ तेता जो नी लू तेबे तक मां बौह्त दुआस रैंह्णां। "
LUK,12,51,"क्या तुस्से समझ्या करहा ऐें कि हांऊँ धरती रे लोका रे बीचा मन्झ मेल मलाप करान्दा आईरा? हांऊँ बोल्हा, नी! पर लग करान्दा आईरा। "
LUK,12,52,"क्यूंकि एेबे ले एक घरा मन्झ पांज जणे हुंगे ता तिन्हा एक दूजे किन्हें व्रोध रखणा, तीन जणे जो मेरे पर विस्वास नी रखदे, तिन्हा दोआ रा वरोध करणा जो मेरे पर विस्वास रखे। "
LUK,12,53,"बापू मह्ठे किन्हें, होर मह्ठेया बापू किन्हें वरोध रखणा; माऊआ मह्ठी किन्हें, होर म्ह्ठीयां माऊआ किन्हें, सासा न्हूसा किन्हें, होर न्हूसा सासा किन्हें वरोध रखणा।” "
LUK,12,54,"होर यीसूए भीड़ा किन्हें भी बोल्या, “जेबे तुस्से बादला जो पस्चिम दिसा ले उठदे देख्हा ऐें, ता तुस्से झट पट बोल्हा ऐें कि, बरखा आऊणें वाली ई; होर एह्ड़ा ई हुंहां भी। "
LUK,12,55,"होर जेबे तुस्से दक्षिण दिसा ले हऊआ चलदी देख्हा ऐें, ता तुस्से बोल्हा ऐें कि, लू चलणे वाली ई, होर एह्ड़ा ई हुंहां भी। "
LUK,12,56,"हे पाखंडियो, तुस्से धरती होर आसमाना जो देखी किन्हें ता भेद करी सक्हा ऐें, पर परमेसर जो एस जमाने मन्झ जो करहा तेता रा भेद करणा कि नी जाणदे?” "
LUK,12,57,"“होर तुस्से आप्हुए फैसला कि नी करी लैन्दे कि, ठीक क्या आ? "
LUK,12,58,"जेबे तू आपणे व्रोधी साउगी हाकमा वाले जाए ता पैंडे मन्झ ई तेस ले छुटणे री कोसिस कर एह्ड़ा नी हो कि, से तुजो हाकमा वाले खींजी किन्हें लई जाए, होर हाकम तुजो अधिकारी जो सौंपी दे होर अधिकारी तुजो जेल्हा मन्झ पाई दे। "
LUK,12,59,"हांऊँ तुस्सा किन्हें बोल्हा कि, जेबे तक तू एक-एक पाई नी देई देह्न्गा तेबे तक तुध जेल्हा ले नी छुटणा।” "
LUK,13,1,"तेस टैम कुछ लोक आई पूजे, होर तिन्हें यीसू किन्हें बोल्या, रोम देसा रे पिलातुस हाकमे गलील जिल्ले रे कुछ लोक मारी दिते जेबे स्यों मन्दरा मन्झ बलिया चढ़ान्दें लगिरे थे। "
LUK,13,2,"ये सुणी किन्हें यीसूए तिन्हा किन्हें ये बोल्या, “क्या तुस्से ये समझ्या करहा ऐें कि, ये गलील जिल्ले रे लोक, बाकि होरी गलील जिल्ले रे लोका ले ज्यादा पापी थे कि स्यों मारी दिते?” "
LUK,13,3,"हांऊँ तुस्सा किन्हें बोल्हा, नंई स्यों इधी कठे नी मारे। पर अगर तुस्से पाप करणा नी छाडेया ता तुस्सा सभिया भी इंहां नास हुई जाणा। "
LUK,13,4,"तुस्से क्या समझ्या करहा ऐें कि, स्यों ठारा लोक जिन्हा पर जे सिलोहा रा गुम्मट पया था होर स्यों दभी किन्हें मरी गये, क्या स्यों यरुस्लेम सैहरा रे सब रैहणे वाल्ऐ लोका ले ज्यादा पापी थे? "
LUK,13,5,"हांऊँ तुस्सा किन्हें बोल्हा कि, बिल्कुल नंई; पर अगर तुस्से मन नी फेरघे ता तुस्सा सभिया भी इंहां ई नास हुई जाणा। "
LUK,13,6,"फेरी यीसूए ये उदाहरण भी बोल्या कि, “केसीए आपणे बगीचे मन्झ एक अंजीरा रा डाल लगाईरा था। से तेस डाला मन्झ हर साल फल तोप्दा आहूँआं था, पर नी मिलदा था। "
LUK,13,7,"तेबे तिन्हें बगीचे रे माली किन्हें बोल्या, ‘देखा, तीन साला ले हांऊँ एस अंजीरा रे डाला मन्झ फल तोप्दा आया करहा, पर नी मिलदा। एस जो काटी दे क्यूंकि इन्हें बगीचे री बांकी जमीना रोकिरी।’ "
LUK,13,8,"तिन्हें मालिए तेस जो जवाब दितेया कि, हे माल्का, एस जो एस साल होर रैहणे दे; कि हांऊँ एसरे चारो तरफ खणी किन्हें खाद पाई देऊँ। "
LUK,13,9,"होर अगली साला जो ये फल्गा ता खरा, नंई ता एस जो काटी देआ।” "
LUK,13,10,केसी अरामा रे ध्याड़े यीसू एक यहूदी सभा मन्झ उपदेस देआ करहा था। 
LUK,13,11,"एक ज्नाने थी, जेस्सा जो ठारा साला ले एक दुस्टात्मे से कुबड़ी करी दितीरी थी। होर केसी भी तरीके ले से सीधी नी हुई सक्दी थी। "
LUK,13,12,"होर जेबे यीसूए से देखी, तिन्हें से सादी लई, होर बोल्या, “हे जन्नाने, तू आपणी ब्मारी ले छुटी गई।” "
LUK,13,13,"तेबे तिन्हें तेस्सा पर हाथ रखे, होर से झट पट सीधी हुई गई, होर परमेसरा री बड़ाई करदी लगी। "
LUK,13,14,"इधी कठे कि यीसूए तेस जन्नाने जो अरामा रे ध्याड़े से ठीक कितिरी थी, यहूदी सभा रा मुखिया गुस्सा हुई किन्हें लोका ले बोल्दा लग्या कि, “हफ्ते मन्झ छेह ध्याड़े ऐें, जिन्हा मन्झ आस्सा जो काम करणा चहिए। इधी कठे तिन्हा ध्याड़े मन्झ ई आई किन्हें ठीक हुई जाऊआ; पर अरामा रे ध्याड़े मत आऊआ।” "
LUK,13,15,"ये सुणी किन्हें प्रभु यीसूए जवाब दितेया, “हे पाखंडियो, क्या अरामा रे ध्याड़े तुस्सा मन्झा ले हर एक आपणे बोल्ह्द या गधे जो बाड़े ले खोल्ही किन्हें पाणी पियांदे नी लई जांदा? "
LUK,13,16,"होर क्या ये ठीक नी था कि, ये ज्नाने जो एक यहूदी ई होर अब्राहमा री मह्ठी ई, जेस्सा जो सैताने ठारा साला ले बान्ही किन्हें रखिरा था, ये अरामा रे ध्याड़े एस बंधना ले छुड़ाई जांदी?” "
LUK,13,17,"जेबे यीसूए ये गल्ला बोली, ता तेसरे सब व्रोधी बेज्जत हुई गये, होर सारी भीड़ तेसरे महान काम जो से करहा था देखी किन्हें खुस हुई। "
LUK,13,18,"फेरी यीसूए बोल्या, “परमेसरा रा राज केस साहीं आं? होर हांऊँ तेसरा बखान केस किन्हें करूं? "
LUK,13,19,"से राई रे एक दाणे साहीं आं, जेस जो केसी माह्णुंऐ लई किन्हें आपणे बगीचे मन्झ बाह्या: होर से बढ़ी किन्हें बौह्त बड़ी डाल बणी गया; होर आसमाना रे चिड़ुऐ तेता री पांगे पर बसेरा कितेया।” "
LUK,13,20,"यीसूए दबारा बोल्या, “हांऊँ परमेसरा रे राजा री तुलना केस किन्हें करूं? "
LUK,13,21,"परमेसरा रा राज तेस स्जेड़े साहीं आं, जेस जो केसी जनानिये स्जेड़ा लई किन्हें बौह्त सारे आटे मन्झ म्लाई दितेया, होर हुंदे-हुंदे से सारा आटा सीजी गया।” "
LUK,13,22,"यीसू आपणे चेल्या साउगी सैहर-सैहर, होर गांऊँ-गांऊँ हुई किन्हें उपदेस देंदा हुआ यरुस्लेम सैहरा वखा जो जाया करहा था। "
LUK,13,23,"होर केसिए यीसूए ले पूछेया, “हे प्रभु, क्या परमेसरा ले उद्धार पाणे वाल्ऐ थोह्ड़े ऐें?” तिन्हें तिन्हा किन्हें बोल्या, "
LUK,13,24,"“संगड़े दुराजे ले अंदर जाणे री कोसिस करा, क्यूंकि हांऊँ तुस्सा किन्हें बोल्हा कि, बौह्त ऐहड़े हूंणे जिन्हां जे अंदर जाणा चाहणा, पर नी जाई पाणा। "
LUK,13,25,"जेबे घरा रा माल्क परमेसरा उठी किन्हें दुराजा बंद करी चुके, होर तुस्से बाहर खह्ड़ी किन्हें दुराजे जो खटखटान्दे लगो होर अर्ज करदे लगे, ‘हे प्रभु आस्सा रे कठे दुराजा खोल्ही दे,’ होर से जवाब दे कि हांऊँ तुस्सा जो नी जाणदा, तुस्से कुणहें होर केथी ले आईरे? "
LUK,13,26,"तेबे तुस्सा बोल्दे लगणा, ‘कि आस्से तेरे साम्हणें खाध्या पितेया होर तुस्से आस्सा रे कठे बजारा मन्झ उपदेस दितेया।’ "
LUK,13,27,"पर तेस बोलणा, हांऊँ तुस्सा किन्हें बोल्हा, ‘हांऊँ नी जाणदा तुस्से केथी ले आईरे? हे दुस्ट काम करणे वाल्यो! तुस्से सभ मेरे वाले ले दूर हुई जाओ।’ "
LUK,13,28,"तेथी रोणा होर दांद किर्ड़णें हूंणां, जेबे तुस्से अब्राहम होर इसहाक होर याकूब होर सब नबी जो परमेसरा रे राजा मन्झ ब्ठयाले, होर आपणे आपा जो बाहर काढदे हुए देखणा। "
LUK,13,29,होर पूर्व होर पस्चिमा; उत्तर होर दक्सिण ले लोका आई किन्हें परमेसरा रे राजा रे धामा मन्झ साझी हूंणां। 
LUK,13,30,"होर ये जाणी लो कितने एह्ड़े जो ऐबे खास हुन्घे तिन्हा बादा मन्झ खास नी हूंणां, होर कितने ऐबे एह्ड़े जो खास नी ऐें तिन्हा बादा मन्झ खास हूंणां।” "
LUK,13,31,"तेस ध्याड़े कुछ फरीसी लोके आई किन्हें यीसू किन्हें बोल्या, “एथी ले निकली किन्हें चली जा, क्यूंकि हेरोदेस राजा तुजो मारी देणा चाहां।” "
LUK,13,32,"यीसूए तिन्हा किन्हें बोल्या, “जाई किन्हें तेस्सा लोमड़ी साहीं तेस च्लाक माह्णुं किन्हें बोली दे कि, देख हांऊँ आज होर काल्ला दुस्टात्मा जो काढा होर ब्मारा जो ठीक करहा होर त्रीजे ध्याड़े मां काम पूरा करणा। "
LUK,13,33,"तेबे भी मुंजो ये जरूरी आ कि आज होर काल्ला होर परसी यरुस्लेम सैहरा वखा जो आपणा सफर करदा रहूँ, क्यूंकि एक नबी यरुस्लेम सैहरा मन्झ ही मारेया जाणा।” "
LUK,13,34,"“हे यरुस्लेम सैहर रे लोको! हे यरुस्लेम सैहर रे लोको! तुस्से पैहल्के नबी मारी दिते, होर जो तुस्सा वाले भेजे गये, तिन्हा जो पत्थरवाह कितेया। कितनी बारी मैं चाहेया कि जिहां कुकड़ी आपणे बच्चे जो आपणे फान्खा हेठ कट्ठा करहा ई, तिहां ईं हांऊँ भी तेरे लोका जो बचाऊं, पर तुस्से एह्ड़ा नी चाहेया। "
LUK,13,35,"तुस्सा रा घर तुस्सा रे कठे पूरी तरहा ले उजड़ी जाणा। होर हांऊँ तुस्सा किन्हें बोल्हा कि, एेबे ले जेबे तक तुस्सा नी बोलणा कि, धन्य आ से, जो प्रभु रे अधिकारा ले आहूँआं, तेबे तक तुस्सा हांऊँ दबारा नी देखणा।” "
LUK,14,1,"फेरी यीसू अरामा रे ध्याड़े फरीसी लोका रे मुखिया मन्झा ले केसी रे घरा मन्झ रोटी खांदे गया, होर तिन्हा सभी री नज़र यीसू पर थी कि तेस मन्झ गलती तोपी सके। "
LUK,14,2,"होर एक माह्णुं था, जेसरे हाथ होर पैर सूजिरे थे। "
LUK,14,3,"एता पर यीसूए व्यवस्था स्खाणे वाल्ऐ आ होर फरीसी लोका किन्हें बोल्या, “क्या अरामा रे ध्याड़े खरा करणा व्यवस्था रे मताबक ठीक आ कि, नंई?” पर स्यों चुप चाप रैहे। "
LUK,14,4,"तेबे यीसूए से छुह्या होर से ठीक कितेया, होर जाणे दितेया। "
LUK,14,5,"होर यीसूए तिन्हा किन्हें बोल्या कि, “अगर तुस्सा रा गधा या बोल्ह्द अरामा रे ध्याड़े गढे मन्झ पई जाए ता क्या तुस्सा से बाहर नी काढणा?” "
LUK,14,6,स्यों इन्हा गल्ला रा कुछ जवाब नी देई सके। 
LUK,14,7,"यीसूए देख्या कि, सादिरे मैहमान खास-खास जगहा छांटी किन्हें बैठ्हा ऐें ता ये उदाहरण देई किन्हें तिन्हा किन्हें बोल्या। "
LUK,14,8,"“जेबे कोई तुजो ब्याहा मन्झ सादे, ता खास जगहा मन्झ नी बैठणा, एह्ड़ा भी हुई सकां कि, तिन्हें तुध ले भी कोई बडा सादिरा हो। "
LUK,14,9,"होर जिन्हें तुजो होर तेस जो दुंहीं जो सादा दितिरा आई किन्हें तेरे किन्हें बोले कि, ‘एस जो जगहा दे,’ होर तेबे तुजो बेजत हुई किन्हें सभी ले पिछली वाली जगहा मन्झ बैठणा पऊणा। "
LUK,14,10,"पर जेबे तू सादेया जाए, ता सभी ले पिछली जगहा मन्झ बैठ्या कि, जेबे, जिन्हें जे तुजो सादा दितिरा से आये, ता तेरे किन्हें बोले कि ‘हे दोस्त, आगे आई किन्हें बैठी जा,’ तेबे तेरे साउगी बैठणे वाल्ऐ रे साम्हणें तेरी इज्जत हूणीं। "
LUK,14,11,"होर जो कोई आपणे आपा जो बडा बणाहंगा, से छोटा कितेया जाणा। होर जो कोई आपणे आपा जो छोटा बणाहंगा, से बडा कितेया जाणा।” "
LUK,14,12,"तेबे यीसूए आपणे सादणे वाल्ऐ फरीसी किन्हें बोल्या, “जेबे तू ध्याड़ी रा या रात्की धाम त्यार करहे, ता आपणे दोस्ता या भाईया या टब्बरा या अमीर पड़ोसीया जो नी साद, केथी एह्ड़ा नी हो कि, स्यों भी तुजो सादा दे, होर तुजो तेरा इनाम मिली जाए। "
LUK,14,13,"पर जेबे तू धाम दे, ता कंगाल, टुंडे, लंगड़े, होर काणेया जो साद। "
LUK,14,14,"तेबे तुध धन्य हूंणां, क्यूंकि तिन्हा वाले बदले मन्झ तुजो देणे रे कठे कुछ नी आ, पर परमेसरा एता रा इनाम तुजो तेबे देणा जेबे धर्मी लोका मरिरे मन्झ ले जी उठणा।” "
LUK,14,15,"जेबे यीसू बोली बैठेया ता तेस साउगी खाणा खाणे वाल्ऐ मन्झा ले एकिये यीसू किन्हें बोल्या, “धन्य आ से, जेस जे परमेसरा रे राजा मन्झ धाम खाणी।” "
LUK,14,16,"यीसूए तेस किन्हें बोल्या, “केसी माह्णुंऐ बडी धाम दिती होर तिन्हें बौह्त सारे लोक सादे। "
LUK,14,17,"जेबे खाणा त्यार हुई गया, ता तिन्हें आपणे सेऊआदार जो सादिरे लोका वाले ये बोली किन्हें भेज्या कि, ‘आऊआ, एेबे खाणा त्यार आ।’ "
LUK,14,18,"पर स्यों सब माफ़ी मांगदे लगे, पैहले वाल्ऐ तेस किन्हें बोल्या, ‘मैं एक खेत मुले लईरा, होर जरूरी आ कि तेस जो देखी आऊँ हांऊँ तेरे किन्हें अर्ज करहा, मुंजो माफ़ करी दे।’ "
LUK,14,19,"दूजे बोल्या, ‘मैं बोल्ह्दा री पांज जोड़िया मुले लईरी, होर तिन्हा जो परखणे रे कठे जाया करहा, हांऊँ तेरे किन्हें अर्ज करहा, मुंजो माफ़ करी दे।’ "
LUK,14,20,"एकी होरिये बोल्या, ‘मैं ब्याह करी लईरा, इधी कठे हांऊँ नी आई सक्दा।’ "
LUK,14,21,"तिन्हें सेऊआदारा आई किन्हें आपणे माल्का जो ये गल्ला सुणाई दिती। तेबे घरा रे माल्के गुस्से मन्झ आई किन्हें आपणे सेऊआदारा किन्हें बोल्या, ‘गांऊँआं रे बजारा होर गह्लिया मन्झ झट पट जाई किन्हें गरीब लोक, टुंडे, लंगड़े होर काणे लोका जो एथी लई आऊआ।’ "
LUK,14,22,"सेऊआदारे दबारा बोल्या, ‘हे माल्का, जेह्ड़ा तैं बोल्या था, तेह्ड़ा ई आस्से करी दितेया, पर हली भी जगहा बाकि ई।’ "
LUK,14,23,"माल्के सेऊआदारा किन्हें बोल्या, ‘सड़का पर होर बाड़े वखा जाई किन्हें लोका जो जबरदस्ती लई आऊआ ताकि मेरा घर भर्ही जाए। "
LUK,14,24,"क्यूंकि हांऊँ तुस्सा किन्हें बोल्हा कि, जेह्ड़े सभी ले पैल्हे सादीरे थे तिन्हा मन्झा ले एकिया भी मेरे किन्हें धाम नी खाणी।’” "
LUK,14,25,"एक बडी भीड़ यीसू साउगी जाया करहा ई थी, ता तिन्हें पीछे मुड़ी किन्हें तिन्हा किन्हें बोल्या, "
LUK,14,26,"“अगर तुस्से मेरा चेला बणना चाहें, होर तुस्से मेरे ले बढ़ी किन्हें आपणे माऊ-बापू, लाड़ी, बाल-बच्चे, होर भाई-बैहणा या आपणी जाना किन्हें ज्यादा प्यार करहे, ता तुस्से मेरा चेले नी बणी सकदे। "
LUK,14,27,"होर जो कोई मेरा चेला बणना चाहे से आपणा क्रूस चके, होर मेरे पीछे आये। "
LUK,14,28,"अगर तुस्सा मन्झा ले कोई एक बडा घर बणाणा चाहां, ता तेस पैहले बैठी किन्हें हिसाब कताब जोड़ना कि, तेस जो बनाणे रे कठे तेस वाले पूरी रकम हाई कि नी? "
LUK,14,29,"होर अगर से एह्ड़ा नी करघा, ता जेबे तेस नींऊँआं ता खणनी पर तेता जो पूरा नी करी सकदा। ता सब देखणे वालेया तेसरा मजाक डुआणा, "
LUK,14,30,"कि इन्हें माह्णुंऐ बणाणा ता सुर्हू कितेया, पर घरा त्यार नी करी सकेया। "
LUK,14,31,"या एक राजा दूजे राजे किन्हें लड़ाई करदे जाहाँ, ता से पैहले बैठी किन्हें सोच विचार करहा कि, आपणे दस हजार स्पाही साउगी क्या से बीह हज़ार स्पाही किन्हें आपणे व्रोधी रा साम्हणा करी सक्हा कि नी? "
LUK,14,32,"अगर से तिन्हारा साम्हणा नी करी सकदा, ता जेबे तेसरा व्रोधी हली दूर ई आ, तेबे तेस आपणा दूत भेजी किन्हें मेल मलाप करणा चाहणा। "
LUK,14,33,"एस तरीके ले तुस्सा मन्झा ले जो कोई आपणा सभ कुछ छाडी नी दे, ता से मेरा चेला नी हुई सक्दा।” "
LUK,14,34,"“लूण ता बांका आ, पर अगर लूणा रा सुआद बिगड़ी जाए, ता से फेरी केस चीजा किन्हें लूणका बणाया जाणा? "
LUK,14,35,"तेस ना ता जमीना रे होर ना ता खादा रे काम आऊंणा, तेता जो लोक बाहर सट्टी देहां ऐें। होर यीसूए बोल्या, जो मेरी गल्ला सुणदा लगीरा, से बड़े ध्याना किन्हें सुणी ले।” "
LUK,15,1,कई चुंगी लैणे वाल्ऐ होर स्यों लोक जिन्हा जो पापी बोल्हा ऐें यीसू वाले आहूँआं ऐें थे ताकि स्यों तेसरी उपदेस सुणे। 
LUK,15,2,"होर फरीसी लोक होर व्यवस्था स्खाणे वाल्ऐ गलांण करी किन्हें बोल्दे लगे कि, “ये ता पापिया साउगी मिल्हा होर तिन्हा साउगी खाहां भी आ।” "
LUK,15,3,"तेबे यीसूए तिन्हा किन्हें ये उदाहरण बोल्या, "
LUK,15,4,"“अगर तुस्सा मन्झा ले एकी वाले सौ भेडा हो, होर तिन्हा मन्झा ले एक गुआई जाए ता नड़िन्नूऐं भेडा जो बियाबान जगहा मन्झ छाडी किन्हें, तेस्सा गुआई री भेडा जो तेबे तक तोप्हा जेबे तक से मिली नी जाए। "
LUK,15,5,"होर जेबे मिली जाहीं, तेबे से बड़ी खुसी किन्हें तेस्सा भेडा जो खऊऐ पर चकी किन्हें ल्याहूँआं। "
LUK,15,6,"होर घरा मन्झ आई किन्हें दोस्ता होर पड़ोसीया जो कठे करी किन्हें बोल्हा, ‘मेरे साउगी खुसी मनाऊआ, क्यूंकि मेरी गुआही री भेड मुंजो मिली गईरी।’ "
LUK,15,7,"हांऊँ तुस्सा किन्हें बोल्हा कि, एक पापी जिन्हें पाप करणा छाडी दितिरा हो, तेसरे बारे स्वर्गा मन्झ ज्यादा खुसी हूणीं। तिन्हा नड़िन्नूऐं लोका री जगहा, जो आपणे आपा जो धर्मी लोक मन्हां ऐें होर सोच्हा ऐें कि एेबे तिन्हा जो पापा रे कठे पछताणे री ज्रूरत नी हाई।” "
LUK,15,8,"“या फेरी, अगर एक ज्नाने वाले दस सिक्के हो, होर तिन्हा मन्झा ले एक गुआही जाए, ता से दीऊया भ्खाई किन्हें होर घरा जो झाड़ी बुहारी किन्हें तेबे तक तोप्दे रहीं जेबे तक सिक्का मिली नी जाए। "
LUK,15,9,"होर जेबे मिली जाहाँ, ता से आपणी सहेलिया होर पड़ोसीया जो कठे करी किन्हें बोल्हा ई कि, ‘मेरे साउगी खुसी मनाऊआ, क्यूंकि मेरी गुआही रा सिक्का मिली गईरा।’ "
LUK,15,10,"हांऊँ तुस्सा किन्हें बोल्हा कि ठीक इंहां ई से एक पापी जो पाप करणा छाडी देआ, तेसरे बारे मन्झ परमेसरा रे स्वर्गदूता रे साम्हणें खुसी हुंहां ईं।” "
LUK,15,11,"फेरी यीसूए तिन्हा जो एक होर उदाहरण दितेया, “एक माह्णुं रे दो मह्ठे थे, "
LUK,15,12,"तिन्हा मन्झा ले छोटे मह्ठे, बापू किन्हें बोल्या कि, ‘हे बापू जायदादा मन्झा ले जो मेरा हिस्सा आ, से मुंजो एेबे देई दे।’ होर तिन्हें बापूए तिन्हा दुहीं मह्ठे जो आपणी जायदाद बांडी दिती। "
LUK,15,13,कुछ ध्याड़े रे बाद जेबे छोटे मह्ठे सभ कुछ कठा करी किन्हें एक दूर देसा जो चली गया होर तेथी तिन्हें बुरे कामा मन्झ आपणी सारी जायदाद खर्च करी दिती। 
LUK,15,14,"जेबे से सभ कुछ खर्च करी बैठ्या, ता तेस देसा मन्झ बड़ा भारी अकाल पया, होर एेबे तेस वाले खाणे रे कठे कुछ नी बचिरा था। "
LUK,15,15,होर से तेस देसा रे रैहणे वाल्ऐ एक आदमी वाले मजदूरी करदा लग्या। तिन्हें से आपणे खेता मन्झ सुअर चरांदे भेजी दितेया। 
LUK,15,16,"क्यूंकि से भूखा था होर से चाहां था कि, जो फलिया सुअर खाहें थे तिन्हा किन्हें से भी आपणा पेट भरे; होर तेस जो कोई कुछ नी देंदा था। "
LUK,15,17,"जेबे तेस जो समझ आई कि तिन्हें क्या कितिरा था, तेबे से बोल्दा लग्या कि, ‘मेरे बापू रे सारे मजदूर ऐे जिन्हा जो पेट भरी किन्हें खाणा मिल्हा, पर हांऊँ एथी भूखा मरेया करहा। "
LUK,15,18,मां एेबे उठी किन्हें आपणे बापू वाले जाणा होर तेस किन्हें बोलणा कि बापू जी मैं परमेसरा रे बरखलाप होर तेरी नजरा मन्झ पाप कितिरा। 
LUK,15,19,"एेबे हांऊँ एस लायक नी रैंहयां कि तेरा मह्ठा कैहलाऊं, तू मुंजो आपणे एक मजदूरा मन्झा ले एकी साहीं जाणी किन्हें मजदूरी पर रखी ले।’” "
LUK,15,20,"“तेबे से तेस देसा जो छाडी किन्हें आपणे बापू रे घरा जो चली गया। से हल्ली दूर ई था कि, तेसरे बापूए से देखी लया होर तरसा किन्हें भर्ही गया होर दौड़ी किन्हें तिन्हें से गले ल्गाया, होर बौह्त प्यार कितेया। "
LUK,15,21,"तिन्हें मह्ठे आपणे बापू किन्हें बोल्या, ‘बापू जी, मैं परमेसरा रे बरखलाप होर तेरी नजरा मन्झ पाप कितिरा; होर एेबे हांऊँ एस लायक नी रैंहयां कि तेरा मह्ठा कैहलाऊं।’ "
LUK,15,22,"पर बापूए आपणे सेऊआदारा किन्हें बोल्या, झट पट खरे ले खरा कपड़े काढी किन्हें तेस जो पन्ह्याऊआ, होर तेसरे हाथा मन्झ गुठी, होर पैरा मन्झ बूट पैहनांऊँ आ। "
LUK,15,23,होर पालिरा पसु ल्याई किन्हें काटा ताकि आस्से खाईए होर खुसी मनाईऐ। 
LUK,15,24,"क्यूंकि हांऊँ सोच्हा था कि मेरा ये मह्ठा मरी गईरा था, पर से जिउंदा आ: जो गुआही गईरा था, एेबे से मिली गया; होर स्यों खुसी मणान्दे लगे।” "
LUK,15,25,"“पर जेबे एह्ड़ा हुन्दा लगीरा था ता तेसरा बडा मह्ठा खेता मन्झ था। होर जेबे से घरा रे नेडे पुज्हेया, ता तिन्हें गाणे बजाणे होर नाचणे री अवाज सुणी। "
LUK,15,26,"होर तिन्हें एक सेऊआदार सादी किन्हें पूछेया, ‘ये क्या हुएया करहा?’ "
LUK,15,27,"तिन्हें तेस किन्हें बोल्या, ‘तेरा भाई वापस घरा आईरा, होर तेरे बापूए पालिरा पसु कटाईरा, इधी कठे कि से भला चंगा वापस मिली गया।’ "
LUK,15,28,"ये सुणी किन्हें तेसरे बडे मह्ठे जो बौह्त गुस्सा आया, होर घरा अंदर नी गया। इधी कठे तेसरा बापू बाहर आई किन्हें तेस जो घरा अंदर आऊणें रे कठे मणान्दा लग्या। "
LUK,15,29,"तिन्हें आपणे बापू जो जवाब दितेया कि, ‘देख; हांऊँ इतने साला ले तेरी सेऊआ करेया करहा, होर कधी भी तेरा हुक्म नी टाल्या, तेबे बी तैं मेरे कठे कधी एक बकरिया रा बच्चा नी कटाया कि, हांऊँ आपणे दोस्ता किन्हें खुसी मणान्दा। "
LUK,15,30,"पर जेबे तेरा ये मह्ठा आया, जिन्हें जे तेरी जायदाद वेस्या मन्झ डूआई दिती, ता तैं तेसरे स्वागता रे कठे पालिरा पसु कटाया।’ "
LUK,15,31,"पर तेसरे बापूए बोल्या, ‘बेटा, तू ता हमेसा मेरे साउगी रैंहयां; होर जो कुछ मेरा आ से सभ कुछ तेरा ई आ। "
LUK,15,32,"पर एेबे खुसी मनाणी होर मगन हूंणां चहिए क्यूंकि आस्से सोच्हा ऐें थे कि तेरा ये भाई मरी गईरा था, पर से जिउंदा आ। गुआही गईरा था, पर एेबे मिली गया।’” "
LUK,16,1,"फेरी यीसूए आपणे चेले जो एक होर उदाहरण दितेया, “केसी अमीरा माह्णुं रा एक भंडारी था, होर लोके भंडारी पर ये दोस ल्गाईरा था कि से तेस माह्णुं री सारी जायदाद डूआई करहा था। "
LUK,16,2,"इधी कठे तिन्हें अमीर माह्णुंऐ तेस भंडारी जो सादी किन्हें बोल्या, ‘ये क्या आ जो हांऊँ तेरे बारे मन्झ सुणेया करहा? तैं मेरे पैसे रा क्या कितिरा तेता रा हिसाब किताब दे, क्यूंकि आगे ले तु मेरा भंडारी नी रही सक्दा।’ "
LUK,16,3,"तेबे भंडारी सोचदा लग्या कि, ‘एेबे हांऊँ क्या करूं? क्यूंकि मेरा माल्क एेबे भंडारी रा काम मेरे ले छुटेया करहा, माटा ता मेरे ले नी खह्णना, होर भीख मांगणे ले मुंजो सर्म आहूँआं ईं।’ "
LUK,16,4,"मैं समझी गया कि, मुंजो क्या करणा चहिए, ताकि जेबे हांऊँ भंडारी रे कामा ले हटीई दितेया जाऊँ, ता लोका आपणे घरा मन्झ मेरा स्वागत करणा। "
LUK,16,5,"होर तिन्हें आपणे माल्का रे सारे कर्जदार सादे होर पैहले कर्जदारा ले पूछेया कि, तेरे पर मेरे माल्का रा कितना कर्जा आ? "
LUK,16,6,"तिन्हें बोल्या, ‘सौ मण तेल,’ तेबे तिन्हें तेस किन्हें बोल्या कि, आपणा खाता ले होर बैठी किन्हें झट पट पंज्याह मण लिख। "
LUK,16,7,"फेरी दूजे कर्जदारा ले पूछेया, ‘तेरे पर कितना कर्जा आ?’ तिन्हें बोल्या, ‘सौ मण कणक,’ तेबे तिन्हें तेस किन्हें बोल्या, ‘आपणा खाता ले होर अस्सी मण लिखी दे।’” "
LUK,16,8,"“माल्के तेस बईमान भंडारी री बड़ाई किती कि, तिन्हें चतुराई किन्हें काम कितेया। क्यूंकि एस संसारा रे लोक आपणे टैमा रे लोका साउगी व्यवहारा करणे मन्झ, ज्योति रे लोका ले ज्यादा चतर ऐें। "
LUK,16,9,"होर हांऊँ तुस्सा किन्हें बोल्हा कि, सांसारिक दौलता किन्हें आपणे कठे दोस्त बणाई लऊआ, क्यूंकि तुस्सा रे मरणे रे बाद जेबे धन दौलत खत्म हुई जाणी, तेबे तिन्हा अनंत-काला रे घरा मन्झ तुस्सा रे स्वागत करणा। "
LUK,16,10,"जो थोह्ड़े ले थोह्ड़ी गल्ला मन्झ ईमानदार आ, से बौह्ता गल्ला मन्झ भी ईमानदार आ, होर जो थोह्ड़े ले थोह्ड़ी गल्ला मन्झ बईमान आ, से बौह्ता गल्ला मन्झ भी बईमान आ। "
LUK,16,11,इधी कठे जेबे तुस्से सांसारिक धन दौलता रे कठे ईमानदार नी रैहे ता स्वर्गा री सच्ची दौलता रे बारे मन्झ तुस्सा पर केस भरोसा करणा? 
LUK,16,12,"होर अगर तुस्से पराये रे धन दौलता मन्झ ईमानदार नी रैहे, ता केस तुस्सा जो से सौंपणा, जो तुस्सा रा ही आ?” "
LUK,16,13,"“कोई सेऊआदार दो माल्का री सेऊआ एक ई टैमा पर नी करी सक्दा, क्यूंकि तेस एकी किन्हें दुस्मणी होर दूजे किन्हें प्यार रखणा; या एकी किन्हें मिली किन्हें रैंह्णां होर दूजे जो तेस घटिया समझणा, तुस्से परमेसरा होर ढब्बे री सेऊआ एक साउगी नी करी सकदे।” "
LUK,16,14,"फरीसी लोक जो लालची थे, ये सभ गल्ला सुणी किन्हें यीसू रा मजाक डुआन्दे लगे। "
LUK,16,15,"तिन्हें तिन्हा किन्हें बोल्या, “तुस्से ता माह्णुं रे साम्हणें आपणे आपा जो धर्मी लोक बणाहें, पर परमेसर तुस्सा रे मना जो जाणहां। क्यूंकि जो चीज माह्णुं री नजरा मन्झ बडी ई, से परमेसरा री नजरा मन्झ बड़ी नकम्मी ई। "
LUK,16,16,"यहून्ना बपतिस्मा देणे रे टैमा तक ता मूसा री व्यवस्था होर नबिया रा प्रचार तुस्सा रे अगुवे करहे थे। होर एेबे परमेसरा रे राजा रा खुसी री खबर सुणाया करहा ऐें, होर हर कोई तेता मन्झ बौह्त तेजी किन्हें दाखल करणा चाहां। "
LUK,16,17,आसमान होर धरती रा मिटी जाणा असान आ एता रे बजाय कि परमेसरा री व्यवस्था रा एक भी बिंदु मिटी जाए।” 
LUK,16,18,"“उदाहरणा कठे, जो कोई आपणी लाड़ी जो तलाक देई किन्हें दूजी किन्हें ब्याह करहा, से व्यभिचार करहा, होर जो कोई ऐहड़ी तलाकसुदा ज्नाने किन्हें ब्याह करहा, से भी व्यभिचार करहा।” "
LUK,16,19,“एक अमीर माह्णुं था जो हमेसा कीमती होर बांके कपड़े पैहना था। होर हर रोज राजाओं साहीं बांका खाणा खांहां था। 
LUK,16,20,"होर हर रोज एक गरीब माह्णुं जेसरा नांऊँ लाज़र था, तेस जो अमीर आदमी रे घरा वाले छाडी देहां ऐें थे। "
LUK,16,21,"होर से चाहां था कि, अमीरा री मेजा प्रयाल्हे री जूठा किन्हें आपणा पेट भरे। होर कुत्ते भी आई किन्हें तेसरे जख्मा जो चाट्हा ऐें थे। "
LUK,16,22,"होर एह्ड़ा हुएया कि से गरीब भिखारी मरी गया, होर स्वर्गदूते तेस जो लई किन्हें अब्राहमा रे फाहले मन्झ पौहंचाया। होर से अमीर भी मरी गया, होर गाड़ेया गया। "
LUK,16,23,"होर नरका मन्झ तड़फ्दे हुए जेबे तिन्हें ऊपरा वखा जो देख्या, ता तिन्हें दूरा ले अब्राहमा री गोदा मन्झ लाज़र देख्या। "
LUK,16,24,"होर तिन्हें चिंगी किन्हें बोल्या, ‘हे बापू अब्राहम, मेरे पर दया करी किन्हें लाज़रा जो भेजी दे, ताकि से आपणी गुठी रा सिरा पाणी मन्झ डुबोई किन्हें मेरी जीभा जो ठंडा करी दे, क्यूंकि हांऊँ एस आगा मन्झ तड़फेया करहा।’ "
LUK,16,25,"पर अब्राहमे जबाब दितेया, ‘हे मह्ठेया तैं आपणी जिन्दगी मन्झ खरी चीजा लई लईरी, होर तिहां ई लाज़र बुरी चीजा पाईरी, पर एेबे से एथी सांति पाया करहा, होर तू तड़पेया करहा।’ "
LUK,16,26,"‘होर इन्हा सभ गल्ला जो छाडी किन्हें आस्सा रे होर तुस्सा रे बीचा मन्झ एक भारी गढ़हा ठैहराईरा कि जो एथी ले तेस पार तुस्सा वाले जाणा चाहें, स्यों ना जाई सके, होर ना कोई तेथी ले एस पार आस्सा वाले आई सके।’ "
LUK,16,27,"तिन्हें बोल्या, ‘ता हे बापू, हांऊँ तुध किन्हें अर्ज करहा कि, तू लाजरा जो मेरे बापू रे घरा भेजी दे, "
LUK,16,28,"क्यूंकि मेरे पांज भाई ऐें होर से जाई किन्हें तिन्हा जो चतन्न करी दे, एह्ड़ा नी हो कि स्यों भी एस पीड़ा री जगहा मन्झ आये।’ "
LUK,16,29,"अब्राहमे तेस किन्हें बोल्या, ‘तिन्हा चतन्न करणे रे कठे ता मूसा री व्यवस्था होर नबिया री कताबा ई, स्यों तिन्हारी सुणे।’ "
LUK,16,30,"तिन्हें बोल्या, ‘नंईं, हे बापू अब्राहम, पर अगर कोई मरिरे मन्झा ले तिन्हा वाले चतन्न करणे रे कठे जाए, ता तिन्हा पाप करणा छाडी देणा।’ "
LUK,16,31,"तिन्हें तिन्हा किन्हें बोल्या कि, ‘जेबे स्यों मूसा होर नबी री नी मन्नदे, ता अगर मरिरे मन्झा ले कोई भी जी उठे तेबे भी तिन्हा तेसरा विस्वास नी करणा।’” "
LUK,17,1,"एक ध्याड़े यीसूए आपणे चेले किन्हें बोल्या, “हुई सकां कि लोका आपणा विस्वास खोई दे, पर तिन्हा लोका जो बौह्त सजा मिलणी, जेसरी वजहा ले से हूंणा! "
LUK,17,2,"जो कोई इन्हा छोटे मन्झा ले केसी ले पाप कुराहें, तेसरे कठे ये खरा हुन्दा कि, एक बड़ा चक्की रा पाट तेसरे गला मन्झ टांग्या जाए होर तेस जो समुद्रा मन्झ सट्टी दितेया जाए। "
LUK,17,3,"चतन्न रैहया! कि तुस्से क्या करें, अगर तेरा विस्वासी भाई पाप करहे ता तेस जो समझा, होर अगर से आपणे पापा ले पछताए ता तेस जो माफ़ करी दे। "
LUK,17,4,"अगर पूरे ध्याड़े से सात बार तेरे बरखलाफ पाप करहे, होर सात बारी तेरे वाले आई किन्हें बोले कि, हांऊँ पछताया करहा ता तेस जो माफ़ करी देआ।” "
LUK,17,5,"तेबे चुणिरे चेले प्रभु यीसू किन्हें बोल्या, “आस्सा रे विस्वासा जो मजबूत बणा” "
LUK,17,6,"प्रभुए बोल्या कि, “अगर तुस्सा जो राई रे एक दाणे रे बराबर भी विस्वास हुन्दा, ता तुस्से एस तुता रे डाला किन्हें बोल्दे कि जड़ा ले पठ्ही किन्हें समुद्रा मन्झ पई जा, ता तेस तुस्सा री गल मनी लैंदा।” "
LUK,17,7,"“अगर तुस्सा रा नौकर हल च्लाई किन्हें डोहर्रिया ले आहूँआं, या भेडा री रखवाली करी किन्हें आहूँआं, ता तेस तुस्सा किन्हें बोलणा कि, ‘झट पट आऊआ होर खाणा खांदे बैठी जा?’ "
LUK,17,8,"नी बल्कि तेस बोलणा कि, मेरा खाणा त्यार कर, होर जेबे तक हांऊँ खाणा खांऊँ तेबे तक मेरी सेऊआ करणे रे कठे तैयार रेह, होर एता ले बाद तू भी खाई पी लै। "
LUK,17,9,"तुस्से तेस नौकरा रा धन्यावाद नी करणा, तिन्हा चीजा रे कठे जेता रे बारे तैं तेस किन्हें करणे रे कठे बोलिरा था। "
LUK,17,10,"इंहां ईं तुस्से भी, जेबे तुस्से स्यों सभ काम करी बैठघे जिन्हारा हुक्म जे मैं तुस्सा जो दितिरा था, ता एह्ड़ा बोल्या कि, ‘आस्से लायक सेऊआदार नी ऐें, आस्से जो कितेया से सिर्फ आस्सा रा फर्ज था।’” "
LUK,17,11,यीसू होर तेसरे यरुस्लेम सैहरा जो जांदे वक्त सामरिया ईलाके होर गलील जिल्ले मन्झा ले हुई किन्हें जाया करहा था। 
LUK,17,12,जेबे ही स्यों गांऊँआं मन्झ पूजणे ही वाल्ऐ थे ता तेस जो दस कोढ़ी मिले। 
LUK,17,13,"होर तिन्हें कोढ़ीए दूर खह्ड़ी किन्हें , उची अवाजा मन्झ बोल्या, “हे यीसू, हे माल्का, आस्सा पर दया कर!” "
LUK,17,14,"तिन्हें तिन्हा जो देखी किन्हें बोल्या, “यरुस्लेम सैहरा मन्झ जाऊआ होर मन्दरा मन्झ आपणे आपा जो याजका जो दस, ताकि से तुस्सो देखे कि तू कोढ़ा ले ठीक हुई या नी।” होर जांदे-जांदे स्यों ठीक हुई गये। "
LUK,17,15,"तेबे तिन्हा मन्झा ले एकिये ये देखी किन्हें कि हांऊँ ठीक हुई गया, जोरा-जोरा किन्हें परमेसरा री बड़ाई करदा हुआ यीसू वाले वापस आया। "
LUK,17,16,"होर से मुंहा रे भारे तेसरे पैरा पई किन्हें, तेसरा धन्यावाद करदा लग्या, होर से माह्णुं सामरी ईलाके रा था। "
LUK,17,17,"एता पर यीसूए बोल्या, “क्या दसा रे दस माह्णुं ठीक नी हुए ता फेरी स्यों नौ केथी ऐें? "
LUK,17,18,"क्या एस गैर-यहूदी जो छाडी किन्हें होर कोई भी वापस नी आया, जो परमेसरा री बड़ाई करदा?” "
LUK,17,19,"तेबे यीसूए तेस किन्हें बोल्या, “उठी किन्हें चली जा, क्यूंकि तैं विस्वास कितेया इधी कठे तू ठीक हुआ।” "
LUK,17,20,"जेबे फरीसी लोके यीसूए ले पूछेया कि, परमेसरा रा राज कधी आऊंणा? ता यीसूए तेस जो जवाब दितेया कि, “परमेसरा रा राज एह्ड़ा नी आ जेस जो तुस्से देखी सके। "
LUK,17,21,"होर लोक ये नी बोली सकदे कि, देखा, परमेसरा रा राज एथी आ, या परमेसरा रा राज तेथी आ। क्यूंकि देखा, परमेसरा रा राज तुस्सा रे बिचा मन्झ आ।” "
LUK,17,22,"होर यीसूए चेले किन्हें बोल्या, “स्यों ध्याड़े आऊणें, जिन्हा मन्झ तुस्सा हांऊँ माह्णुं रे मह्ठे रे राज्या रा एक ध्याड़ा देखणा चाहणा, पर तुस्सा ये नी देखी पाणा। "
LUK,17,23,"लोका तुस्सा किन्हें बोलणा, देखा, ‘मसीहा तेथी आ, या मसीहा एथी आ!’ ये सुणी किन्हें तुस्से चली मत जांदे होर ना तिन्हारे पीछे जाणा। "
LUK,17,24,"क्यूंकि जिहां बिजली आसमाना रे एक तरफा ले चमकी किन्हें आसमाना रे दूजी तरफा जो चमक्हा ई, होर सभ लोक तेता जो देख्हा ऐें, तिहां ईं मां माह्णुं रे मह्ठे भी दबारा आऊंणा होर सभिया हांऊँ देखणा। "
LUK,17,25,"पर पैहले जरूरी आ कि, हांऊँ बौह्त दु: ख उठाऊँ, होर एस जमाने रे लोका मेरी बेज्जती करणी।” "
LUK,17,26,"“जेह्ड़ा नूहा रे ध्याड़े मन्झ हुएया था, तेह्ड़ा ई मां माह्णुं रे मह्ठे रे ध्याड़े मन्झ भी हूंणां। "
LUK,17,27,"जेस ध्याड़े तक नूह जहाजा पर नी चढ़ेया, तेस ध्याड़े तक लोक खांदे पींदे रहे, होर तिन्हा मन्झ ब्याह हुन्दे रहे; तेबे जल प्रलय हुएया होर तिन्हा सभिरा नास करी दितेया। "
LUK,17,28,"होर जेह्ड़ा आस्सा रे बापदादे लूता रे टैमा मन्झ हुएया था जेह्ड़ा स्दोमा मन्झ रैंहयां था, होर तेथी लोक खांदे पींदे, लेण देण करदे, डाल लगान्दे होर घर बणान्दे रैहे। "
LUK,17,29,"पर जेस ध्याड़े लूत सदोम सैहरा ले निकल्या, तेस ध्याड़े आग होर गन्धक आसमाना ले बरसी होर सैहरा रे सभ लोका जो नास करी दितेया। "
LUK,17,30,हांऊँ माह्णुं रे मह्ठे रे जाहिर हूंणे रे टैमा भी लोका त्यार हुई किन्हें नी रैंह्णां।” 
LUK,17,31,"“तेस ध्याड़े जो घरा री छता पर हो, होर तेसरा समान घरा मन्झ हो, से तेस जो लैणे रे कठे हेठ नी आये, होर तिहां ईं जो लोक डोहर्रिया मन्झ हो, स्यों आपणा समान लेणे रे कठे वापस नी आये। "
LUK,17,32,याद रखा कि लूता री लाड़ी किन्हें क्या हुआ। 
LUK,17,33,"जो कोई आपणी जान बचाणा चाहां, तेस अनंतकाला री जिन्दगी खोई देणी, पर जो कोई आपणी जान गुआई देह्न्गा, तेस हमेसा री जिन्दगी पाणी। "
LUK,17,34,"हांऊँ तुस्सा किन्हें बोल्हा, तेस राती एक मांजे प्रयाल्हे दो माह्णुं हूंणे, एक लई लैणा होर दूजा छाडी दितेया जाणा। "
LUK,17,35,"दो ज्नाने एक साउगी चकी पिसदी लगिरी हूणीं, एक लई जाणी, होर दूजी छाडी दिती जाणी। "
LUK,17,36,दो जण डोहर्रिया मन्झ हूंणे एक लई जाणा दूजा छाडी दितेया जाणा।” 
LUK,17,37,"ये सुणी किन्हें तिन्हें यीसू ले पूछेया, “हे प्रभु ये केथी हूंणां?” यीसूए तिन्हा किन्हें बोल्या, “सभी जो पता लगणा कि ये केथी हूणा, क्यूंकि जेह्ड़ा सभ जाणहां ऐें कि जेथी ईल्लण कठ्ठा हुएं तेथी ल्हास हूणीं।” "
LUK,18,1,फेरी एक ध्याड़े यीसूए आपणे चेले जो उदाहरण देई किन्हें बोल्या कियां हमेसा प्रार्थना करणा होर हियाव नी छाडणा चहिए। 
LUK,18,2,"“केसी सैहरा मन्झ एक न्यायी रैंहयां था, जो ना परमेसरा ले डरहा था होर ना केसी माह्णुं री परवाह करहा था। "
LUK,18,3,"होर तेस सैहरा मन्झ एक विधवा भी रैंहयां थी, जो तेस वाले आई किन्हें बोल्या करहा ई थी कि, ‘मेरा न्याय कर होर मुंजो मेरे दुस्मणा ले बचा।’ "
LUK,18,4,"होर बौह्त ध्याड़े तक से न्यायी आनाकानी करदा रैंहयां पर बादा मन्झ तिन्हें मना मन्झ सोची किन्हें बोल्या, ‘जेब्की हांऊँ ना ता परमेसरा ले डरहा, होर ना माह्णुं री कुछ परवाह करहा। "
LUK,18,5,"तेबे भी ये विधवा मुंजो परेसान करहा ई, इधी कठे मां तेस्सा रा न्याय चुकाणा केथी एह्ड़ा नी हो कि घड़ी-घड़ी आई किन्हें बादा मन्झ मेरी नाका मन्झ दम करहे।’” "
LUK,18,6,"प्रभु यीसूए बोल्या, “सुणा कि, ये पापी न्यायी से सिखा "
LUK,18,7,"एता कठे क्या परमेसरा आपणे चुणिरे लोका रा न्याय नी चुकाणा, जो राती ध्याड़ी तेसरी दुहाई देहां ऐें, होर क्या तेस तिन्हारे बारे मन्झ देर करणी? "
LUK,18,8,"हांऊँ तुस्सा किन्हें बोल्हा, तेस झट पट तिन्हारा न्याय चुकाणा, तेबे भी मां माह्णुं रे मह्ठे जेबे आऊंणा, ता धरती पर मुंजो कितने मिलणे जिन्हा मेरे पर विस्वास रखणा?” "
LUK,18,9,"फेरी यीसूए तिन्हा जो उदाहरण दितेया, जेह्ड़े लोक आपणे आपा जो धर्मी मन्हां ऐें थे, होर केसी जो भी कुछ नी समझ्दे थे। "
LUK,18,10,"“दो माह्णुं मन्दरा मन्झ प्रार्थना करणे रे कठे गये, एक फरीसी लोका मन्झा ले एक था होर दूजा चुंगी लैणे वाल्आ। "
LUK,18,11,"से फरीसी माह्णुं खड़ा हुई किन्हें आपणे मन्झ इंहां प्रार्थना करदा लग्या कि, ‘हे परमेसर, हांऊँ तेरा धन्यावाद करहा कि, हांऊँ होरी माह्णुं साहीं डाकू, ठग होर व्यभिचारी नी आ, होर ना एस चुंगी लैणे वाल्ऐ साहीं आ। "
LUK,18,12,हांऊँ हप्ते मन्झा ले दो बार ब्रत करहा; हांऊँ आपणी सभ कमाई रा दसुंआ हिस्सा भी तुजो देहां।’ 
LUK,18,13,"पर चुंगी लैणे वाल्ऐ दूर खह्ड़ी किन्हें, उपर स्वर्गा वखा जो देखणे री हिम्मत नी हुई, पर आपणी छाती पिटी-पिटी किन्हें बोल्या, ‘हे परमेसर मुंजो पापी पर दया कर।’ "
LUK,18,14,"हांऊँ तुस्सा किन्हें बोल्हा कि, से फरीसी नी आ, पर से चुंगी लेणे वाल्आ जो परमेसरा रे साम्हणें धर्मी हुई किन्हें घरा जो गया। क्यूंकि जो कोई आपणे आपा जो बडा बणान्घा, से छोटा कितेया जाणा; होर जो आपणे आपा जो छोटा बणान्घा, से बडा कितेया जाणा।” "
LUK,18,15,"फेरी लोक आपणे बच्चे जो भी यीसू वाले ल्याउंदे लगे, ताकि से तिन्हा पर हाथ रखी किन्हें तिन्हा जो आसरीवाद दे; होर चेले तिन्हा माऊ-बापू जो बक्के। "
LUK,18,16,"पर यीसूए बच्चे जो नेडे सादी किन्हें बोल्या, “बच्चेया जो मेरे वाले आऊणें देआ, होर तिन्हा जो नांह नी करा। क्यूंकि परमेसरा रा राज ऐहड़े लोका रा आ, जो बच्चे साहीं नम्र ऐें। "
LUK,18,17,"हांऊँ तुस्सा किन्हें सच्च बोल्हा कि, जो कोई परमेसरा रे राजा जो बच्चेया साहीं ग्रैहण करा, तेस तेता मन्झ दाखल हूंणां।” "
LUK,18,18,"केसी मुखिये यीसू ले पूछेया, हे खरे गुरु, अनंत जिन्दगी पाणे रे कठे हांऊँ क्या करूं? "
LUK,18,19,"यीसूए तेस किन्हें बोल्या, “तू मुंजो खरा कि बोल्हा? परमेसरा जो छाडी किन्हें कोई खरा नी आ। "
LUK,18,20,"पर तू हुक्मा जो ता जाणहां कि, व्यभिचार नी करणा, हत्या नी करणा, चोरी नी करणा, झूठी गुआही नी देणा, होर आपणे माऊ बापू री इज्जत करणी।” "
LUK,18,21,"तिन्हें बोल्या, “हांऊँ ता इन्हा गल्ला जो बचपना ले ई मन्नदा आईरा।” "
LUK,18,22,"ये सुणी किन्हें यीसूए तेस किन्हें बोल्या, “तुध मन्झ एेबे भी एक गल्ला री कमी ई, आपणा सभ कुछ बेची किन्हें गरीबा जो बांडी दे, होर आई किन्हें मेरा चेला बण। होर तुजो स्वर्गा मन्झ धन मिलणा।” "
LUK,18,23,"से ये सुणी किन्हें बौह्त दुआस हुएया, क्यूंकि से बौह्त अमीर था, होर आपणी जायदाद नी बेचणा चाहन्दा था। "
LUK,18,24,"यीसूए तेस जो देखी किन्हें बोल्या, “अमीरा रा परमेसरा रे राजा मन्झ दाखल हूंणा कठण आ? "
LUK,18,25,ऊंटा रा सुई रे नाके मन्झा ले निकल्ना असान हुई सक्हा पर परमेसरा रे राजा मन्झ अमीरा रा दाखल हूंणां बौह्त कठण आ।” 
LUK,18,26,"होर तिन्हें सुणने वाल्ऐ बोल्या, अगर अमीरा रा परमेसरा रे राजा मन्झ दाखल हूंणां बौह्त कठण आ, ता फेरी केसरा उद्धार हुई सक्हा? "
LUK,18,27,"पर यीसूए बोल्या, “जो माह्णुं ले नी हुई सक्दा, से परमेसरा ले सभ कुछ हुई सक्हा।” "
LUK,18,28,"पतरसे बोल्या, “आस्से ता घर-बार छाडी किन्हें तेरे चेले बणी गईरे।” "
LUK,18,29,"यीसूए बोल्या, “हांऊँ तुस्सा किन्हें सच्च बोल्हा कि, जिन्हें परमेसरा रे राजा रे कठे घर-बार या भाई-बैहण या माऊ-बापू या बाल बच्चे छाडी दितिरे हो। "
LUK,18,30,"तिन्हो एस युगा मन्झ कई ज्यादा मिलणा, होर आऊणें वाल्ऐ युगा मन्झ तिन्हा जो अनंत जिन्दगी मिलणी।” "
LUK,18,31,"फेरी यीसूए आपणे बारा चेले लग जे लई किन्हें तिन्हा किन्हें बोल्या, “आस्से यरुस्लेम सैहरा जो जाहें, होर जितनी गल्ला हांऊँ माह्णुं रे मह्ठे मेरे बारे मन्झ नबिया रे ज्रीए लिखी गईरी स्यों सब पूरी हूणीं। "
LUK,18,32,"क्यूंकि से अन्यजाति लोका रे हाथा मन्झ पकड़ाया जाणा, होर तिन्हा मेरा मजाक डूआणा; होर मेरी बेज्जती करणी, होर मेरे पर थूकणा। "
LUK,18,33,"होर मुन्जो कोड़े मारणे, होर मुकाई देणा, होर तेस त्रीजे ध्याड़े जिउंदे हुई जाणा।” "
LUK,18,34,"होर तिन्हें इन्हा गल्ला मन्झा ले कोई गल नी समझी। होर ये गल तिन्हा ले लुखिरी रही, होर जो बोल्या गईरा था से तिन्हारी समझा मन्झ नी आया। "
LUK,18,35,"जेबे यीसू होर तेसरे चेले यरीहो सैहरा रे नेडे पुज्हे, ता एक काणा सड़का रे बाढे बैठी किन्हें भीख मान्गेया करहा था। "
LUK,18,36,"होर से भीड़ा री चलणे री अवाज सुणी किन्हें पुछदा लग्या, ये क्या हुएया करहा? "
LUK,18,37,"तिन्हें तेस जो बोल्या कि, “नासरता रा यीसू जाया करहा?” "
LUK,18,38,"तेबे तिन्हें जोरा किन्हें बोल्या, “हे यीसू, राजे दाऊदा रे मह्ठे (यीसू दाऊदा रे बंसा रा था), मेरे पर दया कर।” "
LUK,18,39,"जो अगे जाया करहा ऐें थे, स्यों तेस जो प्रुआचदे लगे कि चुप चाप रह, पर से होर भी च्लान्दा लग्या कि, “हे राजा दाऊदा रे मह्ठे, मेरे पर दया कर!” "
LUK,18,40,"तेबे यीसूए खड़े हुई किन्हें हुक्म दितेया कि तेस जो मेरे वाले ल्याऊआ, होर जेबे से नेडे आया, ता तिन्हें तेस ले ये पूछेया, "
LUK,18,41,"“तू क्या चाहां कि, हांऊँ तेरे कठे करूं?” तिन्हें बोल्या, “हे प्रभु, हांऊँ ये चाहां कि, हांऊँ देख्दा लगी जाऊँ।” "
LUK,18,42,"यीसूए बोल्या, “देख्दा लगी जा, तेरे विस्वासे तू ठीक करी दितेया।” "
LUK,18,43,"होर से झट पट देख्दा लगी गया, होर परमेसरा री बड़ाई करी किन्हें तेसरे साउगी रस्ते मन्झ चली पया, होर सभ लोके देखी किन्हें परमेसरा री बड़ाई किती। "
LUK,19,1,यीसू यरीहो सैहरा मन्झा ले हुई किन्हें जाया करहा था। 
LUK,19,2,तेथी जक्कई नांऊँआं रा एक माह्णुं था जो चुंगी लैणे वाल्ऐ रा मुखिया था। होर से अमीर आदमी था। 
LUK,19,3,"से यीसू जो देखणा चांहां था कि से कुणहां? पर भीड़ा री वजहा ले से तेस जो देखी नी सकेया, क्यूंकि से बौणा था। "
LUK,19,4,"तेबे तेस जो देखणे रे कठे जक्कई आगे दौड़ी किन्हें एक अंजीरा रे डाला प्रयाह्ले चढ़ी गया, क्यूंकि यीसू तेस पैंडे ले हुई किन्हें जाया करहा था। "
LUK,19,5,"जेबे यीसू तेस अंजीरा रे डाला वाले पुज्हेया, ता तिन्हें गास देखी किन्हें तेस जो बोल्या, “हे जक्कई झट पट उतरी जा, क्यूंकि आज मेरा तेरे घरा मन्झ रैंह्णां जरूरी आ।” "
LUK,19,6,"से झट पट डाला ले थाले उतरेया होर आपणे घरा यीसू जो लई गया, होर खुसी किन्हें तेसरा स्वागत कितेया। "
LUK,19,7,"ये देखी किन्हें सभ लोक बड़बड़ान्दे लगे, “से ता एक पापी माह्णुं रे घरा चली गया।” "
LUK,19,8,"खाणा खांदी बारी जक्कई ऐें खह्ड़ी किन्हें प्रभु किन्हें बोल्या, “हे प्रभु यीसू, देख हांऊँ आपणी आधी जायदाद गरीबा जो देई देहां, होर अगर मैं केसी रा कर भी बईमानी करी किन्हें लई लईरा हो, ता तेस जो मां चार गुणा वापस करी देणा।” "
LUK,19,9,"तेबे यीसूए तेस किन्हें बोल्या, “आज एस घरा रे लोका मन्झ उद्धार आईरा, इधी कठे कि ये भी अब्राहमा रा एक मह्ठा। "
LUK,19,10,क्यूंकि जो लोक परमेसरा ले दूर हुई गईरे तिन्हा जो तोपणे होर तिन्हारा उद्धार करणे रे कठे हांऊँ माह्णुं रा मह्ठा आईरा।” 
LUK,19,11,"जेबे स्यों लोक ये गल्ला सुणदे लगिरे थे, ता यीसूए एक होर उदाहरण बोल्या। यीसू यरुस्लेम सैहरा रे नेडे था, इधी कठे लोके सम्झेया कि परमेसरा रा राज एेबे आऊणें वाल्आ आ। "
LUK,19,12,"एता कठे तिन्हें बोल्या, “एक अमीर आदमी दूर देसा जो चली गया ताकि से राजे रा पद पाई किन्हें वापस आये। "
LUK,19,13,"होर तिन्हें आपणे नौकरा मन्झ ले दस सादे होर तिन्हा जो दस मोहरा दिती। (एक मोहर सो ध्याड़े री कमाई रे बराबर) होर तिन्हा किन्हें बोल्या, ‘मेरे वापस आऊणें तक लेण देण करी किन्हें तेता जो बढ़ाई देआ।’ "
LUK,19,14,"पर तेसरे गांऊँआं मन्झ रैहणे वाल्ऐ तेस किन्हें बैर रख्हा ऐें थे, होर तेसरे पीछे दूता रे ज्रीए सादा भेज्या, आस्से नी चाहंदे कि, ये आस्सा रा राजा बणे। "
LUK,19,15,"जेबे से राजे रा पद पाई किन्हें वापस आई गया, ता एह्ड़ा हुएया कि तिन्हें आपणे नौकरा जो जिन्हा जो तिन्हें पैसे देई दितीरे थे, स्यों आपणे वाले सादे ताकि ये जाणी सके कि लेण देण करी किन्हें क्या-क्या क्माया। "
LUK,19,16,"तेबे पैहले नौकरे आई किन्हें बोल्या कि, ‘हे मेरे माल्क, तुस्से मुंजो एक मोहर दितिरी थी, मैं एता ले दस मोहरा होर कमाई।’” "
LUK,19,17,"माल्के तेस नौकरा किन्हें बोल्या, “साबास, ‘खरे सेऊआदार, तू धन्य आ, तू बौह्त थोह्ड़े मन्झ भरोसे रे लायक निकल्या, एेबे मां तुजो दस गांऊँआं री जिम्मेदारिया देणी।’ "
LUK,19,18,"दूजे नौकरे आई किन्हें बोल्या, ‘हे माल्क, मैं तुस्सा री दितिरी मोहरा किन्हें पांज मोहरा होर कमाई।’ "
LUK,19,19,"माल्के तेस किन्हें बोल्या कि, मां तुजो भी पांज गांऊँआं री जिम्मेदारिया देणी। "
LUK,19,20,"त्रीजे आई किन्हें बोल्या, ‘हे माल्क, तेरी मोहर ऐे ई, जो मैं तौलिए मन्झ बान्ही रखिरी। "
LUK,19,21,"क्यूंकि हांऊँ तेरे ले डरी गईरा था, इधी कठे कि तू एक कठोर आदमी आ, जो तैं नी रखिरा तेस जो तू चकी लैंहां, होर जो तैं नी बाहीरा, तेस जो काटी देहां।’” "
LUK,19,22,"“माल्के तेस किन्हें बोल्या, ‘हे दुस्ट सेऊआदार, मां तेरे ग्लाणे रे मताबक तेरा न्याय करणा। तू मुंजो जाणहां था कि हांऊँ कठोर आदमी आ। होर जो मैं नी रख्या तेस जो हांऊँ चकी लैंहां, होर जो मैं नी बाहिरा, तेस जो काट्हा। "
LUK,19,23,"ता तैं मेरे पैसे सौहकारा वाले जम्हा कि नी कुराहें, ताकि हांऊँ आई किन्हें ब्याजा समेत लई लैंदा।’ "
LUK,19,24,"होर जो लोक नेडे खड़ीरे थे, माल्के तिन्हा किन्हें बोल्या, ‘से मोहर तेस ले लई लऊआ, होर जेस वाले जे दस मोहरा ई तेस जो देई देआ।’ "
LUK,19,25,"तिन्हें तेस किन्हें बोल्या, ‘हे माल्का, तेस वाले दस मोहरा ई।’ "
LUK,19,26,"हांऊँ तुस्सा किन्हें बोल्हा आ कि, ‘जेस वाले जे हाया तेस जो होर दितेया जाणां। होर जेस वाले जे नी आ तेस ले से भी लई लैणा जो तेस वाले हाया। "
LUK,19,27,"पर मेरे दुस्मण जो नी चाहंदे कि, हांऊँ तिन्हारा राजा बणुं, तिन्हा जो एथी ल्याई किन्हें मेरे साम्हणें जानी ले मारी देऊआ।’” "
LUK,19,28,ये गल्ला बोली किन्हें यीसू तिन्हारे अगे-अगे यरुस्लेम सैहरा वखा जो चल्दा लग्या। 
LUK,19,29,"होर जेबे से जैतूना रे प्हाड़ा पर बैतफगे होर बैतनिय्याह गांऊँआं वाले पूजे, ता तिन्हें आपणे चेले मन्झा ले दो ये बोल्या किन्हें भेजे कि, "
LUK,19,30,"“साम्हणें रे गांऊँआं मन्झ जाई किन्हें तुस्सा जो एक गधी रा बच्चा मिलणा जेस पर जे कधी कोई चढ़ीरा नी हो। से तुस्सा जो बान्हिरा हुआ मिलणा, तेस जो खोल्ही किन्हें ल्याऊआ। "
LUK,19,31,"होर अगर कोई तुस्सा ले पूछे कि, तुस्से एस जो किधियो खोलह्या करहा ऐें, ता ये बोली देआ कि, प्रभु जो एसरी ज्रूरत ई।” "
LUK,19,32,"जो भेजीरे थे, तिन्हें जाई किन्हें जेह्ड़ा यीसूए तिन्हा किन्हें बोलिरा था, तेह्ड़ा ई तिन्हें पाया। "
LUK,19,33,"जेबे स्यों गधे रे बच्चे जो खोलह्या करहा ऐें थे, ता तेसरे माल्के तिन्हा ले पूछेया, “एस बच्चे जो किधियो खोलह्या करहा ऐें?” "
LUK,19,34,"तिन्हें बोल्या, “प्रभु जो एसरी ज्रूरत ई।” "
LUK,19,35,स्यों गधी रे बच्चे जो यीसू वाले लई आये होर तेस पर कपड़े ब्छ्याए होर यीसू तेस पर बैठी गये। 
LUK,19,36,"जेबे यीसू जाया करहा था, तिन्हें तेसरा स्वागत करणे रे कठे आपणे कपड़े पैंडे मन्झ ब्छ्याये। "
LUK,19,37,"होर नेडे आऊंदे-आऊंदे जेबे से जैतूना रे प्हाड़ा री ढलाना पर पुज्हेया, ता चेलेया री सारी मण्डली तिन्हा सभी चमत्कार जो तिन्हें देखिरे थे, खुस हुई किन्हें जोरा-जोरा किन्हें परमेसरा री बड़ाई करदे लगी गये। i "
LUK,19,38,"“धन्य आ से राजा, जो प्रभु रे अधिकारा ले आहूँआं; स्वर्गा मन्झ सांति होर आसमान मन्झ महिमा हो ।” "
LUK,19,39,"तेबे भीड़ा मन्झा ले कितने फरीसी लोक तेस किन्हें बोल्दे लगे, “हे गुरु आपणे चेले जो झिड़का इन्हें जे एह्ड़ा बोल्या।” "
LUK,19,40,"यीसूए जवाब दितेया, “हांऊँ तुस्सा किन्हें बोल्हा, अगर ये लोक चुप रैहे, ता इन्हा पात्थरा चिंगी किन्हें मेरी महिमा करणी।” "
LUK,19,41,जेबे यीसू यरुस्लेम सैहरा रे नेडे पूजी गया ता तिन्हें सैहरा जो देखी किन्हें तेथी रे लोका रे कठे रोंदा लगेया। 
LUK,19,42,"होर बोल्या, “क्या ई खरा हुन्दा कि, तू हां, तू ई, आज इतना ई समझी लैन्दा कि सांति रा मतलब क्या आ! पर एेबे ये गल्ला तेरी हाखिया ले ल्हुखी गईरी। "
LUK,19,43,"क्यूंकि स्यों ध्याड़े तुध पर आऊणें कि तेरे दुस्मणा मोर्चा बान्ही किन्हें तू घेरी लैणा, होर चहुँ वखा ले तू दबाणा। "
LUK,19,44,होर दुस्मणा ये सैहर तबाह करी देणा होर एस सैहरा साउगी-साउगी तेरे बाल बच्चे भी नास करी देणे होर जेबे तिन्हा सभ कुछ तबाह करी बैठणा। तेबे तेथी ये पात्थरा किन्हें बणिरा सैहर नी बचणा। होर ये सभ कुछ इधी कठे हूंणां क्यूंकि तैं से टैम नी पछ्याणया जेबे परमेसर तुजो बचान्दा आईरा था।” 
LUK,19,45,तेबे यीसूए यरुस्लेम मन्दरा मन्झ जाई किन्हें व्य्पारिये बाहर काढे। 
LUK,19,46,"होर यीसूए तिन्हा किन्हें बोल्या, “पवित्र सास्त्रा मन्झ लिखिरा कि, ‘मेरा मन्दर प्रार्थना रा घर हूंणां,’ पर तुस्से ये डाकुआ रा आडा बणाई दितिरा।” "
LUK,19,47,होर हर रोज यीसूए मन्दरा मन्झ तिन्हा जो उपदेस दितेया: होर मुख्य याजक होर व्यवस्था स्खाणे वाल्ऐ होर मुख्य लोक तेस जो मारणे री ताका मन्झ रैहन्दे लगी रैहे। 
LUK,19,48,पर कोई उपाय नी काढी सके; कि ये केस तरीके किन्हें करिए क्यूंकि सभ लोक तेसरी बड़ी चाऊआ किन्हें सुणहां ऐें थे। 
LUK,20,1,"एक ध्याड़े एह्ड़ा हुएया कि जेबे यीसू मन्दरा मन्झ लोका जो उपदेस देंदा होर खुसी री खबर सुणाया करहा था, ता मुख्य याजके होर व्यवस्था स्खाणे वाल्ऐ होर यहूदी मुखिये तेस वाले आये। "
LUK,20,2,"होर बोल्दे लगे कि, “आस्सा जो दस कि, तू इन्हा कामा जो केस हका किन्हें करहा, होर से कुणहां, जिन्हें जे तुजो ऐें हक दितिरा?” "
LUK,20,3,"तिन्हें तिन्हा जो जवाब दितेया कि, “हांऊँ भी तुस्सा ले एक गल पूछ्हा; मुंजो दसा, "
LUK,20,4,यहून्ना जो बपतिस्मा देणे रा हक परमेसरा री वखा ले था या माह्णुं वखा ले?” 
LUK,20,5,"तेबे स्यों आपु मन्झ बोल्दे लगे कि, “अगर आस्से बोलिए कि, ‘परमेसरा री वखा ले,’ ता तेस बोलणा, ‘फेरी तुस्से तेसरा विस्वास कि नी कितेया?’ "
LUK,20,6,"होर अगर आस्से बोलिए, ‘माह्णुं री वखा ले,’ ता सब लोका आस्सा पर पत्थरवाह करणा, क्यूंकि स्यों सच्चे जाणहां ऐें कि, यहून्ना बपतिस्मा देणे वाल्आ नबी था।” "
LUK,20,7,"होर तिन्हें जवाब दितेया, “आस्से नी जाणदे कि ये केस वखा ले था।” "
LUK,20,8,"यीसूए तिन्हा किन्हें बोल्या, “ता मैं भी तुस्सा जो नी दस्दा कि, हांऊँ ऐें काम केस हका ले करहा।” "
LUK,20,9,"तेबे यीसू लोका किन्हें ये उदाहरण बोल्दा लग्या कि, “केसी माह्णुंऐ अंगूरा रा बगीचा ल्गाया, होर किसाना जो तेता रा ठेका देई दितेया होर बौह्त ध्याड़े रे कठे परदेसा जो चली गया। "
LUK,20,10,"फेरी अंगूर काढणे रा टैम आया ता तिन्हें माह्णुंऐ आपणा एक नौकर किसाना वाले भेज्या कि, से अंगूरा रे बगीचे रे कुछ फल रा हिस्सा तेस जो दे, पर किसाने से मारेया पिटेया होर खाली हाथ भेजी दितेया। "
LUK,20,11,"फेरी तिन्हें एक होर नौकर भेज्या, होर तिन्हें से भी मारेया पिटेया होर तेसरी बेज्जती करी किन्हें खाली हाथ भेजी दितेया। "
LUK,20,12,"फेरी तिन्हें त्रिजा भेज्या, होर तिन्हें से भी मारी पिटी किन्हें काढी दितेया।” "
LUK,20,13,"“तेबे अंगूरा रे बगीचे रे माल्के बोल्या, ‘एेबे हांऊँ क्या करूं? मां आपणा प्यारा बेटा भेजणा होर जरुर तिन्हा मेरे बेटे री इज्जत करणी।’ "
LUK,20,14,"किसान तेस जो देखी किन्हें आपु मन्झ सोच विचार करदे लगे कि, ‘ये ता वारस आ; आऊआ, आस्से एस जो मुकाई देहां ऐें, ताकि जमीन-जायदाद आस्सा रा हुई जाए।’ "
LUK,20,15,होर तिन्हें से अंगूरा रे बगीचे ले बाहर काढी किन्हें मारी दितेया: इधी कठे अंगूरा रे बगीचे रे माल्का तिन्हा साउगी क्या करणा? 
LUK,20,16,"तेस आई किन्हें तिन्हा किसाना रा नास करी देणा, होर अंगूरा रा बगीचा होरी जो देई देणा।” ये सुणी किन्हें तिन्हें बोल्या, “परमेसर एह्ड़ा ना करहे।” "
LUK,20,17,"पर यीसूए तिन्हा वखा जो देखी किन्हें बोल्या, “पवित्र सास्त्रा मन्झ ये लिखिरा कि; ‘जेस पात्थरा जो मिस्त्रिए बेकार जाणेया था, से ई कुणे रा पात्थर बणी गया।’ "
LUK,20,18,"जेस केसी तेस पात्थरा पर पऊणा तेस चकनाचूर हुई जाणा, होर जेस पर तेस पऊणा, तेस से पीसी किन्हें रखी देणा।” "
LUK,20,19,"तेस टैम व्यवस्था स्खाणे वाल्ऐ होर मुख्य याजके यीसू जो पकड़णा चाहेया, क्यूंकि स्यों समझी गये कि, यीसूए आस्सा रे बरखलाप ये उदाहरण बोल्या, पर स्यों लोका ले डरी गये। "
LUK,20,20,"होर स्यों तेस ताका मन्झ लगी रहे होर स्यों जासूस भेजे जो ईमानदारी रा ढोंगी करी किन्हें यीसू री कोई ना कोई गल पकड़ी ले कि, स्यों यीसू जो हाकमा रे अधिकारा मन्झ सौंपी दे। "
LUK,20,21,"तिन्हें यीसू ले ये पूछेया कि, “हे गुरु, आस्से जाणहां ऐें कि तू ठीक बोल्हा, होर स्खाहां, होर केसी रा भेदभाव नी करदा; बल्कि परमेसरा री गल्ला सच्चाई किन्हें दसा आ। "
LUK,20,22,क्या आस्सा जो महाराजे जो कर देणा चहिए कि नी?” 
LUK,20,23,"पर यीसूए तिन्हारी चलाकी समझी किन्हें तिन्हा किन्हें बोल्या, "
LUK,20,24,"“मुंजो रोम देस रा एक सिक्का दसा जेसरी कीमत एक ध्याड़े री कमाई रे बराबर ई। एस सिक्के मन्झ रूप होर नांऊँ केसरा? तिन्हें बोल्या, ये रूप होर नांऊँ महाराजे रा।” "
LUK,20,25,"यीसूए तिन्हा किन्हें बोल्या, “जो महाराजे रा आ, से महाराजे जो देआ, होर जो परमेसरा रा आ, से परमेसरा जो देआ।” "
LUK,20,26,"स्यों लोका रे साम्हणें तेस गल्ला जो पकड़ी नी सके, पर यीसू रे जवाबा ले हरान हुई किन्हें चुप रही गये। "
LUK,20,27,"फेरी सदूकी लोक जो यहूदी थे स्यों एह्ड़ा बोल्हा ऐें थे कि, मरणे वाल्ऐ रा जी उठणा नी हुंदा, होर स्यों यीसू वाले आई किन्हें पुछदे लगे। "
LUK,20,28,"कि “हे गुरू, मूसा जेह्ड़ी आस्सा रे कठे व्यवस्था लिखीरी कि, ‘अगर केसी रा भाई बगैर बच्चे मरी जाए, होर तेसरी लाड़ी पीछे रही जाए, ता तेसरा भाई तेसरी लाड़ी किन्हें ब्याह करी ले होर आपणे भाई रे कठे बच्चे पैदा करहे।’ "
LUK,20,29,"ऐबे उदाहरणा रे कठे, सात भाई थे, पैहला भाई ब्याह करी किन्हें बगैर बच्चे मरी गया। "
LUK,20,30,फेरी दूजे होर त्रीजे भाई भी तेस्सा ज्नाने किन्हें ब्याह करी लया। 
LUK,20,31,इंहां करी किन्हें स्यों साता रे सात भाई बगैर बच्चे मरी गये। 
LUK,20,32,तिन्हा ले बाद से ज्नाने भी मरी गयी। 
LUK,20,33,"ता मरिरे मन्झा ले जिउंदे हूंणे ले बाद से तिन्हा मन्झा ले केसरी लाड़ी हूणीं, क्यूंकि से साता रे सात भाईया री लाड़ी हुई चुकीरी थी।” "
LUK,20,34,"यीसूए तिन्हा किन्हें बोल्या कि, “एस संसारा रे लोक ब्याह सादी करहा ऐें। "
LUK,20,35,"पर जो लोक एस लायक हुन्घे तिन्हा एस संसारा जो, होर मरिरे मन्झा ले जिउंदे हो, तिन्हा मरिरे मन्झा ले जी उठणा जो पाई लैणा, तिन्हा मन्झ ब्याह सादी नी हूणीं। "
LUK,20,36,"तिन्हा फेरी नी मरणा, क्यूंकि तिन्हा स्वर्गदूता साहीं हूंणां, क्यूंकि मरिरे मन्झा ले जी उठणे रे बच्चे हूंणे रे नाते स्यों परमेसरा रे बच्चे हूंणे। "
LUK,20,37,"पर एस गल्ला जो कि मरणे वाल्ऐ जी उठ्हा ऐें, मूसा नबी भी आपणी देखीरी भखी रे झाकड़ा रे गल्ला मन्झ ये जाहिर कितिरा कि, से प्रभु जो ‘अब्राहमा रा परमेसर, होर इसहाका रा परमेसर, होर याकूबा रा परमेसर’ बोल्हा। "
LUK,20,38,"से मरिरे रा परमेसर नी आ पर जिउंदेया रा परमेसर आ, क्यूंकि ये सभ लोक तेसरे साम्हणें जिउंदे।” "
LUK,20,39,"तेबे ये सुणी किन्हें व्यवस्था स्खाणे वाल्ऐ ये मन्झा ले बौह्त लोके बोल्या कि, “हे गुरु तैं ठीक बोल्या।” "
LUK,20,40,होर तिन्हा जो तेस ले कुछ होर पूछणे री हिम्मत नी हुई। 
LUK,20,41,"फेरी यीसूए तिन्हा ले पूछेया, “मसीहा जो राजा दाऊदा रा मह्ठा किधियो बोल्हा ऐें? "
LUK,20,42,"राजे दाऊद आपु भजन संहिता री कताबा मन्झ बोल्हा कि, ‘प्रभुए मेरे प्रभु किन्हें बोल्या, कि मेरी सीधी तरफा बैठ। "
LUK,20,43,जेबे तक कि हांऊँ तेरे दुसमणा जो तेरे पैरा हेठ नी करी देऊं।’” 
LUK,20,44,"राजा दाऊद आपु भी तेस जो प्रभु बोल्हा, ता से तेसरा मह्ठा किहाँ बणेया? "
LUK,20,45,"जेबे लोक सुणेया करहा ऐें थे, ता यीसूए आपणे चेले किन्हें बोल्या, "
LUK,20,46,"“व्यवस्था स्खाणे वाल्ऐ ले चतन्न रैहया, जिन्हा जो लम्बे चोगे पैन्ही किन्हें घुमणा, होर बजारा मन्झ नमस्कार पाणा खरा लगहा। होर यहूदी सभा मन्झ खास जगहा पर बैठणा, होर धामा मन्झ खास जगहा पाणा बांका लगहा। "
LUK,20,47,"स्यों विधवा जो ठगी किन्हें तिन्हारे घर-बार होर जायदाद आपणे कठे लई लैंहां ऐें, होर दिखावे रे कठे बड़ी देरा तक प्रार्थना करदे रैंहयां ऐें, इन्हा लोका जो कड़ी सजा मिलणी।” "
LUK,21,1,यीसूए आपणी नजर घुमाई होर देख्या कि अमीर आपणा-आपणा दान मन्दरा रे दान पात्रा मन्झ पाया करहा ऐें थे। 
LUK,21,2,होर यीसूए एक गरीब विधवा भी ताम्बे रे दो छोटे सिक्के पांदे देखी। 
LUK,21,3,"होर यीसूए आपणे चेले किन्हें बोल्या, हांऊँ तुस्सा किन्हें सच्च -सच्च बोल्हा कि, “एस्से गरीब विधवे इन्हा सभी अमीर लोका ले ज्यादा दान दितेया: "
LUK,21,4,"क्यूंकि तिन्हें सभीए आपणी बौह्त कमाई मन्झा ले दान दितेया पर तेस्से ज्नाने, आपणी कमी घटी मन्झा ले आपणी सारी कमाई देई दिती।” "
LUK,21,5,"जेबे तेसरे चेले मन्झा ले कुछ लोक मन्दरा रे बारे मन्झ गल्ला करेया करहा ऐें थे कि, से मन्दर बांके-बांके पात्थरा होर परमेसरा जो चढ़ाईरी चीजा किन्हें बधिया सजाईरा। यीसूए बोलेया, "
LUK,21,6,"“स्यों ध्याड़े आऊणें, जिन्हा मन्झ ये सभ कुछ जो तुस्से देख्हा ऐें, तिन्हा मन्झा ले एता मन्झ एक पात्थर भी नी बचणा: क्यूंकि एक-एक पात्थर ढाली दितेया जाणा होर सभ कुछ नास हुई जाणा।” "
LUK,21,7,"तिन्हें यीसू ले पूछेया कि, “हे गुरु, ये सभ केभे हूणीं? होर जेबे ये गल्ला पूरी हूणीं तेस टैमा रा क्या चिन्ह हूंणां?” "
LUK,21,8,"यीसूए बोल्या, “चतन्न रैहया कि, कोई तुस्सा जो ना भरमाए, क्यूंकि बौह्त लोका मेरे अधिकारा मन्झ आऊंणा, होर तिन्हा बोलणा कि, ‘हांऊँ मसीह आ,’ होर ये भी कि टैम आई गईरा, ता तुस्से तिन्हारे पीछे देख्या चली जांदे। "
LUK,21,9,"होर जेबे तुस्से लड़ाईया होर दंगे फसादा री गल्ला सुणघे, ता डरदे देख्या, क्यूंकि इन्हारा पैहले हूंणां जरूरी आ, पर तेस टैम झट पट अंत नी हूंणां।” "
LUK,21,10,"तेबे यीसूए तिन्हा किन्हें बोल्या कि, “एक राज्या दूजे राज्या रे बरखलाफ लड़ाई करणी। "
LUK,21,11,"होर बडे-बडे हिलण हूंणे, होर जगहा-जगहा अकाल होर माहमारिया हूणीं, होर आसमाना मन्झ डराऊणी चीजा हूणीं होर बडे चिन्ह जाहिर हूंणे। "
LUK,21,12,"पर इन्हा सभ गल्ला ले पैहले तिन्हा मेरे चेले हूंणे री वजहा ले तुस्से पकड़ने, होर दुःख देणे, होर यहूदी सभा मन्झ सौंपणे, होर जेल्हा मन्झ पाणे, होर राजे होर हाकमा रे साम्हणें लई जाणे। "
LUK,21,13,पर तुस्सा जो मौका मिली जाणा कि तुस्से मेरे बारे मन्झ गुआही देई सको। 
LUK,21,14,इधी कठे आपणे-आपणे मना जो त्यार रखा कि आस्सा पैहले ले जवाब देणे री फिकर नी करणी। 
LUK,21,15,"क्यूंकि मां तुस्सा जो ऐहड़ी बोली होर बुद्धि देणी कि, तुस्सा रे सारे व्रोधिया तुस्सा रा साम्हणां या खण्डन नी करणे रे लायक नी रैंह्णां। "
LUK,21,16,"होर तुस्सा रे माऊ बापू, होर भाईया बैहणा, होर टब्बरा, होर दोस्ता भी तुस्से पकड़वाणे; एथी तक कि तुस्सा मन्झा ले कितने मुकाई देणे। "
LUK,21,17,होर तुस्से मेरे पर विस्वास रख्हा ऐें इधी कठे सभी लोका तुस्सा किन्हें बैर करणा। 
LUK,21,18,पर तुस्सा रे मूंडा रा एक बाल भी बांका नी हूंणां। 
LUK,21,19,आपणे धीरज रखणे ले ही तुस्से आपणी जान बचाई सक्हा ऐें।” 
LUK,21,20,"“जेबे तुस्से यरुस्लेम सैहरा जो सेना किन्हें घिर्ही रा देखो, ता जाणी लया कि तेसरा उजड़ी जाणा नेडे आ। "
LUK,21,21,"तेबे जो यहूदिया ईलाके मन्झ हो स्यों प्हाड़ा पर भगी जाए, होर जो यरुस्लेम सैहरा रे अंदर हो स्यों बाहर निकली जाए; होर जो गांऊँआं मन्झ हो स्यों तेस गांऊँआं मन्झ नी जाए। "
LUK,21,22,"क्यूंकि ये बदला लेणे या सजा पाणे रे ऐहड़े ध्याड़े हूंणे, ताकि जो गल्ला लिखी गईरी स्यों सभ पूरी हुई जाए। "
LUK,21,23,"तिन्हा ध्याड़े जो गर्भवती होर दूध प्याणे वाली ज्नानिया हूणीं, तिन्हारे कठे मुंजो बौह्त दुःख हुएआ करहा, क्यूंकि देसा मन्झ बडा क्लेस होर इन्हा लोका पर बड़ी विपत्ति आऊणीं। "
LUK,21,24,"स्यों तलवारा किन्हें मारी दिते जाणे, होर कई दूजे देसा रे लोका मन्झ बंदी बणाए जाई किन्हें पूजाए जाणे, होर जेबे तक अन्यजाति लोका रा टैम पूरा नी हुई जाए, तेबे तक यरुस्लेम सैहर अन्यजाति लोका रे पैरा हेठ रौंदया जाणा।” "
LUK,21,25,"“होर सूरज होर चाँद होर तारे मन्झ चिन्ह सुझणे, होर धरती पर, सारी जाति रे लोका जो संकट हूंणां। क्यूंकि तिन्हा समुद्रा री बड़ी भारी अवाज होर लैहरा रा हाल्ला सुणी किन्हें डरी जाणा। "
LUK,21,26,"एस डरा री वजहा ले होर संसारा पर आऊणें वाली घटना रा इंतजार करदे-करदे लोका रे मन्झ जी नी रैंह्णां, क्यूंकि आसमाना री सक्तिया हिल्लाई जाणी। "
LUK,21,27,तेबे तिन्हा हांऊँ माह्णुं रा मह्ठा सामर्थ होर बड़ी महिमा साउगी बादला पर आऊंदे देखणा। 
LUK,21,28,"जेबे ये गल्ला हुन्दी लगे, ता सीधे हुई किन्हें आपणा मूंड गास चक्या; क्यूंकि तुस्सा रा छुटकारा नेडे आ।” "
LUK,21,29,"यीसूए तिन्हा किन्हें एक उदाहरण बोल्या कि, “अंजीरा रे डाला होर सभ डाला जो देखा। "
LUK,21,30,"जिहां ई तिन्हारे टीऊऐ फट्हा ऐें, ता तुस्से देखी किन्हें जाणी लैंहां ऐें कि, गर्मी रा मौसम नेडे आ। "
LUK,21,31,"इंहां ईं जेबे तुस्से इन्हा गल्ला जो हुंदे देखो, तेबे जाणी लया कि परमेसरा रा राज नेडे आ। "
LUK,21,32,"हांऊँ तुस्सा किन्हें सच्च बोल्हा कि, जेबे तक ये सभ गल्ला नी हुई जाए, तेबे तक एस्सा पीढ़ी रा अंत नी हूंणां। "
LUK,21,33,"आसमान होर धरती टली जाणे, पर जो मैं बोली दितेया, से पूरा हुई किन्हें रैहणा।” "
LUK,21,34,"“इधी कठे चतन्न रैहया, एह्ड़ा नी हो कि तुस्सा रे मन खुमार होर पी किन्हें मुतालणा, होर एस जिन्दगी री चिंता किन्हें सुस्त हुई जाए, होर से ध्याड़ा तुस्सा पर फंदे साहीं एकदम आई जाए होर जिहां एक जानवर फंदे मन्झ अचानक फसी जाहें। "
LUK,21,35,क्यूंकि तेस सारी धरती रे सभ रैहणे वाल्ऐ पर इंहां ईं आई जाणा। 
LUK,21,36,"इधी कठे त्यार रैहया होर हर टैम प्रार्थना करदे रैहया ताकि तुस्से इन्हा सभी आऊणें वाली घटना ले बचणे, होर हांऊँ माह्णुं रे मह्ठे रे साम्हणें खह्ड़ने रे लायक बणी सको।” "
LUK,21,37,होर से ध्याड़िया मन्दरा मन्झ उपदेस देहां था; होर राती बाहर जाई किन्हें जैतूना रे प्हाड़ा पर रैंहयां था। 
LUK,21,38,होर भ्यागा तड़के कई लोक उठी किन्हें तेस वाले मन्दरा मन्झ सुणने रे कठे जाया करहा ऐें थे। 
LUK,22,1,"अस्जेह्ड़ी रोटी रा साजा जेस जो फसहा रा साजा भी बोल्हा ऐें, आऊणें वाल्आ था। "
LUK,22,2,"होर मुख्य याजके होर व्यवस्था स्खाणे वाल्ऐ एस गल्ला री ताका मन्झ थे कि यीसू जो किहाँ मारिये, पर स्यों लोका ले डरहा ऐें थे। "
LUK,22,3,"होर सैतान यहूदा इस्करयोति मन्झ समाया, होर से तिन्हा बारा चेले मन्झा ले एक था। "
LUK,22,4,"यहूदे जाई किन्हें मुख्य याजके होर मुखिया साउगी गलबात किती कि, से तिन्हारे हाथा मन्झ किहाँ पकड़वाणा? "
LUK,22,5,"स्यों खुस हुई गये, होर तेस जो ढब्बे देणे रा वादा कितेया। "
LUK,22,6,"तिन्हें मनी लया, होर मौका तोप्दा लग्या कि, जेबे भीड़ नी हो तेस जो तिन्हारे हाथा मन्झ पकड़वाई दे। "
LUK,22,7,"तेबे अस्जेह्ड़ी रोटी रे फसहा रे साजे रा ध्याड़ा आया, जेस मन्झ फसहा रा छेलू बलि करणा जरूरी आ "
LUK,22,8,"होर यीसूए पतरसा होर यहून्ना जो ये बोली किन्हें भेज्या कि, “जाई किन्हें आस्सा रे खाणे रे कठे फसहा रे साजे रा खाणा त्यार करा।” "
LUK,22,9,"तिन्हें यीसू ले पूछेया, “आस्से फसहा रे साजे रा खाणा केथी त्यार करहे?” "
LUK,22,10,"यीसूए तिन्हा किन्हें बोल्या, “गांऊँआं मन्झ जांदे ई एक माह्णुं जिन्हें जे पाणी रा घड़ा चक्किरा हूंणां तुस्सा जो मिलणा, जेस घरा मन्झ से जाए; तुस्से तेसरे पीछे चली जाया। "
LUK,22,11,"होर तेस घरा रे माल्का किन्हें बोला कि, ‘गुरु तुध किन्हें बोल्हा कि, प्रौह्णे रा कमरा जेथी जे मां आपणे चेलेया साउगी फसहा रे साजे रा खाणा, से केथी आ?’ "
LUK,22,12,"तेस तुस्सा जो एक सजा सजाईरा कमरा दसणा, तेथी ई त्यारी करणा।” "
LUK,22,13,"तिन्हें जाई किन्हें, जेह्ड़ा यीसूए तिन्हा किन्हें बोल्या था, तेह्ड़ा ई पाया, होर तिन्हें फसहा रे साजे रे खाणे री त्यारी किती। "
LUK,22,14,"जेबे टैम आई गया, ता यीसू आपणे चुणिरे चेलेया साउगी खाणा खांदे बैठी गया। "
LUK,22,15,"होर तिन्हें तिन्हा किन्हें बोल्या, “मेरी बडी इच्छा थी कि, दुःख भोगी किन्हें मरणे रे ले पैहले ये फसहा रे साजे रा खाणा तुस्सा साउगी खाऊं। "
LUK,22,16,"क्यूंकि हांऊँ तुस्सा किन्हें सच्च बोल्हा आ, मां ये साजे रा खाणा दबारा नी खाणा जेबे तक से परमेसरा रे राजा मन्झ पूरा नी हुई जाए।” "
LUK,22,17,"तेबे यीसूए अंगूरा रा डोंगा लई किन्हें धन्यावाद कितेया, होर बोल्या, “एता जो लई लऊआ होर आपु मन्झ बांडी लऊआ। "
LUK,22,18,"क्यूंकि हांऊँ तुस्सा किन्हें बोल्हा कि, जेबे तक परमेसरा रा राज नी आये तेबे तक मां अंगूरा रा रस ऐबे ले कधी नी पीणा।” "
LUK,22,19,"फेरी यीसूए रोटी लई होर परमेसरा रा धन्यावाद करी किन्हें रोटी तोड़ी, होर तिन्हा जो ये बोल्दे हुए रोटी दिती कि, “ये मेरा सरीर आ, जो तुस्सा रे कठे दितेया जाहां: मेरी यादगारा रे कठे एह्ड़ा ई करदे रैहया।” "
LUK,22,20,"इंहां ईं तिन्हें खाने रे बाद अंगूरा रे रसा रा डोंगा लितेया होर ये बोली किन्हें दितेया कि, “ये डोंगा मेरे तेस खूना मन्झ नौंईं वाचा ई, जेस जो तुस्सा रे कठे बहाया जाहाँ। "
LUK,22,21,पर मेरे पकड़वाणे वाल्ऐ रा हाथ मेरे साउगी मेजा पर आ। 
LUK,22,22,"क्यूंकि हांऊँ माह्णुं रे मह्ठे रा मरणा ता पक्का आ, पर लानत ई तेस पर जेस हांऊँ पकड़वाणा, होर तेसरे कठे ये कितना ड्राऊणा हुणा!” "
LUK,22,23,"तेबे स्यों आपु मन्झ पूछ ताछ करदे लगे कि, आस्सा मन्झा ले कुणहां, जेस जे ये काम करणा? "
LUK,22,24,चेले मन्झ ये बैहस भी हुई; कि आस्सा मन्झा ले सभी ले बडा कुण समझी जाहाँ? 
LUK,22,25,"यीसूए तिन्हा किन्हें बोल्या, “अन्यजाति लोका रे राजा तिन्हा पर राज करहा ऐें; होर जो तिन्हा पर हक रखणे वाले आपणे आपा जो तिन्हारे भलाई करणे वाल्आ बोल्हा ऐें। "
LUK,22,26,"पर तुस्सा मन्झ एह्ड़ा नी हो; एता रे बजाय जो तुस्सा मन्झ बडा हो, से छोटे साहीं होर जो मुखिया हो, से सेऊआदारा साहीं बणे। "
LUK,22,27,"क्यूंकि बडा कुणहां, से जो खाणा खांदे बैठिरा या से जे सेऊआ करहा? क्या से नी आ जेह्ड़ा खाणा खांदे बैठीरा? पर हांऊँ तुस्सा मन्झ सेऊआदारा साहीं आ। "
LUK,22,28,"पर तुस्से स्यों ऐें, जो मेरी परखणी मन्झ लगातार मेरे साउगी रहे। "
LUK,22,29,"होर हांऊँ तुस्सा जो तिहां ईं एक राज देआ करहा जिहां मेरे बापू जिए मुंजो दितिरा था, तिहां ईं हांऊँ भी तुस्सा रे कठे देहां। "
LUK,22,30,ताकि तुस्से मेरे राजा मन्झ मेरी मेजा पर खाऊआ पिऊआ; बल्कि राजगद्दी पर बैठी किन्हें इस्राएल देसा रे बारा गोत्रा रा न्याय करा।” 
LUK,22,31,"“समौन, हे समौन, सुण, सैताने परमेसरा ले तुस्से लोक मांगी लईरे कि तुस्सा जो कणका साहीं भूहा ले लग करी सके। "
LUK,22,32,"पर मैं तेरे कठे प्रार्थना कितिरी कि, तेरा विस्वास चली नी जाए, होर जेबे तू पछतावा करी ले, ता आपणे भाईया जो मजबूत करेया कि मेरे पर विस्वास करहे।” "
LUK,22,33,"तिन्हें तेस किन्हें बोल्या, “हे प्रभु, हांऊँ तेरे साउगी जेल्हा जाणे, बल्कि मरणे रे कठे भी त्यार आ।” "
LUK,22,34,"यीसूए बोल्या, “हे पतरस हांऊँ तेरे किन्हें बोल्हा कि, आज कुकड़ा रे बांग देणे ले पैहले, तुध त्राय बारी मुखरी जाणा कि, तू मुंजो नी जाणदा।” "
LUK,22,35,"होर यीसूए चेले ले पूछेया कि, “जेबे मैं तुस्से बगैर बटुऐ, होर बगैर झोले, होर बगैर जूते खुसी री खबर प्रचार करदे भेजे थे, ता क्या तुस्सा जो केसी चीजा री कमी हुई थी?” तिन्हें बोल्या, “केसी चीजा री कमी नी हुई।” "
LUK,22,36,"तिन्हें तिन्हा किन्हें बोल्या, “पर एेबे लोक आस्सा रे बरखलाप हुई गईरे, जेस वाले जे बटुआ आ से लई ले; होर तिहां ईं झोला भी लई ले, होर जेस वाले तलवार नी हो से आपणे चोगा बेची किन्हें तेता जो खरीदी ले। "
LUK,22,37,"क्यूंकि हांऊँ तुस्सा किन्हें बोल्हा कि, पवित्र सास्त्रा मन्झ मेरे बारे लिखिरा से पूरा हो। तेता मन्झ लिखिरा कि, ‘से एक पापी समझ्या गया।’ हाँ मेरे बारे मन्झ लिखी गईरी ये गल पूरी हूंणे वाली ई।” "
LUK,22,38,"तिन्हें बोल्या, “हे प्रभु, देख एथी दो तलवारा ई,” तिन्हें तिन्हा किन्हें बोल्या, “बस बौह्त ई।” "
LUK,22,39,"तेबे यीसू बाहर निकली किन्हें आपणे रूआजा रे मताबक जैतूना रे प्हाड़ा पर गया, होर चेले तेसरे साउगी चली गये। "
LUK,22,40,"तेस जगहा पुज्ही किन्हें यीसूए तिन्हा किन्हें बोल्या, “प्रार्थना करा, ताकि तुस्से परखणी मन्झ नी पई जाए।” "
LUK,22,41,"होर जिहां कोई दूरा तक पात्थर डयाई सक्हा, से तिन्हा ले लगभग तीह मीटर दूर चली गया होर घुटने टेकी किन्हें प्रार्थना करदा लग्या। "
LUK,22,42,"“हे मेरे बापू, तेरे ले सभ कुछ हुई सक्हा; एस दुःखा रा डोंगें जो मेरे वाले ले हट्टाई दे, तेबे भी जेह्ड़ा हांऊँ चाहां तेह्ड़ा नी, पर जो तू चाहां तेह्ड़ा ई हो।” "
LUK,22,43,तेबे स्वर्गा ले एक स्वर्गदूत तेस जो सुझ्या जो तेस जो सामर्थ देहां था। 
LUK,22,44,होर से बौह्त बेचैन हुई किन्हें होर भी ज्यादा प्रार्थना करदा लग्या; होर तेसरा पसीना खूना रे टेपे बणी किन्हें थाले जमीना पर पया करहा था। 
LUK,22,45,तेबे से प्रार्थना ले उठेया होर आपणे चेले वाले आया ता तिन्हें स्यों दुआसी रे मारे सूती रे देखे? 
LUK,22,46,"होर यीसूए चेले किन्हें बोल्या, “तुस्से किधियो सया करहा ऐें? उठा, प्रार्थना करा, ताकि परखणी मन्झ नी पई सको।” "
LUK,22,47,"यीसू एह्ड़ा बोल्या ई करहा था कि, एक भीड़ आई, यहूदा इस्करयोति, जो बारा चेले मन्झा ले एक था, से तिन्हारे अगे-अगे आया करहा था, से यीसू वाले आया, ताकि से तेस जो गले लगाई सको। "
LUK,22,48,"यीसूए तिन्हा किन्हें बोल्या, “हे यहूदा इस्करयोति, क्या तू गले लगाई किन्हें माह्णुं रे मह्ठे जो पकड़वाहां?” "
LUK,22,49,"तेसरे साथिये जेबे देख्या कि क्या हूंणे वाल्आ आ, ता तिन्हें बोल्या, “हे प्रभु, क्या आस्से तलवार च्लाईए?” "
LUK,22,50,"होर तिन्हा मन्झा ले एकिये तलवार काढी होर बडे याजका रे नौकरा पर चलाई, होर तेसरा कान टुकी दितेया। "
LUK,22,51,"एता पर यीसूए बोल्या, “एेबे बस करा।” होर तिन्हें तेसरा कान छुही किन्हें ठीक करी दितेया। "
LUK,22,52,"तेबे यीसूए मुख्य याजके होर मन्दरा रे मुखिये होर यहूदी मुखिये जो तेसरे व्रोधी बणी किन्हें आईरे थे, तिन्हा बोल्या कि, “क्या तुस्से डाकू समझी किन्हें मुंजो पकड़णे रे कठे तलवारा होर डंडे लई किन्हें निकली रे? "
LUK,22,53,"जेबे हांऊँ मन्दरा मन्झ हर ध्याड़े तुस्सा साउगी था, ता तुस्से मेरे पर हाथ नी पाया; पर ये तुस्सा री घड़ी ई, होर न्यहारे रे राज आ।” "
LUK,22,54,"फेरी स्यों यीसू जो पकड़ी किन्हें लई चले, होर कैफा बडे याजका रे घरा मन्झ ल्याए होर पतरस दूरा-दूरा ले ई तेसरे पीछे-पीछे चल्या करहा था। "
LUK,22,55,"होर जेबे स्यों आंघणा मन्झ आग भ्खाई किन्हें कठे बैठिरे थे, ता पतरस भी तिन्हारे मन्झ भरा बैठी गया। "
LUK,22,56,"होर नौकराणिया मन्झा ले एक तेथी आई होर तेस जो आग तफदे देख्या होर तेस जो ध्याना किन्हें देखी के बोलदी लगी, “ये भी ता तेस साउगी था।” "
LUK,22,57,"पर पतरस मुखरी गया कि, “ओ जनानिये, हांऊँ तेस जो नी जाणदा।” "
LUK,22,58,"थोह्ड़ी देरा बाद केसी होरिये तेस जो देखी किन्हें बोल्या, “तू भी ता तिन्हा मन्झा ले एक आ।” पतरसे बोल्या, “ओ जनाब, से हांऊँ नी आं।” "
LUK,22,59,"कोई घंटे भरा ले बाद एक होर आई किन्हें बोल्दा लग्या, “पक्का ये भी ता तेस साउगी था; क्यूंकि ये गलील जिल्ले रा आ।” "
LUK,22,60,"पतरसे बोल्या, “ओ जनाब, हांऊँ नी जाणदा कि तू क्या बोल्हा?” से बोल्या ई करहा था कि झट पट कुकड़े बांग दिती। "
LUK,22,61,"होर तेबे प्रभुए घूमी किन्हें पतरसा वखा देख्या, होर पतरसा जो प्रभु री से गल याद आई जो तिन्हें बोलिरी थी कि, “आज कुकड़ा रे बांग देणे ले पैहले, तुध त्राय बारी मेरी नांह करणी।” "
LUK,22,62,होर से बाहर निकली किन्हें बड़ा भारी रोंदा लग्या। 
LUK,22,63,"जिन्हें माह्णुंऐ जे यीसू पकड़िरा था, तिन्हें तेसरा मजाक डूआया होर तेस जो मारदे पीटदे लगे। "
LUK,22,64,"होर तिन्हें यीसू री हाखिया पर पट्टी बान्ही दिती होर तेस ले पूछेया, “भविस्यवाणी करी किन्हें दस कि तू कुने मारेया?” "
LUK,22,65,होर तिन्हें बौह्त सारी निंदा री गल्ला तेसरे बरखलाफ किती। 
LUK,22,66,"जेबे ध्याड़ा सुर्हू हुएया ता लोका रे यहूदी मुखिये होर मुख्य याजके होर व्यवस्था स्खाणे वाल्ऐ कठे हुए, होर फेरी स्यों लोक तेस जो आपणी माहसभा मन्झ लई गये। होर पूछेया, "
LUK,22,67,"“अगर तू मसीह आ, ता आस्सा किन्हें बोली दे!” यीसूए तिन्हा किन्हें बोल्या, “अगर हांऊँ तुस्सा किन्हें बोलू ता तुस्सा विस्वास नी करणा। "
LUK,22,68,"होर अगर हांऊँ पूछूं, ता तुस्सा जवाब नी देणा। "
LUK,22,69,पर एेबे ले मां माह्णुं रे मह्ठा सर्वसक्तिमान परमेसरा री सीधी वखा जो बैठी रेहणा।” 
LUK,22,70,"एता पर सभिए बोल्या, “ता क्या तू परमेसरा रा मह्ठा आ?” यीसूए तिन्हा किन्हें बोल्या, “तुस्से आपु ई बोल्हा ऐें कि, हांऊँ आं।” "
LUK,22,71,"तेबे तिन्हें बोल्या, “एेबे आस्सा जो होर गुआहा रा क्या काम आ? क्यूंकि आस्से आप्हुए तेसरे मुंहा ले सुणी लया।” "
LUK,23,1,तेबे तिन्हारी सारी सभा उठी किन्हें यीसू जो पिलातुस हाकमा वाले लई गयी। 
LUK,23,2,"होर स्यों ये बोली किन्हें यीसू पर दोस लगांदे लगे कि, “आस्से एस जो लोका जो रोम देसा रे सरकारा रे बरखलाप अवाज उठाणे रे कठे बैह्कांदे देखीरा। होर महाराजे जो कर देणे ले नांह करदे, होर आपणे आपा जो मसीह राजा बोल्दे हुए सुणिरा आ।” "
LUK,23,3,"पिलातुस हाकमे यीसू ले पूछेया, “क्या तू यहूदी लोका रा राजा आ?” यीसूए तेस जो जवाब दितेया कि, “तू आप्हुए बोल्या करहा।” "
LUK,23,4,"तेबे पिलातुस हाकमे मुख्य याजके होर लोका किन्हें बोल्या, “हांऊँ एस माह्णुं मन्झ कुछ दोस नी पांदा।” "
LUK,23,5,"पर स्यों होर भी जोर ल्गाई किन्हें बोल्दे लगे, ये गलील जिल्ले ले लई किन्हें एथी तक सारे यहूदिया ईलाके तक आपणे उपदेस देई-देई किन्हें लोका जो बैह्काहां। "
LUK,23,6,"ये सुणी किन्हें पिलातुस हाकमे पूछेया, “क्या ये माह्णुं गलील जिल्ले रा आ?” "
LUK,23,7,"होर ये जाणी किन्हें कि यीसू तेस ईलाके रा जेथी हेरोदेस राजा राज करहा, तिन्हें यीसू तेस वाले भेजी दितेया, क्यूंकि तिन्हा ध्याड़े हेरोदेस भी यरुस्लेम सैहरा मन्झ था। "
LUK,23,8,"हेरोदेस राजे यीसू जो देखी किन्हें बौह्त ही खुस हुएया, क्यूंकि से बौह्त ध्याड़े ले यीसू जो देखणा चाहां था: इधी कठे कि तिन्हें तेसरे बारे मन्झ सुणिरा था, होर तेस जो चमत्कार करदे हुए देखणे री आस रखिरी थी। "
LUK,23,9,"तिन्हें यीसू ले बौह्त सुआल पूछे, पर तिन्हें तेस जो कोई जवाब नी दितेया। "
LUK,23,10,होर मुख्य याजके होर व्यवस्था स्खाणे वाल्ऐ खह्ड़ी किन्हें तेस पर कड़े दोस ल्गाया करहा ऐें थे। 
LUK,23,11,"तेबे हेरोदेस राजा आपणे स्पाहीया साउगी तेसरी बेज्जती करी किन्हें तेसरा मजाक डुआया, होर तेस जो भड़कीला कपड़ा पनह्याई किन्हें तेस जो पिलातुस हाकमा वाले वापस भेजी दितेया। "
LUK,23,12,एेबे तक पिलातुस हाकम होर हेरोदेस राजा दुहें दुसमण थे। पर एस ध्याड़े स्यों दोनो दोस्त बणी गये। 
LUK,23,13,"पिलातुस हाकमे मुख्य याजक होर मुखिये होर लोक सादे होर तिन्हा किन्हें बोल्या, "
LUK,23,14,"“तुस्से ये माह्णुं लोका जो बैहकाणे वाल्आ बणाई किन्हें मेरे वाले ल्याईन्दीरा, होर देखा, मैं तुस्सा रे साम्हणें एसले सुआल जबाब किते, पर जिन्हा गल्ला रा दोस तुस्से तेस पर ल्गाहें, तिन्हा गल्ला रे बारे मन्झ मैं यीसू मन्झ कुछ भी गलती नी पाई। "
LUK,23,15,"ना ई हेरोदेस राजा तेस मन्झ कोई भी गलती नी पाई, इधी कठे तिन्हें एस जो आस्सा वाले वापस भेजी दितेया, होर देखा, तेस ले एह्ड़ा कुछ नी हुएया कि से मौता री सजा दिती जाए। "
LUK,23,16,इधी कठे हांऊँ तेस जो कोड़े ल्गाई किन्हें छाडी देंहा।” 
LUK,23,17,पिलातुस हाकमे फसहा रे साजे रे मौके पर हर साल यहूदी लोका रे कठे एक कैदी जो छाडा था। 
LUK,23,18,"तेबे सभ मिली किन्हें हाला पांदे लगे कि, “एसरा काम तमाम करी देआ, होर आस्सा रे कठे बरअब्बा जो छाडी दे।” "
LUK,23,19,बरअब्बा जो सैहरा मन्झ दंगा फसाद होर हत्या करणे रे कठे जेल्हा मन्झ पाईरा था। 
LUK,23,20,"पर पिलातुस हाकमे यीसू जो छाडी देणा चाहां था, तिन्हें स्यों दबारा समझाये। "
LUK,23,21,"पर तिन्हें चिंगी किन्हें बोल्या कि, “यीसू जो क्रूसा प्रयाल्हे चढ़ाऊआ, क्रूसा प्रयाल्हे!” "
LUK,23,22,"पिलातुस हाकमे त्रीजी बारी तिन्हा किन्हें बोल्या कि, “तिन्हें क्या बुराई कितिरी? हांऊँ तेस मन्झ मौता री सजा रे लायक कोई गल नी पांदा! इधी कठे हांऊँ तेस जो कोड़े ल्गाई किन्हें छाडी देहां।” "
LUK,23,23,"पर स्यों चिंगी किन्हें बोलदे लगे कि, यीसू जो क्रूसा प्रयाल्हे चढ़ाई देआ, होर तिन्हारा चिंगणा बौह्त बढ़ी गया। "
LUK,23,24,"एता कठे पिलातुस हाकमे हुक्म दितेया कि, तिन्हारी बिनती रे मताबक कितेया जाए। "
LUK,23,25,"पिलातुसे बरअब्बा जो तिन्हारे कठे छाडी दितेया, जो दंगा फसाद होर हत्या करणे रे कठे जेल्हा मन्झ पाईरा था, ये से ही था जेस जो छाडणे री स्यों मांग करेया करहा ऐें थे, होर यीसू जो तिन्हारे हाथा मन्झ देई दितेया कि स्यों तेस किन्हें जो चाहे से करहे। "
LUK,23,26,"जेबे स्पाही यीसू जो लई जाया करहा ऐें थे, ता तिन्हें कुरेनी सैहरा रे समौन नांऊँआं रा जो सैहरा वखा जो आई करहा था, तिन्हें पकड़ी किन्हें तेस पर क्रूस लादी दितेया कि से तेस क्रूसा जो यीसू रे पीछे-पीछे लई चले। "
LUK,23,27,"होर लोका री बडी भीड़ तेसरे पीछे हुई गयी: होर बौह्त सारी ज्नाने भी, तेसरे कठे छाती पिटदी होर रोंदी लगी। "
LUK,23,28,"यीसूए तिन्हा वखा मुड़ी किन्हें बोल्या, “हे यरुस्लेम सैहरा री मह्ठीयो, मेरे कठे नी रोआ, पर आपणे होर आपणे बच्चेया रे कठे रोआ। "
LUK,23,29,"क्यूंकि देखा, ऐहड़े मुसकल ध्याड़े आया करहा ऐें, जिन्हा मन्झ तिन्हा बोलणा, ‘धन्य ई स्यों ज्नाने जो बांझ ई, होर धन्य ऐें स्यों गर्भ जिन्हें कधी कोई नी जणेया होर जिन्हें कधी बच्चे जो दूध नी प्याया।’” "
LUK,23,30,"“तेस टैम लोका प्हाड़ा किन्हें बोलणा कि, आस्सा पर पई जा, होर पाहड़िया किन्हें बोलणा कि आस्सा जो ढकी ले।” "
LUK,23,31,"क्यूंकि जेबे स्यों हरे डाला साहीं भोले लोका किन्हें एह्ड़ा करहा, ता तिन्हा सुके साहीं सजा पाणे लायक लोका किन्हें क्या कुछ नी हूंणा। "
LUK,23,32,"होर तेथी दो होर माह्णुं भी थे जो कुकर्मी थे, तिन्हा जो भी सजा देणे रे कठे यीसू साउगी मारणे रे कठे ले जाया करहा ऐें थे। "
LUK,23,33,"जेबे स्यों तेस जगहा पुज्हे, जेस जो खोपड़ी बोल्हा ऐें, ता तिन्हें, तिन्हा दुंहीं डाकुआ साउगी से भी क्रूसा प्रयाल्हे चढ़ाया, एकी जो तेसरी ओरली वखो होर दूजे जो तेसरी परली वखो। "
LUK,23,34,"तेबे यीसूए बोल्या, “हे बापू, इन्हा जो माफ़ करी दे, क्यूंकि ये नी जाणदे कि क्या करेया करहा ऐें?” होर तिन्हें चिठ्ठी पाई किन्हें तेसरे कपड़े आपु मन्झ बांडी लये। "
LUK,23,35,"लोक खह्ड़ी किन्हें देख्या करहा ऐें थे होर मुखिये भी मजाक डूआया करहा ऐें थे कि, “इन्हें होर बचाए, अगर ये परमेसरा रा मसीह आ, होर तेसरा चुणीरा आ, ता से आपणे आपा जो बचाई ले।” "
LUK,23,36,स्पाहिये भी तेस वाले आई किन्हें मजाक डूआया होर तेस जो पीणे रे कठे सिरका दितेया। 
LUK,23,37,“अगर तू यहूदी लोका रा राजा आ ता आपणे आपा जो बचाई ले!” 
LUK,23,38,"होर तेसरे गास एक दोस पत्र भी लगाया, जेस पर लिखिरा था कि, “ये यहूदी लोका रा राजा आ।” "
LUK,23,39,"जो डाकू लटकाई रे थे, तिन्हा मन्झा ले एकिये यीसू रा मजाक डूआई किन्हें बोल्या, “क्या तू मसीह नी आ? ता फेरी आपणे आपा जो होर आस्सा जो बचा!” "
LUK,23,40,"एता पर दूजे डाकुए तेस जो प्रुआची किन्हें बोल्या, “क्या तू परमेसरा ले भी नी डरदा? तू भी ता सेई सजा पाया करहा। "
LUK,23,41,"होर आस्से ता न्याय रे मताबक सजा पाया करहा ऐें, क्यूंकि आस्से ता आपणे करमा रा ठीक-ठीक इनाम पाया करहा ऐें; पर यीसूए ता कोई भी गलत काम नी कितेया।” "
LUK,23,42,"तेबे तिन्हें बोल्या, “हे यीसू, जेबे तू राज मन्झ राजा साहीं आये, ता मुंजो याद रख्या।” "
LUK,23,43,"तिन्हें तेस किन्हें बोल्या, “हांऊँ तुध किन्हें सच्च -सच्च बोल्हा कि, आज ई तुध मेरे साउगी स्वर्गलोका मन्झ हूंणां।” "
LUK,23,44,होर लगभग बारा बजे ले तीन बजे तक सारे देसा मन्झ न्हयारा हुई गया। 
LUK,23,45,"होर सूरजा रा प्रयासा जांदा रैहया, होर मन्दरा रा पर्दा बीचा मन्झा ले फटी गया। "
LUK,23,46,"होर यीसूए जोरा किन्हें चिंगी किन्हें बोल्या, “हे बापू, हांऊँ आपणी आत्मा तेरे हाथा मन्झ सौम्पेया करहा।” होर ये बोली किन्हें यीसूए प्राण छाडी दिते "
LUK,23,47,"सुबेदारे, जो कुछ हुएया था देखी किन्हें, परमेसरा री बड़ाई किती, होर बोल्या, “पक्का ये माह्णुं धर्मी था।” "
LUK,23,48,"होर सारी भीड़ जो ये देखणे रे कठे कठी हुईरी थी, एस घटना जो देखी किन्हें छाती पिट्दी हुई वापस चली गयी। "
LUK,23,49,"पर स्यों सभ जो तेस जो जाणहां ऐें थे, होर ज्नानिया जेह्ड़ी गलील जिल्ले ले तेसरे साउगी आईरी थी, दूर खह्ड़ी किन्हें ये सभ कुछ देख्या करहा ई थी। "
LUK,23,50,होर युसुफ नांऊँआं रा एक मंत्री जो सज्जन होर धर्मी माह्णुं था। 
LUK,23,51,"होर से तिन्हारे फैसले होर तिन्हारे एस कामा ले खुस नी था, होर से यहूदिया ईलाके रे अरिमतियाह सैहरा रा रैहणे वाल्आ था, होर परमेसरा रे राजा रा इंतजार करणे वाल्आ था। "
LUK,23,52,तिन्हें पिलातुस हाकमे वाले जाई किन्हें यीसू री ल्हास मांगी लई। 
LUK,23,53,"होर यूसुफे यीसू री ल्हास तुआरी किन्हें चादरा मन्झ लपेटी किन्हें एक डुआरा मन्झ रखी। जो चटाना रे बीचा मन्झ खणीरी थी, होर जेस मन्झ कधी केसी री ल्हास नी रखिरी थी। "
LUK,23,54,"से त्यारी रा ध्याड़ा था, होर अरामा रा ध्याड़ा सुर्हू हूंणे वाल्आ था। "
LUK,23,55,"होर तिन्हें जनानिये जो तेसरे साउगी गलील जिल्ले ले आईरी थी, पीछे-पीछे जाई किन्हें से डुआरा जो देख्दी लगी, होर ये भी कि तेसरी ल्हास किहाँ रखिरी थी। "
LUK,23,56,होर स्यों आपणे घरा वापस आई होर खुस्बुदार चीजा त्यार किती। फेरी मूसा रे व्यवस्था रे मताबक अरामा रे ध्याड़े ता तिन्हें अराम कितेया। 
LUK,24,1,"पर हप्ते रे पैहले ध्याड़े भ्यागा ई स्यों ज्नानिया तिन्हा खुस्बुदार चीजा जो लई किन्हें जो तिन्हें त्यार कितरी थी, डुआरा पर आई। "
LUK,24,2,तिन्हा जो डुआरा वाले ले पात्थर हट्टीरा मिल्या। 
LUK,24,3,होर तिन्हा जो अंदर जाई किन्हें प्रभु यीसू री ल्हास नी मिली। 
LUK,24,4,जेबे स्यों ज्नानिया एस गल्ला ले हरान हुएया करहा ई थी ता दो मर्ध जिन्हें जे चमकीले कपड़े पैहनी रे थे तिन्हा वाले खह्ड़ी गये। 
LUK,24,5,"जेबे स्यों डरी गयी, होर धरती वखा आपणे मुंह फेरी दिते, तेबे तिन्हें तिन्हा ज्नानिया ले पूछ्या, “तुस्से जिउंदेया जो मरिरे मन्झ किधियो टोल्हा ई? "
LUK,24,6,"से एथी नी आ, पर जिउंदा हुई गईरा। याद करा कि, तिन्हें गलील जिल्ले मन्झ रैहणे रे टैमा तुस्सा किन्हें क्या बोलिरा था "
LUK,24,7,"कि, ‘जरूरी आ, हांऊँ माह्णुं रा मह्ठा पापिया रे हाथा मन्झ पकड़ाया जाऊँ, होर क्रूसा प्रयाल्हे चढ़ाया जाऊँ, होर त्रीजे ध्याड़े जिउंदा हुई जाऊँ।’” "
LUK,24,8,तेबे तिन्हा ज्नानिया जो यीसू री याद आई। 
LUK,24,9,"होर स्यों सभ ज्नानिया डुआरा वाले ले वापस आई होर तिन्हा ग्यारा चेलेया जो, होर बाकि सभी जो ये गल्ला सुणाई दिती। "
LUK,24,10,"जिन्हे जे चुणिरे चेले किन्हें ये गल्ला बोली, स्यों ये ज्नानिया थी, मगदल गांऊँआं री मरियम होर योअन्ना होर याकूबा री माऊ मरियम होर तिन्हा साउगी होर ज्नानिया भी थी। "
LUK,24,11,"पर तिन्हारी गल्ला तिन्हा जो क्हाणी साहीं लगी, होर तिन्हें तिन्हारा विस्वास नी कितेया। "
LUK,24,12,"तेबे पतरस उठी किन्हें डुआरा वाले दौड़ी किन्हें गया, होर झुकी किन्हें सिर्फ कपड़े पईरे देखे, होर जो कुछ हुईरा था तेता ले हरान हुई किन्हें, से आपणे घरा जो चली गया। "
LUK,24,13,"तेस ई ध्याड़े तेसरे चेले मन्झ ले दो जण इम्माउस नांऊँआं रे एकी गांऊँआं जो जाया करहा ऐें थे, जो यरुस्लेम सैहरा ले ग्यारा किलोमीटर दूर था। "
LUK,24,14,"होर स्यों इन्हा सभी गल्ला पर जो हुईरी थी, आपु मन्झ गलबात करेया करहा ऐें थे। "
LUK,24,15,"होर जेबे स्यों आपु मन्झ गलबात होर पूछ-ताछ करेया करहा ऐें थे, ता यीसू आप्हुए तेथी आया होर तिन्हा साउगी चलदा लग्या। "
LUK,24,16,"पर तिन्हारी हाखिया ऐहड़ी बंद करी दितीरी थी कि, स्यों तेस जो नी पछ्याणी सके। "
LUK,24,17,"यीसूए तिन्हा ले पूछेया, “ये क्या गल्ला ई, जो तुस्से चल्दे-चल्दे आपु मन्झ करेया करहा ऐें?” स्यों दुआस हुई किन्हें तेथी रुकी गये। "
LUK,24,18,"ये सुणी किन्हें, तिन्हा मन्झा ले क्लियुपास नांऊँआं रे एक आदमिये बोल्या, “तू यरुस्लेम सैहरा मन्झ कल्हा माह्णुं आ, जो नी जाणदा कि, इन्हा ध्याड़े मन्झ एथी क्या-क्या हुआ।” "
LUK,24,19,"यीसूए तिन्हा ले पूछेया, “कुण गल्ला?” तिन्हें यीसू किन्हें बोल्या कि, “ये गल्ला नासरता रा यीसू रे बारे मन्झ आ। जेह्ड़ा एक नबी था, जिन्हें सामर्थी चमत्कार कितरे थे। परमेसरा रा होर सभ लोका रे हाखिया मन्झ एक नौखा गुरु था। "
LUK,24,20,"होर मुख्य याजके होर आस्सा रे मुखिये से पकड़वाई दितेया, ताकि तेस पर मौता रा हुक्म दितेया जाए; होर तेस जो क्रूसा प्रयाल्हे चढ़ाया जाए। "
LUK,24,21,"पर आस्सा जो आस थी कि, एस ई इस्राएल देसा रे लोका जो रोम देसा रे राज ले छुटकारा देणा। होर इन्हा सभ गल्ला रे अलावा एस घटना जो घटी रे आज त्राय ध्याड़े हुई गईरे। "
LUK,24,22,"होर आस्सा साउगी मन्झा ले कई ज्नाने भी आस्से हरान करी दिते, जो भ्यागा-भ्यागा ई डुआरा पर गईरी थी। "
LUK,24,23,"होर जेबे तेसरी ल्हास नी मिली, ता ये बोल्दी हुई आई कि, आस्से स्वर्गदूता रा दर्सन देख्या, तिन्हें तिन्हा किन्हें बोल्या कि यीसू जिउंदा हुई गईरा। "
LUK,24,24,"तेबे आस्सा रे साथिया मन्झा ले कई डुआरा वाले गये, होर जेह्ड़ा तिन्हें ज्नानिया बोलिरा था, तिन्हें तेह्ड़ा ई तेथी पाया, तिन्हें यीसू नी देख्या।” "
LUK,24,25,"तेबे यीसूए तिन्हा दुहीं चेलेया किन्हें बोल्या, “हे नर्क्कलेयो, तुस्सा रे कठे नबिया री सभ गल्ला पर विस्वास करणा कितना कठण लगा! "
LUK,24,26,"मसीह रे कठे जरूरी था कि, से दुःख उठाई किन्हें आपणी महिमा मन्झ दाखल करहे।” "
LUK,24,27,"तेबे यीसूए मूसा री व्यवस्था ले होर सभ नबिया ले सुर्हू करी किन्हें सारे पवित्र सास्त्रा मन्झा ले, आपणे बारे मन्झ कितिरी गला रा मतलब तिन्हा जो समझाया। "
LUK,24,28,"इतने मन्झ स्यों तेस गांऊँआं वाले पूजी गये, जेथी जे स्यों जाया करहा ऐें थे, होर तेसरे व्यवहारा ले एह्ड़ा मैहसूस हुएया कि से होर अगे जाणा चाहां। "
LUK,24,29,"पर तिन्हें यीसू ये गल्ला बोली किन्हें रुकणे रे कठे राज़ी करी लया कि, “आज राती आस्सा साउगी रुकी जा; क्यूंकि सांझ हुएया करहा ई होर ध्याड़ा भी ढल्या करहा होर जल्दी ई रात भी हुई जाणी।” तेबे से तिन्हारी गल मन किन्हें तिन्हा साउगी रैहणे रे कठे अंदर गया। "
LUK,24,30,"जेबे यीसू तिन्हा साउगी खाणा खांदे बैठ्या, ता यीसूए रोटी लई किन्हें धन्यावाद कितेया, होर रोटी तोड़ी किन्हें तिन्हा जो देंदा लग्या। "
LUK,24,31,"तेबे तिन्हारी हाखिया खुल्ही गयी; होर तिन्हें से प्छ्याणी लया, होर से तिन्हारे साम्हणें गायब हुई गया। "
LUK,24,32,"तिन्हें आपु मन्झ बोल्या, “जेबे से पैंडे मन्झ आस्सा किन्हें गल्ला करहा था, होर पवित्र सास्त्रा रा मतलब आस्सा जो समझाहां था, ता क्या आस्सा रा मन आसा किन्हें नी भरेया था?” "
LUK,24,33,"स्यों तेस ई टैम उठी किन्हें यरुस्लेम सैहरा जो वापस चली गये, होर तेथी तिन्हा जो स्यों ग्यारा चेले होर तिन्हा साउगी तिन्हारे होर साथी सभ कठे मिले। "
LUK,24,34,"स्यों बोल्हा ऐें थे, “प्रभु सच्चे जिउंदा हुई गईरा! होर तिन्हें समौना पतरसा जो दर्सन दिते।” "
LUK,24,35,तेबे तिन्हें दुहींऐं जो कुछ पैंडे मन्झ हुईरा था तेता रा ब्यौरा दितेया होर दसेया कि किहाँ रोटी तोड़ने रे टैमा तिन्हें यीसू पछ्याणी लितेया। 
LUK,24,36,"स्यों ये गल्ला हल्ली बोल्या ई करहा ऐें थे, यीसू आप्हुए तिन्हारे बीचा मन्झ आई किन्हें खह्ड़ी गया, होर तिन्हा किन्हें बोल्या, “तुस्सा जो सांति मिले।” "
LUK,24,37,"पर स्यों घबराई गये होर डरी गये, होर तिन्हा जो ये लग्या कि स्यों केसी भूता जो देख्या करहा ऐें। "
LUK,24,38,"होर तिन्हें तिन्हा किन्हें बोल्या, “तुस्से किधियो डरहा ऐें? होर तुस्सा रे मना मन्झ सक कि हुएया करहा? "
LUK,24,39,"मेरे हाथा होर पैरा जो देखा कि, हांऊँ से ई आ। मुंजो छुही किन्हें देखा, क्यूंकि भूता री हड्डी मास नी हुन्दा जेह्ड़ा तुस्से मेरे मन्झ देख्हा ऐें।” "
LUK,24,40,ये बोली किन्हें यीसूए तिन्हा जो आपणे हाथ पैर दसे। 
LUK,24,41,"जेबे खुसी रे मारे तिन्हा जो विस्वास नी हुएया कि यीसू जिउंदा हुई गईरा, होर हरानी हुई। ता यीसूए तिन्हा ले पूछेया, “क्या एथी तुस्सा वाले कुछ खाणा हाया?” "
LUK,24,42,होर तिन्हें यीसू जो भुनी री मछि रा एक टुकड़ा दितेया। 
LUK,24,43,यीसूए से मछि रा टुकड़ा लया होर तिन्हारे साम्हणें खाध्या। 
LUK,24,44,"फेरी तिन्हें तिन्हा किन्हें बोल्या, “ये मेरी स्यों गल्ला ई, जो मैं तुस्सा साउगी रही किन्हें, तुस्सा किन्हें बोली थी कि, जरूरी आ कि, जितनी गल्ला मूसा री व्यवस्था होर नबिया री होर भजना री कताबा मन्झ, मेरे बारे मन्झ लिखिरी, स्यों सभ पूरी हो।” "
LUK,24,45,तेबे यीसूए पवित्र सास्त्रा जो समझणे रे कठे तिन्हारी समझ खोल्ही दिती। 
LUK,24,46,"होर तिन्हा किन्हें बोल्या, “पवित्र सास्त्रा मन्झ एह्ड़ा लिखिरी आ कि, मसीहा दुःख उठाणा, होर त्रीजे ध्याड़े मरिरे मन्झा ले जिउंदे हुई जाणा। "
LUK,24,47,"होर यरुस्लेम सैहरा ले लई किन्हें सभ जातिया रे लोका मन्झ तेसरे नांऊँआं रे अधिकारा ले पापा जो छाडणे, पापा री माफ़ी रा प्रचार कितेया जाणा। "
LUK,24,48,तुस्से इन्हा सभी गल्ला रे गुआह ऐें। 
LUK,24,49,"होर मां आपु पवित्र आत्मा भेजणी जेह्ड़ा मेरे बापूए वादा कितिरा। पर जेबे तक स्वर्गा ले सामर्थ नी पाओ, तेबे तक तुस्से एस सैहरा मन्झ ई रुकी रैहया।” "
LUK,24,50,"तेबे यीसू तिन्हा जो सैहरा रे बाहर बैतनिय्याह गांऊँआं तक लई गया, होर आपणे हाथ स्वर्गा वखा जो करी किन्हें तिन्हा जो आसीस दिति। "
LUK,24,51,होर तिन्हा जो आसीस देंदे हुए से तिन्हा ले लग हुई गया होर स्वर्गा जो चकी लितेया गया। 
LUK,24,52,इधी कठे तिन्हें तेस जो अराधना करी किन्हें बड़ी खुसी किन्हें यरुस्लेम सैहरा जो वापस चली गये। 
LUK,24,53,होर स्यों हर रोज लगातार मन्दरा मन्झ जाई किन्हें आपणा सारा टैम परमेसरा रा धन्यबाद करणे मन्झ लगाया। 
JHN,1,1,"पुरे संसारा जो रचणे ले पैहले से था, जेस जो बचन बोल्या जाहाँ था, होर से परमेसरा साउगी था, होर से ई परमेसर था। "
JHN,1,2,पैहले ले ही से परमेसरा साउगी था। 
JHN,1,3,"परमेसरे सभ कुछ तेसरे ज्रीए रच्या, होर जो कुछ रच्या गया, तेता मन्झा ले कोई भी चीज तेसरे बगैर नी रची गई। "
JHN,1,4,"से सारी जिन्दगीया रा सोता था, होर से ई आ जेह्ड़ा सभ माह्णुं जो जोती देआ। "
JHN,1,5,होर जोत नह्यारे मन्झ चम्का ई; होर नह्यारा तेस जो नी बुझाई सकेया। 
JHN,1,6,परमेसरे एक माह्णुं भेजेया जेसरा नांऊँ यहून्ना था। 
JHN,1,7,"से इधी कठे आया कि से जोती रे बारे मन्झ दसे, ताकि सभ तेसरी गुआही रे ज्रीए विस्वास करहे। "
JHN,1,8,"यहून्ना आपु ता जोती नी था, पर तेस्सा जोती रे बारे मन्झ गुआही देणे रे कठे आया। "
JHN,1,9,"होर से जे सच्ची जोती, हर एक माह्णुं जो प्रयासा देहां ईं संसारा मन्झ आऊणें वाली थी। "
JHN,1,10,"से आपणे ही संसारा मन्झ आया था, जेस जो परमेसरे तेसरे ज्रीए रच्या, पर एस संसारा रे लोके से नी पछयाणेया। "
JHN,1,11,से आपणे ही लोका मन्झ आया होर तेसरे आपणे ही लोके से नी मन्नेया। 
JHN,1,12,"पर जिन्हें से मन्नेया, जो तेस पर विस्वास रख्हा ऐें, तिन्हें तिन्हा जो परमेसरा रे बच्चे हूंणे रा हक दितेया। "
JHN,1,13,"स्यों ना ता आपणे माऊ-बापू ले, ना सरीरा री इच्छा ले, ना लोका रे बच्चे जम्मणे री इच्छा ले, पर परमेसरा री इच्छा ले जम्मे। "
JHN,1,14,"होर परमेसरा रे बचने माह्णुं रा रूप धारण कितेया, होर अनुग्रह होर सच्चाई किन्हें भर्ही किन्हें आस्सा मन्झ डेरा कितेया, होर आस्से तेसरी एह्ड़ी महिमा देखी, जेह्ड़ी बापू रे एकलौते मह्ठे री। "
JHN,1,15,"यहून्ना बपतिस्मा देणे वाल्ऐ तेसरे बारे मन्झ गुआही दिती होर चिंगी किन्हें बोल्या कि, “ये से ई आ, जेसरे बारे मन्झ मैं बोलिरा था, ‘जेह्ड़ा मेरे बाद आऊणें वाल्आ आ, से मेरे ले भी बढ़ी किन्हें आ, क्यूंकि से मेरे ले पैहले जिउंदा था।’” "
JHN,1,16,क्यूंकि तेसरे अनुग्रहा री भरपूरी ले आस्से सभीये अनुग्रहा पर अनुग्रहा हासल कितेया। 
JHN,1,17,"इधी कठे कि मूसा री व्यवस्था मूसा रे ज्रीए मिली, पर अनुग्रह होर सच्चाई प्रभु यीसू मसीहा रे ज्रीए पूजे। "
JHN,1,18,"परमेसरा जो केसिए कधी नी देख्या। पर एकलौते मह्ठे जो सच्च मुच परमेसर आ होर बापू रे सभी ले करीब आ, तिन्हें ई आस्सा जो परमेसर दसिरा। "
JHN,1,19,यहून्ना बपतिस्मा देणे वाल्ऐ री गुआही ये ई कि जेबे यरुस्लेम सैहरा रे यहूदी लोका रे याजक होर लेवी घराने रा जो तेस ले ये पुछणे रे कठे भेज्या कि तू कुणहां? 
JHN,1,20,"होर तिन्हें साफ साफ बोली दिता कि, “हांऊँ से मसीह नी आ।” "
JHN,1,21,"तेबे तिन्हें तेस ले पूछेया, “फेरी तू कुणहां? क्या तू एलिय्याह नबी आ?” तिन्हें बोल्या, “हांऊँ एलिय्याह नबी नी आं।” “ता क्या तू नबी आ?” होर तिन्हें जवाब दितेया, “नी।” "
JHN,1,22,"तेबे तिन्हें तेस ले दबारा पूछेया, “फेरी तू कुणहां? ताकि आस्से आपणे भेजणे वाले जो जवाब देई सके। तू आपणे बारे मन्झ क्या बोल्हा?” "
JHN,1,23,"यहून्ना बपतिस्मा देणे वाल्ऐ आपणे बारे मन्झ से बोल्या, “जेह्ड़ा यसायाह नबिये तेसरे बारे मन्झ लिखिरा था कि, ‘बियाबान जगहा मन्झ एक हाका पाणे वाले री अवाज सुणह्या करहा ई कि, प्रभु रे कठे आपणे मन त्यार करा।’” "
JHN,1,24,स्यों फरीसी लोका री तरफा ले भेजे गईरे थे। 
JHN,1,25,"तिन्हें तेस ले सुआल पूछेया कि, “अगर तू मसीह नी आ, होर ना तू एलिय्याह नबी आ, होर ना कोई दूजा नबी आ, फेरी तू बपतिस्मा कि देहां।” "
JHN,1,26,"यहून्ना बपतिस्मा देणे वाल्ऐ तिन्हा जो जवाब दितेया कि, “हांऊँ ता तुस्सा जो पाणी किन्हें बपतिस्मा देहां, पर तुस्सा मन्झ एक एह्ड़ा आदमी खड़ीरा, जेस जो तुस्से नी जाणदे। "
JHN,1,27,"से मेरे बाद आऊणें वाल्आ आ, होर हांऊँ तेसरे बूटा रे तस्मे खोलणे रे लायक बी नी हाया।” "
JHN,1,28,"ये सारी गल्ला यरदन दराऊआ ले पार बैतनिय्याह गांऊँआं मन्झ हुई, जेथी जे यहून्ना लोका जो बपतिस्मा देहां था। "
JHN,1,29,"दूजे ध्याड़े यहून्ना बपतिस्मा देणे वाल्ऐ यीसू जो आपणी तरफ आऊंदे देखी किन्हें बोल्या, “देखा, ये परमेसरा रा छेलू आ, जो संसारा रे पापा जो उठाई लैंहां। "
JHN,1,30,"ये से ई आ, जेसरे बारे मन्झ मैं बोलिरा था कि, जो मेरे बाद आऊणें वाल्आ आ, से मेरे ले भी बढ़ी किन्हें आ, क्यूंकि से मेरे ले पैहले था। "
JHN,1,31,"होर हांऊँ तेस जो नी पछयाणदा था कि से मसीहा, पर एता कठे हांऊँ पाणी किन्हें बपतिस्मा देंदा आया कि, इस्राएल देसा रे लोक जाणी ले से कुणहां।” "
JHN,1,32,"होर यहून्ना बपतिस्मा देणे वाल्ऐ ये गुआही दिती कि, “मैं पवित्र आत्मा जो कबूतरा रे रूपा मन्झ आसमाना ले उतरदे देख्या। होर से तेस पर रुकी गया। "
JHN,1,33,"होर हांऊँ ता तेस जो पछयाणदा नी था, ‘पर जिन्हें मुंजो पाणी किन्हें बपतिस्मा देणे रे कठे भेजिरा, तिन्हें ई मुंजो बोलिरा कि जेस पर तू आत्मा उतरदे होर रूकदे देखे से ई पवित्र आत्मा किन्हें बपतिस्मा देणे वाल्आ आ।’ "
JHN,1,34,"होर मैं देखी लईरा, होर हांऊँ तुस्सा किन्हें सच्च -सच्च बोल्हां कि से ई परमेसरा रा मह्ठा आ।” "
JHN,1,35,अगले ध्याड़े यहून्ना बपतिस्मा देणे वाल्ऐ आपणे दो चेले साउगी तेथी दबारा हाजर था। 
JHN,1,36,"होर यहून्ना बपतिस्मा देणे वाल्ऐ यीसू जो जांदे देख्या होर बोल्या, “देखा, ये परमेसरा रा छेलू आ।” "
JHN,1,37,तेबे स्यों दूहें चेले तेसरी सुणी किन्हें यीसू रे पीछे-पीछे चली पये। 
JHN,1,38,"यीसूए पीछे मुड़ी किन्हें स्यों आपणे पीछे आऊंदे देखे होर बोल्या, “तुस्से केस जो तोप्हा ऐें?” तिन्हें तेस किन्हें बोल्या, “हे गुरु, तू केथी रैंहयां?” यीसूए तिन्हा किन्हें बोल्या, “चला देखी लऊआ।” "
JHN,1,39,"होर जेबे सांझ्के चार बजी गईरे थे तेबे तिन्हें आई किन्हें तेसरे रैहणे री जगहा देखी, होर स्यों तेस ध्याड़े तेथी रही गये। "
JHN,1,40,"जिन्हें जे यहून्ना बपतिस्मा देणे वाल्ऐ री गल सुणी होर यीसू रे पीछे चली पये, तिन्हा दूहीं मन्झा ले एक, समौन पतरसा रा भाई अन्द्रियास था। "
JHN,1,41,"तिन्हें पैहले आपणे सगे भाई समौना किन्हें मिली किन्हें बोल्या कि, “आस्सा जो मसीह मिली गईरा।” "
JHN,1,42,"अन्द्रियासे समौन यीसू वाले ल्यांदेया; यीसूए तेस जो देखी किन्हें बोल्या कि, “तू यहून्ना रा मह्ठा समौन आ, तू कैफा रा मतलब पतरस बोल्या जाणा।” "
JHN,1,43,"अगले ध्याड़े यीसूए गलील जिल्ले जो जाणा चाहेया, होर तिन्हें फिलिप्पुसा साउगी मिली किन्हें बोल्या, “आ मेरा चेला बण।” "
JHN,1,44,"फिलिप्पुस, अन्द्रियास होर पतरस सभ के सभ गलील जिल्ले रे बैतसैदा गांऊँआं रे रैहणे वाले थे। "
JHN,1,45,"फिलिप्पुसा जो नतनएल मिल्या होर तिन्हें तेस किन्हें बोल्या, “आस्सा जो से मिली गईरा, जेसरे बारे मन्झ मूसा री व्यवस्था मन्झ होर नबिया री कताबा मन्झ लिखिरा आ। से युसुफा रा मह्ठा यीसू आ जेह्ड़ा नासरत गांऊँआं मन्झ रैंहयां।” "
JHN,1,46,"नतनएले तेस किन्हें बोल्या, “क्या कोई बांकी चीज भी नासरत गांऊँआं ले निकली सक्हा ई?” फिलिप्पुसे तेस किन्हें बोल्या, “चली किन्हें खुद देखी ले।” "
JHN,1,47,"यीसूए नतनएल जो आपणी तरफ आऊंदे देखी किन्हें तेसरे बारे मन्झ बोल्या, “देखा, ये सच्चे इस्राएल देसा रे लोक आ: एस मन्झ पाखंड नी आ।” "
JHN,1,48,"नतनएले तेस किन्हें बोल्या, “तू मुंजो किहाँ जाणहां?” यीसूए तेस जो जवाब दितेया, “एता ले पैहले कि फिलिप्पुसे तू सादेया, मैं तू देखी लईरा था जेबे तू अंजीरा रे डाला रे थाले था।” "
JHN,1,49,"नतनएले तेस जो जवाब दितेया कि, “हे गुरु, तू परमेसरा रा मह्ठा आ; तू इस्राएल देसा रा माहराजा आ।” "
JHN,1,50,"यीसूए तेस जो जवाब दितेया, “क्या तू इधी कठे विस्वास करहा कि, मैं जो तेरे किन्हें बोल्या कि, मैं तू अंजीरा रे डाला रे थाले देख्या था। तुध एता ले बी बडे-बडे काम देखणे।” "
JHN,1,51,"फेरी यीसूए तेस किन्हें बोल्या, “हांऊँ तुस्सा किन्हें सच्च -सच्च बोल्हा कि, जिहां तुस्सा रे बापदादे याकूबे कई साल पैहले दर्सन देख्या था तिहां ईं तुस्सा स्वर्गा रा दुराजा खुल्हिरा होर परमेसरा रे स्वर्गदूत हांऊँ माह्णुं रे मह्ठे रे ऊपर, हेठ आऊंदे होर गास जांदे देखणे।” "
JHN,2,1,फेरी त्रीजे ध्याड़े गलील जिल्ले रे काना गांऊँआं मन्झ केसी रा ब्याह था। होर यीसू री माऊ भी तेथी थी। 
JHN,2,2,होर यीसू होर तेसरे चेले भी तेस ब्याहा मन्झ सादीरे थे। 
JHN,2,3,"जेबे ब्याह मन्झ पीणे रे कठे अंगूरा रा रस खत्म हुई गया, ता यीसू री माऊऐ तेस किन्हें बोल्या कि, “तिन्हा वाले अंगूरा रा रस खत्म हुई गया।” "
JHN,2,4,"यीसूए तेस्सा किन्हें बोल्या, “माऊए, तू मुंजो किधियो दसदी लगिरी? हल्ली मेरा टैम नी आया कि हांऊँ मसीहा कहलाया जाऊँ।” "
JHN,2,5,"पर तेसरी माऊऐ सेऊआदारा किन्हें बोल्या, “जो कुछ से तुस्सा किन्हें बोले, तेह्ड़ा ई करेया।” "
JHN,2,6,"तेथी यहूदी लोका रे रुआजा रे मताबक लोका रे सुद्ध हूंणे रे कठे तेथी पात्थरा रे छेह हाण्डू रखिरे थे, जिन्हा मन्झ दो-दो मण , तीन-तीन मण आहूँआं था। "
JHN,2,7,"यीसूए तिन्हा किन्हें बोल्या, “घड़े मन्झ पाणी भरा।” तेबे तिन्हें स्यों हाण्डू रे मुंहा तक भरी दिते। "
JHN,2,8,"तेबे यीसूए नौकरा जो बोल्या, “एेबे थोह्ड़ा पाणी काढी किन्हें धामा रे मुखिये वाले लई जा।” "
JHN,2,9,"होर तिन्हें एह्ड़ा ही कितेया। जेबे धामा रे मुखिये से पाणी सुआदेया से जे अंगूरा रा रस बणी गईरा था, होर से नी जाणदा था कि, से केथी ले आईरा था। पर जिन्हे नौकरे से पाणी काढी किन्हें ल्यान्दिरा था, सिर्फ तिन्हा जो पता था। तेबे धामा रे मुखिये लाड़े जो सादी किन्हें बोल्या, "
JHN,2,10,"“हर एक माह्णुं पैहले बधिया अंगूरा रा रस देहां, फेरी जेबे जे लोक पी किन्हें रजी जाहें, तेबे घटिया अंगूरा रा रस देहां ऐें; पर तैं बधिया अंगूरा रा रस हली तक बचाई रखिरा।” "
JHN,2,11,यीसूए गलील जिल्ले रे काना गांऊँआं मन्झ आपणा ये पैहला चिन्ह दसी किन्हें आपणी महिमा दसी। होर तेसरे चेले तेस पर विस्वास कितेया कि से ही मसीहा आ। 
JHN,2,12,"तेता ले बाद से, होर तेसरी माऊ, होर तेसरे भाई, होर तेसरे चेलेया साउगी कफरनहूम सैहरा जो गये, होर कुछ ध्याड़े तक तेथी रहे। "
JHN,2,13,यहूदी लोका रा फसहा रा साजा नेडे था होर यीसू यरुस्लेम सैहरा जो गया। 
JHN,2,14,"होर तेस मन्दरा मन्झ तिन्हें बोल्ह्द, होर भेड होर कबूतरा रे बेचणे वाले, होर ढब्बे री अदला-बदली करणे वाले री पीढ़िया देखी। "
JHN,2,15,"होर तिन्हें रस्सिया रा कोड़ा बणाई किन्हें सभ भेडा होर बोल्ह्द मन्दरा ले काढी दिते, होर अदला-बदली करणे वाले रे ढब्बे सटी दिते, होर बैठणे री पीढ़िया पलटी दिती। "
JHN,2,16,"होर कबूतर बेचणे वालेया किन्हें बोल्या, “इन्हा जो एथी ले बाहर लई जा। मेरे बापू रे घरा जो वपारा रा घर नी बणाऊआ।” "
JHN,2,17,"तेबे तेसरे चेले जो याद आया कि राजा दाऊदे ये वचन पवित्र सास्त्रा मन्झ लिखिरा, “तेरे घरा रा जनून मेरे अंदर आगी साहीं भख्हा।” "
JHN,2,18,"एता पर यहूदी अगुवे तेस किन्हें बोल्या, “तू जे ये सभ करहा ता तू आस्सा जो कुण जे चिन्ह दस्हा?” "
JHN,2,19,"यीसूए तिन्हा जो जवाब दितेया कि, “एस मन्दरा जो ढाई देआ, होर मां ये त्रीजे ध्याड़े मन्झ दबारा बणाई देणा।” "
JHN,2,20,"यहूदी लोके बोल्या, “एस मन्दरा जो बनाणे रे कठे छयाली साल लगे, होर क्या तुध ये मन्दर तीन ध्याड़े मन्झ बणाई देणा?” "
JHN,2,21,पर यीसूए आपणे सरीरा जो मन्दरा साहीं बोल्या था। 
JHN,2,22,इधी कठे जेबे यीसू मरिरे मन्झा ले जिउंदा हुई गया ता यीसू री बोलिरी गल्ला चेलेया जो याद आया। होर तिन्हें पवित्र सास्त्रा पर होर यीसू रे बोलिरे बचणा पर दुहीं रा विस्वास कितेया। 
JHN,2,23,"फसहा रे साजे रा टैमा मन्झ जेबे यीसू यरुस्लेम सैहरा मन्झ था, ता कई लोके स्यों चिन्ह देखी किन्हें तेस पर विस्वास कितेया। "
JHN,2,24,"पर यीसूए भरोेसा नी कितेया कि लोके तेस पर विस्वास करी लईरा, क्यूंकि से माह्णुं रा स्वभाव जाणहां था। "
JHN,2,25,"होर तेस जो एस गल्ला री कोई ज्रूरत नी थी कि, कोई आई किन्हें तेस जो लोका रे बारे मन्झ दसे, क्यूंकि से आपु जाणहां था कि, लोका रे मना मन्झ क्या आ? "
JHN,3,1,"फरीसी लोका मन्झा ले नीकुदेमुस नांऊँआं रा एक माह्णुं था, जो यहूदी लोका रा प्रधान था। "
JHN,3,2,"तिन्हें राती यीसू वाले आई किन्हें यीसू किन्हें बोल्या, “हे गुरु, आस्से जाणहां ऐें कि, परमेसरे तुजो आस्सा जो स्खाणे रे कठे भेजीरा; परमेसर अगर तेरे साउगी नी हो, ता तू इन्हा चिन्हा जो जेह्ड़े तू दसा नी दसी सक्दा था।” "
JHN,3,3,"यीसूए तेस जो जवाब दितेया कि, “हांऊँ तुस्सा किन्हें सच्च-सच्च बोल्हा, अगर कोई नंऊँऐं सिरे ले नी जम्मे ता से परमेसरा रा राज नी देखी सक्दा।” "
JHN,3,4,"नीकुदेमुसे तेस जो बोल्या, “माह्णुं जेबे बुड्ढा हुई जाहाँ, ता से माऊआ रे गर्भा मन्झ जाई किन्हें दबारा जन्म नी ले सकदा।” "
JHN,3,5,"यीसूए तेस जो जवाब दितेया कि, “हांऊँ तुस्सा किन्हें सच्च -सच्च बोल्हा कि, जेबे तक कोई माह्णुं पाणी होर आत्मा किन्हें नी जम्मे ता से परमेसरा रे राजा मन्झ दाखल नी करी सक्दा। "
JHN,3,6,क्यूंकि माह्णुं रा सरीरा मन्झ जम्मणा एक सरीरा रा जन्म आ; जेबे कि आत्मा रा जम्मणा एक नंऊँआं जन्म आ। 
JHN,3,7,"हरान नी हो कि, हांऊँ तुजो बोल्हा; कि तुजो नंऊँऐं सिरे ले जमणा जरूरी आ। "
JHN,3,8,"हउवा जेथी चांही तेथी चल्हा ई, होर तू तेता री अवाज सुणहां, पर नी जाणदा कि, से केथी ले आहूँआं ईं होर केथी जो जांही? जो कोई पवित्र आत्मा ले जम्मिरा से एह्ड़ा ई आ।” "
JHN,3,9,"नीकुदेमुसे यीसू जो जवाब दितेया कि, “ये गल्ला किहाँ हुई सक्हा ई?” "
JHN,3,10,"ये सुणी किन्हें यीसूए जबाब दितेया, “तू इस्राएल देसा रा गुरु हुई किन्हें भी इन्हा गल्ला जो नी समझ्दा? "
JHN,3,11,"हांऊँ तुस्सा किन्हें सच्च -सच्च बोल्हा कि आस्से जो जाणहां ऐें, से बोल्हा ऐें, होर जो आस्से देख्या तेता री गुआही देहां ऐें, होर तुस्से आस्सा री गल्ला पर विस्वास नी करदे। "
JHN,3,12,"जेबे मैं तुस्सा जो धरतीया मन्झ हूंणे वाली गल्ला दसी, ता तुस्से विस्वास नी कितेया, होर जेबे हांऊँ तुस्सा किन्हें स्वर्गा मन्झ हूंणे री गल्ला करूं, ता फेरी तुस्सा किहाँ विस्वास करणा? "
JHN,3,13,हांऊँ माह्णुं रा मह्ठा ई सिर्फ स्वर्गा जो गया होर सिर्फ हांऊँ ई आ जेह्ड़ा स्वर्गा ले धरती पर आया। 
JHN,3,14,"बौह्त पैहले जेबे इस्राएली लोके जंगला मन्झ परमेसरा रा व्रोध कितेया, तेबे मूसे कांसे रे बणिरे जैहर्ला कीड़ा खम्बे प्र्याहले चढ़ाया। होर जिहां ईं लोके से कीड़ा देख्या स्यों बची गये, तिंहां ईं जरूरी आ कि हांऊँ माह्णुं रा मह्ठा मा भी ऊंचे पर चढ़णा। "
JHN,3,15,ताकि जो कोई मेरे पर विस्वास करहे से तेस मन्झ अनंत जिन्दगी पाए। 
JHN,3,16,"क्यूंकि परमेसरे संसारा रे लोका किन्हें एह्ड़ा प्यार कितेया कि तिन्हें आपणा एकलौता मह्ठा देई दितेया, ताकि जो कोई तेस पर विस्वास करहे से नास नी हो पर अनंत जिन्दगी पाए। "
JHN,3,17,"क्यूंकि परमेसरे आपणा मह्ठा संसारा मन्झ इधी कठे नी भेज्या कि, से संसारा रे लोका जो सजा रा हुक्म दे पर तिन्हें से इधी कठे भेज्या कि संसारा रे लोक तेसरे ज्रीए उद्धार पाई सके। "
JHN,3,18,"जो परमेसरे रे मह्ठे पर विस्वास करहा, तेस पर सजा रा हुक्म नी हुन्दा, पर जो तेस पर विस्वास नी करदा, से दोसी बणी गया, इधी कठे कि तिन्हें परमेसरा रे एकलौते मह्ठे रे नांऊँआं पर विस्वास नी कितेया। "
JHN,3,19,"होर सजा रे हुक्मा री वजहा ये ई कि प्रयासा संसारा मन्झ आईरा, होर माह्णुंऐ नह्यारे जो प्रयासे ले ज्यादा खरा मन्या क्यूंकि तिन्हारे काम बुरे थे। "
JHN,3,20,"क्यूंकि जो कोई बुराई करहा से प्रयासे किन्हें बैर करहा, होर से प्रयासे रे नेडे नी आऊंदा, एह्ड़ा नी हो कि तेसरे कामा पर इल्जाम लगी जाए। "
JHN,3,21,"पर जो सच्चाई पर चल्हा, से प्रयासे रे नेडे आहूँआं, ताकि तेसरे काम सूझी जाए कि, स्यों परमेसरा री तरफा ले किते गईरे।” "
JHN,3,22,एता ले बाद यीसू होर तेसरे चेले यहूदिया ईलाके मन्झ आये; होर से तेथी तिन्हा साउगी रही किन्हें बपतिस्मा देंदा रहें। 
JHN,3,23,"होर यहून्ना बपतिस्मा देणे वाल्आ ऐनोन गांऊँआं जेह्ड़ा सामरिया जिल्ले रे सालेमा सैहरा मन्झ बपतिस्मा देंदा लगिरा था, क्यूंकि तेथी बौह्त पाणी था। होर लोक आई किन्हें तेस ले बपतिस्मा लैंदे लगीरे थे, "
JHN,3,24,क्यूंकि यहून्ना बपतिस्मा देणे वाल्ऐ तेबे तक जेल्हा अंदर नी पाईरा था। 
JHN,3,25,तेथी यहून्ना बपतिस्मा देणे वाल्ऐ रे चेलेया रा केसी यहूदी लोका साऊगी यहूदी रूआजा रे मताबक सुद्ध हूंणे रे बारे मन्झ बैहस हुई। 
JHN,3,26,"होर तिन्हें यहून्ना बपतिस्मा देणे वाल्ऐ रे चेले यहून्ना वाले आई किन्हें तेस किन्हें बोल्या, “हे गुरु, जो आदमी यरदन दराऊआ रे पार तेरे साउगी था, होर जेसरे बारे मन्झ तैं आस्सा जो दसिरा था, से बपतिस्मा देंहां, होर सभ लोक तेस वाले जाया करहा ऐें।” "
JHN,3,27,"यहून्ना बपतिस्मा देणे वाल्ऐ जवाब दितेया, “जेबे तक माह्णुं जो स्वर्गा ले नी दितेया जाए तेबे तक से कुछ नी पाई सक्दा। "
JHN,3,28,"तुस्से ता आपु ई मुंजो बोलदे हुए सुणीरा कि, ‘हांऊँ मसीह नी आ, पर तेस मसीह ले पैहले भेजीरा।’ "
JHN,3,29,"नंऊँआं लाड़ा ही नौंईं लाड़ीया किन्हें ब्याह करहा, पर नऊँए लाड़े रा दोस्त बौह्त खुस हूई किन्हें तेसरी सुणहां। से नऊँए लाड़े री अवाज सुणी किन्हें बौह्त खुस हूई जाहाँ, ये ही मेरी खुसी होर एेबे पूरी हुई गई। "
JHN,3,30,जरूरी आ कि से बढ़े होर हांऊँ घटी जाऊं। 
JHN,3,31,"जो स्वर्गा ले आहूँआं, से सभी चीजा ले बड़ा आ, जो धरती ले आहूँआं से धरती रा आ; होर धरतिया री गल्ला करहा: जो स्वर्गा ले आहूँआं, से सभी ले गास आ। "
JHN,3,32,"जो कुछ तिन्हें देख्या, होर सुणेया, से लोका जो तेसरे बारे दसेया; पर कुछ लोक ई तेसरी गल्ला मन्नी। "
JHN,3,33,पर जिन्हें जे तेसरी गल्ला मनी लई तिन्हें एस गल्ला री छाप लगाई दिती कि परमेसर सच्चा आ। 
JHN,3,34,"क्यूंकि जो परमेसरे भेज्या, से परमेसरा री गल्ला करहा: क्यूंकि से पवित्र आत्मा नापी-नापी किन्हें नी देंदा। "
JHN,3,35,"बापू परमेसर मह्ठे किन्हें प्यार रख्हा, होर तिन्हें सभ चीजा रा अधिकार तेसरे हाथा मन्झ देई दितिरी। "
JHN,3,36,"जो परमेसरा रे मह्ठे पर विस्वास करहा, अनंत जिन्दगी तेसरी ई; पर जो मह्ठे री नी मन्नदा, तेस अनंत जिन्दगी नी देखणी, पर परमेसरा रा गुस्सा तेस पर रैंहयां।” "
JHN,4,1,"फेरी जेबे यीसू जो पता लगया कि, फरीसी लोका रे बीचा मन्झ तेसरे बारे मन्झ गल्ला हुएआ करहा ई कि, यीसू यहून्ना बपतिस्मा देणे वाल्ऐ ले ज्यादा चेले बणाहां, होर तिन्हा जो बपतिस्मा देंहां। "
JHN,4,2,बल्कि यीसू आपु नी पर तेसरे चेले बपतिस्मा देंहां ऐें थे। 
JHN,4,3,तेबे यीसू यहूदिया ईलाके जो छाडी किन्हें गलील जिल्ले जो चली गया। 
JHN,4,4,होर परमेसरा री इच्छा थी कि से सामरिया ईलाके ले हुई किन्हें जाए। 
JHN,4,5,"एता कठे से सामरिया ईलाके रे सूखार सैहरा मन्झ आया, जो तेस जमीना वाले आ, जो याकूबे आपणे मह्ठे युसुफा जो दितिरा था। "
JHN,4,6,होर याकूबे जो कुंआं तेथी बणाईरा था से हाल्ले तक तेथी था। यीसू आपणे सफरा रा थकीरा तेस कुएं पर बैठी गया। होर ये गल दप्हैरा रे टैमा हुई। 
JHN,4,7,"इतने मन्झ एक सामरिया ईलाके री एक ज्नाने पाणी भरणे रे कठे आई। यीसूए तेस्सा जो बोल्या, “मुंजो पाणी प्या।” "
JHN,4,8,क्यूंकि तेसरे चेले ता गांऊँआं मन्झ खाणा मूल्ले लैंदे गईरे थे। 
JHN,4,9,"तेस्से सामरिया ईलाके री ज्नाने यीसू जो बोल्या, “तू यहूदी हुई किन्हें मेरे ले पाणी किहाँ मांघ्हा?” क्यूंकि यहूदी लोक सामरिया ईलाके रे लोका साउगी केसी भी तरीके रा रिस्ता नी रखदे थे। "
JHN,4,10,"यीसूए जवाब दितेया, “अगर तू परमेसरा रे वरदाना जो जाणदी, होर ये भी जाणदी कि से कुणहां जो तेरे किन्हें बोल्हा, ‘मुंजो पाणी प्या,’ ता तू तेस ले मांगदी, होर से तुजो जिन्दगी रा पाणी देंदा।” "
JHN,4,11,"जनानिये तेस जो बोल्या, “हे प्रभु, तेरे वाले पाणी भरणे रे कठे कुछ भी नी आ, होर कुंआं बौह्त डुघ्हा। ता फेरी से जिन्दगी रा पाणी तेरे वाले केथी ले आया? "
JHN,4,12,"क्या तू आस्सा रे बापदादे याकूबा ले बडा आ, जिन्हें जे आस्सा जो ये कुंआं दितेया। होर आपु होर आपणे बच्चे होर आपणे जानवरा समेत एता मन्झा ले पींदे रैहे।” "
JHN,4,13,"यीसूए तेस्सा जो जवाब दितेया कि, “जेस भी ये पाणी पीणा तेस जो फेरी सोख लगणी। "
JHN,4,14,"पर जो कोई तेस पाणी मन्झा ले पिंघा जो मां तेस जो देणा, तेस फेरी कधी भी सोखे नी हूंणां: पर जो पाणी मां तेस जो देणा, तेस तेता मन्झ एक सोता बणी जाणा जेस अनंत जिन्दगी रे कठे मुट्दे रैंह्णां।” "
JHN,4,15,"ज्नाने यीसू जो बोल्या, “हे प्रभु तेस पाणी जो मुंजो देई दे ताकि हांऊँ सोखी नी रहूँ होर ना पाणी भरणे रे कठे इतनी दूर आऊँ।” "
JHN,4,16,"यीसूए तेस्सा जो बोल्या, “जा, आपणे लाड़े जो एथी सादी किन्हें लई आऊ।” "
JHN,4,17,"तेस्से ज्नाने जवाब दितेया कि, “हांऊँ बगैर लाड़े ई:” यीसूए तेस्सा किन्हें बोल्या, “तू ठीक बोल्हा ई कि हांऊँ बगैर लाड़े ई। "
JHN,4,18,"क्यूंकि तू पांज लाड़े करी चुकीरी, होर जेस मर्धा वाले तू एेबे हाई से भी तेरा लाड़ा नी आ; ये ता तैं सच्च बोल्या।” "
JHN,4,19,"तेस्से ज्नाने यीसू जो बोल्या, “हे प्रभु, मुंजो लग्हा कि तू नबी आ। "
JHN,4,20,आस्सा रे सामरिया सैहरा रे बापदादे भी एस प्हाड़ा पर ई अराधना किती : होर यहूदी लोक बोल्हा ऐें कि यरुस्लेम सैहरा से जगहा ई जेथी लोका जो अराधना करणी चहिए।” 
JHN,4,21,"यीसूए तेस्सा जो बोल्या, “हे ज्नाने, मेरी गल्ला रा विस्वास कर कि से टैम आहूँआं कि तुस्सा ना ता एस प्हाड़ा पर बापू री अराधना करणी ना यरुस्लेम सैहरा मन्झ। "
JHN,4,22,"तुस्से सामरिया सैहरा रे लोक जेस जो नी जाणदे, तेसरा भजन करहा ऐें; होर आस्से यहूदी लोक जेस जो जाणहां ऐें तेसरी अराधना करहा ऐें; क्यूंकि उद्धार यहूदी लोका री तरफा ले आ। "
JHN,4,23,"पर से टैम आहूँआं, बल्कि एेबे भी आ तेता मन्झ सच्चे बापू परमेसरा री अराधना आत्मा होर सच्चाई किन्हें करणा, क्यूंकि बापू आपणे कठे एह्ड़े ई भजन करणे वालेया जो तोप्हा। "
JHN,4,24,"परमेसर आत्मा आ, इधी कठे जरूरी आ कि तेसरी अराधना करणे वाले आत्मा होर सच्चाई किन्हें भजन करहे।” "
JHN,4,25,"ज्नाने यीसू किन्हें बोल्या, “हांऊँ जाणहां ईं कि मसीह जेस्जो जे ख्रीस्ट बोल्हा ऐें, से आऊणें वाल्आ आ; जेबे तेस आऊंणा, तेबे तेस आस्सा जो सभ गल्ला दसी देणी।” "
JHN,4,26,"यीसूए तेस्सा जो बोल्या, “हांऊँ जो तेरे किन्हें बोल्या करहा, हांऊँ से ई आ।” "
JHN,4,27,"इतने मन्झ यीसू रे चेले आई गये, होर हरान हुए कि, यीसू ज्नाने किन्हें क्या गल्ला करेया करहा; तेबे बी केसिए नी बोल्या कि, “तू क्या चाहां?” या “किधियो तेस्सा किन्हें गल्ला करेया करहा था।” "
JHN,4,28,"तेबे से ज्नाने आपणा घड़ा छाडी किन्हें गांऊँआं मन्झ चल्ली गयी, होर से लोका किन्हें बोल्दी लगी। "
JHN,4,29,"“आऊआ, एक माह्णुं जो देखा, जिन्हें मेरी पिछली जिन्दगी रे बारे मन्झ मुंजो सभ कुछ दसेया। हलांकि हांऊँ तेस किन्हें पैहले कधी नी मिली, ऐई मसीह ता नी आ?” "
JHN,4,30,इधी कठे स्यों गांऊँआं ले निकली किन्हें यीसू जो देखणे रे कठे आये। 
JHN,4,31,"तेस ई टैम तेसरे चेले यीसू किन्हें अर्ज करदे लगे कि, “हे गुरु, कुछ खाई ले।” "
JHN,4,32,"पर यीसूए तिन्हा किन्हें बोल्या, “मेरे वाले खाणे रे कठे एह्ड़ा खाणां आं जेस जो तुस्से नी जाणदे।” "
JHN,4,33,"तेबे चेले एक दूजे किन्हें बोल्दे लगे, “जेबे आस्से एथी नी थे ता केसिए गुरु रे कठे खाणा ता नी ल्यान्द्रा?” "
JHN,4,34,"यीसूए तिन्हा किन्हें बोल्या, “मेरा खाणा ये आ कि, हांऊँ आपणे भेजणे वाले री इच्छा रे मताबक चलूं होर तेसरा काम पूरा करूं। "
JHN,4,35,"क्या तुस्से नी बोल्दे कि, ‘कटणी हूंणे मन्झ हल्ली बी चार म्हीने बाकि ये?’ देखा, हांऊँ तुस्सा किन्हें बोल्हा, आपणी हाखिया जो खोली किन्हें डोहर्रिया जो देखा कि, स्यों डोहर्रिया कटणी रे कठे पक्की चुकीरी। "
JHN,4,36,"होर काटणे वाल्आ मजदूरी पाहां, होर काटिरा फल तिन्हा लोका साहीं ऐें जिन्हों से अनंत जिन्दगी मन्झ लेई आऊआ; ताकि बाह्णे वाल्आ होर काटणे वाल्आ दुहें मिली किन्हें आनंद मन्नाहें। "
JHN,4,37,"क्यूंकि एता पर ये कहावत ठीक बैठणी कि, ‘बेजा बाह्णे वाल्आ होर आ होर काटणे वाल्आ होर आ।’ "
JHN,4,38,"मैं तुस्से तेस खेता री कटाई रे कठे भेजे, तेता मन्झ तुस्से मैहनत नी किती : होरिये मैहनत किती होर तुस्से तिन्हारी मैहनता रे फला मन्झ भागी बणे।” "
JHN,4,39,"सामरिया ईलाके मन्झ रैहणे वाले कई लोके तेस्सा ज्नानिया रे कैहणे री वजहा ले यीसू पर विस्वास कितेया। क्यूंकि तेस्से जन्नानिए तिन्हा किन्हें बोल्या कि, “तिन्हें मेरी पिछली जिन्दगी रे बारे मन्झ मुंजो सभ कुछ दसेया।” "
JHN,4,40,"जेबे सामरिया ईलाके रे लोक तेस वाले आये, स्यों यीसू ले अर्ज करदे लगे कि, आस्सा वाले एथी रही जा: होर से तेथी दो ध्याड़े तक रैंहयां। "
JHN,4,41,होर यीसू री गल्ला जो सुणी किन्हें होर भी कईए लोके तेस पर विस्वास कितेया। 
JHN,4,42,"होर तिन्हें तेस्सा ज्नाने किन्हें बोल्या, “एेबे आस्से तेरे कैहणे ले ई विस्वास नी करदे, क्यूंकि आस्से आप्हुए सुणी लैया, होर जाणहां ऐें कि सच्चे ये ई संसारा रा उद्धारकर्ता आ।” "
JHN,4,43,फेरी से दो ध्याड़े ले बाद से तेथी ले निकली किन्हें गलील जिल्ले जो चली गया। 
JHN,4,44,क्यूंकि यीसूए आप्हुए गुआही दिती कि नबी आपणे गांऊँ मन्झ इज्जत नी पांदा। 
JHN,4,45,"जेबे से गलील जिल्ले मन्झ आया, ता गलील जिल्ले रे लोके चाऊआ किन्हें तेस किन्हें मिले, क्यूंकि जितने काम तिन्हें यरुस्लेम सैहरा मन्झ साजे रे टैमा मन्झ कितिरे थे, तिन्हें सभ कुछ देखिरा था, क्यूंकि स्यों भी साजे मन्झ गईरे थे। "
JHN,4,46,"तेबे यीसू दबारा गलील जिल्ले रे काना गांऊँआं मन्झ आया, जेथी तिन्हें पाणी ले अंगूरा रा रस बणाया था: होर एक राजे रा कामी था जेसरा मह्ठा कफरनहूम सैहरा मन्झ ब्मार था। "
JHN,4,47,"तिन्हें ये सुणी किन्हें कि यीसू यहूदिया ईलाके रे गलील जिल्ले मन्झ आई गईरा, से यीसू वाले गया होर तेस किन्हें अर्ज करदा लग्या कि चली किन्हें मेरे मह्ठे जो ठीक करी दे: क्यूंकि से मरणे ई वाल्आ था। "
JHN,4,48,"यीसूए तेस जो बोल्या, “जेबे तक तुस्से चिन्ह होर नौखे काम नी देख्घे तेबे तक तुस्सा कधी विस्वास नी करणा कि हांऊँ मसीहा आ।” "
JHN,4,49,"राजे रे कामीये तेस किन्हें बोल्या, “हे प्रभु, मेरे मह्ठे री मौत हूंणे ले पैहले चली पऊ।” "
JHN,4,50,"यीसूए तेस जो बोल्या, “जा, तेरा मह्ठा नी मरदा, तेस ठीक हुई जाणा।” तिन्हें आदमिये यीसू री गल्ला रा विस्वास कितेया, होर से चली गया। "
JHN,4,51,"होर से पैंडे मन्झ जाया ही करहा था कि, तेसरे सेऊआदारे तेस वाले आई किन्हें मिले होर बोल्दे लगे कि, “तेरा मह्ठा नी मरिरा से जिउंदा आ।” "
JHN,4,52,"तिन्हें तिन्हा ले पूछेया कि, “केस टैम से ठीक हुन्दा लग्या था?” तिन्हें तेस जो बोल्या, “दप्हैरा रे एक बजे एसरा बुखार उतरी गया।” "
JHN,4,53,"तेबे बापू जाणी गया कि, ये तेस ई टैम ठीक हुई गया जेस टैमा जे यीसूए तेस जो बोल्या, “तेरा मह्ठा नी मरदा, तेस जिउंदे रेहणा।” होर तिन्हें होर तेसरे सारे टब्बरे विस्वास कितेया। "
JHN,4,54,"ये दूजा चिन्ह था, जो यीसूए यहूदिया ईलाके ले निकली किन्हें गलील जिल्ले मन्झ आई किन्हें दसेया। "
JHN,5,1,इन्हा गल्ला ले बाद यहूदी लोका रा एक साजा हुआ होर यीसू यरुस्लेम सैहरा जो चली गया। 
JHN,5,2,"यरुस्लेम सैहरा मन्झ भेड फाटका वाले एक तलाब आ जेस जो इब्रानी भासा मन्झ बेतसैदा बोल्हा ऐें। होर एसरे चारो वखा जो छापर था, जेसरे पांज खम्बे थे। "
JHN,5,3,"इन्हा मन्झ बौह्त बीमार, काणे, लंगड़े, होर बेजान हुई चुकिरे अंगा वाल्ऐ पाणी रे हीलणे रे इंतजारा मन्झ तेथी पईरे हुंहां ऐें थे। "
JHN,5,4,क्यूंकि नियुक्त कितिरे टैमा रे मताबक परमेसरा रे स्वर्गदूत तलाबा मन्झ उतरी किन्हें पाणी जो हिलाहें थे। पाणी हीलदे रे बाद झट पट जो कोई पैहले उत्रहा था से ठीक हुई जाहाँ था चाहे तेसरी केह्ड़ी भी ब्मारी कि नी हो। 
JHN,5,5,"तेथी एक माह्णुं था, जो ठती साला ले ब्मारिया मन्झ पईरा था। "
JHN,5,6,"यीसूए तेस जो तेथी पईरा देखी किन्हें होर ये जाणी किन्हें कि ये बौह्त ध्याड़े ले एस दसा मन्झ पईरा। तेस ले पूछेया, “क्या तू ठीक हूंणां चाहां?” "
JHN,5,7,"तिन्हें ब्मारे यीसू जो जवाब दितेया कि, “हे प्रभु, मेरे वाले कोई माह्णुं नी आ कि, जेबे जे पाणी हिलाया जाहाँ, ता मुंजो तलाबा मन्झ तुआरी सके; पर मेरे पुजदे-पुजदे दूजा मेरे ले पैहले उतरी जाहाँ।” "
JHN,5,8,"यीसूए तेस जो बोल्या, “उठ आपणा बिस्त्रा चक होर हांडदा लग।” "
JHN,5,9,"से आदमी झट पट ठीक हुई गया, होर आपणा बिस्त्रा चकी किन्हें चली गया। "
JHN,5,10,"होर से ध्याड़ा अरामा रा ध्याड़ा था। एता कठे यहूदी लोक तेस किन्हें बोल्दे लगे जो ठीक हुई गईरा था कि, “आज ता अरामा रा ध्याड़ा आ, होर मूसा रे व्यवस्था रे मताबक तेरा बिस्त्रा चकणा ठीक नी आ।” "
JHN,5,11,"तिन्हें तेस जो जवाब दितेया कि, “जिन्हें हांऊँ ठीक कितेया, तिन्हें ई मुंजो बोल्या, ‘आपणा बिस्त्रा चकी किन्हें हांडदा लग।’” "
JHN,5,12,"तिन्हें तेस ले पूछेया, “से कुण माह्णुंआं जिन्हें जे तुजो बोल्या, आपणा बिस्त्रा चकी किन्हें हांडदा लग।” "
JHN,5,13,"पर से जे ठीक हुई गईरा था, से नी जाणदा था कि तेस जो ठीक करणे वाल्आ कुणहां; क्यूंकि तेस जगहा मन्झ भीड़ भड़ाका हूंणे री बजहा ले यीसू तेथी ले बिना दसे चली गया। "
JHN,5,14,"इन्हा गल्ला ले बाद यीसू जो से मन्दरा मन्झ मिल्या, तेबे यीसूए तेस किन्हें बोल्या, “देख, तू ता ठीक हुई गईरा; फेरी दबारा कधी पाप देख्या करदा, एह्ड़ा नी हो कि एता ले भी कोई बड्डी बिपदा तेरे पर आई जाए।” "
JHN,5,15,"तेबे तिन्हें माह्णुंऐ जाई किन्हें यहूदी अगुवे किन्हें बोली दितेया कि, जिन्हें जे हांऊँ ठीक कितेया, से यीसू आ। "
JHN,5,16,"एता रे कठे यहूदी अगुवे यीसू जो स्तांदे लगे, क्यूंकि से एह्ड़े-एह्ड़े काम अरामा रे ध्याड़े करहा था। "
JHN,5,17,"पर यीसूए तिन्हा जो बोल्या कि, “मेरा बापू हमेसा काम करहा, होर मुंजो भी काम करणा चहिए।” "
JHN,5,18,"क्यूंकि एस गल्ला जो बोलणे री वजहा ले यहूदी अगुवे होर भी ज्यादा तेस जो मारणे री कोसिस करदे लगे कि, से ना सिर्फ अरामा रे ध्याड़े रे नियमा जो तोड़हा, पर परमेसरा जो आपणा बापू बोली किन्हें, आपणे आपा जो परमेसरा रे बराबर मन्हां। "
JHN,5,19,"एता पर यीसूए तिन्हा जो बोल्या, “हांऊँ तुस्सा किन्हें सच्च -सच्च बोल्हा, हांऊँ मह्ठा आपणे आप कुछ नी करी सक्दा, पर से सिर्फ तेह्ड़ा ई करहा जेह्ड़ा से बापू परमेसरा जो करदे देख्हा, क्यूंकि जो-जो काम से करहा, तिन्हा कामा जो मह्ठा भी तेह्ड़ा ई करहा। "
JHN,5,20,"क्यूंकि मह्ठा बापू परमेसरा किन्हें प्यार करहा होर जो-जो काम से आपु करहा, से सभ तेस जो दस्हा; होर तेस एता ले भी बडे-बडे काम तेस जो दसणे, ताकि तुस्से हरान हुई सको। "
JHN,5,21,"क्यूंकि जिहां बापू मरिरे लोका जो जिउंदा करी किन्हें जिन्दगी देहां, तिहां ईं मह्ठा भी जिन्हां जो से चांहा तिन्हा जो जिन्दगी देंहां। "
JHN,5,22,"एह्ड़ा नी आ कि बापू केसी रा न्याय नी करदा। जिहां सब लोक बापू री इज्जत दें तिहां ईं मह्ठे जो भी इज्जत देयां, बापू परमेसरे न्याय करणे रा सारा हक मह्ठे जो देई दितिरा। जो मह्ठे री इज्जत नी करदा से बापू परमेसरा री भी इज्जत नी करदा जिन्हें जे से भेजिरा।” "
JHN,5,23,"“हांऊँ तुस्सा किन्हें सच्च -सच्च बोल्हा, जो मेरे बचन सुणी किन्हें मेरे भेजणे वालेया रा विस्वास करहा, अनंत जिन्दगी तेसरी ई, होर तेस पर सजा रा हुक्म नी हुन्दा पर से मौता ले पार हुई किन्हें नौंईं जिन्दगी पाई चुकिरा। "
JHN,5,24,"हांऊँ तुस्सा किन्हें सच्च -सच्च बोल्हा, एह्ड़ा टैम आहूँआं, होर एेबे भी आ, जेबे मरिरे लोका मेरी यानि परमेसरा रा मह्ठे री अवाज सुणनी। होर जो सुणघे तिन्हा हमेसा जीणा। "
JHN,5,25,"क्यूंकि जिहां बापू आपणे आपा मन्झ जिन्दगी रख्हा, तिहां ईं तिन्हें ये हक आपणे मह्ठे जो भी दितिरा कि स्यों आपणे आपा मन्झ जिन्दगी रखे। "
JHN,5,26,क्यूंकि हांऊँ माह्णुं रा मह्ठा आ। इधी कठे बापू परमेसरे मुंजो न्याय करणे रा भी हक दितेया।” 
JHN,5,27,"“एता ले हरान मत हुआ, से टैम आहूँआं कि, जितने भी मरिरे लोक ऐें, सभिया तेसरी अवाज सुणनीं होर जिउंदे हुई जाणा। "
JHN,5,28,"जिन्हें जे भलाई कितिरी तिन्हा अनंत जिन्दगी रे कठे मरिरे मन्झा ले जी उठणा, होर जिन्हें जे बुराई कितिरी तिन्हा सजा रे कठे मरिरे मन्झा ले जी उठणा।” "
JHN,5,29,"“हांऊँ आपणे आप कुछ नी करी सक्दा; जो हांऊँ सुणहां, हांऊँ तेह्ड़ा ई न्याय करहा, होर मेरा न्याय सच्चा आ, क्यूंकि हांऊँ आपणी इच्छा नी, पर आपणे भेजणे वाले री इच्छा चांहां। "
JHN,5,30,जे हांऊँ आप्हुए आपणी गुआही देऊँ ता मेरी गुआही सच्ची नी ई। 
JHN,5,31,"एक होर आ जो मेरा बापू आ, जेह्ड़ा मेरे बारे मन्झ गुआही देहां। होर हांऊँ जाणहां कि जेह्ड़ी गुआही से देहां से सच्ची ई। "
JHN,5,32,"तुस्से यहून्ना बपतिस्मा देणे वाल्ऐ लोक भेजे, होर तिन्हें सच्चाई री गुआही दिती। "
JHN,5,33,"पर हांऊँ आपणे बारे मन्झ माह्णुंआं री गुआही री जरूरत नी, फेरी भी हांऊँ ये गल्ला इधी कठे करहा, ताकि तुस्सा जो उद्धार मिले। "
JHN,5,34,"यहून्ना एह्ड़ा दीऊया था जो भख्हा होर चमक्हा था। होर तुस्सा जो कुछ देरा तक तेसरे प्रयासे मन्झ, मगन हूंणां बांका लग्या। "
JHN,5,35,"पर मेरे वाले जो गुआही ई से यहून्ना बपतिस्मा देणे वाल्ऐ री गुआही ले बड्डी ई। क्यूंकि जो काम बापूए मुंजो पूरा करणे रे कठे सौम्पिरा से ये ई काम आ जो हांऊँ करहा, स्यों मेरे गुआह ऐें कि, बापूए हांऊँ भेजिरा। "
JHN,5,36,"होर बापू जिन्हें जे हांऊँ भेजिरा, तिन्हें ई मेरी गुआही दिती। तैं ना कधी तेसरी अवाज सुणी, होर ना तेसरी सकल देखी। "
JHN,5,37,होर तुस्से तेसरे बचना जो मना मन्झ नी बसणा देंदे क्यूंकि जिन्हें जे से भेज्या तेसरा विस्वास नी करदे।” 
JHN,5,38,"“तुस्से पवित्र सास्त्रा रा मनन करहा ऐें, क्यूंकि तुस्से ये सोच्हा ऐें कि तेता मन्झ तुस्सा जो अनंत जिन्दगी मिल्हा ई, होर ये सभ गल्ला मेरे बारे मन्झ ई गुआही देंहां ईं। "
JHN,5,39,फेरी भी तुस्से अनंत जिन्दगी पाणे रे कठे मेरे वाले नी आऊंणा चाहन्दे। 
JHN,5,40,हांऊँ माह्णुं ले इज्जत नी चाहन्दा। 
JHN,5,41,"पर हांऊँ तुस्सा जो जाणहां कि, तुस्सा परमेसरे किन्हें प्यार नी करदे। "
JHN,5,42,"हांऊँ आपणे बापू रे नांऊँआं ले आईरा, होर तुस्से मुंजो नी मन्नदे; अगर कोई होर आपणे ई नांऊँआं ले आई जाए, ता तुस्सा से ग्रैहण करी लैणा। "
JHN,5,43,"तुस्से मेरे पर विस्वास नी करी सकदे? क्यूंकि तुस्से जे एक दूजे ले इज्जत चाहें, होर तेस्सा इज्जता रे बारे मन्झ सोच्दे भी नी जो परमेसरा री तरफा ले आहूँआं ईं।” "
JHN,5,44,"“ये नी समझा कि, मां बापू रे साम्हणें तुस्सा पर दोस ल्गाणा, तुस्सा पर दोस लगाणे वाल्आ ता मूसा आ जेस पर तुस्से आस रखिरी। "
JHN,5,45,"क्यूंकि अगर तुस्से मूसा रा विस्वास कितेया, ता तुस्से मेरा भी विस्वास करदे, क्यूंकि तिन्हें मेरे बारे मन्झ लिखिरा। "
JHN,5,46,"पर मुसे जेह्ड़ा मेरे बारे लिखिरा अगर तुस्से एस गल्ला रा विस्वास नी करदे, ता मेरी गल्ला रा विस्वास तुस्सा किहाँ करणा?” "
JHN,6,1,इन्हा गल्ला ले बाद यीसू गलील समुद्रा मतलब तिब्रियुस झीला रे दूजे बाढे गया। 
JHN,6,2,होर एक बडी भीड़ तेसरे पीछे हुई गयी क्यूंकि जो चिन्ह से ब्मार पर करहा था स्यों तिन्हा जो देख्हा ऐें थे। 
JHN,6,3,तेबे यीसू प्हाड़ा पर चढ़ी किन्हें तेथी आपणे चेले साउगी बैठेया। 
JHN,6,4,होर यहूदी लोका रा फसहा रा साजा नेडे था। 
JHN,6,5,"तेबे यीसूए एक बौह्त बडी भीड़ आपणे वाले आऊंदे देखी। यीसूए फिलिप्पुसा ले पूछेया कि, “आस्से इन्हा रे कठे खाणा केथी ले खरीदिये?” "
JHN,6,6,"पर तिन्हें ये गल तेस जो परखणे रे कठे बोली, क्यूंकि से आपु जाणहां था कि तेस क्या करणा। "
JHN,6,7,"फिलिप्पुसे यीसू जो जवाब दितेया कि, “दो सौ ध्याड़े री कमाई रे बराबर कीमत भी तिन्हारे खाणा खरीदणे रे कठे पूरी नी हूणीं कि, तिन्हा मन्झा ले हर एकी जो थोड़ी-थोड़ी मिली सके।” "
JHN,6,8,"यीसू रे चेले मन्झा ले समौन पतरसा रे भाई अन्द्रियासे यीसू जो बोल्या, "
JHN,6,9,“एथी एक मह्ठा आ जेस वाले जऊआ री पांज रोटीया होर दो मछिया ई। पर इतने लोका रे कठे यों क्या ई।” 
JHN,6,10,"यीसूए बोल्या कि, “लोका जो बठ्याली देआ।” तेस जगहा बौह्त घाह था। स्यों लोक जो पांज हज़ार मर्ध थे, सब लोक घाह गास बैठी गये। (पर तिन्हें ज्नानिया होर बच्चे नी गिणीरे थे) "
JHN,6,11,तेबे यीसूए रोटिया लिती होर परमेसरा धन्यावाद करी किन्हें बैठिरे लोका मन्झ बांडी दिती। होर तिंहां ईं मछिया मन्झा ले जितनी स्यों चाहें थे तिन्हा जो बांडी दिती। 
JHN,6,12,"जेबे स्यों खाई किन्हें रजी गये ता यीसूए आपणे चेले किन्हें बोल्या कि, “बचीरे रोटिया कठे करहा, ताकि कुछ भी बरबाद नी हो।” "
JHN,6,13,तेबे तिन्हें बचीरी रोटिया कठी किती होर तिन्हारे बारा छड़ोल्लू भरे। होर जऊआ री पांज रोटिया जो खाणे वाले ले बची गईरे थे स्यों भी कठा किती। 
JHN,6,14,"जेबे यीसूए चिन्हा रा काम करी किन्हें दसी दितेया ता स्यों लोक ये देखी किन्हें बोल्दे लगे कि, “से नबी जो संसारा मन्झ आऊणें वाल्आ था, पक्का ये ई आ।” "
JHN,6,15,"यीसूए ये जाणी किन्हें कि स्यों मुंजो राजा बणाणे रे कठे पकड़ना चाहें, होर से तेथी ले निकली किन्हें कल्हा प्हाड़ा पर चली गया। "
JHN,6,16,"फेरी जेबे सांझ हुई, ता यीसू रे चेले समुद्रा रे बाढे गये। "
JHN,6,17,"होर स्यों किस्तिया मन्झ सुआर हुई किन्हें समुद्रा ले हुई किन्हें कफरनहूम सैहरा जो जांदे लगे। तेस टैम न्हयारा हुई गईरा था, होर यीसू हली तक तिन्हा वाले नी आईरा था। "
JHN,6,18,होर आंधी री वजहा ले समुद्रा मन्झ लैहरा उठदी लगी। 
JHN,6,19,"जेबे स्यों किस्ती च्लांदे-च्लांदे लगभग पांज छे किलोमीटर दूर निकली गये, तेबे तिन्हें यीसू जो समुद्रा पर चलदे, होर किस्ती रे नेडे आऊंदे देख्या, होर स्यों डरी गये। "
JHN,6,20,"पर यीसूए तिन्हा किन्हें बोल्या, “हांऊँ यीसू आ; डरा मत।” "
JHN,6,21,तेबे जाई किन्हें तिन्हें यीसू जो किस्ती मन्झ चढ़णे दितेया: होर जल्दी ही किस्ती तेस जगहा पूजी गयी जेथी जे स्यों जाणां चाहें थे। 
JHN,6,22,"दूजे ध्याड़े जेह्ड़े लोक समुद्रा रे पार रही गईरे थे, ता तिन्हें ये देख्या कि, तेथी सिर्फ एक ई छोटी किस्ती थी, होर यीसू आपणे चेले साउगी तेस किस्ती पर नी चढ़ेया, पर सिर्फ तेसरे चेले ही गईरे थे। "
JHN,6,23,तेबे भी होर छोटी किस्तिया तिबिरियुस सैहरा ले तेस जगहा आई जेथी तिन्हें प्रभु रा धन्यावाद करणे ले बाद रोटी खाध्ही थी। 
JHN,6,24,"एता कठे जेबे भीड़े देख्या कि, एथी ना यीसू आ, होर ना तेसरे चेले ऐें, स्यों भी छोटी-छोटी किस्तिया मन्झ सुआर हुई किन्हें यीसू जो टोल्दे-टोल्दे कफरनहूम सैहरा जाई पूजे। "
JHN,6,25,"होर तिन्हें समुद्रा ले पार यीसू साउगी मिली किन्हें बोल्या, “हे गुरु तू एथी केभे आया?” "
JHN,6,26,"यीसूए तिन्हा जो जवाब दितेया कि, “हांऊँ तुस्सा किन्हें सच्च -सच्च बोल्हा, तुस्से मुंजो एता कठे नी टोल्दे कि तुस्से चिन्ह देखे, पर एता कठे टोल्हा ऐें कि तुस्से रोटिया खाई किन्हें रजी गये। "
JHN,6,27,"सड़ने वाल्ऐ खाणे रे कठे मैहनत नी करा, पर तेस खाणे रे कठे मैहनत करा जो अनंत जिन्दगी देहां, जेह्ड़ी हांऊँ माह्णुं रे मह्ठे तुस्सा जो देणी। ये काम करणे रे कठे बापू परमेसरे मेरे पर हका री छाप लगाई दितिरी।” "
JHN,6,28,"तिन्हें तेस किन्हें बोल्या, “परमेसरा रा काम करणे रे कठे आस्सा जो क्या करणा चहिए?” "
JHN,6,29,"यीसूए तिन्हा जो जवाब दितेया, “परमेसरा रा काम ये आ कि, तुस्से मेरे पर विस्वास करा जिन्हें जे हांऊँ भेजिरा।” "
JHN,6,30,"तेबे तिन्हें तेस किन्हें बोल्या, “तेबे तू होर केह्ड़ा जे चिन्ह आस्सा जो दसणे वाले आ ताकि आस्से तेस चिन्हा जो देखी किन्हें तेरे पर विस्वास करीए? एह्ड़ा क्या जो तू आस्सा जो दसणे वाले आ? "
JHN,6,31,"आस्सा रे बापदादे जंगला मन्झ से स्वर्गीय खाणा खाध्या जेस जो मन्ना बोल्हा ऐें, क्यूंकि पवित्र सास्त्रा मन्झ लिखिरा आ कि, तिन्हें तिन्हा जो खाणे रे कठे स्वर्गा ले रोटी दिती।” "
JHN,6,32,"यीसूए तिन्हा किन्हें बोल्या, “हांऊँ तुस्सा किन्हें सच्च -सच्च बोल्हा कि मूसे तुस्सा जो से रोटी स्वर्गा ले नी दिती, पर मेरा बापू तुस्सा जो स्वर्गा ले सच्ची रोटी देहां। "
JHN,6,33,"क्यूंकि से रोटी जो परमेसर देहां, ये से रोटी जेह्ड़ी स्वर्गा ले उतरी किन्हें संसारा रे लोका जो जिन्दगी देहां ईं।” "
JHN,6,34,"तेबे तिन्हें यीसू किन्हें बोल्या, “हे प्रभु, ये रोटी आस्सा जो हमेसा देआ कर।” "
JHN,6,35,"यीसूए तिन्हा किन्हें बोल्या, “जिन्दगी देणे वाली रोटी हांऊँ ईं! जेस जे मेरे वाले आऊंणा तेस कधी भी भूखे नी रैंह्णां होर जो माह पर विस्वास करघा, तेस जो कधी सोख नी लगणी। "
JHN,6,36,"हांऊँ तुस्सा किन्हें पैहले भी बोलिरा था कि, तुस्से हांऊँ देखी भी लईरा, तेबे भी विस्वास नी करदे। "
JHN,6,37,"जितने भी लोक बापू मुंजो देहां स्यों से मेरे वाले आहूँआं ऐें, होर जो मेरे वाले आहूँआं ऐें, मां पक्का स्यों अपनाणे। "
JHN,6,38,"क्यूंकि हांऊँ आपणी इच्छा नी, पर आपणे भेजणे वाले बापू री इच्छा पूरी करणे रे कठे स्वर्गा ले आईरा। "
JHN,6,39,"होर मेरे भेजणे वाले बापू री इच्छा ये ई कि जितने लोक तुस्से मुंजो दितरे, तिन्हा मन्झा ले हांऊँ केसी जो भी नी गुआऊं पर हांऊँ तिन्हा जो आखरी ध्याड़े दबारा मरिरे मन्झा ले जिउंदे करी देऊँ। "
JHN,6,40,"क्यूंकि मेरे बापू री इच्छा ये ई कि, जो कोई मह्ठे जो मनी किन्हें तेस पर विस्वास करहे, तेस अनंत जिन्दगी पाणी। होर मां स्यों आखरी ध्याड़े दबारा मरिरे मन्झा ले जिउंदे करी देणे।” "
JHN,6,41,"तेबे यहूदी लोक यीसू रे बारे मन्झ गलांण करदे लगे एता कठे कि तिन्हें बोल्या था कि, “जो रोटी स्वर्गा ले उतरी, से हांऊँ ईं।” "
JHN,6,42,"होर तिन्हें बोल्या, “कि ये युसुफा रा मह्ठा यीसू आ, जेसरे माऊ बापू जो आस्से जाणहां ऐें। तेबे से किधियो बोल्हा कि हांऊँ स्वर्गा ले आईरा?” "
JHN,6,43,"यीसूए तिन्हा जो जवाब दितेया कि, “आपु मन्झ नी गलांण मत करहा। "
JHN,6,44,"कोई भी मेरे वाले नी आई सक्दा, जेबे तक बापू, जिन्हें जे हांऊँ भेजिरा, से तेस जो मेरे वाले नी लई आये। होर मां से आखरी ध्याड़े दबारा मरिरे मन्झा ले जिउंदे करी देणा। "
JHN,6,45,"केसी नबिये पवित्र सास्त्रा मन्झा ये लिखिरा आ कि, स्यों सब परमेसरा री तरफा ले सिखाई रे हुंगे। जेस केसीये बापू ले सुणेया होर सिखेया, से मेरे वाले आहूँआं। "
JHN,6,46,"एसरा मतलब ये नी आ कि केसिए बापू देख्या, पर जो परमेसरा री तरफा ले आ, सिर्फ तिन्हें ई बापू देख्या। "
JHN,6,47,"हांऊँ तुस्सा किन्हें सच्च -सच्च बोल्हा कि, जो कोई विस्वास करहा, अनंत जिन्दगी तेसरी ई। "
JHN,6,48,हांऊँ जीवन देणे वाली रोटी ई। 
JHN,6,49,तुस्सा रे बापदादे जंगला मन्झ मन्ना खाध्या होर मरी गये। 
JHN,6,50,ये से रोटी ई जो स्वर्गा ले उत्रहा ई ताकि माह्णुं तेता मन्झा ले खाई सके होर नी मरे। 
JHN,6,51,"जीवन देणे वाली रोटी जो स्वर्गा ले उतरीरी, से हांऊँ आ। अगर कोई एस्सा रोटिया मन्झा ले खाये, ता हमेसा जिउंदा रैंह्णां होर जो रोटी मां संसारा रे लोका रे कठे देणी, से मेरा मास आ।” "
JHN,6,52,"एता पर यहूदी लोके ये बोली किन्हें आपु मन्झ झगड़दे लगे कि, “यीसू किहाँ आपणा मास खाणे जो देई सक्हा?” "
JHN,6,53,"यीसूए तिन्हा किन्हें बोल्या, “हांऊँ तुस्सा किन्हें सच्च -सच्च बोल्हा जेबे तक तुस्से हांऊँ माह्णुं रे मह्ठे रा मास नी खान्घे, होर मेरा खून नी पिंघे, तेबे तक तुस्सा मन्झ जिन्दगी नी ई। "
JHN,6,54,"जो मेरा मास खाहाँ होर मेरा खून पींहां, अनंत जिन्दगी तेसरी ई, होर आखरी ध्याड़े से मां दबारा मरिरे मन्झा ले जिउंदे करी देणा। "
JHN,6,55,"क्यूंकि मेरा मास सच्चे खाणे री चीज ई, होर मेरा खून सच्चे पीणे री चीज ई। "
JHN,6,56,"जो मेरा मास खाहाँ होर मेरा खून पीहां, से मेरे अंदर होर हांऊँ तेस अंदर बणी किन्हें रैंहयां "
JHN,6,57,जिहां जिउंदे परमेसर बापूए हांऊँ भेजिरा होर हांऊँ बापू री बजहा ले जिउंदा आ तिहां ई तेस भी जो मुंजो खांहगा तेस मेरी बजहा ले जिउंदे रैंह्णां। 
JHN,6,58,"जो रोटी स्वर्गा ले उतरीरी से तेस मन्ने साहीं नी कि से बापदादे खाधी, होर मरी गये। पर जेस केसी ये रोटी खाणी तेस हमेसा जिउंदे रैंह्णां।” "
JHN,6,59,यूं गल्ला तिन्हें कफरनहूम सैहरा रे एक यहूदी सभा मन्झ उपदेसा रे टैमा बोली। 
JHN,6,60,"एता कठे तेसरे साउगी चलने वाले मन्झा ले कई लोके ये सुणी किन्हें बोल्या कि, “ये गल्ला समझणे मन्झ बड़ी कठण ई; इन्हा जो कुण सुणी सक्हा?” "
JHN,6,61,"यीसूए आपणे मना मन्झ ये जाणी किन्हें कि मेरे चेले आपु मन्झ एस गल्ला री बजहा ले गलांण करदे लगे, तिन्हा ले पूछेया, “क्या ये गल्ला तुस्सा जो मेरे पर विस्वास करणे ले रोक्हा ई? "
JHN,6,62,"होर अगर तुस्से हांऊँ माह्णुं रा मह्ठा स्वर्ग जांदे देखणा, जेथी हांऊँ पैहले था ता क्या हूंणा? "
JHN,6,63,"परमेसरा री आत्मा ता जिन्दगी देणे वाली ई, माह्णुं री सक्ति कुछ नी करी सकदी। जो गल्ला मैं तुस्सा किन्हें बोलिरी स्यों आत्मा री वखा ले आहूँईं होर जिन्दगी देणे वाली ई। "
JHN,6,64,"पर तुस्सा मन्झा ले कितने एह्ड़े ऐें जो विस्वास नी करदे।” क्यूंकि यीसू ता पैहले ले जाणहां था कि जो विस्वास नी करदे, स्यों कुणहें? होर केस हांऊँ पकड़ वाणा। "
JHN,6,65,"होर तिन्हें बोल्या, “इधी कठे मैं तुस्सा किन्हें बोल्या था कि जेबे तक केसी जो बापू नी भेज्दा तेबे तक से मेरे वाले नी आई सकदा।” "
JHN,6,66,"तेस टैमा ले बाद, तेबे यीसू साउगी चलने वाले कई सारे लोक तेसरे बौह्त बरखलाफ हुई गये होर फेरी स्यों तेस साउगी नी रहे। "
JHN,6,67,"तेबे यीसूए तिन्हा बारा चेलेया किन्हें बोल्या, “क्या तुस्से भी जाणा चाहें?” "
JHN,6,68,"समौन पतरसे तेस जो जवाब दितेया कि, “हे प्रभु आस्से केस वाले जाईये? अनंत जिन्दगी री गल्ला ता तेरे ही वाले ई। "
JHN,6,69,"होर आस्से तेरे पर विस्वास कितेया, होर जाणी गये कि, परमेसरा रा तरफा ले आईरा पवित्र मसीहा आ।” "
JHN,6,70,"यीसूए तिन्हा जो जवाब दितेया, “मैं तुस्से बारा चेले चुणिरे, पर तुस्सा मन्झा ले एक सैतान रे बसा मन्झ आ।” "
JHN,6,71,"ये यीसूए समौन इस्करयोति रे मह्ठे यहूदा इस्करयोति रे बारे मन्झ बोल्या, क्यूंकि तिन्हा बारा चेले मन्झा ले एक आ, होर सेई यीसू जो पकड़वाणे वाल्आ था। "
JHN,7,1,"इन्हा गल्ला ले बाद यीसू गलील जिल्ले मन्झा फिरदा रैहया, होर से यहूदिया ईलाके मन्झ जाणा नी चाहन्दा था। क्यूंकि तेथी यहूदी अगुवे यीसू जो मारणे रे कठे कोसिस करेया करहा ऐें थे। "
JHN,7,2,होर यहूदी लोका रे तम्बूआ रा साजा नेडे था। 
JHN,7,3,"इधी कठे यीसू रे छोटे भाईये तेस जो बोल्या, “एथी मत रुक होर यहूदिया ईलाके मन्झ साजे रे कठे चली जा, क्यूंकि जो चमत्कार तू करहा तिन्हा जो तेरे चेले भी देखी सके। "
JHN,7,4,"क्यूंकि जो कोई मसहूर हूंणां चाहां होर ल्हुखी किन्हें काम नी करदा। क्यूंकि तू ये काम करहा, ता संसारा रे लोक तुजो देखी सके।” "
JHN,7,5,क्यूंकि तेसरे भाई भी तेस पर विस्वास नी करदे थे। 
JHN,7,6,"तेबे यीसूए तिन्हें किन्हें बोल्या, “हल्ली तक मेरे जाणे रे कठे सही टैम नी आईरा, पर तुस्से कधी भी जाई सक्हा ऐें। "
JHN,7,7,"संसारा रे लोक तुस्सा किन्हें नफरत नी करी सक्दा। पर से मेरे किन्हें बैर करहा, क्यूंकि हांऊँ तिन्हो दसा कि स्यों बुरे काम करहा ऐें। "
JHN,7,8,"तुस्से साजे मन्झ जाउआ, मां हल्ली एस साजे मन्झ नी जाणा; क्यूंकि हल्ली तक मेरे जाणे रे कठे सही टैम नी आईरा।” "
JHN,7,9,से यूं गल्ला करी किन्हें गलील जिल्ले मन्झ ई रही गया। 
JHN,7,10,"पर जेबे यीसू रे छोटे भाई झोपड़ी रे साजे मन्झ चली गये, ता यीसू सभी रे साम्हणें नी गया पर चुपके जे गया। "
JHN,7,11,"साजे मन्झ यहूदी अगुवे तेस जो तोप्दे लगे होर लोका ले पुछदे लगे कि, “क्या यीसू आईरा?” "
JHN,7,12,"होर लोका मन्झ यीसू रे बारे मन्झ चुपे-चुपे बौह्त गल्ला हुई: कुछ बोल्हा ऐें थे कि, “यीसू भला माह्णुंआं।” होर कुछ बोल्हा ऐें थे कि “नंईं, यीसू लोका जो भरमाहां।” "
JHN,7,13,तेबे बी यहूदी अगुवे रे डरा रे मारे कोई आदमी यीसू रे बारे मन्झ खुल्ही किन्हें खरी गल्ला नी बोल्दे थे। 
JHN,7,14,होर साजे रे ध्याड़े रे बीचा मन्झ यीसू मन्दरा मन्झ जाई किन्हें उपदेस देंदा लग्या। 
JHN,7,15,"तेबे यहूदी अगुवे हरान हुई किन्हें बोल्दे लगे कि, “एस जो बगैर पढ़े ये पवित्र सास्त्रा रा ज्ञान केथी ले आया?” "
JHN,7,16,"यीसूए तिन्हा जो जवाब दितेया कि, “मेरा उपदेस मेरा नी आ, पर परमेसरा री जिन्हें हांऊँ भेजीरा आ। "
JHN,7,17,"अगर कोई परमेसरा री इच्छा पर चलणा चाहां, ता से एस उपदेस रे बारे मन्झ जाणी लेया कि से परमेसरा री तरफा ले आ, या हांऊँ आपणी तरफा ले बोल्हा। "
JHN,7,18,"जो आपणी तरफा ले कुछ बोल्हा, से आपणी ई बड़ाई चाहां, पर जो आपणे भेजणे वाले री बड़ाई चाहां से ई सच्चा आ, होर तेस मन्झ पाप नी आ। "
JHN,7,19,"मूसे तुस्सा जो व्यवस्था दितीरी, तेबे बी तुस्सा मन्झा ले कोई व्यवस्था जो नी मनदा। एता रे बजाय तुस्से मुंजो मारणा चाहें?” "
JHN,7,20,"लोके जवाब दितेया, “तेरे मन्झ दुस्टात्मा ई! कुण तुजो मारणा चाहां?” "
JHN,7,21,"यीसूए तिन्हा जो जवाब दितेया कि, “मैं एक काम कितिरा, होर तुस्से हरान हूंहां ऐें। "
JHN,7,22,"एता कठे मूसे तुस्सा जो खतने रा हुक्म दितेया (ये मूसा री तरफा ले नी आ, पर बापदादे ले आ) होर तुस्से अरामा रे ध्याड़े माह्णुंआं रा खतना करहा ऐें। "
JHN,7,23,"जेबे अरामा रे ध्याड़े माह्णुंआं रा खतना कितेया जाहाँ ताकि मूसा री व्यवस्था रा हुक्म टली ना जाए। तुस्से मेरे प्रयाल्हे किधियो गुस्सा करहा ऐें कि, मैं अरामा रे ध्याड़े एक आदमी जो पूरी तरहा ले ठीक कितेया? "
JHN,7,24,"मुहं देखी किन्हें फैसला नी करा, पर ठीक-ठीक न्याय करा।” "
JHN,7,25,"तेबे कितने यरुस्लेम सैहरा मन्झ रैहणे वाले लोक बोल्दे लगे, “क्या ये यीसू नी आ, जेस जो मारणे रे कठे कोसिस करेया करहा ऐें। "
JHN,7,26,"पर देखा, यीसू ता बिना डरे गल्ला करहा होर अधिकारी तेस जो कुछ नी बोल्दा! केते एह्ड़ा ता नी आ कि तिन्हो पता लगी गया कि, ये ई मसीह आ। "
JHN,7,27,"ये मसीहा किहाँ हुई सकां? क्यूंकि आस्से जाणहां ऐें कि ये केथीरा आ। पर जेबे मसीहा आऊंणा, ता केसी जो पता नी चलणा कि से केथी ले आऊंणा।” "
JHN,7,28,"तेबे यीसूए मन्दरा मन्झ उपदेस देंदे हुए जोरा किन्हें बोल्या, “तुस्से मुंजो जाणहां ऐें होर ये भी जाणहां ऐें कि हांऊँ केथीरा आ। हांऊँ आपणे आपा ले नी आईरा पर मेरा भेजणे वाल्आ सच्चा आ, तेस जो तुस्से नी जाणदे। "
JHN,7,29,"पर हांऊँ तेस जो जाणहां, क्यूंकि मैं तेसरी तरफा ले आ, होर तिन्हें ही हांऊँ भेजिरा।” "
JHN,7,30,"तेबे यहूदी अगुवे यीसू जो गिरफ्तार करणा चाहेया तेबे भी केसीये तेस जो हाथ नी ल्गाया, क्यूंकि तेसरा मरणे रा सही टैम हल्ली तक नी आईरा था। "
JHN,7,31,"होर भीड़ा मन्झा ले कई लोके तेस पर विस्वास कितेया, होर बोल्दे लगे कि, “मसीहा जेबे आऊंणा, ता क्या एता ले ज्यादा तेस चिन्ह दसणे जो इन्हें दसे?” "
JHN,7,32,"फरीसी लोके भीड़ा रे लोका जो यीसू रे बारे मन्झ चुपे-चुपे ये गल्ला करदे सुणेया, होर मुख्य याजके होर फरीसी लोके यीसू जो पकड़ने रे कठे स्पाही भेजे। "
JHN,7,33,"एता पर यीसूए बोल्या, “हांऊँ थोह्ड़ी देरा तक तुस्सा साउगी आ, तेबे मां आपणे भेजणे वाल्ऐ, वापस वाले चली जाणा। "
JHN,7,34,"तुस्सा हांऊँ तोपणा पर नी मिलणा होर जेथी हांऊँ आ, तेथी तुस्से नी आई सक्दे।” "
JHN,7,35,"यहूदी अगुवे एक दूजे मन्झ बोलदे लगे, “एस केथी जाणा कि, आस्सा जो ये नी मिलणा? क्या एस यहूदी लोका वाले जाणा, जो यूनान देसा रे सैहरा मन्झ तितर बीतर हुई किन्हें रैहें, होर तिन्हो जो भी स्खाणा चाहां? "
JHN,7,36,"एसरा क्या मतलब आ जो गल इन्हें बोली कि, ‘तुस्सा हांऊँ तोपणा, पर नी मिलणा; होर जेथी हांऊँ आ, तेथी तुस्से नी आई सक्दे?’” "
JHN,7,37,"साजे रे आखरी ध्याड़े बौह्त खास ध्याड़ा हूंहां था। तेस ध्याड़े यीसू खड़ा हुई किन्हें होर जोरा किन्हें बोल्या, “अगर कोई सोखा हो ता मेरे वाले आई किन्हें पीये। "
JHN,7,38,"जेस मेरे पर विस्वास करणा, जिहां पवित्र सास्त्रा मन्झ बोलिरा, ‘तेसरे दिला मन्झा ले जिन्दगी देणे वाली पाणीया रा दराऊ बैह्णा।’” "
JHN,7,39,"पर यीसूए ये गल्ला तेस पवित्र आत्मा रे बारे मन्झ बोल्या, जेस जो तेस पर विस्वास करणे वाले, पाणे वाले थे। क्यूंकि पवित्र आत्मा हल्ली तक उतरीरा नी था; क्यूंकि यीसू हल्ली तक आपणी महिमा जो नी पुज्ही रा था। "
JHN,7,40,"तेबे भीड़ा मन्झा ले केसी केसिए ये गल्ला सुणी किन्हें बोल्या, “सच्चे ये माह्णुं ही से नबिया कि जेसरे आऊणें रा आस रखिरी।” "
JHN,7,41,"होरिये बोल्या, “ये मसीह आ,” पर केसिए बोल्या, “क्या मसीहा गलील जिल्ले ले आऊंणा? "
JHN,7,42,"पवित्र सास्त्रा मन्झ लिखिरा कि, मसीह राजा दाऊदा रे बंसा ले होर बैतलैहम गांऊँआं ले आऊंणा, जेथी दाऊद रैंहयां था।” "
JHN,7,43,इन्हा गल्ला री बजहा ले लोका मन्झ फूट पई गई। 
JHN,7,44,"तिन्हा मन्झा ले कितने तेस जो पकड़ना चाहें थे, “पर केसिए तेस जो हाथ नी लगाया।” "
JHN,7,45,"तेबे स्पाही मुख्य याजक होर फरीसी लोका वाले वापस आये, होर तिन्हें स्पाहीया किन्हें बोल्या, तुस्से यीसू गिरफ्तार करी किन्हें कि नी ल्यान्देया? "
JHN,7,46,"स्पाहिये जवाब दितेया कि, “केसी माह्णुंऐ कधी भी एह्ड़ी नौखी गल नी किती।” "
JHN,7,47,"फरीसी लोके तिन्हा जो जवाब दितेया, “क्या तुस्से भी भरमाई जाई चुकिरे? "
JHN,7,48,क्या यहूदी मुखिये या फरीसी लोका मन्झा ले केसिए भी यीसू पर विस्वास कितेया? 
JHN,7,49,"पर ये लोक जो मूसा री व्यवस्था नी जाणदे, स्यों ही यीसू पर विस्वास करहा ऐें। परमेसरा रा स्राप इन्हा लोका पर आ।” "
JHN,7,50,"नीकुदेमुसे जो फरीसी अगुवे मन्झा ले एक था, से पैहले ई राती आई किन्हें यीसू किन्हें मिली चुकिरा था, तिन्हें तिन्हा किन्हें बोल्या, "
JHN,7,51,"“क्या आस्सा री यहूदी व्यवस्था केसी आदमी जो जेबे तक कि पैहले तेसरी सुणी किन्हें जाणी नी ले कि, से क्या करहा, सजा देहां?” "
JHN,7,52,"तिन्हें तेस जो जवाब दितेया, “क्या तू भी गलील जिल्ले रा आ? पवित्र सास्त्रा मन्झ तोप तेबे तुजो पता लगणा कि गलील जिल्ले ले कोई नबी जाहिर नी हूंणां।” "
JHN,7,53,तेबे सभ कोई आपणे-आपणे घरा जो चली गये। 
JHN,8,1,पर यीसू होर तेसरे चेले जैतूना रे प्हाड़ा पर गया। 
JHN,8,2,"दूजे ध्याड़े भ्यागा ई दबारा मन्दरा जो आया, होर बौह्त लोक यीसू वाले आये। होर यीसू बैठी किन्हें तिन्हा जो उपदेस देंदा लग्या। "
JHN,8,3,"तेबे व्यवस्था स्खाणे वाल्ऐ होर फरीसी लोक एक ज्नाने जो ल्याहूंआं ऐें, जो व्यभिचारा मन्झ पकड़ी गईरी थी। होर तेस्सा जो बीच मन्झ खड़ा करी किन्हें यीसू किन्हें बोल्या, "
JHN,8,4,"“हे गुरु, ये ज्नाने व्यभिचार करदे पकड़ी गईरी। "
JHN,8,5,मूसा री व्यवस्था मन्झ मूसे आस्सा जो ये हुक्म दितिरा कि एह्ड़ी ज्नानिया जो पथराव करणा; होर तू एस्सा ज्नाने रे बारे मन्झ क्या बोल्हा?” 
JHN,8,6,तिन्हें यीसू जो परखणे रे कठे ये गल बोली ताकि तेस पर दोस लगाणे रे कठे कोई गलती मिली सके। पर यीसू झुकी किन्हें आपणी गुठीया किन्हें जमीना पर कुछ लिख्दा लग्या। 
JHN,8,7,"जेबे स्यों तेस ले पुछदे रहे, ता तिन्हें गास उठी किन्हें तिन्हा जो बोल्या कि, “तुस्सा मन्झा ले जो पापी नी हो, से ही तेस्सा जो पैहले पात्थर मारे।” "
JHN,8,8,होर यीसू दबारा झुकी किन्हें जमीना पर लिख्दा लग्या। 
JHN,8,9,"पर स्यों ये सुणी किन्हें बडे ले लई किन्हें छोटे तक एक-एक करी किन्हें चली गये, क्यूंकि स्यों जाणहां ऐें थे कि स्यों पापी ऐें। तेबे तेथी यीसू कल्हा रही गया, होर ज्नाने तेथी बीचा मन्झ खड़ी रही गयी। "
JHN,8,10,"यीसूए गास उठी किन्हें तेस्सा किन्हें बोल्या, “हे ज्नाने, स्यों केथी गये? क्या केसिए तुजो दंडा रा हुक्म नी दितेया।” "
JHN,8,11,"तेस्से बोल्या, “हे प्रभु, केसिए नी दितेया।” यीसूए बोल्या, “हांऊँ भी तुजो दंडा रा हुक्म नी देंदा, जा होर दबारा पाप देख्या करदी।” "
JHN,8,12,"तेबे यीसूए दबारा लोका किन्हें बोल्या, “संसारा रा प्रयासा हांऊँ आं, जो मेरे पीछे आहुंघा, तेस नह्यारे मन्झ नी चलणा, पर अनंत जिन्दगी देणे वाल्आ प्रयासा पाणा।” "
JHN,8,13,"फरीसी लोके तेस किन्हें बोल्या, “तू आपणी गुआही आपु देहां, तेरी गुआही सच्ची नी ई।” "
JHN,8,14,"यीसूए तिन्हा जो जवाब दितेया कि, “अगर हांऊँ आपणी गुआही आपु देहां, तेबे बी मेरी गुआही सच्ची ई। क्यूंकि हांऊँ जाणहां कि, हांऊँ केथी ले आईरा, होर केथी जाहाँ? पर तुस्से नी जाणदे कि हांऊँ केथी ले आहूँआं या केथीयो जाहाँ। "
JHN,8,15,"मुहं देखी किन्हें फैसला नी करा, पर ठीक-ठीक न्याय करा। "
JHN,8,16,"होर जे हांऊँ न्याय करूं भी, ता मेरा न्याय सच्चा आ, क्यूंकि हांऊँ कल्हा नी आ, पर हांऊँ होर मेरा बापू जिन्हें जे हांऊँ भेजिरा। "
JHN,8,17,"होर तुस्सा री मूसा री व्यवस्था मन्झ लिखिरा कि, दो आदमिया री गुआही मिली किन्हें सच्ची हूंहां ईं। "
JHN,8,18,"हांऊँ आपणी गुआही आपु देहां, होर जिन्हें बापू हांऊँ भेजिरा से भी मेरी गुआही देहां।” "
JHN,8,19,"तिन्हें यीसू किन्हें बोल्या, “तेरा बापू केथी आ?” यीसूए जवाब दितेया कि, “जे तुस्से मुंजो जाणदे ता मेरे बापू जो बी जाणदे।” "
JHN,8,20,"ये गल्ला तिन्हें मन्दरा मन्झ उपदेस देंदे हुए भण्डार घरा मन्झ बोली, होर केसिए से नी पकड़ेया; क्यूंकि हल्ली तक तेसरा दुःख उठाई किन्हें मरणे रा सही टैम नी आईरा था। "
JHN,8,21,"यीसूए दबारा तिन्हा किन्हें बोल्या, “हांऊँ चल्हा, होर तुस्सा हांऊँ तोपणा होर आपणे पापा मन्झ मरी जाणां। जेथी हांऊँ जाहाँ तेथी तुस्से नी आई सक्दे?” "
JHN,8,22,"एता पर यहूदी अगुवे बोल्या, “क्या ऐस आपणे आपा जो मारी देणा, जो बोल्हा कि, ‘जेथी हांऊँ जाहाँ, तेथी तुस्से नी आई सक्दे।’” "
JHN,8,23,"यीसूए तिन्हा किन्हें बोल्या, “तुस्से धरती रे ऐें, पर हांऊँ स्वर्गा ले आईरा। तुस्से संसारा रे ऐें, हांऊँ संसारा नी आ। "
JHN,8,24,"इधी कठे मैं तुस्सा किन्हें बोल्या कि, तुस्सा आपणे पापा मन्झ मरणा; क्यूंकि अगर तुस्से विस्वास नी करघे कि हांऊँ से ई आ, ता आपणे पापा मन्झ मरणा।” "
JHN,8,25,"यहूदी अगुवे यीसू ले पुछेया, “तू कुणहां?” यीसूए तिन्हा किन्हें बोल्या, “हांऊँ सेई आ, जो पैहले ले तुस्सा जो बोल्दा आया।” "
JHN,8,26,"“तुस्सा रे बारे मन्झ मुंजो बौह्त कुछ बोलना आ, होर न्याय करणा आ। फेरी भी मेरा भेजणे वाल्आ सच्चा आ; होर जो मैं तेस ले सुणेया से ही हांऊँ संसारा रे लोका किन्हें बोल्हा।” "
JHN,8,27,स्यों नी समझे कि यीसू तिन्हा किन्हें बापू परमेसरे रे बारे मन्झ बोल्हा। 
JHN,8,28,"तेबे यीसूए बोल्या कि, “जेबे तुस्सा हांऊँ माह्णुं रा मह्ठा उचे पर चढ़ाणा, तेबे तुस्सा जाणना कि हांऊँ से ई आ, होर हांऊँ आपणे आप कुछ नी करदा। पर जिहां बापूए हांऊँ सखाईरा, तिहां ईं हांऊँ यूं गल्ला बोल्हा। "
JHN,8,29,"होर मेरा भेजणे वाल्आ मेरे साउगी आ, तिन्हें हांऊँ कल्हा नी छाडीरा; क्यूंकि हांऊँ हमेसा तेह्ड़ा ई काम करहा जेस ले से खुस हुंहा।” "
JHN,8,30,"जिहां ईं यीसू ये गल्ला बोल्या करहा था कि, कई लोके तेस पर विस्वास कितेया। "
JHN,8,31,"तेबे यीसूए तिन्हा यहूदी लोका किन्हें जिन्हे जे तेस पर विस्वास कितिरा था बोल्या, “अगर तुस्से आपणी जिन्दगी मेरे बचना रे मताबक जिन्घे ता तेभे तुस्सा मेरे सच्चे चेले बणना। "
JHN,8,32,"होर तुस्सा सच्चाई जाणनी, होर सच्चाईया तुस्से अजाद करी देणे।” "
JHN,8,33,"तिन्हें तेस जो जवाब दितेया कि, “आस्से ता अब्राहमा रे बंसा ले ऐें होर कधी केसी रे गुलाम नी बणे; फेरी तू कि बोल्हा कि, तुस्सा अजाद हुई जाणा।” "
JHN,8,34,"यीसूए तिन्हा जो जवाब दितेया, “हांऊँ तुस्सा किन्हें सच्च -सच्च बोल्हा कि जो कोई पाप करहा, से पापा रा गुलाम आ। "
JHN,8,35,"होर गुलाम हमेसा घरा मन्झ नी रैहन्दा, पर मह्ठा हमेसा रैंहयां। "
JHN,8,36,"एता कठे अगर मह्ठा तुस्से अजाद करणे, ता सच्चे तुस्सा अजाद हुई जाणा। "
JHN,8,37,"हांऊँ जाणहां कि तुस्से अब्राहमा रे बंसा ले ऐें; तेबे बी मेरा बचन तुस्सा रे दिला मन्झ जगहा नी पांदा, इधी कठे तुस्से मुंजो मारी देणा चाहें। "
JHN,8,38,"जेबे हांऊँ आपणे बापू वाले था जेह्ड़ी गल्ला मैं देखी से ही हांऊँ तुस्सा जो दसा दे, होर तुस्से बी तेह्ड़ा ई करहा ऐें जो तुस्से आपणे बापू ले सुणहां ऐें।” "
JHN,8,39,"तिन्हें यीसू जो जवाब दितेया कि, “आस्सा रा बापदादा ता अब्राहम आ।” यीसूए तिन्हा किन्हें बोल्या, “अगर तुस्से अब्राहमा री बच्चे हुंदे, ता अब्राहमा साहीं काम करदे। "
JHN,8,40,"पर एेबे तुस्से मुंजो मारी देणा चाहें, क्यूंकि मैं तुस्सा जो सच्चा बचन दसेया जेह्ड़ा मैं परमेसरा ले सुणेयां। एह्ड़ा ता अब्राहमे नी कितेया था। "
JHN,8,41,"तुस्से आपणे बापू साहीं काम करहा ऐें।” तिन्हें तेस किन्हें बोल्या, “आस्से व्यभिचारा ले नी जम्मिरे; परमेसर आप्हुए आस्सा रा सच्चा बापू आ।” "
JHN,8,42,"यीसूए तिन्हा किन्हें बोल्या, “अगर परमेसर तुस्सा रा बापू हुन्दा, ता तुस्से मेरे किन्हें प्यार रखदे; क्यूंकि हांऊँ परमेसरा री तरफा ले आईरा; हांऊँ आपणी तरफा नी आईरा, पर बापूए ही हांऊँ भेजिरा। "
JHN,8,43,तुस्से मेरी गल कि नी समझ्दे? क्यूंकि तुस्से मेरा गल्ला जो मनी नी सकदे। 
JHN,8,44,"तुस्से आपणे बापू सैताना ले ऐें, होर आपणे बापू री इच्छा पूरी करणा चाहें। से ता सूरहू ले ई खूनी आ, होर सच्चाई पर खड़ा नी रैंहयां, क्यूंकि सच्चाई ता तेस अंदर हाई नी। जेबे से झूठ बोल्हा, ता से आपणी आदता री वजहा ले बोल्हा, क्यूंकि से झूठा आ, बल्कि झूठा रा बापू आ। "
JHN,8,45,"पर हांऊँ जो सच्च बोल्हा, इधी कठे तुस्से मेरा विस्वास नी करदे। "
JHN,8,46,"तुस्सा मन्झा ले कुण मुंजो पापी हूंणे रा दोस ल्गाहां? होर अगर मैं सच्च बोल्हा, ता तुस्से मेरा विस्वास कि नी करदे? "
JHN,8,47,"जो कोई परमेसरा रा हुंहां से परमेसरा री गल्ला सुणहां, होर तुस्से इधी कठे नी सुणदे क्यूंकि तुस्से परमेसरा री तरफा ले नी ये।” "
JHN,8,48,"ये सुणी किन्हें यहूदी अगुवे यीसू किन्हें बोल्या, “आस्से ठीक बोल्हा ऐें कि तू सामरिया ईलाके रा लोक आ, होर तेरे मन्झ दुस्टात्मा ई?” "
JHN,8,49,"यीसूए जवाब दितेया कि, “मेरे मन्झ दुस्टात्मा नी ई; पर हांऊँ आपणे बापू रा आदर करहा, होर तुस्से मेरा बेज्जती करहा ऐें। "
JHN,8,50,"पर हांऊँ आपणी बड़ाई नी चाहन्दा, हां, पर एक एह्ड़ा जो चाहां मेरी बड़ाई हो, होर से ही न्याय करहा। "
JHN,8,51,"हांऊँ तुस्सा किन्हें सच्च -सच्च बोल्हा कि, अगर कोई माह्णुं मेरे बचना पर चल्घा ता तेस कधी नी मरणा।” "
JHN,8,52,"यहूदी अगुवे तिन्हा किन्हें बोल्या कि, “एेबे आस्से जाणी लया कि तेरे मन्झ दुस्टात्मा ई। अब्राहम मरी गया, होर नबी बी मरी गये होर तू बोल्हा कि अगर कोई तेरे बचना पर चल्घा ता तेस कधी नी मरणा? "
JHN,8,53,"आस्सा रा बापू अब्राहम ता मरी गया, क्या तू तेस ले बडा आ? होर नबी भी मरी गये, तू आपणे आपा जो क्या मन्हां।” "
JHN,8,54,"यीसूए जवाब दितेया, “अगर हांऊँ आप्हुए आपणी बड़ाई करूं, ता मेरी बड़ाई कुछ नी ई; पर मेरी बड़ाई करणे वाल्आ मेरा बापू आ। जेसरे बारे मन्झ तुस्से बोल्हा ऐें कि, से तुस्सा रा परमेसर आ। "
JHN,8,55,"होर तुस्से तेस जो जाणी नी पाए। पर हांऊँ तेस जो जाणहां, होर अगर हांऊँ बोलूं कि मैं तेस जो नी जाणदा, ता मां तुस्सा साहीं झूठे बणना। पर हांऊँ तेस जो जाणहां, होर तेसरे बचना पर चल्हा। "
JHN,8,56,"तुस्सा रा बापू अब्राहम मेरा ध्याड़ा देखणे री उम्मीदा रे कठे बौह्त खुस था; होर तिन्हें देख्या, होर खुसी मनाई।” "
JHN,8,57,"यहूदी अगुवे तेस किन्हें बोल्या, “हल्ली तक तू पंज्याह साला रा नी आ; फेरी भी तैं अब्राहम देखी लया!” "
JHN,8,58,"यीसूए तिन्हा किन्हें बोल्या, “हांऊँ तुस्सा किन्हें सच्च -सच्च बोल्हा; एता ले पैहले कि अब्राहम जम्मेया, तेसरे जमणे ले पैहले हांऊँ ई आ।” "
JHN,8,59,"तेबे तिन्हें यीसू जो मारणे रे कठे पात्थर चके, पर यीसू तिन्हारी नजरा ले बची किन्हें मन्दरा ले निकली गया। "
JHN,9,1,फेरी यीसू होर तेसरे चेले जांदे हुए एक माह्णुं देख्या जो जन्म जात काणा था। 
JHN,9,2,"होर यीसू रे चेले तेस ले पुछदे लगे, “हे गुरु, कुन्ने पाप कितिरा था कि ये काणा जम्मेया, इन्हें माह्णुंऐ, या तेसरे माऊ-बापू?” "
JHN,9,3,"यीसूए जवाब दितेया कि, “ना ता इन्हें पाप कितिरा था, ना एसरे माऊ-बापू। पर ये काणा इधी कठे जम्मेया ताकि परमेसरा रे काम जाहिर हो। "
JHN,9,4,"जिन्हें हांऊँ भेज्या, आस्सा जो तेसरे काम ध्याड़ी-ध्याड़ी करणे जरूरी ऐें। एह्ड़ी रात आऊणें वाली ई जेबे कोई काम नी करी सक्दा। "
JHN,9,5,"जेबे तक हांऊँ संसारा मन्झ आ, तेबे तक संसारा रा प्रयासा आ।” "
JHN,9,6,"ये बोली किन्हें यीसूए जमीना पर थुक्या होर तेस थूका ले माटा गिला बणाया, होर से माटा तेस काणे री हाखिया पर मलेया "
JHN,9,7,"यीसूए तेस किन्हें बोल्या, “जा आपणा मुहं सिलोहा रे तलाबा मन्झ धोई ले।” (सिलोहा रा मतलब आ भेज्या गईरा) होर तिन्हें जाई किन्हें हाखिया धोई, होर से देख्दा हुआ वापस आया। "
JHN,9,8,"तेबे तेसरे पड़ोसी होर जिन्हें लोके से पैहले भीख मांग्दा देखिरा था, स्यों लोक बोल्दे लगे, “क्या ये से नी आ, जो बैठी किन्हें भीख मांग्हां था?” "
JHN,9,9,"कई लोके बोल्या, “ये सेई आ,” होरिये बोल्या, “नीं-नीं ये सिर्फ तेस साहीं आं,” तिन्हें आप्हुए बोल्या, “हांऊँ सेई आ।” "
JHN,9,10,"तेबे स्यों तेस ले पुछदे लगे, “तू किहाँ देख्दा लगेया?” "
JHN,9,11,"तिन्हें जवाब दितेया कि, “यीसू नांऊँआं रे एक माह्णुंऐ गिला माटा लया, होर मेरी हाखिया पर मली किन्हें मेरे किन्हें बोल्या कि, ‘जा होर सिलोहा रे तलाबा मन्झ हाखिया धोई ले।’ इधी कठे हांऊँ तलाबा मन्झ गया होर आपणी हाखिया धोई होर देख्दा लग्या।” "
JHN,9,12,"तिन्हें तेस ले पूछेया, “से माह्णुं केथी आ?” तिन्हें बोल्या, “हांऊँ नी जाणदा।” "
JHN,9,13,जेस ध्याड़े यीसूए गिला माटा ल्गाई किन्हें तेस काणे जो ठीक कितेया था से अरामा रा ध्याड़ा था। इधी कठे तेस माह्णुं जो लोक फरीसी लोका वाले लई गये। 
JHN,9,14,"दबारा फरीसी लोके तेस ले पूछेया, “तू किहाँ देख्दा लग्या?” तिन्हें तिन्हा किन्हें बोल्या, “यीसूए मेरी हाखिया पर माटा ल्गाया, फेरी मैं आपणी हाखिया धोई होर एेबे हांऊँ देखदा लगेया।” "
JHN,9,15,"एता पर कई फरीसी लोक बोल्दे लगे, “ये माह्णुं परमेसरा री तरफा ले नी आ, क्यूंकि से अरामा रा ध्याड़ा नी मन्नदा।” होरिये बोल्या, “एक पापी माह्णुं किहाँ एह्ड़े चिन्ह दसी सक्हा?” होर एस गल्ला जो लेई किन्हें तिन्हा मन्झ फूट पई गयी। "
JHN,9,16,"तिन्हें तेस काणे किन्हें दबारा बोल्या, “तिन्हें जे तेरी हाखिया खोल्ही, तू तेसरे बारे मन्झ क्या बोल्हा?” तिन्हें बोल्या, “से एक नबी आ।” "
JHN,9,17,"पर यहूदी अगुवे जो लोका पर विस्वास नी हुआ कि ये काणा था होर एेबे देखी सकां। इधी कठे तिन्हें तेसरे माऊ बापू सादे, "
JHN,9,18,"होर तिन्हें, तिन्हा ले पुछी लया कि, “क्या ये तुस्सा रा मह्ठा आ? जेस जो तुस्से बोल्हा ऐें कि काणा जम्मिरा था। फेरी एेबे किहाँ देखदा लगेया?” "
JHN,9,19,"तेसरे माऊ-बापू तिन्हा जो जवाब दितेया होर बोल्या, “आस्से ता जाणहां ऐें कि ये आस्सा रा मह्ठा आ, होर ये बी काणा जम्मिरा था। "
JHN,9,20,"पर आस्से ये नी जाणदे कि एेबे ये किहाँ देख्दा लग्या, होर ये नी जाणदे कि कुने तेसरी हाखिया ठीक करी दिती; से बच्चा नी आ, तेस ले ई पूछा, तेस आपणे बारे मन्झ आपु बोली देणा।” "
JHN,9,21,"यूं गल्ला तेसरे माऊ-बापू इधी कठे बोली क्यूंकि स्यों यहूदी अगुवे ले डरहा ऐें थे; क्यूंकि यहूदी एका करी चुकिरे थे कि, अगर कोई बोले कि से मसीह आ, ता तेस जो यहूदी सभा ले बाहर काढी देआ। "
JHN,9,22,"इधी कठे तेसरे माऊ-बापू बोल्या, “से बच्चा नी आ; तेस ले ऐें पूछा।” "
JHN,9,23,"तेबे तिन्हें से माह्णुं जो काणा था दूजी बारी सादेया होर तेस किन्हें बोल्या, “परमेसरा रे साम्हणें कसम खाई किन्हें सिर्फ सच्च बोल, क्यूंकि आस्से जाणहां ऐें कि जिन्हें तू ठीक कितेया से एक आदमी पापी आ।” "
JHN,9,24,"तिन्हें जवाब दितेया, “हांऊँ नी जाणदा कि से पापी आ, या नी आ। हांऊँ एक गल जाणहां कि हांऊँ काणा था होर एेबे देखदा लगेया।” "
JHN,9,25,"तिन्हें तेस किन्हें दबारा बोल्या कि, “तिन्हें तेरे साउगी क्या कितेया? होर किहाँ तेरी हाखिया ठीक किती?” "
JHN,9,26,"तिन्हें तिन्हा किन्हें बोल्या, “मैं ता तुस्सा किन्हें पैहले बोली दितीरा, पर तुस्से नी सुणेया; एेबे दूजी बारी किधियो सुणना चाहें? क्या तुस्से भी तेसरे चेले बणना चाहें?” "
JHN,9,27,"तेबे स्यों तेस जो बुरा भला बोल्दे लगे, “तू ई तेसरा चेला आ! आस्से ता मूसा रे चेले ऐें! "
JHN,9,28,"आस्से जाणहां ऐें कि परमेसरे मूसा किन्हें गल्ला किती, पर एस आदमी जो नी जाणदे कि से केथी ले आईरा।” "
JHN,9,29,"तिन्हें तिन्हा जो जवाब दितेया, “ये ता हरानी री गल ई कि तुस्से नी जाणदे कि से केथी ले आईरा, तेबे बी तिन्हें मेरी हाखिया ठीक करी दिती। "
JHN,9,30,"आस्से जाणहां ऐें कि परमेसर पापिया री नी सुणदा पर अगर कोई परमेसरा री अराधना करहा, होर तेसरी इच्छा पर चलदा हो, ता से तेसरी सुणा आ। "
JHN,9,31,"संसारा रे सुरूआता ले ये कधी सुणने मन्झ नी आया कि, केसिए भी जन्मजात काणा ठीक कितिरा हो। "
JHN,9,32,"अगर ये आदमी परमेसरा री तरफा ले नी हुन्दा, ता से कुछ भी नी करी सक्दा था।” "
JHN,9,33,"तिन्हें तेस जो जवाब दितेया कि, “तू ता बिलकुल पापा मन्झ जम्मिरा, होर तू आस्सा जो स्खादा लगिरा?” होर ये बोली किन्हें यहूदी अगुवे से यहूदी सभा ले बाहर काढी दितेया। "
JHN,9,34,"यीसूए ये सुणेया, यहूदी अगुवे से यहूदी सभा ले बाहर काढी दितेया। यीसू तेस माह्णुं किन्हें मिलेया होर तेस ले पुछेया, “क्या तू परमेसरा रे मह्ठे पर विस्वास करहा?” "
JHN,9,35,"तिन्हें जवाब दितेया कि, “हे जनाब, से परमेसरा रा मह्ठा कुणहां कि हांऊँ तेस पर विस्वास करूं?” "
JHN,9,36,"यीसूए तेस किन्हें बोल्या, “तैं से देखिरा; होर जो तुध किन्हें गल्ला करेया करहा, से ई आ।” "
JHN,9,37,"होर तिन्हें बोल्या, “हे प्रभु, हांऊँ तेरे पर विस्वास करहा। होर तिन्हें यीसू री अराधना किती।” "
JHN,9,38,"तेबे यीसूए बोल्या, “हांऊँ एस संसारा मन्झ न्याय रे कठे आईरा, ताकि जो नी देख्दे स्यों देखे, होर जो देख्हा ऐें स्यों काणे हुई जाए।” "
JHN,9,39,"जो फरीसी लोक तेस साउगी थे, तिन्हें ये गल्ला सुणी किन्हें तेस किन्हें बोल्या, “क्या तू एह्ड़ा बोलणा चाहां कि आस्से भी काणे ऐें?” "
JHN,9,40,"यीसूए तिन्हा किन्हें बोल्या, “अगर तुस्से काणे हुंदे ता पापी नी बणदे पर एेबे बोल्हा ऐें कि, ‘आस्से देख्हा ऐें,’ इधी कठे तुस्सा रा पाप बणी रैंहयां।” "
JHN,10,1,"“हांऊँ तुस्सा किन्हें सच्च -सच्च बोल्हा कि, जो कोई दुराजे ले हुई किन्हें भेडा रे बाड़े मन्झ दाखल नी हुन्दा पर होर दूजे पैंडे ले हुई किन्हें दाखल हुंहां से माह्णुं चोर होर डाकू आ। "
JHN,10,2,पर भेडा रा पुहाल दुराजे ले हुई किन्हें दाखल हुंहां। 
JHN,10,3,"तेसरे कठे दरबान दुराजा खोल्ही देहां। होर भेडा तेसरी अवाज पछयाणहां ईं, होर से आपणी भेडा जो नांऊँ लई किन्हें साद्हा होर बाहार लई जाहाँ। "
JHN,10,4,"होर जेबे से आपणी सभ भेडा जो बाहर काढी देहां, ता से तिन्हारे अगे-अगे चल्हा, होर भेडा तेसरे पीछे-पीछे चल्हा ई; क्यूंकि स्यों तेसरी अवाज पछयाणहां ईं। "
JHN,10,5,"पर तिन्हा पराये रे पीछे नी जाणा, पर तिन्हा तेस ले दूर भगणा, क्यूंकि स्यों पराये री अवाज नी पछयाणंदी।” "
JHN,10,6,"यीसूए तिन्हा किन्हें ये उदाहरण बोली, पर स्यों नी समझे कि इन्हा गल्ला रा क्या मतलब आ, जो से आस्सा किन्हें बोल्हा। "
JHN,10,7,"तेबे यीसूए तिन्हा किन्हें दबारा बोल्या, “हांऊँ तुस्सा किन्हें सच्च -सच्च बोल्हा कि, भेडा रे कठे दुराजा हांऊँ से आं। "
JHN,10,8,जितने मेरे ले पैहले आये स्यों सब चोर होर डाकू ऐें पर मेरी भेडे तिन्हारी नी सुणी। 
JHN,10,9,"दुराजा हांऊँ आं, अगर कोई मेरे ज्रीए अंदर जाए ता तेस उद्धार पाणा। होर तेस अंदर बाहर आऊंणा जाणा करेया करणा होर चारा पाणा। "
JHN,10,10,"चोर केसी होर कामा रे कठे नी आऊंदा पर सिर्फ चोरी करदे, मारणे रे कठे होर नास करणे रे कठे आहूँआं। हांऊँ एता कठे आया कि स्यों जिन्दगी पाए होर भरपूर जिन्दगी पाए।” "
JHN,10,11,“हांऊँ बधिया पुहाल आ; बधिया पुहाल भेडा रे कठे मरी जाहाँ। 
JHN,10,12,"मजदूर जो न ता पुहाल आ, होर न ता भेडा रा माल्क आ, से भेड़िये जो आऊंदे देखी किन्हें, भेडा जो छाडी किन्हें भगी जाहाँ। होर भेड़िया भेडा जो पकड़ा आ होर ओरे परे भगाई देहां। "
JHN,10,13,"से इधी कठे भगी जाहाँ क्यूंकि से मजदूर आ, होर तेस जो भेडा री फिकर नी ई।” "
JHN,10,14,"“बधिया पुहाल हांऊँ आं; जिहां बापू मुंजो जाणहां, होर हांऊँ बापू जो जाणहां। "
JHN,10,15,"इंहां ईं हांऊँ आपणी भेडा जो जाणहां, होर मेरी भेडा मुंजो जाणहां ईं, होर हांऊँ आपणी भेडा रे कठे मरणे जो तैयार आ। "
JHN,10,16,"होर मेरी होर भी भेडा ई, जो एस भेड बाड़े री नी ई। मेरा तिन्हें जो भी ल्याऊणा जरूरी आ, तिन्हा मेरी अवाज पछयाणी; तेबे एक ई झुंड होर एक ई पुहाल हूंणां।” "
JHN,10,17,"“बापू इधी कठे मेरे किन्हें प्यार करहा, क्यूंकि हांऊँ आपणी भेडा रे कठे मरणे जो तैयार आ, ताकि मेरे मरणे ले बाद हांऊँ दबारा जिउन्दा हुई जांऊँ। "
JHN,10,18,"कोई मेरी जान जो मेरे ले नी लैंदा, पर हांऊँ आपणे आप तेता जो देहां। तेता जो देणे रा हक मेरे वाले आ, होर तेता जो दबारा वापस लेणे रा भी हक आ, ये हुक्म मेरे बापू ले मुंजो मिलिरा।” "
JHN,10,19,इन्हा गल्ला री वजहा ले यहूदी लोका मन्झ दबारा फूट पई। 
JHN,10,20,"होर तिन्हा मन्झा ले बौह्त बोल्दे लगे कि, “तेस मन्झ दुस्टात्मा ई, होर से पागल आ, तेसरी मत सुणहां।” "
JHN,10,21,"होरिये बोल्या, “ये गल एह्ड़े माह्णुं री नी ई जेस मन्झ दुस्टात्मा हो, दुस्टात्मा केसी री भी हाखिया ठीक नी करी सकदी।” "
JHN,10,22,ठंडा रा मौसम था होर यरुस्लेम सैहरा मन्झ स्थापना रा साजा मनाया जाया करहा था। 
JHN,10,23,होर यीसू सुलेमाना रे बणाईरे मन्दरा रे आंघणा मन्झ घुमेया करहा था। 
JHN,10,24,"तेबे यहूदी लोके से घेरी लया होर पूछेया, “तु कई ध्याड़े ले आस्सा रा मना जो सक करणे पर मजबूर करेया करहा। तू आस्सा जो साफ-साफ दसी दे। क्या तू मसीह आ?” "
JHN,10,25,"यीसूए तिन्हा जो जवाब दितेया, “कि मैं तुस्सा किन्हें दसी दीतिरा, होर तुस्से विस्वास नी करदे, जो काम हांऊँ आपणे बापू रे हका ले करहा स्यों काम ई मेरे गुआह ऐें। "
JHN,10,26,"तुस्से इधी कठे विस्वास नी करदे, क्यूंकि तुस्से मेरी भेडा मन्झा ले नी ये। "
JHN,10,27,"मेरी भेडा मेरी अवाज पछयाणा ईं, होर हांऊँ तिन्हा जो जाणहां, होर स्यों मेरे पीछे-पीछे चल्हा ई। "
JHN,10,28,"होर हांऊँ तिन्हा जो अनंत जिन्दगी देहां, होर तिन्हा कधी नी मरणा, होर कोई तिन्हा जो मेरे हाथा ले नी छुड़ाई सक्दा। "
JHN,10,29,"मेरा बापू, जिन्हें जे स्यों मुंजो दितीरे, सभी ले बडा आ, होर कोई तिन्हा जो मेरे बापू रे हाथा ले पकड़ी किन्हें दूर नी करी सक्दा। "
JHN,10,30,हांऊँ होर मेरा बापू एक ऐें।” 
JHN,10,31,यहूदी अगुवे एक होर बारी यीसू पर पथराव करणे रे कठे पात्थर चके। 
JHN,10,32,"एता पर यीसूए तिन्हा जो जवाब दितेया, “मैं तुस्सा जो आपणे बापू री तरफा ले बौह्त भले काम दसे। तिन्हा कामा मन्झा ले केस कामा रे कठे तुस्से मेरे पर पथराव करहा ऐें?” "
JHN,10,33,"यहूदी अगुवे तेस जो जवाब दितेया कि, “आस्से भले कामा रे कठे तुजो पथराव नी करदे, पर तू परमेसरा री निंदा करहा होर माह्णुं हुई किन्हें आपणे आपा जो परमेसर बोल्हा।” "
JHN,10,34,"यीसूए तिन्हा जो जवाब दितेया, “पवित्र सास्त्रा मन्झ लिखिरा कि परमेसरे आपणे लोका रे अगुवे किन्हें बोल्या: कि स्यों इस्वर ऐें।” "
JHN,10,35,"“होर तुस्से जाणहां ऐें कि पवित्र सास्त्रा जो तुस्से नी बदली सकदे होर अगर से लोका रे अगुवे जो परमेसरे ‘इस्वर बोल्हा,’ "
JHN,10,36,"ता फेरी जेबे हांऊँ बोल्हा कि हांऊँ परमेसरा रा मह्ठा आ, फेरी तुस्से किधियो बोल्हा ऐें कि, ‘हांऊँ परमेसरा री निंदा करहा?’ क्यूंकि परमेसरे हांऊँ पवित्र ठैहराई किन्हें संसारा मन्झ भेज्या। "
JHN,10,37,"अगर मैं आपणे बापू रे काम नी किते, ता मेरा विस्वास भी मत करदे। "
JHN,10,38,"पर अगर हांऊँ आपणे बापू रे काम करहा, ता चाहे तुस्से मेरा विस्वास भी नी करा, पर तिन्हा कामा रा ता विस्वास करा। ताकि तुस्से जाणी होर समझी सको कि बापू मेरे मन्झ वास करहा, होर हांऊँ बापू मन्झ वास करहा।” "
JHN,10,39,तेबे तिन्हें दबारा यीसू जो पकड़ने री कोसिस किती पर से तिन्हारे हाथा ले निकली गया। 
JHN,10,40,"फेरी यीसू यरदन दराऊआ ले पार तेस जगहा चली गया, जेथी यहून्ना बपतिस्मा देणे वाल्आ पैहले बपतिस्मा देहां था, होर से तेथी रैंहयां। "
JHN,10,41,"होर बौह्त लोक तेस वाले आई किन्हें बोल्हा ऐें थे कि, “यहून्ना बपतिस्मा देणे वाल्ऐ ता कोई चिन्ह नी दसेया, पर जो कुछ यहून्ना बपतिस्मा देणे वाल्ऐ एस आदमी रे बारे मन्झ बोलिरा था से सच्च था।” "
JHN,10,42,होर तेथी कई लोके तेस पर विस्वास कितेया। 
JHN,11,1,मरियम होर तेसरी बैहण मार्था रा भाई लाज़र ब्मार था जो बैतनिय्याह गांऊँआं रा रैह्णे वाल्आ था। 
JHN,11,2,"ये सेई मरियम ई जेस्से बादा मन्झ प्रभु रे पैरा पर कीमती खुस्बूदार इत्र मली किन्हें आपणे वाल्आ किन्हें पुन्झ्या, एस्सा रा भाई लाज़र ब्मार था। "
JHN,11,3,"लाज़रा री बैहणीऐं यीसू जो बुलावा भेज्या कि, “हे प्रभु, देख जेस जो तू प्यार करहा, से ब्मार आ।” "
JHN,11,4,"ये सुणी किन्हें यीसूए बोल्या, “ये ब्मारी मौता रे कठे नी ई पर परमेसरा री महिमा कठे ई कि, तेसरे जरिए परमेसरा रे मह्ठा री महिमा हो।” "
JHN,11,5,यीसू मार्था होर मरियम होर तिन्हारे भाई लाज़रा किन्हें प्यार करहा था। 
JHN,11,6,"पर जेबे तिन्हें सुणेया कि, लाजर ब्मार आ, ता तेस जगहा पर से था, से तेथी दो ध्याड़े होर रुकी रया। "
JHN,11,7,"फेरी दो ध्याड़े ले बाद तिन्हें चेलेया किन्हें बोल्या कि, “आऊआ, आस्से दबारा यहूदिया ईलाके जो वापस चल्हा ऐें।” (क्यूंकि लाजरा रा गांऊँ बैत्नीयाह यहूदी जिल्ले मन्झ था) "
JHN,11,8,"चेले यीसू जो बोल्दे लगे, “हे गुरु, एेबे ता यहूदी अगुवे तुजो पथराव करणा चाहें, होर क्या तू दबारा तेथी जाणा चाहां?” "
JHN,11,9,"यीसूए जवाब दितेया, “क्या ध्याड़ी रे बारा घंटे नी हुंदे? अगर कोई ध्याड़ी-ध्याड़ी चले ता से ठोकर नी खांदा, क्यूंकि से सूरजा रा प्रयासा देख्हा। "
JHN,11,10,"पर अगर कोई राती जो चले, ता से ठोकर खाहां, क्यूंकि तेस टैम प्रयासा नी हुंदा।” "
JHN,11,11,"तिन्हें ये गल्ला बोली होर एता ले बाद से तिन्हा किन्हें बोल्दा लग्या कि, “आस्सा रा दोस्त लाज़र सई गईरा, पर हांऊँ तेस जो जगांदे चलीरा।” "
JHN,11,12,"तेबे चेले तेस जो बोल्या, “हे प्रभु, अगर से सूतिरा ता तेस ठीक हुई जाणा।” "
JHN,11,13,"यीसूए ता तेसरी मौता रे बारे मन्झ बोल्या था, पर स्यों समझे कि तिन्हें निन्द्रा मन्झ सई जाणे रे बारे मन्झ बोल्या। "
JHN,11,14,"तेबे यीसूए तिन्हा किन्हें साफ बोली दितेया कि, “लाज़र मरी गया। "
JHN,11,15,"होर तुस्सा रे कठे ही खरा हुआ कि हांऊँ तेथी नी था, ताकि तुस्से विस्वास करी सको। पर एेबे आई जाऊआ, आस्से तेस वाले चल्हा ऐें।” "
JHN,11,16,"तेबे थोमा तेस जो जे दिदुमुस भी बोल्हा ऐें, आपणे साथी चेले किन्हें बोल्या, “आऊआ आस्से भी तेस साउगी मरदे चल्हा ऐें।” "
JHN,11,17,यीसू होर तेसरे चेले बैत्नीयाह गांऊँ मन्झ पूजे तेथी आई किन्हें तेस जो ये पता लग्या कि लाजरा री ल्हासा जो डुआर मन्झ रखीरे चार ध्याड़े हुई चुकिरे थे। 
JHN,11,18,बैतनिय्याह गांऊँआं यरुस्लेम सैहरा ले लगभग तीन किलोमीटर दूर था। 
JHN,11,19,होर बौह्त यहूदी लोक मार्था होर मरियमा वाले तिन्हारे भाई रे बारे मन्झ सांति देणे रे कठे आईरे थे। 
JHN,11,20,"मार्था यीसू रे आऊणें री खबर सुणी किन्हें तेस किन्हें मिलदे चली गयी, पर मरियम घरा बैठी रैही। "
JHN,11,21,"मार्थे यीसू किन्हें बोल्या, “हे प्रभु, अगर तू एथी हुन्दा, ता मेरा भाई कधी नी मरदा। "
JHN,11,22,"पर एेबे भी हांऊँ जाणहां ईं कि, जो कुछ तू परमेसरा ले मांगघा, परमेसरा तुजो देणा।” "
JHN,11,23,"यीसूए तेस्सा किन्हें बोल्या, “तेरे भाईआ मरिरे मन्झ ले जिउंदे हुई जाणा।” "
JHN,11,24,"मार्थे तेस किन्हें बोल्या, “हांऊँ जाणहां ईं कि, आखरी ध्याड़े मरिरे मन्झा ले जी उठणा रे टैमा मेरे भाईया जिउंदे हुई जाणा।” "
JHN,11,25,"यीसूए तेस्सा किन्हें बोल्या, “हांऊँ से आ जेह्ड़ा मरिरे जो जिउंदा करहा, जो कोई मेरे पर विस्वास करहा से अगर मरी भी जान्घा, तेबे बी तेस जिउंदे रैहणा। "
JHN,11,26,"होर जो कोई जिउंदा आ, होर मेरे पर विस्वास करहा, तेस कधी भी नी मरणा, क्या तू ऐस्सा गल्ला पर विस्वास करहा ई?” "
JHN,11,27,"तेस्से तेस किन्हें बोल्या, “हां, हे प्रभु, हांऊँ विस्वास करी कि, परमेसरा रा मह्ठा मसीह जो संसारा मन्झ आऊणें वाल्आ था, से तू ई आ।” "
JHN,11,28,"होर ये बोली किन्हें मारथा चली गई, होर तेस्से आपणी बैहण मरियमा जो चुपके जे सादी किन्हें बोल्या, “गुरू एथी आ होर से तुजो सादेया करहा।” "
JHN,11,29,होर से ये सुणदे ई झट पट उठी किन्हें तेस वाले चली गई। 
JHN,11,30,"यीसू हल्ली गांऊँआं रे बाहर था, जेथी जे मार्था तेस किन्हें मिली थी। "
JHN,11,31,"तेबे जो यहूदी लोक तेस्सा रे घरा आईरे थे, तेस्सा जो सांति देआ करहा ऐें थे, तिन्हें देखेया कि मरियम झट पट उठी किन्हें बाहर चली गई। होर तिन्हें ये समझी किन्हें कि से डुआर पर रोणे रे कठे चली गई। इधी कठे स्यों भी तेस्सा रे पीछे चली गये। "
JHN,11,32,"जेबे मरियम तेथी पूजी जेथी यीसू था, ता तेस जो देखदे ही से तेसरे पैरा पई गई होर तेस किन्हें बोल्या, “हे प्रभु, अगर तू एथी हुन्दा ता मेरा भाई नी मरदा।” "
JHN,11,33,"जेबे यीसूए तेस्सा जो होर तिन्हा यहूदी लोका जो जेह्ड़े तेस्सा साउगी आईरे थे रोंदे देखे; से आत्मा मन्झ बौह्त दुआस हुआ, होर दुआस था। "
JHN,11,34,"होर तिन्हें बोल्या, “तुस्से तेसरी ल्हास केथी रखिरी?” तिन्हें तेस किन्हें बोल्या, “हे प्रभु, आऊआ चली किन्हें देखी लऊआ।” "
JHN,11,35,होर यीसू रे आंसू बैह्न्दे लगे। 
JHN,11,36,"तेबे यहूदी लोक बोल्दे लगे, “देखा, से लाजरा किन्हें कितना प्यार करहा था!” "
JHN,11,37,"पर तिन्हा मन्झा ले कई बोल्हा ऐें थे, “इन्हें काणा माह्णुं ठीक कितेया। क्या से लाजरा जो मरणे ले नी बचाई सक्दा था?” "
JHN,11,38,"यीसू आत्मा मन्झ बौह्त दुआस हुई किन्हें डुआरा पर गया। से डुआर एक गुफा थी, होर एक पात्थर तेता पर रखिरा था। "
JHN,11,39,"यीसूए बोल्या, “पात्थरा जो हटाई देआ।” तेस लाजरा री बैहण मार्था तेस किन्हें बोल्दे लगी, “हे प्रभु, एेबे ता ल्हासा ले बास आया करदी हुंगी; क्यूंकि तेस जो ता मरिरे चार ध्याड़े हुई चुकिरे।” "
JHN,11,40,"यीसूए मारथा किन्हें बोल्या, “क्या मैं तेरे किन्हें नी बोल्या था कि अगर तू विस्वास करघी, ता तुध परमेसरा री महिमा देखणी।” "
JHN,11,41,"तेबे तिन्हें से पात्थर टाह्या, फेरी यीसूए स्वर्गा वखा जो देखी किन्हें बोल्या, “हे बापू, हांऊँ तेरा धन्यावाद करहा कि, तैं मेरी सुणी लई। "
JHN,11,42,"होर हांऊँ जाणहां था कि, तू हमेसा मेरी सुणहां, पर जो भीड़ ओरे परे खड़िरी, तिन्हारी वजहा ले मैं ये जोरा किन्हें बोल्या, ताकि स्यों विस्वास करी सके कि, तैं हांऊँ भेजिरा।” "
JHN,11,43,"ये बोली किन्हें से जोरा किन्हें बोलेया कि, “हे लाज़र बाहर निकल!” "
JHN,11,44,"जो मरी गईरा था, से कफना मन्झ हाथ पैर बान्हिरा बाहर निकली आया होर तेसरा मुंह कपड़े किन्हें लपेटिरा था, यीसूए तिन्हा किन्हें बोल्या, “एसरे कफना रे कपड़े जो खोल्ही देआ होर एस जो जाणे देआ।” "
JHN,11,45,"तेबे मरियमा साउगी आईरे कई यहूदी लोके, यीसू रा ये काम देखी किन्हें तेस पर विस्वास कितेया। "
JHN,11,46,पर तिन्हा मन्झा ले कई एह्ड़े थे जिन्हें फरीसी लोका वाले जाई किन्हें यीसू रे कामा री खबर दिती। 
JHN,11,47,"एता पर मुख्य याजके होर फरीसी लोके खास सभा सादी होर बोल्या, “आस्से क्या करिये? ये माह्णुं ता बौह्त चिन्ह दस्हा। "
JHN,11,48,"अगर आस्से तेस जो इंहां छाडी देहंगे, ता सभीया तेस पर विस्वास करी लैणा होर रोम देसा रे लोक आई किन्हें आस्सा रे मंदर होर देस दुहींयां पर कब्ज़ा जमाई लैणा।” "
JHN,11,49,"तेबे तिन्हा मन्झा ले कैफा बडा याजक जो यहूदी माहसभा रा सदस्य था, से तेस साला रा बडा याजक था। तिन्हें तिन्हा किन्हें बोल्या, “तुस्से ता एह्ड़ा बोल्हा ऐें जिहां जे तुस्से कुछ नी जाणदे। "
JHN,11,50,"होर ना ये जाणहां ऐें कि, तुस्सा रे कठे ये खरा आ कि, आस्सा रे लोका रे कठे एक माह्णुं मरे, होर ये नी कि पुरे देस रे लोक मरी जाए।” "
JHN,11,51,"ये गल तिन्हें आपणी तरफा ले नी बोली, (क्यूंकि यीसूए कई बारी आपणे मरणे रे बारे बोल्हा था) पर तेस साला रे बडा याजक हुंदे हुए कैफे ये भविस्यवाणी किती कि यीसूआ इस्राएल देसा रे लोका रे कठे मरणा। "
JHN,11,52,"होर ना सिर्फ तिन्हारे कठे, पर तिन्हारे कठे भी कि से परमेसरा रे बाहर भटकी रे बच्चेया जो कठा करी सके। "
JHN,11,53,एता कठे तेस ध्याड़े लेई किन्हें यहूदी अगुवे यीसू जो मारणे रे कठे सलाह करदे लगे। 
JHN,11,54,इधी कठे यीसू तेस टैमा ले यहूदी लोका रे बीचा मन्झ सभिरे साम्हणें नी घुमदा था। पर से तेथी ले जंगला रे नेडे बस्सी रे ईफ्राइम सैहरा जो चली गये; होर आपणे चेले साउगी से तेथी रैहंदा लग्या। 
JHN,11,55,"होर एेबे यहूदी लोका रा फसहा रा साजा नेडे था, होर बौह्त लोक फसहा रे साजे ले पैहले गांऊँआं ले यरुस्लेम सैहरा जो चली गये ताकि स्यों आपणे आपा जो मन्दरा मन्झ रूआजा रे मताबक सुध करी सको। "
JHN,11,56,"तेबे स्यों यीसू जो तोपदे लगे होर मन्दरा मन्झ खड़ी किन्हें आपु मन्झ बोल्दे लगे, “तुस्से क्या समझ्हा ऐें? तेस फसहा रे साजे मन्झ नी आऊंणा?” "
JHN,11,57,"मुख्य याजके होर फरीसी लोके भी हुक्म देई दीतिरा था कि, अगर कोई ये जाणदा हो कि यीसू केथी आ ता जरूर दसे, ताकि स्यों तेस जो पकड़ी सके। "
JHN,12,1,"फेरी यीसू फसहा रे साजा ले छेह ध्याड़े पैहले बैतनिय्याह गांऊँआं मन्झ आया, जेथी लाज़र था। जेस जो यीसूए मरिरे मन्झा ले जिउंदा कितेया था। "
JHN,12,2,"तेथी तिन्हें तेसरे कठे खाणा त्यार कितेया, होर मार्था सेऊआ करेया करहा ई थी, होर लाज़र तिन्हा मन्झा ले एक था, जो तेस साउगी खाणा खांदे बैठीरा था। "
JHN,12,3,"तेबे मरियमे खुस्बूदार (आधा सेर) कीमती इत्र लई किन्हें यीसू रे पैरा पर मल्या। होर आपणे बाला किन्हें तेसरे पैर पून्झे, होर इत्रा री खुसबू किन्हें सारा घर भर्ही गया। "
JHN,12,4,"पर तेसरे चेले मन्झा ले यहूदा इस्करयोति नांऊँआं रा एक चेला था, जो तेस जो पकड़वाणे वाल्आ था, से बोल्दा लग्या, "
JHN,12,5,"“एस इत्रा री कीमत तीन सौ ध्याड़े री कमाई रे बराबर ई, होर एता जो बेची किन्हें गरीबा जो बांडी सक्हा ऐें।” "
JHN,12,6,"तिन्हें ये गल इधी कठे नी बोली कि, तेस जो गरीबा री फिकर थी, पर इधी कठे कि से चोर था होर तेस वाले एक पैसेया री थैली हुईं थी, होर तेस थैली मन्झ जो कुछ भी पाहें थे, से काढी लैंहां था। "
JHN,12,7,"यीसूए बोल्या, “रैहणे देआ, ऐस्सा जो नी रोका, ऐस्से मेरे दफनाए जाणे री त्यारी रे कठे, ये कीमती खुस्बूदार इत्र बचाई किन्हें रखिरा था। "
JHN,12,8,"गरीब ता तुस्सा साउगी हमेसा रैहणे, पर मां तुस्सा साउगी हमेसा नी रैंह्णां।” "
JHN,12,9,"यहूदी लोका जो पता चल्या कि यीसू यरुस्लेम सैहरा रे बैतनियाह गांऊँआं मन्झ आ। तेबे लोका री भीड़ ना सिर्फ यीसू जो देखणे पर लाज़रा जो बी देखणे आई, जेस जो यीसूए मरिरे मन्झा ले जिउंदा करी दितिरा था। "
JHN,12,10,तेबे मुख्य याजके लाज़रा जो भी मारणे रे कठे सलाह बणाई। 
JHN,12,11,"क्यूंकि लाजरा री वजहा ले बौह्त लोक यहूदी अगुवे री सुणदे लगीरे थे, होर स्यों लोक यीसू पर विस्वास करदे लगे। "
JHN,12,12,"अगले ध्याड़े बौह्त सारे लोक साजे मन्झ आईरे थे। तिन्हें ये सुणी किन्हें कि यीसू यरुस्लेम सैहरा मन्झ आया करहा, "
JHN,12,13,"तिन्हें खजरे रे पांगे लये, होर यीसू किन्हें मिलणे रे कठे निकली गये, होर चिंगी -चिंगी किन्हें बोलदे लगे, “परमेसरा री बड़ाई हो! धन्य आ इस्राएल देसा रा राजा, जो प्रभु रे अधिकारा ले आहूँआं।” "
JHN,12,14,"जेबे यीसू यरूस्लेम सैहरा मन्झ आया करहा था ता तेस जो गधे रा बच्चा मिल्या, ता से तेस पर बैठी गया। "
JHN,12,15,"ये इधी कठे हुआ कि जेह्ड़ा पवित्र सास्त्रा मन्झ लिखिरा आ कि, “हे सिय्योन सैहरा रे लोको, मत डरा; देख, तुस्सा रा राजा गधे रे बच्चे पर चढ़ी किन्हें आऊंदा लगीरा।” "
JHN,12,16,"तेसरे चेले, ये गल्ला पैहले नी समझीरे थे; पर जेबे यीसू री महिमा जाहिर हुई, ता तिन्हा जो याद आया कि, जेह्ड़ा सब कुछ यीसू साउगी हुआ स्यों गल्ला ठीक-ठीक तेसरे बारे मन्झ लिखिरी थी। "
JHN,12,17,"तेबे भीड़ा रे लोके जो तेस टैम तेस साउगी थे होरिया किन्हें बोल्या कि तिन्हें लाज़रा जो डुआरा मन्झा ले सादी किन्हें, मरिरे मन्झा ले जिउंदा कितेया था। "
JHN,12,18,"बौह्त लोक यीसू किन्हें मिलदे आये, क्यूंकि तिन्हें सुणिरा था कि, यीसूए ये चिन्ह दसेया। "
JHN,12,19,"तेबे फरीसी लोके एक दूजे किन्हें बोल्या, “ये सही गल ई कि आस्से यीसू जो रोकणे मन्झ नाकामयाब हुई गईरे: देखा! एह्ड़ा लग्हा जिहां संसारा रे हरेक जण तेसरे चेले बणया करहा ऐें।” "
JHN,12,20,जो लोक तेस साजे मन्झ अराधना करदे आईरे थे तिन्हा मन्झा ले कई यूनान देसा रे लोक थे। 
JHN,12,21,"तिन्हें गलील जिल्ले रे बैतसैदा गांऊँआं रे रैहणे वाले फिलिप्पुसा वाले आई किन्हें तेस ले अर्ज किती कि, “जनाब आस्से यीसू किन्हें मिलणा चाहें।” "
JHN,12,22,"फिलिप्पुसे अन्द्रियासा वाले आई किन्हें एता रे बारे बोल्या, तेबे अन्द्रियासे होर फिलिप्पुसे इन्हा गल्ला रे बारे यीसू किन्हें बोल्या। "
JHN,12,23,"एता पर यीसूए तिन्हा किन्हें बोल्या, “से सही टैम आई गईरा कि हांऊँ माह्णुं रे मह्ठे री महिमा हो। "
JHN,12,24,"हांऊँ तुस्सा किन्हें सच्च -सच्च बोल्हा कि, जेबे तक कणका रा दाणा जमीना मन्झ पई किन्हें मरी नी जांदा, से कल्हा रही जाहाँ पर जेबे से मरी जाहाँ, से बौह्त फल्हा फुल्हा। (होर मेरे किन्हें भी हूंणा) "
JHN,12,25,"जो आपणी जाना जो प्यारा जाणहां, तेस अनंतकाला री जिन्दगी गुआई देणी। होर जो एस संसारा मन्झ आपणी जान जो नी चाह्न्दा, तेस आपणी जान अनंत जिन्दगी तक बचाई किन्हें रखणी। "
JHN,12,26,"अगर जो कोई मेरी सेऊआ करणा चाहां, ता से आई किन्हें मेरा चेला बणे; होर जेथी हांऊँ आ तेथी मेरा सेऊआ करणे वाल्आ भी हूंणां। अगर कोई मेरी सेऊआ करघा, ता बापू तेसरी इज्जत करणी।” "
JHN,12,27,"“एेबे मेरा मन दुआस हुई गईरा होर हांऊँ क्या बोलू कि, ‘हे बापू, मुंजो दुःखा री एस्सा घड़ीया ले बचाई ले?’ पर एस्सा दुःखा री घड़ीया रे कठे ता ई हांऊँ एस संसारा मन्झ आईरा। "
JHN,12,28,"हे बापू आपणे नांऊँआं री महिमा कर!” i तेबे स्वर्गा ले परमेसरे बोल्या कि, “मैं तेसरी महिमा किती, होर दबारा बी करणी।” "
JHN,12,29,"तेबे जो लोक खड़े हुई किन्हें तेस अवाज जो सुणेया करहा ऐें थे, तिन्हें बोल्या कि, बादल गरजया। होरिये बोल्या, स्वर्गदूते तेस किन्हें गल किती। "
JHN,12,30,"एता पर यीसूए तिन्हा जो जवाब दितेया, “ये अवाज मेरे कठे नी ई पर तुस्सा रे कठे ई। "
JHN,12,31,"एेबे परमेसरा संसारा रा न्याय करणा, होर एस संसारा रा मुखिया सैतान काढी देणा। "
JHN,12,32,"पर जेबे हांऊँ धरतीया ले उचे पर चढ़ाया जान्घा, ता मैं सभ आपणे वाले लई आऊणें।” "
JHN,12,33,"एह्ड़ा बोली किन्हें यीसूए ये दसी दितेया कि, तेस केह्ड़ी मौत मरणा? "
JHN,12,34,"एता पर लोके तेस किन्हें बोल्या कि, “आस्से पवित्र सास्त्रा मन्झ पढ़ेया कि, मसीहा हमेसा जीणां। फेरी तू किधियो बोल्हा कि, माह्णुं रे मह्ठे मरी जाणा, ये माह्णुं रा मह्ठा कुणहां?” "
JHN,12,35,"यीसूए तिन्हा किन्हें बोल्या, “प्रयासा थोह्ड़ी देरा तक तुस्सा रे बीचा मन्झ आ। जेबे तक जोत तुस्सा साउगी ई तेबे तक चलदे रहा; एह्ड़ा नी हो कि न्हयारा तुस्सा जो घेरी ले; जो न्हयारे मन्झ चल्हा से नी जाणदा कि केथीओ जाहाँ। (ये जोत यीसू मसीहा जो दस्हा ई) "
JHN,12,36,"जेबे तक प्रयासा तुस्सा साउगी आ, प्रयासे पर विस्वास करा ताकि तुस्से प्रयासे री बच्चे बणा।” ये गल्ला बोली किन्हें यीसू चली गया होर तिन्हा ले ल्हुखिरा रैहया। "
JHN,12,37,"होर यीसूए, तिन्हारे साम्हणें इतने चिन्ह दसे, तेबे बी तिन्हें यीसू पर विस्वास नी कितेया। "
JHN,12,38,"ये इधी कठे हुआ ताकि यसायाह नबी रा बचन पूरा हुई जाए तिन्हें बोल्या कि, “हे प्रभु, आस्सा री खबरा पर केसीए विस्वास नी कितेया? होर प्रभु रा बडा सामर्थ केस पर जाहीर हुआ?” "
JHN,12,39,"एता कठे स्यों विस्वास नी करी सके, क्यूंकि यसायाह नबिये दबारा बोल्या, "
JHN,12,40,"“तिन्हें तिन्हारी हाखिया काणी, होर तिन्हारा मन कठोर करी दितेया, केते एह्ड़ा नी हो कि, स्यों हाखिया ले देखदे, होर मना ले समझे, होर मेरे वखा जो फिरी नी जाए, होर हांऊँ तिन्हा जो चंगा करूं।” "
JHN,12,41,"यसायाह नबिये ये गल्ला इधी कठे बोली, क्यूंकि तिन्हें यीसू री आऊणें वाली महिमा देखीरी थी, होर तिन्हें तेसरे बारे मन्झ गल्ला किती। "
JHN,12,42,"तेबे बी कई खास अगुवे मन्झा ले कई लोके तेस पर विस्वास कितेया, पर फरीसी लोका री वजहा ले खुल्ही किन्हें तेस जो नी मन्नदे थे। तिन्हो डर था कि तिन्हो यहूदी सभा मन्झा ले काढी नी दे। "
JHN,12,43,क्यूंकि तिन्हो माह्णुं री बड़ाई ले परमेसरा री बड़ाई ले ज्यादा बांकी लगी। 
JHN,12,44,"यीसूए जोरा किन्हें भीड़ा किन्हें बोल्या, “जो मेरे पर विस्वास करहा, से मेरे पर नी, बल्कि मेरे भेजणे वाले पर विस्वास करहा ऐें। "
JHN,12,45,"होर जो मुंजो देख्हा, से मेरे भेजणे वाले जो देख्हा। "
JHN,12,46,"हांऊँ संसारा मन्झ प्रयासा बणी किन्हें आईरा ताकि जो कोई मेरे पर विस्वास करहा, से नह्यारे मन्झ नी रही सको। "
JHN,12,47,"अगर कोई मेरी गल्ला सुणी किन्हें नी मन्ने, ता मां से दोसी नी मनणा, क्यूंकि हांऊँ संसारा रे लोका जो दोसी बनाणे रे कठे नी, पर संसारा रे लोका रा उद्धार करणे रे कठे आईरा। "
JHN,12,48,"जो मुंजो बेकार जाणहां होर मेरी गल्ला नी मन्नदा, मेरे बोलिरे सच्चे बचना से दोसी ठैहराणा होर एस बचना आखरी ध्याड़े तेसरा न्याय करणा। "
JHN,12,49,"क्यूंकि मैं आपणे आपा किन्हें कोई गल्ला नी किती, पर बापू जिन्हें हांऊँ भेजिरा तिन्हें ई मुंजो हुक्म दितेया कि, हांऊँ क्या बोलू? होर किहाँ बोलू? "
JHN,12,50,"होर हांऊँ जाणहां कि, तेसरा हुक्म अनंत जिन्दगी देहां, इधी कठे जो कुछ हांऊँ बोल्हा, ठीक तेह्ड़ा हांऊँ बोल्हा, जेह्ड़ा बापूए मुंजो बोलणे रा हुक्म दितिरा।” "
JHN,13,1,"एेबे ये फसहा रे साजे ले पैहले हुआ। यीसूए जाणी लया कि, तेसरा सही टैम पूरा हुई गईरा होर तेस संसारा जो छाडी किन्हें बापू वाले वापस चली जाणा। जो संसारा मन्झ तेसरे आपणे थे तिन्हा किन्हें तिन्हें आखरी तक तेह्ड़ा ई प्यार रख्या, जेह्ड़ा प्यार से तिन्हा किन्हें रख्दा आईरा था। "
JHN,13,2,"यीसू होर तेसरे चेले राती खाणा खांदे बैठिरे थे। सैतान समौना रे मह्ठे यहूदा इस्करयोति रे मना मन्झ ये पाई चुकिरा था कि, से यीसू जो पकड़ाये। "
JHN,13,3,"यीसूए ये जाणी किन्हें कि बापूए सब कुछ तेसरे अधिकारा मन्झ करी दितिरा होर से परमेसरा ले आईरा, होर परमेसरा वाले वापस जाया करहा। "
JHN,13,4,यीसू खाणा खांदे-खांदे उठी गया होर आपणा चोगा तुआरी किन्हें तौलिया आपणी कमरा मन्झ बान्ह्या। 
JHN,13,5,तेबे यीसूए तसले मन्झ पाणी भरी किन्हें चेले रे पैर धोणे सुर्हू किते होर जेस तौलिए किन्हें तिन्हें आपणी कमर बान्हिरा थी तेस तौलिए किन्हें से तिन्हारे पैर पुन्झ्दा लग्या जिहां एक गुलाम करहा। 
JHN,13,6,"जेबे यीसू समौन पतरसा वाले आया; तेबे तिन्हें यीसू किन्हें बोल्या, हे प्रभु, क्या तू मेरे पैर धोहां? "
JHN,13,7,"यीसूए तेस जो जवाब दितेया, “जो हांऊँ करहा, तू एेबे एता रा मतलब नी जाणदा, पर तुध एता ले बाद समझणा।” "
JHN,13,8,"पतरसे तेस किन्हें बोल्या, “तू मेरे पैरा जो कधी देख्या धोंदा।” ये सुणी किन्हें यीसूए तेस किन्हें बोल्या, “जे हांऊँ तुजो नी धोऊँ, ता मेरे साउगी तेरा कुछ भी नाता नी आ।” "
JHN,13,9,"समौन पतरसे तेस किन्हें बोल्या, “हे प्रभु तेबे ता तू मेरे पैर ई नी, बल्कि हाथ होर मूंड भी धोई दे।” "
JHN,13,10,"यीसूए तेस किन्हें बोल्या, “जो नहाई बैठीरा, तेस जो पैर धोणे रे अलावा होर कुछ धोणे ज्रूरत नी ई; पर से बिलकुल साफ़ आ, होर तुस्से सभ सुद्ध ऐें, पर एक सुध नी।” "
JHN,13,11,"क्यूंकि यीसू आपणे पकड़वाणे वाले जो जाणहां था, एता कठे तिन्हें बोल्या, “तुस्सा मन्झा ले एक सुद्ध नी आ।” "
JHN,13,12,"जेबे यीसू तिन्हारे पैर धोई बैठया होर आपणे चोगा दबारा पैन्ही किन्हें खाणा खांदे बैठी गया, ता यीसू तिन्हा किन्हें बोल्दा लग्या, “क्या तुस्से समझी गये कि मैं तुस्सा साउगी क्या कितेया?” "
JHN,13,13,"“तुस्से मुंजो ‘गुरू,’ होर ‘प्रभु,’ बोल्हा ऐें, होर ठीक ई बोल्हा ऐें, क्यूंकि हांऊँ तुस्सा रा गुरु होर प्रभु आ। "
JHN,13,14,अगर मैं गुरू प्रभु होर हुई किन्हें तुस्सा रे पैर धोये; ता तुस्सा जो भी दीन बणी किन्हें एक दूजे रे पैर धोणे चहिए। 
JHN,13,15,"क्यूंकि मैं तुस्सा जो एक उदाहरण दसी दितेया, जो मैं तुस्सा साउगी कितेया, तुस्से भी एह्ड़ा ई करदे रहुआ। "
JHN,13,16,"हांऊँ तुस्सा किन्हें सच्च-सच्च बोल्हा, गुलाम आपणे माल्का ले बडा नी हुन्दा, होर ना संदेसा लई किन्हें भेजिरा दूत आपणे भेजणे वाले ले बडा हूंहां। "
JHN,13,17,"एेबे तुस्से इन्हा गल्ला जो जाणहां ऐें, होर तिन्हा पर चला तेबे तुस्सा धन्य हूंणां। "
JHN,13,18,"हांऊँ तुस्सा सभी रे बारे मन्झ नी बोल्दा, स्यों जे मैं चुणी लईरे, तिन्हा जो हांऊँ जाणहां। पर ये इधी कठे आ कि, पवित्र सास्त्रा रा बचन पूरा हो कि, ‘जिन्हें मेरी रोटी खाद्ही, तिन्हें मुंजो लात मारी।’ "
JHN,13,19,"एेबे हांऊँ ये हूंणे ले पैहले तुस्सा जो दसी देऊँ, होर जेबे ये हुई जाए ता तुस्से विस्वास करी लया कि हांऊँ से ई आ। "
JHN,13,20,"हांऊँ तुस्सा किन्हें सच्च -सच्च बोल्हा कि, जो कोई मेरे भेजीरे जो अपनाहां, से मुंजो अपनाहां, होर जो मुंजो अपनाहां, से मेरे भेजणे वाले परमेसरा जो अपनाहां।” "
JHN,13,21,"ये गल्ला बोली किन्हें यीसू आत्मा मन्झ दुआस हुआ। होर तिन्हें आपणे चेले किन्हें बोलेया, “हांऊँ तुस्सा किन्हें सच्च -सच्च बोल्हा कि तुस्सा मन्झा ले ऐकीया हांऊँ पकड़ वाणा।” "
JHN,13,22,"चेले एक दूजे पर सक करदे हुए देखदे लगे कि, से केसरे बारे मन्झ बोल्या करहा। "
JHN,13,23,"यीसू रे चेले मन्झा ले यहून्ना जेस किन्हें जे यीसू प्यार करहा था, से यीसू साउगी बैठीरा था। "
JHN,13,24,"तेबे समौन पतरसे तेसरी तरफ इसारा करी किन्हें पूछेया कि, “दस यीसू केसरे बारे मन्झ बोल्हा?” "
JHN,13,25,"तेबे तिन्हें तिहां ईं यीसू री छाती री तरफ झुकी किन्हें पूछेया, “हे प्रभु, से कुणहां?” यीसूए जवाब दितेया, “जेस जो हांऊँ ये रोटी रा टुकड़ा डूबाई किन्हें देन्घा, तेस ई हूंणां,” "
JHN,13,26,होर यीसूए रोटी रा टुकड़ा डूबाई किन्हें समौना रे मह्ठा यहूदा इस्करयोति जो दितेया। 
JHN,13,27,"जिहां ही तिन्हें रोटी रा टुकड़ा खांदे ही यीसूए तेस किन्हें बोल्या, “जो तू करणे वाल्आ आ, झट पट कर।” होर तेस टैम ही से सैतान रे बसा मन्झ आई गया। "
JHN,13,28,पर जेह्ड़े भी तेथी खांदे बैठीरे थे तिन्हा मन्झा ले कोई नी समझी पाया कि यीसूए ये गल तेस किन्हें किधियो बोली? 
JHN,13,29,"क्यूंकि यहूदा इस्करयोति वाले पैसे री थैली थी, इधी कठे केसिए सोच्या कि यीसू तेस किन्हें बोल्या करहा कि साजे रे कठे जो कुछ चहिए से खरीदी ले, या गरीबा जो कुछ देई दे। "
JHN,13,30,"तेबे यहूदा रोटी खाई किन्हें बाहर चली गया, होर रात का टैम था। "
JHN,13,31,"जेबे यहूदा बाहर चली गया ता यीसूए बोल्या, “एेबे हांऊँ माह्णुं रा मह्ठे री महिमा हुई, होर मेरे मन्झ परमेसरा री महिमा हुई। "
JHN,13,32,"क्यूंकि परमेसरा जो मह्ठे री वजहा ले महिमा मिलिरी, होर इधी कठे परमेसरा भी आपणे मह्ठे री महिमा करणी, होर एकदम करणी। "
JHN,13,33,"हे मेरे बच्चेयो, हांऊँ होर थोह्ड़ी देरा तक तुस्सा वाले आ, फेरी तुस्सा हांऊँ तोपणा, होर जो मैं यहूदी अगुवे किन्हें बोलिरा कि, ‘जेथी हांऊँ जाहाँ तेथी तुस्से नी आई सक्दे,’ तेह्ड़ा ही हांऊँ एेबे तुस्सा किन्हें भी बोल्हा। "
JHN,13,34,"हांऊँ तुस्सा जो एक नंऊँआं हुक्म देहां एक दूजे किन्हें प्यार रखा, जो मैं तुस्सा किन्हें रखिरा, तेह्ड़ा ई तुस्से भी एक दूजे साउगी प्यार रखा। "
JHN,13,35,"अगर तुस्से एक दूजे किन्हें प्यार रखगे ता सभी लोका जाणी जाणा कि, तुस्से मेरे चेले ऐें।” "
JHN,13,36,"समौन पतरसे यीसू किन्हें बोल्या, “हे प्रभु, तुस्से केथीयो जाया करहा ऐें?” यीसूए जवाब दितेया कि, “जेथी हांऊँ जाहाँ, तेथी तू एेबे मेरे पीछे नी आई सक्दा! पर बादा मन्झ तुध मेरे पीछे आऊंणा।” "
JHN,13,37,"पतरसे यीसू किन्हें बोल्या, “हे प्रभु, एेबे हांऊँ तेरे साउगी की नी चली सक्दा? हांऊँ ता तेरे कठे जान भी देई सक्हा।” "
JHN,13,38,"यीसूए जवाब दितेया, “क्या तुध मेरे कठे आपणी जान देई देणी? हांऊँ तेरे किन्हें सच्च -सच्च बोल्हा कि कुकड़ा रे बांग देणे ले पैहले, तुध त्राय बारी मुखरी जाणा।” "
JHN,14,1,"“तुस्सा रा मन दु:खी नी हो, तुस्से परमेसरा पर विस्वास रख्हा ऐें मेरे पर भी विस्वास रखा। "
JHN,14,2,"मेरे बापू रे घरा मन्झ रैहणे रे कठे बौह्त जगहा ई। अगर जगहा नी हुन्दी, ता मां तुस्सा किन्हें बोली देणा था। क्यूंकि हांऊँ तुस्सा रे कठे जगहा त्यार करणे रे कठे जाया करहा। "
JHN,14,3,"होर अगर हांऊँ जाई किन्हें जगहा त्यार करूं, ता दबारा वापस आई किन्हें मां तुस्से आपणे साउगी लई जाणें, ताकि जेथी हांऊँ रहूं तेथी तुस्से भी रहो। "
JHN,14,4,होर जेथी हांऊँ जाहाँ तेथी रा पैंडा तुस्से जाणहां ऐें।” 
JHN,14,5,"थोमे तेस किन्हें बोल्या, “हे प्रभु, आस्से नी जाणदे कि तू केथी जाहाँ? ता पैंडा किहाँ जाणी सक्हा ऐें।” "
JHN,14,6,"यीसूए तेस किन्हें बोल्या, “पैंडा होर सच्चाई होर जीवन हांऊँ ईं आं; मेरे बगैर कोई बापू वाले नी पूजी सक्दा। "
JHN,14,7,"अगर तुस्से हांऊँ जाणेया हुन्दा, ता मेरे बापू जो बी जाणदे; होर एेबे ले तुस्से तेस जो जाणहां ऐें, होर देखी भी लईरा।” "
JHN,14,8,"फिलिप्पुसे यीसू किन्हें बोल्या, “हे प्रभु, आस्सा जो बापू दसी दे। येई आस्सा रे कठे बौह्त आ।” "
JHN,14,9,"यीसूए तेस किन्हें बोल्या, “हे फिलिप्पुस, हांऊँ इतने ध्याड़े ले तुस्सा साउगी आ, होर क्या तू मुंजो नी जाणदा? जिन्हें हांऊँ देखी लया तिन्हें बापू देखी लया। तू किधियो बोल्हा कि, आस्सा जो बापू दसी दे? "
JHN,14,10,"क्या तू विस्वास नी करदा कि, हांऊँ बापू मन्झ वास करहा, होर बापू मेरे मन्झ वास करहा। ये गल्ला जो हांऊँ तुस्सा किन्हें बोल्हा, आपणे आपा ले नी बोल्दा, पर बापू जो मेरे मन्झ रैंहयां, से आपणे काम करहा। "
JHN,14,11,"मेरा विस्वास करा कि हांऊँ बापू मन्झा वास करहा, होर बापू मेरे मन्झ वास करहा; नीं ता तिन्हा चमत्कारा रे कामा री वजहा ले ई मेरा विस्वास करा जो मैं कितिरे। "
JHN,14,12,"हांऊँ तुस्सा किन्हें सच्च -सच्च बोल्हा, जो मेरे पर विस्वास रख्हा, ये काम जो हांऊँ करहा, तेस बी करणे, बल्कि एता ले बी बडे-बडे काम करणे, क्यूंकि हांऊँ बापू वाले जाया करहा। "
JHN,14,13,"होर जो कुछ तुस्से मेरे नांऊँआं ले मान्घगे, तेह्ड़ा ई मां करणा ताकि मह्ठे रे ज्रीए बापू री बड़ाई हो। "
JHN,14,14,अगर तुस्से मेरे नांऊँआं ले कुछ भी मान्घगे ता मां से करणा।” 
JHN,14,15,"“अगर तुस्से मेरे किन्हें प्यार रख्हा ऐें, ता तुस्सा मेरे हुक्म मनणें। "
JHN,14,16,"होर मां बापू ले प्रार्थना करणी कि, से तुस्सा जो दूजा मददगार दे, ताकि से हमेसा तुस्सा साउगी रहे। "
JHN,14,17,"से पवित्र आत्मा ई जो आस्सा जो सच्चाई पर लई जांहीं। जेस जो संसारा रे लोक ग्रैहण नी करी सक्दे, क्यूंकि लोके ना ता से देखीरी, होर ना तेस जो जाणहां। पर तुस्से तेस जो जाणहां ऐें, क्यूंकि से तुस्सा साउगी रैंहयां, होर तेस तुस्सा मन्झ हूंणां। "
JHN,14,18,"मां तुस्से अनाथ नी छाडणे, मां तुस्सा वाले वापस आऊंणा। "
JHN,14,19,"होर थोह्ड़े ही टैम रे बाद संसारा हांऊँ नी देखणा, पर तुस्सा हांऊँ देखणा, क्यूंकि हांऊँ जिउंदा हुई जाणा, होर तुस्सा भी जिउंदे रैंह्णां "
JHN,14,20,"तेस ध्याड़े जेस ध्याड़े मां मरिरे मन्झ ले जिउंदे हुई जाणा तुस्सा जाणना कि हांऊँ आपणे बापू मन्झ वास करहा, होर ये भी कि तुस्से मेरे मन्झ वास करहा, होर हांऊँ तुस्सा मन्झ वास करहा। "
JHN,14,21,"जेस मेरे हुक्मा जो जाणहां एें, होर से तिन्हा जो मन्हां एें, से ई मेरे किन्हें प्यार रख्हा। होर जो मेरे किन्हें प्यार रख्हा, तेस किन्हें मेरे बापू प्यार रखणा, होर मां तेस किन्हें प्यार रखणा, होर आपणे आपा जो तेस पर जाहिर करणा।” "
JHN,14,22,"यहुदे (जो यहूदा इस्करयोति नी था) यीसू किन्हें बोल्या, “हे प्रभु, एह्ड़ा क्या कि तू आपणे आपा जो आस्सा पर ता जाहिर करेया करहा, पर संसारा रे लोका पर जाहिर नी करदा?” "
JHN,14,23,"यीसूए तेस जो जवाब दितेया, “अगर कोई मेरे किन्हें प्यार रखघा, ता तेस मेरे बचन मनणें। होर मेरे बापू तेस किन्हें प्यार रखणा, होर आस्सा तेस वाले आऊंणा, होर तेस साउगी रैंह्णां। "
JHN,14,24,"जो मेरे किन्हें प्यार नी रखदा, से मेरे बचना जो नी मन्नदा, होर जो बचन तुस्से सुणहां ऐें, से मेरे नी पर बापू रे ई, जिन्हें हांऊँ भेजिरा।” "
JHN,14,25,“ये गल्ला मैं तुस्सा किन्हें रैहन्दे हुए तुस्सा जो दसी दिती। 
JHN,14,26,"पर मेरे बापू मेरे अधिकारा ले पवित्र आत्मा भेजणी, जो तुस्सा री मददगारा ई। तेस तुस्सा जो सभ गल्ला दसणी, होर जो कुछ मैं तुस्सा किन्हें बोलिरा तेस तुस्सा जो याद कराणा।” "
JHN,14,27,"“हांऊँ तुस्सा जो सांति देहां, हांऊँ आपणी सांति तुस्सा जो देहां। ये से सांति नी जेह्ड़ी संसार देहां, तेह्ड़ा हांऊँ नी देंदा: तुस्सा रा मन ना दुआस होर ना डरे। "
JHN,14,28,"तुस्से मुंजो ये बोलदे हुए सुणेया, ‘हांऊँ जाहाँ, होर तुस्सा वाले दबारा वापस आहूँआं।’ अगर तुस्से मेरे किन्हें प्यार रखदे, ता एस गल्ला ले खुस हुंदे कि, हांऊँ बापू वाले वापस जाहाँ, क्यूंकि बापू मेरे ले बडा आ। "
JHN,14,29,"होर मैं तुस्सा किन्हें ये सारी गल्ला हूंणे ले पैहले ई दसी दिती, ताकि जेबे तेह्ड़ा हुई जान्घा, ता तुस्सा मेरे पर विस्वास करणा। "
JHN,14,30,"एेबे मेरे वाले ज्यादा टैम नी आ कि हांऊँ तुस्सा किन्हें होर गल्ला करु। क्यूंकि एस संसारा रा मुखिया सैतान आहूँआं, होर मेरे पर तेसरा कोई अधिकार नी आ। "
JHN,14,31,"पर ये इधी कठे हुंहां कि संसार रे लोक जाणी सके कि हांऊँ बापू किन्हें प्यार करहा, होर जिहां बापूए मुंजो हुक्म दीतिरा, मैं तेह्ड़ा ई करहा। उठा, एथी ले चला।” "
JHN,15,1,“सच्ची अंगूरा री बेल हांऊँ ईं; होर मेरा बापू माली आ। 
JHN,15,2,"जो पांगे मेरे मन्झ ई, होर नी फलदी, तेता जो से काटी देहां, होर जो डाली फल्हा ई तेता जो से होर छांट्आं ताकि से होर फले। "
JHN,15,3,जो उपदेस मैं तुस्सा जो दितिरी तेस वजहा ले तुस्से पैहले ले ही सुध हुई गईरे। 
JHN,15,4,"तुस्से मेरे मन्झ वास करहा, होर मां तुस्सा मन्झ वास करणा। जिहां अगर पांगे अंगूरा री बेला मन्झ जुड़ी किन्हें नी रहे, ता से आपणे आपा ले नी फली सक्दी, तिहां ईं अगर तुस्से भी मेरे मन्झ वास नी करो ता नी फली सक्दे।” "
JHN,15,5,"“हांऊँ अंगूरा री बेल ई, तुस्से पांगे; जो मेरे मन्झ वास करहा, होर हांऊँ तेस मन्झ वास करहा, से बौह्त फल ल्याहूँआं। क्यूंकि मेरे ले लग हुई किन्हें तुस्से कुछ भी नी करी सक्दे। "
JHN,15,6,"अगर कोई मेरे मन्झ वास नी करदा ता हांऊँ तेस जो पांगे साहीं काटी किन्हें सट्टी देहां, होर से सुक्की जाहाँ, होर लोक तिन्हा जो कठी करी किन्हें आगी मन्झ पाई देहां ऐें होर स्यों भखी किन्हें फुख्ही जाहीं। "
JHN,15,7,"अगर तुस्से मेरे मन्झ वास करहा ऐें, होर मेरा बचन तुस्सा मन्झ वास करहा, ता तुस्से जो चाहे मांगा होर से तुस्सा रे कठे हुई जाणा। "
JHN,15,8,"मेरे बापू री महिमा एता ले हुंहां ईं कि, तुस्से बौह्त जे फल ल्याऊआ, तेबे ई तुस्से मेरे चेले हूंणे।” "
JHN,15,9,"“जिहां बापूए मेरे किन्हें प्यार रखिरा, तिहां ईं मैं भी तुस्सा किन्हें प्यार रखिरा। मेरे प्यारा मन्झ बणी किन्हें रैंहयां। "
JHN,15,10,"अगर तुस्से मेरे हुक्मा जो मनघे, ता तुस्सा मेरे प्यारा मन्झ बणी किन्हें रैंह्णां। जिहां मैं आपणे बापू रा हुक्म मन्या, होर तेसरे प्यारा मन्झ बणी रैंहयां। "
JHN,15,11,"मैं यूं गल्ला तुस्सा किन्हें इधी कठे बोलिरी कि, मेरी खुसी तुस्सा मन्झ बणी रहे, होर तुस्सा जो भरपूर खुसी मिले। "
JHN,15,12,"ये मेरा हुक्म आ कि, जो मैं तुस्सा किन्हें प्यार रखिरा, तिहां ई तुस्से भी एक दूजे किन्हें प्यार रखा। "
JHN,15,13,"एता ले बडा प्यार केसी रा नी आ कि, कोई आपणे दोस्ता रे कठे आपणी जान दे। "
JHN,15,14,"जो कुछ हांऊँ तुस्सा जो हुक्म देहां, अगर तेह्ड़ा ई करघे ता तुस्से मेरे दोस्त ऐें। "
JHN,15,15,"एेबे ले मां तुस्सा जो नौकर नी बोलणा, क्यूंकि नौकर नी जाणदा कि, तेसरा माल्क क्या करहा? पर मैं तुस्सा जो दोस्त बोलिरा, क्यूंकि मैं जो गल्ला आपणे बापू ले सुणी, स्यों सब गल्ला मैं तुस्सा जो दसी दितिरी। "
JHN,15,16,"तुस्से हांऊँ नी चुणेया पर मैं तुस्से चुणिरे होर नियुक्त कितिरे ताकि तुस्से जाई किन्हें फल ल्याए; होर तुस्सा रा फल टिकी सके। क्यूंकि तुस्से मेरे चेले होर इधी कठे जो कुछ तुस्से बापू ले मान्घगे, तेस तुस्सा जो देणा। "
JHN,15,17,"इन्हा गल्ला रा हुक्म हांऊँ तुस्सा जो इधी कठे देहां कि, तुस्से एक दूजे किन्हें प्यार रखा।” "
JHN,15,18,"“अगर संसार रे लोक तुस्सा किन्हें बैर रख्हा ऐें, ता तुस्से जाणहां ऐें कि तिन्हें तुस्सा ले पैहले मेरे किन्हें नफरत किती। "
JHN,15,19,"अगर तुस्से एस संसारा रे लोका साहीं हुंदे, ता संसारे रे लोक तुस्सा किन्हें प्यार रखदा। क्यूंकि तुस्से संसारा रे नी एे, होर मैं तुस्से संसारा रे लोका मन्झा ले चुणी लईरे, इधी कठे संसारा रे लोक तुस्सा किन्हें नफरत करहा। "
JHN,15,20,"याद करहा जो गल मैं तुस्सा किन्हें बोली थी कि, ‘गुलाम आपणे माल्का ले बडा नी हुन्दा।’ क्यूंकि तिन्हें मुंजो दुःख दितेया, ता तिन्हा तुस्सा जो भी देणा, अगर तिन्हें मेरी गल्ला मन्निरी हुन्दी, ता तिन्हा तुस्सा री गल्ला भी मन्नणी। "
JHN,15,21,"पर लोका तुस्सा साउगी ये सब कुछ करणा क्यूंकि तुस्से मेरे चेले, होर स्यों मेरे भेजणे वाले जो नी जाणदे। "
JHN,15,22,"अगर हांऊँ नी आऊंदा होर तिन्हा किन्हें गल्ला नी करदा, ता स्यों पापी नी ठैहरदे, पर एेबे तिन्हा वाले तिन्हारे पापा रे कठे कोई भाना नी आ। "
JHN,15,23,"जो मेरे किन्हें नफरत रख्हा, से मेरे बापू किन्हें भी नफरत रख्हा। "
JHN,15,24,"मैं तिन्हा मन्झ चमत्कार किते, जो होर केसिये नी किते, ता एेबे स्यों पापी ठैहराये गये। पर एेबे ता तिन्हें मेरे कितरे काम देखी लये फेरी भी स्यों मेरा बापू होर मेरे किन्हें नफरत करहा एें। "
JHN,15,25,"होर ये इधी कठे हुएया कि, पवित्र सास्त्रा रा बचन पूरा हो। क्यूंकि लिखिरा, ‘तिन्हें मेरे किन्हें बेबजह नफरत किती।’ "
JHN,15,26,"पर जेबे तेस्सा पवित्र आत्मा आऊंणा जो तुस्सा री मददगार ई, होर जो तुस्सा जो सच्चाई पर लेई जांहीं। जेस जो मां तुस्सा रे कठे बापू वाले ले भेजणी, होर तेस मेरे बारे मन्झ गुआही देणी। "
JHN,15,27,"होर तुस्से भी मेरे गवाह ऐें, क्यूंकि तुस्से सुर्हू ले मेरे साउगी ऐें।” "
JHN,16,1,“ये गल्ला मैं तुस्सा किन्हें इधी कठे बोली ताकि तुस्से विस्वास न खोई दो। 
JHN,16,2,"तिन्हा तुस्से यहूदी सभा मन्झा ले काढी देणे। बल्कि एह्ड़ा टैम आहूँआं कि, जो कोई तुस्सा जो मारघा तेस ये समझणा कि से परमेसरा री सेऊआ करेया करहा। "
JHN,16,3,होर स्यों तिन्हा कामा जो इधी कठे करणे कि स्यों ना ता बापू जाणदे होर ना हांऊँ। 
JHN,16,4,"पर ये गल्ला मैं इधी कठे तुस्सा किन्हें बोली कि, जेबे से टैम आऊंणा ता तुस्सा जो याद रहे कि मैं तुस्सा जो तिन्हारे बारे मन्झ पैहले दसी दितिरा था। सुर्हू मन्झ ये गल्ला मैं इधी कठे नी बोली क्यूंकि मैं तुस्सा साउगी था।” "
JHN,16,5,"“एेबे हांऊँ आपणे भेजणे वाल्ऐ परमेसरा वाले जाहाँ पर एेबे तुस्सा मन्झा ले कोई मेरे ले नी पुछदा कि, हांऊँ केथी जाहाँ? "
JHN,16,6,"पर मैं जो ये गल्ला तुस्सा किन्हें बोली, इधी कठे तुस्सा रा मन दुःखा किन्हें भरी गईरा। "
JHN,16,7,"तेबे बी हांऊँ तुस्सा किन्हें सच्च बोल्हा कि, मेरा जाणा तुस्सा रे कठे खरा आ। क्यूंकि अगर हांऊँ तुस्सा ले दूर नी जाऊँ, ता तेस पवित्र आत्मा जो तुस्सा रा मददगारा तुस्सा वाले नी आऊंणा, पर अगर हांऊँ जांघ्हा, ता मां से तुस्सा वाले भेजी देणा। "
JHN,16,8,"होर से मददगार पवित्र आत्मा आई किन्हें संसारा रे लोका जो पाप, धार्मिकता होर न्याया रे बारे मन्झ सच्चाई दसणी। "
JHN,16,9,"होर पवित्र आत्मा तिन्हा जो पापा रे बारे मन्झ भी सच्चाई दसणी, क्यूंकि स्यों मेरे पर विस्वास नी करदे। "
JHN,16,10,"होर धार्मिकता रे बारे मन्झ भी दसणा, इधी कठे कि हांऊँ बापू वाले जाहाँ, होर तुस्सा हांऊँ दबारा नी देखणा। "
JHN,16,11,"होर पवित्र आत्मा तिन्हा जो न्याया रे बारे मन्झ भी दसणा, इधी कठे कि संसारा रा मुखिया सैतान रा भी न्याय हुई चुकिरा।” "
JHN,16,12,"“मुंजो तुस्सा किन्हें होर भी बौह्त सारी गल्ला करणी, पर हल्ली तुस्से तिन्हा गल्ला जो समझ नी सक्दे। "
JHN,16,13,"पर तेस पवित्र आत्मा जो आस्सा जो सच्चाई पर लेई जांहीं जेबे आऊंणा, ता तेस तुस्सा जो परमेसरा री सारी सच्चाईया दसणी। क्यूंकि से आपणे आपा ले कुछ नी बोलदा, पर जो गल्ला से परमेसरा ले सुणना, तेस तेह्ड़ा ई बोलणा, होर इधी कठे हूंणे वाली गल्ला तुस्सा जो दसणी। "
JHN,16,14,"तेस मेरी महिमा करणी, क्यूंकि तेस जो मेरे वखा ले जो मिलिरा, से ही तुस्सा जो दसणी। "
JHN,16,15,"जो कुछ बापू रा आ, से सब मेरा आ। इधी कठे हांऊँ बोल्या कि, पवित्र आत्मा मेरी वखा ले जेह्ड़ी गल्ला मिलिरी से ही तुस्सा जो दसणी।” "
JHN,16,16,"“थोह्ड़े ही टैम रे बाद तुस्सा हांऊँ नी देखणा, होर थोह्ड़े ही टैम रे बाद दबारा तुस्सा हांऊँ देखणा।” "
JHN,16,17,"तेबे यीसू रे चेले मन्झ ले कुछ चेले बोल्या, “ये क्या आ, जो से आस्सा किन्हें बोल्हा कि, ‘थोह्ड़े ही टैम रे बाद तुस्सा हांऊँ नी देखणा, होर फेरी थोह्ड़े ही टैम रे बाद दबारा तुस्सा हांऊँ देखणा, होर ये भी कि हांऊँ बापू वाले जाहाँ?’” "
JHN,16,18,"तेबे तिन्हें बोल्या, “एता रा क्या मतलब आ कि थोह्ड़े ही टैम रे बाद? आस्से नी जाणदे कि, से क्या बोल्हा।” "
JHN,16,19,"यीसूए ये जाणी किन्हें कि, स्यों मेरे ले मेरी गल्ला रा मतलब पूछणा चाहें, तिन्हें तिन्हा किन्हें बोल्या, “क्या तुस्से आपु मन्झ मेरी एस गल्ला रे बारे मन्झ गल करेया करहा ऐें कि, थोह्ड़ी देरा मन्झ तुस्सा हांऊँ नी देखणा, होर फेरी थोह्ड़ी देरा मन्झ तुस्सा हांऊँ देखणा। "
JHN,16,20,"हांऊँ तुस्सा किन्हें सच्च -सच्च बोल्हा कि, मेरे मरणे रे बाद तुस्सा रोणा होर कर्लाणा, पर संसारा रे लोका खुसीया मनाणीं। तुस्सा जो दुःख हूंणां, पर जेबे मां जिउंदे हुई जाणा ता तुस्सा रा दुःख खुसीया मन्झ बदली जाणा। "
JHN,16,21,"जेबे ज्नाने बच्चे जो जमणे रा टैम आहूँआं ता तेस्सा जो पीड़ा हुंहां ईं, क्यूंकि तेस्सा री दु: खा री घड़ी आई गईरी, पर जेबे से बच्चे जो जन्म देई चुक्हा ई ता से एस खुसी किन्हें कि तेस्से एक माह्णुं जो संसारा मन्झ जन्म दितेया से फेरी तेस पीड़ा जो दबारा याद नी करदी। "
JHN,16,22,"इंहां करी किन्हें तुस्सा जो भी एेबे दुःख हुंहां, पर मां तुस्सा किन्हें फेरी दबारा मिलणा होर तुस्सा रे मना मन्झ खुसी हूणीं; होर तुस्सा री खुसी तुस्सा ले केसी नी छुड़ाणी। "
JHN,16,23,"तेस टैम जेबे तुस्सा हांऊँ दबारा देखणा तेबे तुस्सा मेरे ले कुछ नी मान्गणा। हांऊँ तुस्सा किन्हें सच्च -सच्च बोल्हा, क्यूंकि तुस्से मेरे चेले ऐें, जो कुछ तुस्से बापू ले कुछ मान्घगे, ता तेस तुस्सा जो देणा। "
JHN,16,24,एेबे तक तुस्से मेरे चेले हूंणे री वजहा ले मेरे बापू ले कुछ नी मान्गेया; मान्घगे ता तुस्सा जो मिलणा ताकि तुस्सा री खुसी भरपूर हुई जाए।” 
JHN,16,25,"“मैं यूं गल्ला तुस्सा किन्हें काह्णियां मन्झ बोलिरी, पर एह्ड़ा टैम आहूँआं कि, मां तुस्सा किन्हें काह्णियां मन्झ होर नी बोलणा, पर साफ-साफ तुस्सा जो बापू रे बारे मन्झ दसणा। "
JHN,16,26,"तेस टैम तुस्सा मेरा चेले हूंणे री वजहा ले तुस्सा आपु ही बापू ले मांगणा। होर हांऊँ तुस्सा किन्हें ये नी बोल्दा कि, मुंजो ही तुस्सा रे कठे बापू ले प्रार्थना करणी पोणी। "
JHN,16,27,"क्यूंकि बापू परमेसर आप्हुए तुस्सा किन्हें प्यार रख्हा, इधी कठे कि तुस्से मेरे किन्हें प्यार करहा ऐें, होर ये भी विस्वास कितेया कि हांऊँ बापू री तरफा ले आईरा। "
JHN,16,28,"हांऊँ बापू री तरफा ले संसारा मन्झ आईरा, होर दबारा संसारा जो छाडी किन्हें बापू वाले जाहाँ।” "
JHN,16,29,"तेबे यीसू रे चेले बोल्या, “एेबे तू साफ-साफ बोल्या करहा, होर कोई काह्णियां मन्झ नी लगीरा बोल्दा। "
JHN,16,30,"एेबे आस्से जाणी गये कि तू सब कुछ जाणहां, होर तुजो कोई मतलब नी आ कि, कोई तेरे ले पूछे। एता ले आस्से विस्वास करहा ऐें कि तू परमेसरा री तरफा ले आईरा।” "
JHN,16,31,"ये सुणी किन्हें यीसूए तिन्हा किन्हें बोल्या, “क्या तुस्से एेबे विस्वास करहा ऐें?” "
JHN,16,32,"“देखा, से घड़ी आहूँआं ईं बल्कि आई पुजीरी कि तुस्सा सभीया ओरे परे हुई किन्हें आपणे-आपणे घरा होर गांऊँआं मन्झ चली जाणा, होर हांऊँ कल्हा छाडी देणा। तेबे बी हांऊँ कल्हा नी आ, बापू मेरे साउगी आ। "
JHN,16,33,"मैं ये गल्ला तुस्सा किन्हें इधी कठे बोली, ताकि तुस्सा जो मेरे मन्झ सांति मिलो; संसारा मन्झ तुस्सा जो कलेस हुंहां, पर हिम्मत करहा! मैं संसार जीती लईरा।” "
JHN,17,1,"यीसूए ये सारी गल्ला चेलेया किन्हें बोली होर तेता रे बाद स्वर्गा वखा जो देखी किन्हें बोल्या, “हे बापू, से घड़ी आई पुजीरी, आपणे मह्ठे री महिमा कर कि, मह्ठा भी तेरी महिमा करहे। "
JHN,17,2,"क्यूंकि तैं तेस जो सभी लोका पर हक दितीरा, ताकि से तिन्हा सभी जो अनंत जिन्दगी दे। "
JHN,17,3,"होर अनंत जिन्दगी ये ई कि, स्यों तुजो एकमात्र सच्चे परमेसरे होर यीसू मसीहा जो जाणी सको, जेस जो तैं भेजिरा। "
JHN,17,4,"जो काम तैं मुंजो करणे रे कठे दितिरा था, तेस जो पूरा करी किन्हें मैं धरतिया पर तेरी महिमा कितिरी। "
JHN,17,5,"होर एेबे, हे बापू, जो महिमा मेरी तुस्सा साउगी संसारा रे रचणे ले पैहले थी, तेस महिमा ले आपणे साउगी मेरी महिमा करहा।” "
JHN,17,6,"“मैं तुजो तिन्हा माह्णुंआं पर जाहीर कितेया जो तैं संसारा मन्झा ले मुंजो दिते। स्यों तेरे थे होर तैं स्यों मुंजो दिते, होर तिन्हें तेरा बचन मनी लया। "
JHN,17,7,"एेबे स्यों जाणी गईरे कि, जो कुछ तैं मुंजो दीतिरा, से सब तेरी तरफा ले आ। "
JHN,17,8,"क्यूंकि जो गल्ला तैं मेरे वाले पूजाईरी, मैं तिन्हा जो भी पुजाई दिती। होर तिन्हें स्यों गल्ला मनी लई, होर सच्च जाणी लया कि, हांऊँ तेरी तरफा ले आईरा, होर तिन्हें विस्वास करी लया कि तैं ईं हांऊँ भेजिरा।” "
JHN,17,9,"“हांऊँ तिन्हारे कठे प्रार्थना करहा। हांऊँ संसारा रे लोका रे कठे प्रार्थना नी करदा, पर तिन्हारे कठे जो तैं मुंजो दितीरे, क्यूंकि स्यों तेरे ऐें। "
JHN,17,10,"होर जो कुछ मेरा आ से सब तेरा आ, होर जो कुछ तेरा आ से मेरा आ, होर मैं तिन्हारे जरिये महिमा पाई। "
JHN,17,11,"एेबे मां संसारा मन्झ नी रैंह्णां, पर इन्हा लोका संसारा मन्झ रैंह्णां, होर हांऊँ तेरे वाले आहूँआं। हे पवित्र बापू, आपणी सामर्था ले जो तैं मुंजो दितिरा, तिन्हारी हिफाजत कर कि, स्यों आस्सा साहीं एकता मन्झ हो। "
JHN,17,12,"जेबे हांऊँ तिन्हा साउगी था, ता मैं तेरे तेस सामर्था ले, जो तैं मुंजो दितिरा, मैं तिन्हारी हिफाजत किती। मैं तिन्हारी रखवाली किती। होर विनासा रे मह्ठे जो छाडी किन्हें तिन्हा मन्झा ले कोई भी नास नी हुएआ, इधी कठे कि पवित्र सास्त्रा री गल्ला पूरी हो।” "
JHN,17,13,"“पर एेबे मैं तेरे वाले आहूँआं, होर ये गल्ला संसारा मन्झ रही किन्हें बोल्हा कि, स्यों मेरी भरपूर खुसी आपणे आपा मन्झ पाए। "
JHN,17,14,"मैं तेरा बचन तिन्हा वाले पुजाई दीतिरा, होर संसारा रे लोके तिन्हा किन्हें नफरत किती, क्यूंकि जिहां-हांऊँ संसारा रा नी आ, तिहां ईं स्यों भी संसारा रे नी ऐें। "
JHN,17,15,"हांऊँ ऐें प्रार्थना नी करदा कि, तू तिन्हा जो संसारा ले लग करी दे, पर ये भी कि तू तिन्हा जो तेस दुस्ट सैताना ले तिन्हारी हिफाजत कर। "
JHN,17,16,"जिहां-हांऊँ संसारा रा नी आ, तिहां ईं स्यों भी संसारा रे नी ऐें। "
JHN,17,17,"सच्चा रे ज्रीए तिन्हा जो लग ठैहराया, तेरा बचन सच्चा आ। "
JHN,17,18,"जिहां तैं हांऊँ संसारा मन्झ भेजिरा, तिहां ईं मैं स्यों संसारा मन्झ भेजीरे। "
JHN,17,19,होर तिन्हारे कठे हांऊँ आपणे आपा जो लग ठैहराया ताकि स्यों भी सच्चा रे ज्रीए लग ठैहराये जाए।” 
JHN,17,20,"“हांऊँ सिर्फ इन्हा चेले रे कठे ई प्रार्थना नी करदा, पर तिन्हारे कठे भी जिन्हा इन्हा बचना रे ज्रीए मेरे पर विस्वास करणा, ताकि स्यों सब एक हो। "
JHN,17,21,"जिहां बापू मेरे मन्झ वास करहा, होर हांऊँ तेरे मन्झ वास करहा, तिहां ईं स्यों भी आस्सा मन्झ वास करहे; ताकि संसार रे लोक विस्वास करहे कि, तुस्से ई हांऊँ भेजिरा। "
JHN,17,22,"होर से महिमा जो तैं मुंजो दितीरी, मैं तिन्हा जो दितीरी ताकि स्यों तिहां ईं एक हो जिहां आस्से एक ऐें। "
JHN,17,23,"हांऊँ तिन्हा मन्झ होर तू मेरे मन्झ ताकि स्यों पक्के हुई किन्हें एक हुई जाए, होर संसार जाणे कि तैं ईं हांऊँ भेजिरा, होर जिहां तैं मेरे किन्हें प्यार रख्या, तिहां ईं तिन्हा किन्हें प्यार रख्या। "
JHN,17,24,"हे बापू, हांऊँ चाहां कि जेह्ड़े लोक तैं मुंजो दितीरे, जेथी हांऊँ आं, तेथी स्यों भी मेरे साउगी हो कि स्यों मेरी तेस महिमा जो देखी सके जो तैं मुन्जो दितीरी, क्यूंकि तैं संसारा रे रचणे ले पैहले ले ई मेरे किन्हें प्यार रख्या।” "
JHN,17,25,"“हे धर्मी बापू, संसार रे लोके हांऊँ नी जाणी सकेया, पर मैं तू जाणेया होर इन्हें चेले भी जाणेया कि तैं ईं हांऊँ भेजिरा। "
JHN,17,26,"होर मैं तू तिन्हा लोका पर जाहिर कितेया होर जाहिर करदे रैंह्णां ताकि जो प्यार तुस्सा जो मेरे किन्हें था, से तिन्हा मन्झ रहे होर हांऊँ भी तिन्हा मन्झ बणया रहूं।” "
JHN,18,1,"जेबे यीसू ये प्रार्थना करी बैठेया ता आपणे चेले साउगी किद्रोना रे घाटी रे पार गया। तेथी एक बगीचा था, जेस मन्झ से होर तेसरे चेले गये। "
JHN,18,2,"होर तेसरा पकड़वाणे वाल्आ यहूदा इस्करयोति भी तेस जगहा जो जाणहां था, क्यूंकि यीसू आपणे चेले साउगी तेथी जांदा रैंहयां था। "
JHN,18,3,"तेबे यहूदा इस्करयोति मुख्य याजके होर फरीसी लोके रोम देसा रे स्पाही रा एक गुट होर कुछ मन्दरा रे स्पाहीया साउगी भेजे जो लालटेन, म्साल होर हथियार लई किन्हें तेथी आये। "
JHN,18,4,"तेबे यीसू तिन्हा सब गल्ला जो जेह्ड़ी तेस पर हूंणे वाली थी, जाणी किन्हें अगे आया, होर तिन्हा ले पुछदा लग्या, “केस जो तोप्हा ऐें?” "
JHN,18,5,"तिन्हें तेस जो जवाब दितेया, “नासरता रे यीसू जो तोप्दे लगीरे।” जो यीसूए तिन्हा किन्हें बोल्या, “हांऊँ से आं,” होर तेसरा पकड़वाणे वाल्आ यहूदा इस्करयोति भी स्पाहीया किन्हें साउगी खड़ीरा था। "
JHN,18,6,"यीसू रे ये बोल्दे ई कि, “से हांऊँ आं,” स्यों पीछे हटी किन्हें जमीना पर पई गये। "
JHN,18,7,"तेबे तिन्हें दबारा तिन्हा ले पूछेया, “तुस्से केस जो तोप्हा ऐें?” होर तिन्हें बोल्या, “आस्से नासरता रे यीसू जो तोप्हा करहा एे।” "
JHN,18,8,"यीसूए जवाब दितेया, “मैं ता तुस्सा किन्हें बोली दितेया कि हांऊँ से ई आ। अगर तुस्से मुंजो तोप्हा ऐें ता बाकी सभिया जो जाणे देआ।” "
JHN,18,9,"ऐें इधी कठे हुआ ताकि जो बचन यीसूए बोलिरा था से पूरा हो। क्यूंकि तिन्हें बोलिरा था कि, “जो तैं मुंजो दिते, तिन्हा मन्झा ले मैं एक भी नी गुआया।” "
JHN,18,10,"समौन पतरसा वाले तलवार थी तिन्हें तलवार काढी होर बडे याजका रे नौकरा पर चलाई, होर तेसरा कान टुकी दितेया। तेस नौकरा रा नांऊँ मलखुस था। "
JHN,18,11,"तेबे यीसूए पतरसा किन्हें बोल्या, “आपणी तलवार म्याना मन्झ रख। जो दुःखा रा डोंगा मुंजो बापूए दितिरा क्या हांऊँ तेस जो नी पीयूं?” "
JHN,18,12,तेबे स्पाहिये होर तिन्हारे सुबेदारे होर यहूदी मन्दरा रे स्पाहिये यीसू जो पकड़ी किन्हें बान्ह्या। 
JHN,18,13,होर पैहले स्यों तेस जो हन्ना बडा याजका वाले लई गये क्यूंकि से तेस साला रा बडा याजक कैफा रा सौहरा था। 
JHN,18,14,"ये से ई बडा याजक कैफा था, जिन्हें जे यहूदी लोका जो सलाह दितिरी थी कि आस्सा रे लोका रे कठे एक आदमी रा मरणा खरा आ। "
JHN,18,15,"समौन पतरसा साउगी एक होर दूजा चेला था जो यीसू रे पीछे चली पया, ये दूजा चेला बडे याजका रा जाणा पैहचाणा था होर से यीसू साउगी बडे याजका रे आंघणा तक गया। "
JHN,18,16,"पर पतरस दुराजे वाले खड़ीरा था, तेबे से दूजा चेला जो बडे याजका रा जाणा पैहचाणा था, बाहर निकल्या, होर से तेस्सा दुराजे री पैहरेदारणिया जो बोली किन्हें, पतरसा जो अंदर लई गया। "
JHN,18,17,"से जेह्ड़ी पैहरेदारणीया थी, तेस्से पतरसा किन्हें बोल्या, “क्या तू भी एस माह्णुं रे चेले मन्झा ले एक आ?” तिन्हें बोल्या, “नी हांऊँ तेसरा चेला नी आं।” "
JHN,18,18,नौकर होर मन्दरा रे स्पाही ठंडा री वजहा ले खड़ी किन्हें आग तफ्या करहा ऐें थे। होर पतरस भी तिन्हा साउगी खड़ी किन्हें आग तफ्या करहा था। 
JHN,18,19,तेबे बडे याजके यीसू ले तेसरे चेले रे बारे होर तेसरे उपदेसा रे बारे मन्झ पूछेया। 
JHN,18,20,"यीसूए तेस जो जवाब दितेया कि, “मैं सभ लोका किन्हें खुल्ही किन्हें गल्ला किती। मैं तिन्हा जो मन्दरा मन्झ, यहूदी सभा मन्झ होर मन्दरा रे आंघणा मन्झ, होर एह्ड़ी जगहा जेथी कई यहूदी लोक कठे हुंहां ऐें थे, हमेसा उपदेस देयां था होर मैं चुपके-चुपके कुछ नी बोल्या। "
JHN,18,21,"तू मेरे किन्हें ये सवाल किधियो पूछ्हा? सुणने वाले ले ही पूछी लेया कि मैं तिन्हा किन्हें क्या बोल्या? क्यूंकि स्यों जाणहां ऐें कि, मैं क्या-क्या बोल्या?” "
JHN,18,22,"जेबे तिन्हें ये बोल्या, ता मन्दरा रे स्पाहीया मन्झा ले एकिये जो तेसरे नेडे खड़ीरा था, यीसू जो थप्पड़ मारी किन्हें बोल्या, “क्या तू बडे याजका जो एह्ड़ा जवाब देहां?” "
JHN,18,23,"यीसूए तेस जो जवाब दितेया, “अगर मैं गलत बोल्या, ता दसा कि क्या गलत बोल्या, पर अगर ठीक बोल्या, ता तू मुंजो किधियो मारहा?” "
JHN,18,24,"हन्ना माहयाजके यीसू जो ऐबे भी बझिरा था, बडा याजका कैफा बडे याजका वाले भेजी दितेया। "
JHN,18,25,"समौन पतरस खड़ा हुई किन्हें आग तफ्या करहा था; तेबे लोके तेस ले पुछेया, “क्या तू भी यीसू रे चेले मन्झा ले एक आ?” पतरस मुखरी गया होर बोल्या, “से हांऊँ नी आं।” "
JHN,18,26,"बडे याजका रे नौकर मन्झा ले एकिये जो नौकरा रे टब्बरा मन्झा ले एक था, जेसरा जे कान पतरसे काटी दितिरा था, बोल्या, “मैं तू यीसू साउगी बगीचे मन्झ देखीरा था?” "
JHN,18,27,पतरस दबारा मुखरी गया होर तेस ई टैम कुकड़े बांग दिती। 
JHN,18,28,होर भ्यागा तड़के ही स्पाही यीसू जो बडे याजक कैफा वाले ले लई किन्हें रोम देसा रे हाकम पिलातुसा रे मैहला मन्झ लई आये। पर स्यों आपु पिलातुसा रे मैहला मन्झ नी गये। क्यूंकि तिन्हा मन्झा ले कोई अंदर जांदा ता तेस असुद्ध हुई जांदा होर फसहा रे साजे रा खाणा नी खाई सकदे थे। (क्यूंकि पिलातुस गैर-यहूदी था) 
JHN,18,29,"तेबे पिलातुस हाकम तिन्हा वाले बाहर आया होर बोल्या, “तुस्से एस माह्णुं पर क्या दोस ल्गाहें?” "
JHN,18,30,"तिन्हें तेस जो जवाब दितेया कि, “ये बुरा काम करणे वाल्आ आ इधी कठे आस्से ये तेरे वाले ल्यांदेआ ताकि तू एस जो सजा दे।” "
JHN,18,31,"पिलातुस हाकमे तिन्हा किन्हें बोल्या, “तुस्से ई एस जो लई जाई किन्हें आपणी मूसा री व्यवस्था रे मताबक ऐसरा फैसला करा।” यहूदी अगुवे तेस किन्हें बोल्या, “आस्सा जो हक नी आ कि आस्से केसी री जान ले।” "
JHN,18,32,"तिन्हें ये इधी कठे बोल्या, ताकि यीसू री से गल पूरी हो जो तिन्हें बोलिरी थी कि, तेस केह्ड़ी मौत मरणा। "
JHN,18,33,"तेबे पिलातुस हाकमे दबारा मैहला रे अंदर गया होर यीसू जो सादी किन्हें, तेस ले पूछेया, “क्या तू यहूदी लोका रा राजा आ?” "
JHN,18,34,"यीसूए जवाब दितेया, “क्या तू ये गल आपणी आपा ले बोल्हा या होरिये मेरे बारे मन्झ तेरे किन्हें बोलिरा?” "
JHN,18,35,"पिलातुस हाकमे जवाब दितेया, “तू जाणा कि हांऊँ यहूदी नी आ?” तेरे लोके होर तेरे मुख्य याजके तुजो मेरे हाथा मन्झ दितिरा। तैं एह्ड़ा क्या कितिरा? "
JHN,18,36,"यीसूए जवाब दितेया कि, “मेरा राज एस संसारा नी आ। अगर मेरा राज एस संसारा रा हुन्दा, ता मेरे साउगी चलने वाले लोक लड़दे, होर हांऊँ यहूदी अगुवे मुंजो नी पकड़दे, पर सच्चाई ता ये ई कि एेबे मेरा राज एथी रा नी आ।” "
JHN,18,37,"पिलातुस हाकमे तेस किन्हें बोल्या, “खरा ता तू राजा आ?” यीसूए जवाब दितेया, “तू बोल्हा कि, हांऊँ राजा आ। मैं इधी कठे जन्म लईरा, होर हांऊँ इधी कठे संसारा मन्झ आईरा कि हांऊँ सच्चाई रे बारे मन्झ सिखाई सकूं। होर जो कोई सच्चाई किन्हें प्यार करहा, स्यों मेरी गल्ला मनाएं।” "
JHN,18,38,"पिलातुस हाकमे तेस किन्हें बोल्या, “सच्च क्या आ?” होर ये बोली किन्हें से दबारा यहूदी अगुवे वाले चली गया होर तिन्हें तिन्हा किन्हें बोल्या, “मैं ता तेस मन्झ कोई दोस नी पांदा।” "
JHN,18,39,"“पर तुस्सा रा ये रूआज आ कि हांऊँ फसहा रे साजा मन्झ तुस्सा रे कठे एक माह्णुं जो छाडी देऊँ, ता क्या तुस्से चाहें कि तुस्सा रे कठे हांऊँ यहूदी लोका रे राजे जो छाडी देऊँ?” "
JHN,18,40,"तेबे तिन्हें दबारा चिंगी किन्हें बोल्या, “एस जो नी पर आस्सा रे कठे बरअब्बा जो छाडी दे!” होर बरअब्बा एक डाकू था। "
JHN,19,1,तेबे पिलातुस हाकमे स्पाहीया जो हुक्म दितेया कि यीसू जो लई जाई किन्हें कोड़े लगाऊआ। 
JHN,19,2,"होर स्पाहिये यीसू रे कठे काण्डे रा ताज गुन्धी किन्हें तेसरे मूंडा पर रख्या, होर बैंगणी चोगा पन्ह्याया। "
JHN,19,3,"होर स्यों तेस वाले बार-बार आई किन्हें बोल्दे लगे, “हे यहूदी लोका रे राजे, नमस्ते! होर तिन्हें तेस जो थप्पड़ मारे।” "
JHN,19,4,"पिलातुस हाकमे एक बारी दबारा बाहर आई किन्हें लोका किन्हें बोल्या, “देखा, मैं यीसू जो तुस्सा वाले दबारा बाहर ल्याहुंआं, ताकि तुस्से जाणी सको कि मैं तेस मन्झ कोई दोस नी पांदा।” "
JHN,19,5,"तेबे यीसू जो काण्डे रा मुकट होर बैंगणी चोगा पन्ह्याई किन्हें बाहर ल्यान्देया। होर पिलातुसे तिन्हा किन्हें बोल्या, “एस आदमी जो देखा!” "
JHN,19,6,"जेबे मुख्य याजके होर मन्दरा रे स्पाहिये से देख्या, ता तिन्हें चिंगी किन्हें बोल्या कि, “तेस जो क्रूसा प्रयाल्हे चढ़ाऊआ, क्रूसा प्रयाल्हे!” पिलातुस हाकमे तिन्हा किन्हें बोल्या, “तुस्से ई एस जो लई जाऊआ होर तेस जो क्रूसा प्रयाल्हे चढ़ाऊआ, क्यूंकि हांऊँ तेस मन्झ मौता री सजा रे लायक कोई गल नी पांदा।” "
JHN,19,7,"यहूदी अगुवे तेस जो जवाब दितेया कि, “आस्सा रा भी एक व्यवस्था ई होर तेस व्यवस्था रे मताबक ये मारी देणे रे काबल आ, क्यूंकि इन्हें आपणे आपा जो परमेसरा रा मह्ठा बोल्या।” "
JHN,19,8,जेबे पिलातुस हाकमे ये गल सुणी ता से बौह्त ज्यादा डरी गया। 
JHN,19,9,"होर से दबारा मैहला अंदर गया होर तिन्हें यीसू किन्हें बोल्या, “तू केथीरा आ?” पर यीसूए तेस जो कुछ भी जवाब नी दितेया। "
JHN,19,10,"पिलातुस हाकमे तेस किन्हें बोल्या, “तू मेरे किन्हें कि नी गलान्दा लगिरा? क्या तू नी जाणदा कि तुजो छाडणे रा हक मेरे वाले आ होर तुजो क्रूसा प्रयाल्हे चढ़ाणे रा हक भी मेरे वाले आ।” "
JHN,19,11,"यीसूए जवाब दितेया कि, “अगर तेरा हक मेरे गास आ ता ये हक तुजो परमेसरे दितिरा। इधी कठे जिन्हें जे हांऊँ पकड़वाया, तेसरा पाप ज्यादा बडा आ।” "
JHN,19,12,"ये जबाब सुणी किन्हें पिलातुस हाकमे यीसू जो छाडी देणा चाहेया, पर यहूदी लोका री भीड़े चिंगी -चिंगी किन्हें बोल्या, “अगर तू एस जो छाडी देन्घा ता तू महाराजे रा दोस्त नी आ। हर कोई जो आपणे आपा जो राजा बणाहां से महाराजे रे खलाफ आ।” "
JHN,19,13,ये गल्ला सुणी किन्हें पिलातुस हाकमे यीसू बाहर ल्यान्देया होर तेस जगहा एक चबूतरा था जेस जो इब्रानी भासा मन्झ गब्ब्ता बोल्हा ऐें थे तेथी से न्याय री गद्दी पर बैठी गया। 
JHN,19,14,"ये फसहा रे साजा रे हफ्ते रा त्यारी रा ध्याड़ा था जो अरामा रे ध्याड़े ले पैहले आहूँआं होर लगभग दप्हैरा रा टैम था। तेबे तिन्हें यहूदी लोका किन्हें बोल्या, “देखा, ये रह्या आ, तुस्सा रा राजा!” "
JHN,19,15,"पर स्यों चिल्लाए, “मारी देआ! मारी देआ! होर तेस जो क्रूसा प्रयाल्हे चढ़ा!” पिलातुस हाकमे तेस किन्हें बोल्या, “क्या हांऊँ तुस्सा रे राजे जो क्रूसा प्रयाल्हे चढ़ाऊं?” मुख्य याजके जवाब दितेया कि, “महाराजे जो छाडी किन्हें होर कोई आस्सा रा राजा नी आ।” "
JHN,19,16,तेबे पिलातुस हाकमे यीसू तिन्हारे हाथा मन्झ सौंपी दितेया ताकि से क्रूसा प्रयाल्हे चढ़ाया जाई सके। 
JHN,19,17,"तेबे स्पाही यीसू जो लई किन्हें गये। होर से आपणा क्रूस चकी किन्हें यरुस्लेम सैहरा रे बाहर तेस जगहा तक गया, जेस जो खोपड़ी री जगहा बोल्हा ऐें होर जेस जो इब्रानी भासा मन्झ गुलगुता बोल्हा एें। "
JHN,19,18,"तेथी तिन्हें यीसू जो होर तेस साउगी दो कैदी जो क्रूसा प्रयाल्हे चढ़ाया, एकी जो ओरे होर दूजे जो परे, होर बीचा मन्झ यीसू जो। "
JHN,19,19,"होर पिलातुस हाकमे एक दोस पत्र लिखी किन्हें क्रूसा प्रयाल्हे लगाया, होर जेस मन्झ ये लिखिरा था, नासरता रा यीसू, यहूदी लोका रा राजा। "
JHN,19,20,ये दोस पत्र बौह्त यहूदी लोके पढ़ेया क्यूंकि से जगहा जेथी जे यीसू जो क्रूसा प्रयाल्हे चढ़ाया था। होर से जगहा यरुस्लेम सैहरा ले नेडे थी होर ये दोस पत्र इब्रानी होर लतीनी होर यूनानी भासा मन्झ लिखिरा था। 
JHN,19,21,"तेबे यहूदी मुख्य याजके पिलातुस हाकमे किन्हें बोल्या, यहूदी लोका रा राजा मत लिख पर ये लिख कि “तिन्हें बोल्या, हांऊँ यहूदी लोका रा राजा आ” "
JHN,19,22,"पिलातुस हाकमे जवाब दितेया कि, “मैं जो लिखी दितेया, से लिखी दितेया।” "
JHN,19,23,"जेबे स्पाही यीसू जो क्रूसा प्रयाल्हे चढ़ाई चुके, ता तेसरे कपड़े लई किन्हें चार हिस्से किते, होर चार स्पाहिये एक-एक हिस्सा लेई लितेया, होर कुरता भी लया पर कुरता उपरा ले हेठा तक बगैर सलाई रा था। "
JHN,19,24,"इधी कठे स्पाहिये एक दूजे किन्हें बोल्या, “आस्सा ये नी छेकणा, पर एता रे कठे चिठ्ठी पाहें कि ये कुरता केस जो मिलणा?” ये इधी कठे हुआ कि, पवित्र सास्त्रा मन्झ लिखिरी गल पूरी हो कि, “तिन्हें मेरे कपड़े आपु मन्झ बांडी लये। होर मेरे कपड़े रे कठे तिन्हें चिठ्ठी पाई।” स्पाहिये एह्ड़ा ई कितेया। "
JHN,19,25,"पर यीसू रे क्रूसा वाले तेसरी माऊ होर तेसरी माऊआ री बैहण मरियम जेह्ड़ी क्लोपासा री लाड़ी थी, होर मगदल गांऊँआं री मरियम खड़ी री थी। "
JHN,19,26,"जेबे यीसूए आपणी माऊ होर चेले जो, जेस जो से प्यार करहा था खड़ीरे देख्या, यीसूए आपणी माउआ किन्हें बोल्या, “हे माऊए, देख, ये रैंहयां तेरा मह्ठा।” "
JHN,19,27,"तेबे तिन्हें तेस चेले किन्हें बोल्या, “ये तेरी माऊ ई, होर तेस ई टैम से चेला तेस्सा जो आपणे घरा लई गया होर आपणे वाले रखी।” "
JHN,19,28,"एता ले बाद, यीसूए ये जाणी किन्हें कि एेबे तेसरा सब काम पूरा हुई गया, होर इधी कठे कि पवित्र सास्त्रा मन्झ लिखिरी री गल पूरी हो, तिन्हें बोल्या, “हांऊँ सोखा आ।” "
JHN,19,29,"तेथी एक सिरके किन्हें भर्ही रा भांडा रखिरा था, होर लोके से स्पंजा किन्हें सघ्हिरा जूफा डाल्आ रे पांगे पर रखी किन्हें तेसरे मुंहा पर लगाया। "
JHN,19,30,"जेबे यीसूए सिरका सुआदेया, तेबे तिन्हें बोल्या, “पूरा हुई गया” होर मूंड झुकाई किन्हें तिन्हें आपणे प्राण छाडी दिते। "
JHN,19,31,"होर ये त्यारी रा ध्याड़ा था, होर अगला ध्याड़ा फसहा रे साजे रा होर अरामा रा ध्याड़ा भी था। होर ये यहूदी लोका रे कठे खास ध्याड़ा था, होर स्यों नी चाहंदे थे तेस ध्याड़े केसी रा भी सरीर क्रूसा प्रयाल्हे लटकीरा रेह। इधी कठे तिन्हें पिलातुस हाकमे किन्हें अर्ज किती कि तिन्हारी टांगा तोड़ी दे ताकि स्यों जल्दी मरी जाये होर तिन्हारे सरीरा जो क्रूसा ले तुआरी सके। "
JHN,19,32,"तेबे स्पाही आये होर पैहले कैदी री टांगा तोड़ी फेरी दूजे री, जो तेस साउगी क्रूसा प्रयाल्हे चढ़ाई रे थे। "
JHN,19,33,"पर जेबे तिन्हें यीसू वाले आई किन्हें देख्या कि से मरी चुकिरा, ता तिन्हें तेसरी टांगा नी तोड़ी। "
JHN,19,34,पर स्पाहीया मन्झा ले एकिये बरछे किन्हें तेसरी पसली छेदी होर तेता मन्झा ले तिहां ईं खून होर पाणी निकल्या। 
JHN,19,35,"जिन्हें माह्णुंऐ जे ये सब कुछ देख्या, तिन्हें ही एसरे बारे मन्झ गुआही दितिरी ताकि तुस्से भी यीसू पर विस्वास करी सको। तेसरी ये गुआही सच्ची ई, होर से जाणहां कि से सच्च बोल्हा। "
JHN,19,36,"ये गल्ला इधी कठे हुई कि पवित्र सास्त्रा मन्झ लिखिरी गल पूरी हुई सके कि, “तेसरी कोई हड्डी नी तोड़ी नी जाणी।” "
JHN,19,37,"फेरी एक होर गल पवित्र सास्त्रा मन्झ ये लिखिरा आ से पूरी हुई कि, “जिन्हें से छेदेया, तिन्हा से देखणा।” "
JHN,19,38,"इन्हा गल्ला ले बाद अरिमतियाह सैहरा रा युसुफ जो यीसू रा चेला था, पर यहूदी अगुवे रे डरा रे मारे से एस गल्ला जो ल्कोई किन्हें रख्हा था, तिन्हें पिलातुस हाकमे ले अर्ज किती कि, से यीसू री ल्हास लई जाऊँ। होर पिलातुस हाकमे तेसरी अर्ज सुणी लई, होर से आई किन्हें तेसरी ल्हास लई गया। "
JHN,19,39,नीकुदेमुस भी जो पैहले यीसू वाले राती गईरा था लगभग तेती किलो मिली-मलाईरा गन्धरस होर एलोविरा लई आया। 
JHN,19,40,तेबे तिन्हें यीसू री ल्हास नीती होर यहूदी लोका रे रुआजा रे मताबक तिन्हें तेसरी ल्हास खुस्बूदार चीजा ल्गाई किन्हें कफना मन्झ लपेटी। 
JHN,19,41,"से जगहा जेथी जे यीसू जो क्रूसा प्रयाल्हे चढ़ाईरा था, तेथी नेडे एक बगीचा था, होर तेस बगीचे मन्झ एक नंऊँआं डुआर था, जेस मन्झ कधी केसी री ल्हास नी रखिरी थी। "
JHN,19,42,"इधी कठे तिन्हें यीसू री ल्हास तेस डुआरा मन्झ रखी, क्यूंकि से डुआर नेडे था। होर से ध्याड़ा यहूदी लोका रे त्यारी रा ध्याड़ा था। "
JHN,20,1,"तुआरा रे ध्याड़े भ्यागा-भ्यागा ई हल्ली न्हयारा ई था, मगदल गांऊँआं री मरियम डुआरा वाले आई। होर डुआरा रे दुराजे वाले ले से पात्थर हट्टीरा देख्या। "
JHN,20,2,"तेबे स्यों दौड़ी होर समौन पतरसा होर दूजे चेले किन्हें जेस किन्हें जे यीसू प्यार करहा था आई किन्हें बोल्या, “स्यों प्रभु री ल्हासा जो डुआरा वाले ले काढी किन्हें लई गईरे, होर आस्से नी जाणदी कि, तिन्हें से केथी रखिरा।” "
JHN,20,3,तेबे पतरस होर दूजा चेला बाहर निकली किन्हें डुआरा बखा जो दौड़े। 
JHN,20,4,"होर स्यों दुहें साउगी-साउगी दौड़ेया करहा ऐें थे, पर दूजा चेला पतरसा ले अगे बढ़ी किन्हें डुआरा वाले पैहले पूजी गया। "
JHN,20,5,"होर तिन्हें झुकी किन्हें देख्या कि तेथी कफना रे कपड़े पईरे, तेबे भी से अंदर नी गया। "
JHN,20,6,तेबे समौन पतरस भी तेसरे पीछे-पीछे पुज्हेया होर से डुआरा रे अंदर गया होर तिन्हें भी तेथी कफना रे कपड़े पईरे देखे। 
JHN,20,7,"होर से कपड़ा जेस किन्हें जे तेसरा मुंह ढखिरा था, से कपड़ा कफना रे कपड़े साउगी नी पईरा था पर लग जे एक जगहा तैह लगिरा देख्या। "
JHN,20,8,"तेबे दूजा चेला भी जो डुआरा पर पैहले पुज्हेया था, से अंदर गया होर तिन्हें देखी किन्हें विस्वास कितेया कि यीसू मरिरे मन्झ ले जिउंदा हुई गईरा। "
JHN,20,9,"क्यूंकि एेबे तक तिन्हें पवित्र सास्त्रा री ये गल नी समझीरी थी कि, यीसू मरिरे मन्झा ले जिउंदे हूंणां पक्का आ। "
JHN,20,10,तेबे स्यों चेले आपणे घरा जो वापस चली गये। 
JHN,20,11,पर मगदल गांऊँआं री मरियम रोंदी बिलख्दी डुआरा वाले ले बाहर ई खड़ी रही गई। होर से रोंदे-रोंदे डुआरा मन्झ देखणे रे कठे झुकी। 
JHN,20,12,जेथी जे यीसू री ल्हास रखिरी थी तेथी तेस्से दो स्वर्गदूत देखे जिन्हें चिट्टे कपड़े पैहनी रे थे एकी जो सरहाणे होर दूजे जो पैंदे बैठिरे देख्या। 
JHN,20,13,"तिन्हें तेस्सा ज्नाने किन्हें बोल्या, “हे ज्नाने तू किधियो रोंहां ईं?” तेस्से तिन्हा किन्हें बोल्या, “स्यों मेरे प्रभु री ल्हासा जो लई गये होर हांऊँ नी जाणदी कि तिन्हें से केथी रखिरा।” "
JHN,20,14,जेबे तेस्से एह्ड़ा बोल्या से पीछे फीरी होर तेस्से तेथी यीसू खड़ीरा देख्या होर तेस्से से नी पछ्याणया कि ये यीसू आ। 
JHN,20,15,"यीसूए तेस्सा किन्हें बोल्या, “हे ज्नाने तू किधियो रोंहां ईं? तू केस जो तोप्हा ई?” तेस्से यीसू जो माली समझी किन्हें तेस किन्हें बोल्या, “हे माहराज, अगर तू तेसरी ल्हासा जो लई गईरा ता मुंजो दसी दे कि तैं से केथी रखिरा, होर मां से ल्हास लई जाणी।” "
JHN,20,16,"यीसूए तेस्सा किन्हें बोल्या, “मगदल गांऊँआं री मरियम!” से पीछे मुड़ी होर तेस्से आपणी भासा मन्झ बोल्या, “हे गुरु।” "
JHN,20,17,"यीसूए तेस्सा किन्हें बोल्या, “मेरे पैरा किन्हें लिपटी किन्हें मुंजो मत रोक, क्यूंकि हांऊँ हल्ली बापू वाले नी गईरा। पर पैहले मेरे भाईया वाले जाई किन्हें तिन्हा जो बोली दे कि, ‘हांऊँ आपणे बापू होर परमेसर होर जो तुस्सा रा भी बापू होर परमेसरा वाले जाया करहा।’” "
JHN,20,18,"मगदल गांऊँआं री मरियमे जाई किन्हें चेलेया जो दसेया कि, “मैं प्रभु देख्या।” होर यीसूए ही ये गल्ला तेस्सा किन्हें किती। "
JHN,20,19,"तेस तुआरा रे सांझ्के टैमा जो हफ्ते रा पैहला ध्याड़ा था, चेले यहूदी अगुवे रे डरा रे मारे दुराजे बंद करी किन्हें बैठीरे थे, तेबे यीसू आया होर तिन्हारे बीचा मन्झ खड़ी किन्हें तिन्हा किन्हें बोल्दा लग्या, “तुस्सा जो सांति मिलो।” "
JHN,20,20,"होर ये बोली किन्हें तिन्हें आपणा हाथ होर आपणी पसली रे जख्म तिन्हा जो दसे, तेबे चेले प्रभु जो देखी किन्हें खुस हुए। "
JHN,20,21,"यीसूए फेरी तिन्हा किन्हें बोल्या, “तुस्सा जो सांति मिलो! जिहां बापूए हांऊँ भेजिरा, तिहां ईं हांऊँ भी तुस्सा जो भेज्हा।” "
JHN,20,22,"ये बोली किन्हें तिन्हें तिन्हा पर फुकर मारी होर तिन्हा किन्हें बोल्या, “पवित्र आत्मा लऊआ। "
JHN,20,23,"जिन्हारे पाप तुस्से माफ़ करघे तिन्हारे कठे पाप माफ़ हुई जाणे होर जिन्हारे पाप तुस्से माफ़ नी करघे, स्यों माफ़ नी हूणे।” "
JHN,20,24,"पर बारा चेले मन्झा ले एक चेला थोमा जेस जो दिदुमुस भी बोल्हा ऐें, जेबे यीसू आया ता से बाकी चेलेया साउगी नी था। "
JHN,20,25,"जेबे होर चेले तेस किन्हें बोल्दे लगे कि, “आस्से प्रभु देखी लईरा,” तेबे तिन्हें तिन्हा किन्हें बोल्या, “जेबे तक हांऊँ तेसरे हाथा मन्झ मेखा रे सुराख नी देखी लैंघा, होर मेखा रे सुराखा मन्झ आपणी गुठी नी पाई लैंघा, होर तेसरी पसली मन्झ जेथी भाले री मारिरा था तेथी हाथ पाई किन्हें नी देखी लू, तेबे तक मां विस्वास नी करणा कि यीसू मरिरे मन्झा ले जिउंदा हुई गईरा।” "
JHN,20,26,"आठ ध्याड़े ले बाद यीसू रे चेले दबारा घरा रे अंदर थे। होर थोमा तिन्हा साउगी था, होर दुराजे बंद थे, तेबे यीसूए आई किन्हें तिन्हारे बीचा मन्झ खड़ा हुई किन्हें बोल्या, “तुस्सा जो सांति मिलो।” "
JHN,20,27,"तेबे यीसूए थोमा किन्हें बोल्या, “आपणी हाथ एथी ल्याई किन्हें मेरी पसली मन्झ पा होर सक नी कर पर विस्वास कर की हांऊँ जिउंदा हुई गईरा।” "
JHN,20,28,"ये सुणी किन्हें थोमे जवाब दितेया, “हे मेरे प्रभु, हे मेरे परमेसर!” "
JHN,20,29,"यीसूए तेस किन्हें बोल्या, “तैं ता मुंजो देखी किन्हें विस्वास कितेया। पर धन्य ऐें स्यों जिन्हें जे हांऊँ नी देख्या पर बगैर देखे विस्वास कितेया।” "
JHN,20,30,"यीसूए होर भी बौह्त सारे चिन्ह चेले रे साम्हणें दसे, जो एस कताबा मन्झ नी लिखिरे। "
JHN,20,31,"पर ये चिन्ह इधी कठे लिखे गईरे, ताकि तुस्से विस्वास करी सको कि, यीसू ई परमेसरा रा मह्ठा मसीह आ, होर तेस पर विस्वास करी किन्हें अनंत जिन्दगी पाई सको। "
JHN,21,1,"इन्हा गल्ला ले बाद यीसूए तिब्रियुस झीला (ये गलील समुद्रा रा दूजा नाऊँ आ) रे बाढे दबारा आपणे चेले वाले आया, होर ये सभ कुछ इंहां हुआ; "
JHN,21,2,"समौन पतरस होर थोमा जेस जो दिदुमुस भी बोल्हा ऐें, होर गलील जिल्ले रे काना गांऊँआं रा नतनएल होर जब्दी रे दुहें मह्ठे, होर यीसू रे चेले मन्झा ले दो होर दो जण तेथी समुद्रा रे बाढे कठे हुईरे थे। "
JHN,21,3,"समौन पतरसे तिन्हा किन्हें बोल्या, “हांऊँ मछि पकड़दे चलीरा।” तिन्हें तेस किन्हें बोल्या, “आस्से भी तेरे साउगी चल्हा ऐें।” स्यों जाई किन्हें किस्ती मन्झ चढ़े होर मछिया पकड़दे गये, पर तेस राती तिन्हें कुछ नी पकड़ेया। "
JHN,21,4,"होर भ्यागा ई यीसू समुद्रा रे बाढे खह्ड़ेया, तेबे बी चेले से नी पछ्याणेया कि से यीसू आ। "
JHN,21,5,"तेबे यीसूए तिन्हा किन्हें बोल्या, “हे बच्चेयो, क्या तुस्सा वाले कुछ खाणे जो आ? तिन्हें जवाब दितेया, नी आस्सा वाले खाणे रे कठे कुछ नी आ।” "
JHN,21,6,"यीसूए तिन्हा किन्हें बोल्या, “किस्ती रे सीधे हाथा बखा जो जाल पाऊआ, तेबे तुस्सा जो कुछ माछिया मिली जाणी, तेबे तिन्हें जाल पाया, होर स्यों बौह्त सारी मछिया हूंणे री वजहा ले स्यों आपणे जाला जो नी खींजी सके।” "
JHN,21,7,"फेरी तिन्हें चेले जेस किन्हें जे यीसू प्यार करहा था तिन्हें पतरसा किन्हें बोल्या, “ये ता प्रभु आ!” समौन पतरसे ये सुणी किन्हें कि, “ये प्रभु आ, समौन पतरसे आपणे बाहर्ले कपड़े लपेटी किन्हें समुद्रा मन्झ छलांग ल्गाई क्यूंकि तेस टैम से आधे कपड़े मन्झ था।” "
JHN,21,8,"पर होर भी चेले किस्तिया मन्झ आये होर मछिया किन्हें भर्ही रा जाल खीन्जी किन्हें ल्यान्देया, क्यूंकि स्यों चेले समुद्रा रे बाढे ले ज्यादा दूर नी थे पर लगभग नब्बे मीटर दूर थे। "
JHN,21,9,"जेबे स्यों बाढे पूजी गये, ता तिन्हें देख्या कि कोएले री आगा पर मछि पकणे रे कठे होर साउगी रोटिया रखिरी थी। "
JHN,21,10,"यीसूए तिन्हा किन्हें बोल्या, “जो मछिया तुस्से एेबे पकड़ीरी तिन्हा मन्झा ले थोह्ड़ी मेरे वाले लई आऊआ।” "
JHN,21,11,"समौन पतरसे किस्ती मन्झ चढ़ी किन्हें एक सौ त्रुन्जा बडी मछिया किन्हें भर्ही रा जाल बाढे तक खीन्जेया, होर इतनी मछिया हूंणे पर भी जाल नी फटेया। "
JHN,21,12,"यीसूए तिन्हा किन्हें बोल्या, “आऊआ खाणा खाऊआ होर चेले मन्झा ले केसी जो भी हिम्मत नी हुई कि, स्यों तेस ले पूछी सको कि, तू कुणहां?” क्यूंकि तिन्हो पता लगी गईरा था कि से प्रभु आ। "
JHN,21,13,"यीसूए रोटी लई किन्हें तिन्हा जो दिती, होर तिहां ईं मछि भी दिती। "
JHN,21,14,"ये त्रीजी बारी हुआ कि, चेले यीसूए मरिरे मन्झा ले जिउंदे हूंणे ले बाद से देख्या। "
JHN,21,15,"खाणा खाणे ले बाद यीसूए समौन पतरसा किन्हें बोल्या, “हे समौन यहून्ना रे मह्ठे, क्या तू इन्हा सभी ले बढ़ी किन्हें मेरे किन्हें प्यार रख्हा?” तिन्हें यीसू किन्हें बोल्या, “हां प्रभु तू ता जाणहां कि, हांऊँ तुजो चाहां।” यीसूऐ समौना किन्हें बोल्या, “मेरे चेले री रखवाली कर क्यूंकि स्यों छेलू साहीं एे।” "
JHN,21,16,"यीसूए फेरी दूजी बारी भी समौना किन्हें बोल्या, “हे समौन यहून्ना रे मह्ठे, क्या तू मेरे किन्हें प्यार रख्हा?” तिन्हें यीसू किन्हें बोल्या, “हां प्रभु तू ता जाणहां कि, हांऊँ तुजो चाहां।” यीसूए तेस किन्हें बोल्या, “मेरी भेडा री रखवाली कर।” "
JHN,21,17,"यीसूऐ त्रीजी बारी तेस किन्हें बोल्या, “हे समौन यहून्ना रे मह्ठे, क्या तू मुंजो चाहां?” पतरस दुआस हुई गया कि, तिन्हें तेस किन्हें त्रीजी बारी एह्ड़ा पूछेया कि, “क्या तू मुंजो चाहां?” होर तेस किन्हें बोल्या, “हे प्रभु तू ता सभ कुछ जाणहां, तू ये जाणहां कि हांऊँ तुजो चाहां।” यीसूए तेस किन्हें बोल्या, “मेरी भेडा जो चरा।” "
JHN,21,18,"हांऊँ तुध किन्हें सच्च -सच्च बोल्हा, जेबे तू जुआन था, ता त्यार हुई किन्हें जेथी तू चाहां था तेथी तू जाहाँ था; पर जेबे तुध खपरे हूंणां, ता तुध आपणे हाथ पसारणे, होर होरिया तुजो त्यार करी किन्हें जेथी जे तुध नी जाणा तेथी तिन्हा तू लई जाणा। "
JHN,21,19,"यीसूए इन्हा गल्ला ले पतरसा जो ये दसी दितेया कि तेस कियां मरणा होर तेसरे मरणे ले परमेसरा री महिमा हूणीं। होर तिन्हें ये बोली किन्हें तेस किन्हें बोल्या, “आ मेरा चेला बण।” "
JHN,21,20,"पतरसे मुड़ी किन्हें यीसू मसीह रे तेस चेले जो पीछे आऊंदे देख्या, जेस किन्हें जे यीसू प्यार करहा था, होर जिन्हें खाणा खाणे रे टैमा तेसरी छाती री तरफ झुकी किन्हें पूछेया था कि, “हे प्रभु, तुजो पकड़वाणे वाल्आ कुणहां?” "
JHN,21,21,"तेस जो देखी किन्हें पतरसे यीसू किन्हें बोल्या, “हे प्रभु एस साउगी क्या हूंणा?” "
JHN,21,22,"यीसूए तेस जो बोल्या, “अगर हांऊँ चाहूँ कि ये मेरे आऊणें तक से जिउंदा रहे, ता तुजो क्या आ? तू मेरा चेला बण।” "
JHN,21,23,"इधी कठे भाईया मन्झ ये गल फैल्ही गयी कि तेस दूजे चेले नी मरणा। तेबे बी यीसूए पतरसा किन्हें ये नी बोल्या कि, “तेस नी मरणा, पर ये बोलिरा था कि अगर, हांऊँ चाहूँ कि ये मेरे आऊणें तक जिउंदा रहे, ता तुजो क्या आ?” "
JHN,21,24,"ये से ई चेला आ, जो इन्हा सब गल्ला गुआह आ। होर जिन्हें जे यों गल्ला लिखी, होर आस्से जाणहां ऐें कि, तेसरी गुआही सच्ची ई। "
JHN,21,25,"यीसूए होर भी बौह्त सारे काम किते, अगर तिन्हा सारी गल्ला जो एक-एक करी किन्हें लिखदे, तेबे हांऊँ समझा कि जेह्ड़ी कताबा लिखी जांदी तिन्हा कताबा जो रखणे री जगहा सारे संसारा मन्झ भी नी मिलणी थी। "
ACT,1,1,"हे आदरणीय थियुफिलुस, मैं आपणी पैहली कताब तिन्हा सभी गल्ला रे बारे मन्झ लिखी, जिन्हा गल्ला जो यीसूए करणा होर सिखाणा सुर्हू कितेया, "
ACT,1,2,"होर तेस ध्याड़े तक करदा रेहा, जेबे तक कि तेजो परमेसरे स्वर्गा वखा जो उठाया। परमेसरे यीसू जो स्वर्गा वखा जो उठाणे ले पैहले, तिन्हें आपणे चुणिरे चेले जो पवित्र आत्मा रे ज्रीए हुक्म दितेया। "
ACT,1,3,आपणे दुःख सैहणे होर मरणे रे बाद चाली ध्याड़े तक चेलेया जो सुझ्दा रैहया। होर बौह्त सारे पक्के सबूत देई-देई किन्हें आपणे आपा जो जिउंदा साबित कितेया। होर से तिन्हा किन्हें परमेसरा रे राजा री गल्ला करदा रैहया। 
ACT,1,4,"जेब्की से हाल्ले भी तिन्हा साउगी था तेबे यीसूए तिन्हो हुक्म दितेया कि, “यरुस्लेम सैहरा जो नी छाडा, पर बापू री तेस वादे रे पूरा हूंणे रा इंतजार करदे रैहया, जेसरे बारे मन्झ तुस्से मेरे ले सुणी चुकिरे। "
ACT,1,5,क्यूंकि यहून्ना बपतिस्मा देणे वाल्ऐ ता पाणी मन्झ बपतिस्मा दितेया पर थोह्ड़े ध्याड़े ले बाद तुस्सा जो पवित्र आत्मा रा बपतिस्मा मिलणा।” 
ACT,1,6,"कुछ टैमा बाद चेले यीसू किन्हें दबारा मिले होर तिन्हें यीसू ले पूछेया कि, हे प्रभु, क्या से टैम आई गईरा कि तू इस्राएल देसा रे राजा बणी किन्हे लोका पर राज करणा? "
ACT,1,7,"यीसूए तिन्हा किन्हें बोल्या, समय होर काला जो जाणना तुस्सा रा काम नी आ। इन्हा गल्ला रा फैसला करणे रा हक मेरे बापू वाले आ। "
ACT,1,8,"पर जेबे पवित्र आत्मा तुस्सा पर आऊंणा तेबे तुस्सा सामर्थ पाणी; होर यरुस्लेम सैहरा होर सारे यहूदिया ईलाके होर सामरिया ईलाके, होर पुरे संसारा मन्झ लोका जो तुस्सा मेरी गुआह देणी। "
ACT,1,9,"एह्ड़ा बोलणे ले बाद तिन्हारे देख्दे-देख्दे परमेसरे से स्वर्गा जो चकी लितेया गया, होर एक बादला री वजहा ले स्यों तेस जो देखी नी सके। "
ACT,1,10,"जेबे यीसू जाया करहा था ता स्यों आसमाना वखा जो ध्याना ल्गाई किन्हें देख्या करहा ऐें थे, ता देखा, दो माह्णुं चीटे कपड़े पैन्ही किन्हें तिन्हा वाले खड़ी गये। "
ACT,1,11,"होर बोल्दे लगे, हे गलील जिल्ले रे माह्णुं ओ, तुस्से खह्ड़ी किन्हें आसमाना वखा किधियो देख्या करहा ऐें? यीसू जो तुस्सा वाले ले परमेसरे स्वर्गा वखा जो उठाई लईरा। जेस तरीके किन्हें तुस्से से स्वर्गा वखा जो जांदा देख्या तिहां ईं तुस्सा दबारा वापस आऊंदे देखणा। "
ACT,1,12,"तेबे स्यों दो स्वर्गदूता रे जाणे ले बाद, चेले जैतूना नांऊँआं रे प्हाड़ा ले यरुस्लेम सैहरा जो वापस चली गये जो आधे किलोमीटर या एक किलोमीटरा री दूरी पर आ। "
ACT,1,13,"होर जेबे स्यों सैहरा मन्झ पूजे ता स्यों ऊपर्ले कमरे मन्झ गये, जेथी पतरस होर यहून्ना होर याकूब होर अन्द्रियास होर फिलिप्पुस होर थोमा होर बरतुल्मै होर मत्ती होर हलफईसा रा मह्ठा याकूब होर समौन जेहड़ा जेलोतेस दला रा था, होर याकूबा रा मह्ठा यहूदा रैंहयां ऐें थे। "
ACT,1,14,"ये सब चेले तेथी रोज एक मन हुई किन्हे यीसू री माऊ मरियम, होर तिन्हारे भाई होर दूजी ज्नानिया साउगी कठा हुई किन्हें प्रार्थना रे कठे कठा हुंदे लगे। "
ACT,1,15,"होर तिन्हा ध्याड़े एक ध्याड़े लगभग एक सौ बीह विस्वासी कठे थे, पतरस तिन्हारे बीच भरा खह्ड़ी किन्हें बोल्दा लग्या, "
ACT,1,16,"हे मेरे विस्वासी भाईयो बैहणो, जरूरी था कि पवित्र सास्त्रा मन्झ लिखिरी गल्ला पूरी हुई जाए। जो पवित्र आत्मे राजा दाऊदा रे मुहां ले यहूदा इस्करयोति रे बारे मन्झ पैहले ले ई बोलिरा था, जो यीसू जो पकड़वाणे वाले रा नेता था। "
ACT,1,17,"क्यूंकि से ता आस्सा रे मन्झा ले एक था, होर एस सेऊआ रे कामा मन्झ साझी था। "
ACT,1,18,"(जेस पापा री कमाई जो तिन्हें यहूदी अगुवे जो वापस करी दिते, तेता ले ही तिन्हें ले एक खेत खरदी लया। तेता बाद तिन्हें आपणे आपा जो फांसी पर लटकाई दितेया, होर तेसरा सरीर जमीना पर पई गया, तेसरा पेट फटी गया, होर तेसरी सब आंद्रा बाहर निकली गयी। "
ACT,1,19,होर एस गल्ला जो यरुस्लेम सैहरा रे सब रैहणे वाले जाणी गये। इधी कठे तिन्हें तेस खेता रा नांऊँ तिन्हारी भासा मन्झ हकलदमा मतलब खूना रा खेत रखेया।) 
ACT,1,20,"क्यूंकि भजन संहिता मन्झ दाउद लिख्हा कि, तेसरा घर उजड़ी जाए, होर तेता मन्झ कोई बसणे ना पाए; होर, तेसरे अगुवे री पदवी जो कोई होर लई ले। "
ACT,1,21,"इधी कठे जो लोक यीसू रे सारे कामा रे गुआह एे, यानि प्रभु यीसू जो यहून्ना रे ज्रीए बपतिस्मा लैणे ले लेई किन्हें स्वर्गा मन्झ उठाए जाणे तक जो माह्णुं आस्सा साउगी यीसू रे जी उठणे रा गुआह एे। एह्ड़े माह्णुं मन्झा ले केसी एकी जो चुणना आस्सा रे कठे जरूरी आ। "
ACT,1,22,"तेबे तिन्हें दो माह्णुं खड़े किते, एक युसुफ, जेस जो जे बरसब्बास बोल्हा ऐें, (जेसरा उपनाम युस्तुस आ), होर दूजा मत्तियाह। "
ACT,1,23,"होर ये बोली किन्हें प्रार्थना किती कि, हे प्रभु, तू ता सभी रे मना जो जाणहां, ये दसी दे कि इन्हा दुहीं मन्झा ले तैं कुण चुणेया, "
ACT,1,24,"जो एस सेऊआ रे काम होर चेले हूंणे रे पद जो लेई ले, जेस जो यहूदा इस्करयोति जो खाली छाडी किन्हें एह्ड़ी जगहा जो चली गईरा जेथी जे तेस जो हूंणां चहिए। "
ACT,1,25,"तेबे तिन्हें तिन्हारे नांऊँआं री चिठिया पाई, होर चिठ्ठी मत्तियाह रे नांऊँआं पर निकली। इधी कठे से तिन्हा ग्यारा चुणिरे चेलेया साउगी गिणेया गया। "
ACT,2,1,"एक ध्याड़े जेबे यहूदी लोक पिन्तेकुस्ता रा साजा मनाया करहा ऐें थे, ता सभ विस्वासी भाई यरुस्लेम सैहरा मन्झ कठे हुईरे थे। "
ACT,2,2,"होर अचानक आसमाना ले बड़ी आंधी जेहड़ी अवाज तेस कमरे मन्झ जेथी स्यों बैठिरे थे, फैल्ही गई गया। "
ACT,2,3,"होर तेबे तिन्हारे साम्हणें एक एह्ड़ी आगी री लपटा सुझी, जेसरा रूप जीभा साहीं था, जो बढ़ी किन्हें तिन्हा मन्झा ले हर एक विस्वासिया रे गास आई किन्हें रुकी गई। "
ACT,2,4,"होर स्यों सभ पवित्र आत्मा किन्हें भर्ही गये, होर जिहां पवित्र आत्मे तिन्हा जो बोलणे री सामर्थ दिती, तेता रे मताबक स्यों अनजाण भासा मन्झ बोल्दे लगे। "
ACT,2,5,"होर तेस टैम परमेसरा रा डर मनणे वाले कई यहूदी लोक पैंतीकोस्ता रा साजा बनाणे रे कठे यरुस्लेम सैहरा मन्झ रुकिरे थे, होर स्यों कई लग-लग देसा ले आईरे थे। "
ACT,2,6,जेबे तिन्हें आंधी जेहड़ी अवाज सुणी ता भीड़ लगी गई होर लोक डरी गये। क्यूंकि हर आपणी-आपणी भासा मन्झ चेलेया जो बोलदे हुए सुणेया करहा था। 
ACT,2,7,"होर स्यों सभ बौह्त हरान हुई किन्हें बोल्दे लगे, देखा, ये जो बोल्या करहा ऐें क्या ये सभ गलील जिल्ले मन्झ रैहणे वाले लोक नी ऐें? "
ACT,2,8,तेबे ये क्या हुंदा लगिरा कि आस्सा मन्झा ले हर एक आस्सा री मात्र भासा मन्झ इन्हा लोका जो गल्ला बोल्दे सुणेया करहा ऐें। 
ACT,2,9,आस्से जेह्ड़े पारथी होर मेदी होर इलीमास लोक होर मेसोपोटामिया ईलाके होर यहूदिया ईलाके होर कप्पुदुकीया ईलाके होर पुन्तुस होर आसिया रे ईलाके रैहणे वाले। 
ACT,2,10,"होर आस्से जो फ्रुगिया जिल्ले होर पंफुलिया जिल्ले होर मिस्र देस होर लीबिया देस जो कुरेन सैहरा रे नेडे आ, रहें। होर आस्सा मन्झा ले कई तेथी होर एह्ड़े ऐें जो रोम देसा रे लोक आई किन्हें यरुस्लेमा मन्झ आऊंदे जांदे रैंहयां ऐें। "
ACT,2,11,"क्या यहूदी लोक, होर क्या यहूदी पन्थ धारण करणे वाले, क्रेते टापू मन्झ रैहणे वाले होर अरब देसा रे लोक भी आपणी-आपणी भासा मन्झ इन्हा रे मुहां ले परमेसरा रे बडे-बडे कामा री चरचा सुणहां ऐें। "
ACT,2,12,"होर स्यों सभ हरान हुई गये, होर डरी किन्हें एक दूजे किन्हें बोल्दे लगे कि ये क्या हुएया करहा? "
ACT,2,13,"पर होरिए मजाक करदे हुए बोल्या कि, स्यों ता नंऊँऐं सराबा रे नसे मन्झ चूर ऐें। "
ACT,2,14,"पतरस तिन्हा ग्यारा चेले साउगी खड़ा हुएया होर जोरा-जोरा किन्हें बोल्दा लग्या कि, हे यहूदिया ईलाके होर यरुस्लेम सैहरा मन्झ रैहणे वालेयो, ये जाणी लऊआ होर कान ल्गाई किन्हें मेरी गल्ला सुणा। "
ACT,2,15,"जेह्ड़ा तुस्से सम्झेया करहा ऐें, ये नसे मन्झ नी ऐें, क्यूंकि हली ता भ्यागा रे नौ बजी रे। "
ACT,2,16,"आस्सा साउगी जो हुआं करहा, ये इधी कठे हुआ जेहड़ी गल्ला परमेसरे योऐल नबी रे ज्रीए बोलिरी से पूरी हो कि, "
ACT,2,17,"परमेसर बोल्हा कि, आखरी ध्याड़े मन्झ एह्ड़ा हूंणां, कि मां आपणी आत्मा सभ माह्णुंआं पर देणी होर तुस्सा रे मह्ठे होर मह्ठीया भविस्यवाणी करणी होर तुस्सा रे जुआना दर्सन देखणे, होर तुस्सा रे स्याणेया सुपणे देखणे। "
ACT,2,18,"पर मेरे कठे काम करणे वाले हर जन्नानी होर मर्धा जो तिन्हा ध्याड़े मन्झ आपणी आत्मा देणी, होर तिन्हा भविस्यवाणी करणी। "
ACT,2,19,"होर मां गास आसमाना मन्झ चमत्कार, होर धरती पर चिन्ह, खून होर आग होर धुएँ रा बादल दसणा। "
ACT,2,20,प्रभु रे बडे होर महिमा रे ध्याड़े रे आऊणें ले पैहले सूरजा न्हयारा होर चांद खूना साहीं हुई जाणा। 
ACT,2,21,"जो कोई प्रभु जो मदद रे हाका पांगा, तेस उद्धार हूंणा। "
ACT,2,22,"हे इस्राएल देसा रे लोको, इन्हा बचना जो सुणां: नासरता रे रैहणे वाले यीसू जो तुस्से सब जाणहां ऐें। तिन्हें चमत्कारा रे काम, होर नौखे काम, जो तिन्हें परमेसरा रे ज्रीए तुस्सा रे साम्हणें किते, ये साबित करदा रैहया कि से परमेसरा री वखा ले आ। "
ACT,2,23,"ये से ई माह्णुं, जेस जो परमेसरा री पैहले री बणाईरी योजना होर परमेसरा रे पैहले रे ज्ञाना रे मताबक पकड़वाया गया, ता तुस्से से पापिया रे हाथा ले तेस जो क्रूसा प्रयाल्हे चढ़ाई किन्हें मारी दितेया। "
ACT,2,24,पर तेस जो परमेसरे मौता रे बंधना ले छुड़ाई किन्हें जिन्दा कितेया: क्यूंकि ये नामुमकिन था कि मौता तेस जो आपणे बसा मन्झ रखे। 
ACT,2,25,"क्यूंकि राजा दाऊद तेसरे बारे मन्झ एह्ड़ा बोल्हा, कि मैं प्रभु जो हमेसा आपणे साम्हणें देख्दा रैंहयां क्यूंकि से मेरे साउगी आ, ताकि हांऊँ पई केते नी जाऊं। "
ACT,2,26,"इधी कठे मेरा दिल खुस था, होर मेरी गल्ला खुसी किन्हें भरीरी हूणीं; बल्कि मेरे सरीरा रे कठे भी ये आस ई कि एस भी जी उठणा। "
ACT,2,27,क्यूंकि तुध मेरे प्राण पताल लोका मन्झ नी छाडणे; होर ना आपणे पवित्र माह्णुं री ल्हासा जो सड़ने देणा। 
ACT,2,28,तैं मुंजो जीणे रा पैंडा दसेया; तुध आपणे दर्सना रे ज्रीए हांऊँ खुसी किन्हें भरी देणा। 
ACT,2,29,"हे मेरे विस्वासी भाईयो बैहणो, हांऊँ आस्सा रे बापदादे राजा दाऊदा रे बारे मन्झ तुस्सा किन्हें खुल्ही किन्हें बोली सक्हा कि से ता मरी गया होर तेसरी ल्हास कब्र मन्झ रखी, होर आज भी से कब्र आस्सा वाले ई। "
ACT,2,30,"पर दाउद नबी था होर जाणहां था कि परमेसरे कसम खाई किन्हें तेस किन्हें वादा कितेया कि, “मां तेरे बंसा मन्झा ले एक आदमी तेरी राजगद्दी पर बठयाल्णा।” "
ACT,2,31,"इधी कठे तिन्हें ये देखी किन्हें पैहले ई मसीह रे मरिरे मन्झा ले जी उठणा रे बारे मन्झ भविस्यवाणी किती की, तेसरा प्राण पताल लोका मन्झ नी रख्या जाणा, होर ना ई तेसरा ल्हास नी सड़नी। "
ACT,2,32,एस मसीह यीसू जो परमेसरे जिउंदा करी दितेया। होर आस्से सभ एस्सा सच्चाई रे गुआह ऐें। 
ACT,2,33,"एस तरहा तिन्हें परमेसरा रे सीधी वखा जो सभी ले बडी जगहा पाई किन्हें, यीसूए बापू रे वादे रे मताबक पवित्र आत्मा पाई। होर से ही पवित्र आत्मा जो तिन्हें आस्सा जो देई दिती, जेस जो तुस्से एेबे देख्या करहा ऐें, होर सुणेया करहा ऐें। "
ACT,2,34,"क्यूंकि राजा दाऊद ता स्वर्गा जो नी गया; पर से आपु बोल्हा कि, प्रभु परमेसरे मेरे प्रभु किन्हें बोल्या, मेरी दाहिनी तरफ बैठ, "
ACT,2,35,जेबे तक कि हांऊँ तेरे दुस्मणा जो तेरे अधीन नी करी लेऊँ। 
ACT,2,36,"इधी कठे एेबे सारे इस्राएल देसा रे लोक पक्का ये जाणी ले कि परमेसरे तेस यीसू जो जेस जो तुस्से क्रूसा प्रयाल्हे चढ़ाया, से प्रभु होर मसीह ठैहराया। "
ACT,2,37,"जो पतरसे बोल्या, तेता जो सुणी किन्हें लोक आपणे आपा जो दोसी मन्नदे लगे क्यूंकि स्यों जाणहां ऐें थे कि तिन्हें गलती किती। होर तेबे तिन्हें पतरसा ले होर बाकि चुणिरे चेलेया ले पुछदे लगे कि, हे भाईयो, आस्सा जो क्या करणा चहिए? "
ACT,2,38,"पतरसे तिन्हा किन्हें बोल्या, “पाप करणा छाडी देआ, होर तुस्सा मन्झा ले हर एक आपणे-आपणे पापा री माफ़ी रे कठे यीसू मसीहा रे नांऊँआं ले बपतिस्मा लेया; ता तुस्सा पवित्र आत्मा रा दान पाणा। "
ACT,2,39,"क्यूंकि ये वादा तुस्सा, होर तुस्सा रे बाल बच्चे, होर तिन्हा सभ दूरा-दूरा रे लोका रे कठे भी आ जिन्हा जो प्रभु आस्सा रे परमेसरा आपणे वाले सादणे।” "
ACT,2,40,"होर पतरसे बौह्त गल्ला मन्झ भी गुआही देई-देई किन्हें अर्ज किती कि, “आपणे आपा जो एस्सा बुरे पीढ़ी ले बचाऊआ।” "
ACT,2,41,जिन्हें पतरसा री गल्ला पर विस्वास कितेया होर तिन्हें बपतिस्मा लया; होर तेस ई ध्याड़े लगभग तीन हज़ार लोक विस्वासिया रे समूहा मन्झ जुड़ी गये। 
ACT,2,42,"होर स्यों चुणिरे चेलेया ले उपदेस पाणे, होर एक दूजे किन्हें संगती करणे, होर प्रभु भोज लेणे होर प्रार्थना करणे मन्झ व्यस्त रहे। "
ACT,2,43,"चुणिरे चेले रे ज्रीए बौह्त चमत्कार होर नौखे चिन्ह दसे गये, जेस ले सभी लोका पर बड़ा भारी डर छाई गया। "
ACT,2,44,"होर स्यों सभ विस्वास करणे वाले कठे रैहें थे, होर तिन्हारी सभ चीजा बांडा री थी। "
ACT,2,45,होर स्यों आपणी जायदाद होर समान बेची-बेची किन्हें जेह्ड़ी जेसरी ज्रूरत हुंहा ईं थी बांडी देहां ऐें थे। 
ACT,2,46,"होर स्यों हर रोज एक मन हुई किन्हें मन्दरा मन्झ कठे हुंहा ऐें थे, होर एक दूजे रे घरा मन्झ साउगी रोटी तोड़दे होर खुसी म्नांदे होर एक मन हुई किन्हें खाणे रे कठे कठा हुएं थे। "
ACT,2,47,"होर परमेसरा री बड़ाई करहा ऐें थे, होर सभ लोक तिन्हा ले बड़े खुस थे। होर जो उद्धार पाहें थे, परमेसर तिन्हा जो हर रोज तिन्हारे समूहा मन्झ मिलाई देहां था। "
ACT,3,1,पतरस होर यहून्ना दप्हैरा रे तीन बजे प्रार्थना रे टैमा मन्दरा मन्झ जाया करहा ऐें थे। 
ACT,3,2,"होर लोक एक जन्मजात लंगड़े जो लई जाया करहा ऐें थे, जेस जो स्यों हर रोज मन्दरा रे सुन्दर नांऊँआं रे फाटका वाले बठ्याली देहां ऐें थे। होर से तेथी बैठी किन्हें मन्दरा मन्झ आऊणें जाणेया वाले ले भीख मांगा था "
ACT,3,3,"जेबे तिन्हें पतरस होर यहून्ना जो मन्दरा मन्झ जांदे देख्या, ता तिन्हा ले भीख मांगी। "
ACT,3,4,"पतरसे यहून्ना साउगी तेस वखा ध्याना किन्हें देखी किन्हें बोल्या, “आस्सा वखा देख।” "
ACT,3,5,होर से तिन्हा ले कुछ पाणे री आस रखी किन्हें तिन्हा वखा जो देख्दा लग्या। 
ACT,3,6,"तेबे पतरसे बोल्या, “चांदी होर सोना ता मेरे वाले नी आ; पर जो मेरे वाले आ, से हांऊँ तुजो देहां आ; नासरता रे यीसू मसीहा रे नांऊँआं ले चलदा फिरदा लग।” "
ACT,3,7,होर तिन्हें तेसरा सीधे हाथ पकड़ी किन्हें से खड़ा कितेया: होर झट पट तेसरे जांढू मन्झ ताकत आई गयी। 
ACT,3,8,"होर से उछली किन्हें खड़ा हुई गया, होर चलदा फिरदा लग्या उछल कूद करी किन्हें परमेसरा री बड़ाई करदा हुएया तिन्हा साउगी मन्दरा मन्झ गया। "
ACT,3,9,"सभ लोके तेस जो चलदे फिरदे देखी किन्हें होर परमेसरा री बड़ाई करदे हुए देखी किन्हें, "
ACT,3,10,"से प्छ्याणी लया कि ये से लंगड़ा ई आ, जो मन्दरा रे सुन्दर फाटका पर बैठी किन्हें भीख मांग्हा था। होर तेस घटना ले जो तेस साउगी घटी री थी; स्यों लोक बौह्त हरान हुई गये। "
ACT,3,11,"से आदमी हली पतरस होर यहून्ना साउगी था, ता सभ लोक बौह्त हरान हुई किन्हें तेस जगहा दौड़ी-दौड़ी किन्हें तेस वाले आये जेस जो जे सुलेमाना रे बणाईरे खम्बे बोल्हा ऐें। "
ACT,3,12,"ये देखी किन्हें पतरसे लोका किन्हें बोल्या, “हे इस्राएल देसा रे लोको, तुस्से एस माह्णुं जो देखी किन्हें किधियो हरान ऐें? तुस्से आस्सा वखा जो इंहां किधियो देख्या करहा ऐें, जिहां कि आस्से आपणी ई सामर्था किन्हें एस जो चलदा फिरदा करी दितेया? "
ACT,3,13,"अब्राहम होर इसहाक होर याकूबा रे परमेसरे, आस्सा रे बापदादे रे परमेसरे आपणे सेऊआदार यीसू री महिमा किती, जेस जो तुस्से मरवाणे रे कठे पकड़वाई दितेया। होर जेबे पिलातुस हाकमे तेस जो छाडणे रा विचार कितेया, तेबे तुस्से तेसरे साम्हणें यीसू रा इनकार कितेया। "
ACT,3,14,"तुस्से तेस यीसू रा इनकार कितेया जेहड़ा पवित्र होर धर्मी जण था। होर ये अर्ज किती कि, एक खुनी जो तुस्सा रे कठे छाडी दे। "
ACT,3,15,"होर तुस्से से मारी दितेया जेहड़ा अनंत जिन्दगी रा सोता आ, होर जेस जो परमेसरे मरिरे मन्झा ले जिउंदा कितेया। होर आस्से एस सच्ची गल्ला रे गुआह ऐें।” "
ACT,3,16,"“मसीह यीसू रे नांऊँआं मन्झ विस्वास करणे री वजहा ले एस माह्णुं जो जेस जो तुस्से जाणहां ऐें, होर जेस जो तुस्से एस टैम देख्या करहा एे, तेस जो सक्ति दिती कि से खड़ा हुई सके। ये माह्णुं यीसू मसीहा रे नाऊँ मन्झ होर तेस पर विस्वास करणे री वजहा ले बिल्कुल ठीक हुई गया, जिहां जे तुस्से सभ आपु देखी सक्हा ऐें।” "
ACT,3,17,"“होर हे मेरे भाईयो, एेबे, हांऊँ जाणहां कि तुस्से होर तुस्सा रे अगुवे नासमझी मन्झ यीसू मारी दितेया, (क्यूंकि तुस्से नी जाणहां ऐें कि से मसीहा आ) "
ACT,3,18,"पर जिन्हा गल्ला जो परमेसरे सभ नबिया रे ज्रीए ले पैहले ई दसी दितिरा था कि, तेसरे मसीहा दुःख ऊठाई किन्हें मरणा; होर तिन्हें एस तरीके किन्हें इन्हा गल्ला जो पूरा कितेया। "
ACT,3,19,"इधी कठे तुस्से पाप करणा छाडी देआ, होर परमेसरा वखा जो वापस आऊआ, ताकि तुस्सा रे पाप माफ़ हुई जाए; तेबे परमेसरा री वखा ले सुख चैना रे ध्याड़े आये। "
ACT,3,20,"होर से तेस यीसू जो भेजणा, जेस जो तुस्सा रे कठे पैहले ले ई चुणिरा मसीहा आ। "
ACT,3,21,"जरूरी आ कि से स्वर्गा मन्झ तेस टैमा तक रैहे जेबे तक कि से सभ गल्ला रा सुधार नी करी ले, जेसरी चर्चा परमेसरे बौह्त पैहले से ही आपणे पवित्र नबिये रे ज्रीए कितिरी। "
ACT,3,22,"जेह्ड़ा मूसे नबिये बोल्या, प्रभु परमेसरा तुस्सा रे भाईया मन्झा ले तुस्सा रे कठे मेरे साहीं एक नबी भेजणा, जो कुछ से तुस्सा किन्हें बोले, तेसरी सुणना।” "
ACT,3,23,"“होर जो कोई माह्णुं जो तेस नबी री नी सुणे, तेस जो तुस्सा रे बीचा मन्झा ले नास कितेया जाणा। "
ACT,3,24,होर समूएल नबी ले लई किन्हें तेस ले बाद जितने भी नबी आये तिन्हें सभिऐ भी इन्हा ध्याड़े रे बारे मन्झ खबर दिती। 
ACT,3,25,"तुस्से सभ नबिया रे वारिस होर तेस वाचा रे साझी ऐें, जो परमेसरे तुस्सा रे बापदादे साउगी बान्ही; जेबे तिन्हें अब्राहमा किन्हें बोल्या कि, ‘तेरे बंसा रे ज्रीए धरती रे सारे कुला जो आसीस देणी।’ "
ACT,3,26,"पतरसे बोल्या कि, जेबे परमेसरे आपणे सेऊआदारा जो मरिरे मन्झ ले जिउंदा करी किन्हें सभी ले पैहले तुस्सा इस्राएली लोका वाले आसीस देणे रे कठे भेज्या, ताकि तुस्सा मन्झा ले हर एक बुराईया ले फेरी सको।” "
ACT,4,1,"जेबे पतरस होर यहुन्ना लोका किन्हें ये बोल्या करहा ऐें थे, ता याजक होर मन्दरा रे स्पाहीया रा सरदार होर सदूकी लोके तिन्हा वाले आये। "
ACT,4,2,"क्यूंकि स्यों बौह्त गुस्से हुई गये क्यूंकि स्यों लोका जो यीसू रा उदाहरण देई किन्हें स्खाहें थे कि, होर परमेसरा लोका जो मरिरे मन्झा ले जी उठाई सका जिहां तिन्हें यीसू जो जिउंदा कितेया। "
ACT,4,3,होर तिन्हें स्यों पकड़ी किन्हें दूजे ध्याड़े तक जेल्हा मन्झ रखे क्यूंकि सांझ हुई गयीरी थी। 
ACT,4,4,पर बचना रे सुणने वाले मन्झा ले कई लोके यीसू पर विस्वास कितेया। होर तिन्हा विस्वासिया री गिणती लगभग पांज हज़ार मर्धा रे बराबर थी। (होर ज्नानिया होर बच्चेया री गिणती नी हुई) 
ACT,4,5,"अगले ध्याड़े एह्ड़ा हुएया कि यहूदी मुखिये होर अगुवे होर व्यवस्था स्खाणे वाल्ऐ, "
ACT,4,6,"होर माहयाजक हन्ना होर कैफा बडा याजक होर यहून्ना होर सिकंदर होर जितने बडे याजका रे घराने रे थे, सभ यरुस्लेम सैहरा मन्झ कठे हुए गये। "
ACT,4,7,"होर चुणिरे चेले जो बीचा मन्झ खड़ा करी किन्हें पुछदे लगे कि, “एस माह्णुं जो ठीक करणे री सामर्थ होर अधिकार तुस्सा जो कुणहें दितेया?” "
ACT,4,8,"तेबे पतरसे पवित्र आत्मा ले भर्ही किन्हें तिन्हा किन्हें बोल्या, “हे यहूदी मुखियो होर अगुवे "
ACT,4,9,"अगर आज आस्सा ले एक लंगड़े आदमी साउगी कितिरी भलाई रे बारे मन्झ ये पूछ ताछ किती जाया करहा ई कि, ये माह्णुं ठीक किहाँ हुई गया। "
ACT,4,10,"ता तुस्से सभ होर सारे इस्राएल देसा रे लोक जाणी ले कि नासरता रे यीसू मसीह रे नांऊँआं ले जेस जो तुस्से क्रूसा प्रयाल्हे चढ़ाया, होर परमेसरे मरिरे मन्झा ले जिउंदा कितेया, होर ये माह्णुं तुस्सा रे साम्हणें भला चंगा खड़ीरा। "
ACT,4,11,यीसू मसीह ही से पात्थर आ जेस जो तुस्से मिस्त्रिए बेकार जाणेया होर से कुण रे खास पात्थर बणी गया। 
ACT,4,12,"होर यीसू रे सिवा दूजे रे ज्रीए उधार नी हाई; क्यूंकि स्वर्गा हेठ संसारा मन्झ यीसू रे सिवा होर कोई दूजा नांऊँ नी दितिरा, जेसरे ज्रीए आस्से उद्धार पाई सकीऐ।” "
ACT,4,13,"जेबे तिन्हें पतरस होर यहून्ना री हिम्मत देखी, होर ये जाणेया कि ये अनपढ़ होर आम आदमी आ। ता तिन्हा जो हरानी हुई; फेरी स्यों प्छ्याणी गये कि, ये यीसू साउगी रही चुकिरे लोक ऐें। "
ACT,4,14,"होर तेस माह्णुं जो जेह्ड़ा ठीक हुई गईरा था, पतरसा होर यहुन्ना साउगी खड़ीरा देखी किन्हें, स्यों तिन्हारे व्रोधा मन्झ कुछ नी बोली सके। "
ACT,4,15,"पर तिन्हा जो सभा ले बाहर जाणे रा हुक्म देई किन्हें, स्यों आपु मन्झ विचार करदे लगे "
ACT,4,16,कि “आस्से इन्हा दो माह्णुंआं जो सज़ा नी देई सक्दे!” क्यूंकि यरुस्लेम सैहरा मन्झ रैहणे वाले कई लोक ये जाणहां ऐें कि इन्हें माह्णुंऐ एक नौखा चमत्कार कितेया; होर आस्से लोका किन्हें ये नी बोली सक्दे कि एह्ड़ा कुछ नी हुएआ। 
ACT,4,17,"पर इधी कठे कि ये गल लोका मन्झ होर ज्यादा फैल्ही नी जाए, आऊआ आस्से तिन्हा जो धमकी देईऐ ताकि स्यों एस नांऊँआं ले फेरी केसी माह्णुं किन्हें गल ना करहे। "
ACT,4,18,"तेबे तिन्हें से सादेया होर चिताई किन्हें ये बोल्या कि, यीसू रे नांऊँआं ले फेरी कुछ नी बोलणा होर ना स्खाल्णा। "
ACT,4,19,"पर पतरस होर यहून्ने तिन्हा जो जवाब दितेया कि, तुस्से आप्हुए ई फैसला करा कि, परमेसरा री नजरा मन्झ क्या सही आ कि, आस्से परमेसरा रा हुक्म मन्ने या तुस्सा रा हुक्म मन्ने। "
ACT,4,20,"क्यूंकि ये ता आस्सा ले नी हुई सक्दा कि, जो आस्से देख्या होर सुणेया, से ना बोले। "
ACT,4,21,ये सुणने रे बाद तिन्हें चुणिरे चेले जो धमकाई किन्हें छाडी दितेया। क्यूंकि लोका री वजहा ले तिन्हा जो सजा देणे रा कोई वजहा नी मिली। इधी कठे कि जो घटना हुईरी थी तेता री वजहा ले सभ लोक परमेसरा री बड़ाई करहा ऐें थे। 
ACT,4,22,"क्यूंकि तेस माह्णुं री उमर चाली साला ले ऊपर थी, जेस साउगी ये चमत्कार हुईरा था होर से ठीक हुई गईरा था। "
ACT,4,23,"पतरस होर यहुन्ना छुटी किन्हें आपणे साथिया वाले आई गये, होर जो कुछ मुख्य याजके होर यहूदी मुखिये तिन्हा किन्हें बोल्या था, तिन्हा जो सुणाई दितेया। "
ACT,4,24,"ये सुणी किन्हें, तिन्हें एक मन हुई किन्हें उची अवाज देई किन्हें परमेसरा किन्हें प्रार्थना किती, हे प्रभु, तू से ई आ जिन्हें स्वर्ग होर धरती होर समुद्र होर जो कुछ तिन्हा मन्झ आ बणाया। "
ACT,4,25,"तैं पवित्र आत्मा रे सक्ति ले आपणे सेऊआदार आस्सा रे बापदादे राजा दाऊदा रे ज्रीए बोल्या कि, अन्यजाति लोके हुल्लड़ किधियो मचाई रा? होर देसा रे लोके बेकार गल्ला किधियो सोची लईरी? "
ACT,4,26,"प्रभु होर तेसरे मसीह रे व्रोधा मन्झ धरती रे राजा खह्ड़ी गये, होर हाकम एक साउगी कठे हुए। "
ACT,4,27,"क्यूंकि सच्च गल ये ई कि तेरे पवित्र सेऊआदार यीसू रे व्रोधा मन्झ, जेसरा तैं अभिसेक कितेया, हेरोदेस राजा होर पुन्तियुस पिलातुस हाकम भी अन्यजाति लोका होर इस्राएल देसा रे लोका साउगी एस सैहरा मन्झ कठे हुए। "
ACT,4,28,"स्यों कठे हुए ताकि तेरी सामर्थ होर इच्छा रे मताबक जो कुछ पैहले ले ई पक्का हुई चुकिरा था, से ही पूरा हो। "
ACT,4,29,"एेबे, हे प्रभु, तिन्हारी धमिकया जो सुण; होर आपणे सेऊआदारा जो ये बरदान दे कि, तेरा बचन बिना डरे लोका जो सुणाई सके। "
ACT,4,30,होर चंगा करणे रे कठे तू आपणा हाथा जो ठीक करणे रे कठे अगे कर; कि चिन्ह होर नौखे काम तेरे पवित्र सेऊआदार यीसू रे नांऊँआं ले किते जाए। 
ACT,4,31,"जेबे स्यों प्रार्थना करी बैठे, ता से जगहा जेथी स्यों कठे हुईरे थे हिल्ली गया, होर स्यों सभ पवित्र आत्मा किन्हें भर्ही गऐ, होर परमेसरा रा बचन न्डरे सुणान्दे रैहे। "
ACT,4,32,"होर विस्वास करणे वालेया री मण्डली एक चित होर एक मना रे थे एथी तक कि कोई भी आपणी जायदाद आपणी नी बोल्दा था, पर सभ चीजा तिन्हा वाले बांडा री थी। "
ACT,4,33,होर चुणिरे चेले बड़ी सामर्था किन्हें प्रभु यीसू रे मरिरे मन्झा ले जी उठणा री गुआही देंदे रहे होर तिन्हा सभी पर बड़ी अनुग्रह थी। 
ACT,4,34,"होर तिन्हा मन्झ कोई गरीब नी था, क्यूंकि कुछ विस्वासी जिन्हा वाले जे आपणी जमीन या आपणे घर थे, स्यों आपणी जायदादा रा कुछ हिस्सा बेची देहां ऐें थे, होर फेरी स्यों से सारा पैसा चुणिरे चेले जो देई देहां ऐें थे। "
ACT,4,35,"तेबे से ज्रूरतमंद विस्वासी जो जितनी तेसरी ज्रूरत हुंहाँ ईं थी, तेसरी ज्रुरता रे मताबक हर एकी जो बांडी देहां ऐें थे। "
ACT,4,36,एक माह्णुं था जेसरा नांऊँ यूसुफ था से लेवी घराने रा था होर साईप्रस टापू मन्झ रैंहयां था। चुणिरे चेले तेसरा नांऊँ बरनबास रख्या था। जेसरा मतलब आ दूजेया जो हिम्मत देणे वाल्आ माह्णुं। 
ACT,4,37,"तेसरी कुछ जमीन थी, जो तिन्हें बेची, होर ढब्बे लई किन्हें चुणिरे चेले जो देई दिते। "
ACT,5,1,"होर हनन्याह नांऊँआं रे एक माह्णुंऐ, होर तेसरी लाड़ी सफीरे आपणी जमीना रा कुछ हिस्सा बेचेया। "
ACT,5,2,"होर तेस्सा जमीना री कीमता मन्झा ले तिन्हें कुछ हिस्सा आपणे कठे रखी लितेया; होर ये गल तेसरी लाड़ी भी जाणहां ईं थी, होर तिन्हें तेता रा एक हिस्सा लई किन्हें चुणिरे चेले जो देई दितेया। "
ACT,5,3,"पर पतरसे बोल्या, “हे हनन्याह! सैताने तेरे मना मन्झ ये गल किधियो पाई कि तू पवित्र आत्मा किन्हें झूठ बोले, होर जमीना री कीमता मन्झा ले कुछ रखी लितेया? "
ACT,5,4,"क्या बेचणे ले पैहले तेरी जमीन तेरी नी थी? होर जेबे से बिकी गई ता क्या तेसा री कीमता पर तेरा हक नी था? तुस्सा रे मना मन्झ ये बुरा बिचार किधियो आया? तैं माह्णुं किन्हें नी, पर परमेसरा किन्हें झूठ बोलिरा।” "
ACT,5,5,"ये गल्ला सुणदे ही हनन्याह जमीना पर पई गया, होर से मरी गया; होर सभ सुणने वाले पर बड़ा भारी डर छाई गया। "
ACT,5,6,"फेरी जुआन माह्णुंऐ आई किन्हें तेसरी ल्हास चदरा मन्झ लपेटी, होर बाहार लई जाई किन्हें दबाई दिती। "
ACT,5,7,"लगभग तीन घंटे बाद तेसरी लाड़ी भी जेह्ड़ा कुछ हुआ था, नी जाणी किन्हें अंदर आई। "
ACT,5,8,"तेबे पतरसे तेस किन्हें बोल्या, मुंजो दस क्या तुस्से दोनो से जमीन इतने मन्झ ई बेची री थी? तेस्से बोल्या, हाँ, इतने मन्झ ई बेची री थी। "
ACT,5,9,"पतरसे तेस्सा किन्हें बोल्या, ये क्या गल ई कि, तुस्से दुंहीं ऐें प्रभु री आत्मा री परखणी रे कठे एका करी लईरा? देख, तेरे लाड़े जो दबाणे वाले दुराजे वाले ई खड़ीरे ऐें, होर तू भी बाहर लई जाणी। "
ACT,5,10,"तेभे ई से तेसरे पैरा पर जमीना पर पई गई, होर से मरी गई; होर जुआन लोके अंदर आई किन्हें तेस्सा जो मरिरे देख्या, होर बाहर लई जाई किन्हें तिन्हें से तेस्सा रे लाड़े वाले दबाई दिती। "
ACT,5,11,"होर यरुस्लेम सैहरा री सारी कलीसिया रे लोका पर होर इन्हा गल्ला रे सभ सुणने वाले पर, बड़ा डर छाई गया। "
ACT,5,12,"होर चुणिरे चेले रे ज्रीए बौह्त चमत्कार होर नौखे काम लोका मन्झ दसेया जाहें थे, होर मसीहा रे विस्वासी सभ एक मन हुई किन्हें सुलेमाना रे बणाईरे मन्दरा रे आंघणा मन्झ कठे हुंहां ऐें थे। "
ACT,5,13,"पर जिन्हें ऐबे तक यीसू पर विस्वास नी करदे थे तिन्हा मन्झा ले केसी जो ये हिम्मत नी हुई कि चुणिरे चेले मन्झ सामिल हुई जाए, फेरी भी लोक तिन्हारी बड़ाई करहा ऐें थे। "
ACT,5,14,होर प्रभु मन्झ विस्वास करणे वाले बौह्त मर्ध होर ज्नाने प्रभु री कलीसिया मन्झ होर भी ज्यादा आई किन्हें मिलदे रैहे। 
ACT,5,15,"चुणिरे चेले रे कामा री वजहा ले लोक ब्मारा जो सड़का पर ल्याई-ल्याई किन्हें, मांजे होर बिस्तरे पर लट्याई देहां ऐें थे कि, जेबे पतरस आये, ता तेसरी छाऊँ ई तिन्हा मन्झा ले केसी एकी पर पई जाए। "
ACT,5,16,"होर यरुस्लेम सैहरा रे ओरले परले गांऊँआं ले भी बौह्त लोक ब्मारा होर दुस्टात्मा रे स्ताईरे लोका जो ल्याई-ल्याई किन्हें, कठे हुंहां ऐें थे, होर सभ ठीक करी दिते जाहें थे। "
ACT,5,17,"तेबे बडा याजक होर तेसरे सभ साथी जो सदूकी लोका रे पन्था रे थे, जल्नी किन्हें भर्ही गये। "
ACT,5,18,होर इधी कठे चुणिरे चेले जो पकड़ी किन्हें जेल्हा मन्झ बंद करी दितेया। 
ACT,5,19,"पर राती प्रभु रे एकी स्वर्गदूते जेल्हा रे दुराजे खोल्ही किन्हें तिन्हा जो बाहर ल्याई किन्हें बोल्या, "
ACT,5,20,"“जाऊआ, मन्दरा मन्झ खह्ड़ी किन्हें, लोका जो नौंईं जिन्दगी रे बारे मन्झ सभ गल्ला सुणाऊआ।” "
ACT,5,21,"जेह्ड़ा तिन्हा किन्हें बोलिरा था, स्यों भ्याग हुंदे ई मन्दरा मन्झ जाई किन्हें उपदेस देंदे लगे। पर बडे याजक होर तेसरे साथी आई किन्हें माहसभा जो होर इस्राएल देसा रे सभ यहूदी अगुवे कठे किते, फेरी तिन्हें जेल्हा ले चुणिरे चेले जो बुलाऊआ भेज्या। "
ACT,5,22,"पर जेबे मन्दरा रे स्पाही जेल्हा मन्झ पूजे ता तेथी तिन्हा जो चुणिरे चेले नी मिले, होर तिन्हें वापस आई किन्हें एता री खबर दिती होर "
ACT,5,23,"बोल्या, “आस्सा जो जेल्हा री निगरानी रे कठे ताले लगिरे मिले होर दुराजे वाले चौकीदार खड़ीरे मिले थे पर जेबे आस्से दुराजे खोल्हे ता आस्सा जो अंदर कोई नी मिल्या।” "
ACT,5,24,"जेबे मन्दरा रे स्पाहीया रे सरदारे होर मुख्य याजके ये खबर सुणी, ता बड़ी भारी चिंता मन्झ पई गये कि एस गल्ला रा क्या नतीजा हूंणा? "
ACT,5,25,"इतने मन्झ केसी ऐें आई किन्हें तिन्हा जो दसेया कि, देखा, जिन्हा जो तुस्से जेल्हा मन्झ बंद करी रखिरा था, स्यों माह्णुं मन्दरा मन्झ खड़ीरे लोका जो उपदेस देआ करहा ऐें। "
ACT,5,26,"जेबे तिन्हें ये सुणेया मन्दरा रा सरदार स्पाहीया जो लेई जाई किन्हें, चुणिरे चेले जो बगैर जबरदस्ती करी किन्हें महासभा रे साम्हणें लई आये, क्यूंकि स्यों लोका ले डरहा ऐें थे कि, स्यों तिन्हा पर जो पत्थरवाह करी किन्हें मारी नी दे। "
ACT,5,27,"जेबे स्यों माहसभा रे साम्हणें खड़ा करी दिते, तेबे बडे याजके तिन्हा ले पूछेया, "
ACT,5,28,"“क्या आस्से तुस्सा जो खबरदार करी किन्हें हुक्म नी दितेया था कि, तुस्से यीसू रे एस नांऊँआं रा उपदेस देख्या देंदे? तेबे बी तुस्से सारे यरुस्लेम सैहरा जो आपणे उपदेसा किन्हें भरी दितेया, होर तेस आदमी रा खूना रा दोष आस्सा री क्याड़ी पर मढ़ना चाहें।” "
ACT,5,29,"पर पतरसे होर चुणिरे चेले जवाब दितेया कि, “माह्णुंआं रे हुक्मा ले बढ़ी किन्हें परमेसरा रे हुक्मा रा पालन करणा ही आस्सा री जिम्मेदारी ई। "
ACT,5,30,"आस्सा रे बापदादे रे परमेसरे यीसू जो मरिरे मन्झा ले जीऊंदा कितेया, जेस जो तुस्से क्रूसा प्रयाल्हे लटकाई किन्हें मारी दितेया था। "
ACT,5,31,"परमेसरे यीसू जो आपणे सीधी वखा जो प्रभु होर उद्धार देणे वाल्आ नियुक्त कितेया। परमेसरे ये इधी कठे कितेया ताकि इस्राएल देसा रे लोक पाप करणा छाडी दे, होर आपणे पापा रे कठे तिन्हा जो तेस ले माफ़ी मिली सके। "
ACT,5,32,"होर आस्से इन्हा गल्ला रे गुआह ऐें, होर पवित्र आत्मा भी, जेस जो परमेसरे तिन्हा जो दितिरा, जो तेसरा हुक्म मन्हां ऐें।” "
ACT,5,33,"ये सुणी किन्हें महासभा रे लोका जो गुस्सा हुए, होर चुणिरे चेलेया जो मारणा चाहेया। "
ACT,5,34,"पर एक फरीसी जेसरा नांऊँ गमलीएल से व्यवस्था स्खाणे वाल्ऐ होर सभ लोका मन्झ आदरणीय था, महासभा मन्झ खड़े हुई किन्हें चुणिरे चेले जो थोड़ी देरा रे कठे बहार लई जाणे रा हुक्म दितेया। "
ACT,5,35,"तेबे तिन्हें महासभा रे लोका किन्हें बोल्या, “हे इस्राएल देसा रे लोको, जो कुछ इन्हा लोका किन्हें करणा चाहें, सोची समझी किन्हें करणा।” "
ACT,5,36,"क्यूंकि कुछ ध्याड़े ले पैहले थिऊदास नांऊँआं रा एक माह्णुं था, जेहड़ा दावा करहा था कि, हांऊँ भी कुछ आ; होर लगभग चार सौ माह्णुं तेस साउगी हुई गये। पर से मारेया गया, होर जितने लोक तेस जो मन्हां ऐें थे, सभ तितर-बितर हुई गये होर मिटी गये। "
ACT,5,37,"तेता ले बाद जनगणना रे ध्याड़े मन्झ गलील जिल्ले रा रैहणे वाल्आ यहूदा आया, तिन्हें भी कुछ लोक आपणे वखा जो विद्रोह करणे रे कठे आपणे वखा जो करी लये: से भी मारेया गया, होर जितने लोक तेस जो मन्हां ऐें थे, स्यों सभ तितर-बितर हुई गये। "
ACT,5,38,"“इधी कठे हांऊँ एेबे तुस्सा किन्हें बोल्हा, इन्हा माह्णुंआं ले दूर ई रैहया होर तिन्हा किन्हें कुछ मतलब नी रखा; क्यूंकि अगर ये योजना या काम माह्णुंआं री तरफा ले हो, तेबे ता ये आप्हुए खत्म हुई जाणा। "
ACT,5,39,"पर अगर परमेसरा री तरफा ले हो, ता तुस्से तिन्हा जो कधी मिटाई नी सकदे; केथी एह्ड़ा नी हो कि, तुस्से परमेसरा किन्हें भी लड़ने वाले बणी जाओ। "
ACT,5,40,"तेबे तिन्हें तेसरी गल मनी लई; होर चुणिरे चेले जो सादी किन्हें पिटेया; होर ये हुक्म देई किन्हें छाडी दितेया कि, यीसू रे नांऊँआं ले फेरी गल्ला देख्या करदे। "
ACT,5,41,"चुणिरे चेले एस गल्ला ले खुस हुई किन्हें माहसभा रे साम्हणें ले चली गये कि, आस्से यीसू रे नांऊँआं रे कठे बेज्जत हूंणे रे लायक ता समझे। "
ACT,5,42,"होर स्यों हर रोज मन्दरा मन्झ होर घरा-घरा मन्झ उपदेस करणे, होर एस खुसी री खबरा रा प्रचार करणे ले नी रुके कि, यीसू ई मसीह ऐें।” "
ACT,6,1,"तिन्हा ध्याड़े जेबे चेलेया री गिणती बौह्त बढ़दी लगी, ता यूनानी भासा बोलणे वाल्ऐ यहूदी चेले, इब्रानी भासा बोलणे वाल्ऐ यहूदी चेलेया पर बड़बड़ करदे लगे कि, हर रोज जेबे खाणा बांडया जाहाँ, तेबे आस्सा री विधवा रा ख्याल नी रख्या जांदा। "
ACT,6,2,"जेबे बारा चुणिरे चेले सुणया कि स्यों क्या सिकायत करेया करहा ऐें ता तिन्हें यरुस्लेमा रे दूजे विस्वासिया जो भी सादी किन्हें तिन्हा किन्हें बोल्या, “ये ठीक नी आ कि आस्से परमेसरा रे बचन रा प्रचार होर उपदेस देणा बंद करी किन्हें खुआणे प्याणे री सेऊआ मन्झ लगी जाए। "
ACT,6,3,"इधी कठे हे भाईयो बैहणो, आपणे मन्झा ले सात खरे आदमिया जो, जो पवित्र आत्मा होर बुद्धि किन्हें भर्हिरे हो, चुणी लऊआ कि, आस्से तिन्हा जो एस कामा पर ल्गाई दे। "
ACT,6,4,पर आस्सा ता प्रार्थना मन्झ होर बचन रा प्रचार होर उपदेस देणा मन्झ लगी रहणा।” 
ACT,6,5,"ये गल सारी मंडली जो खरी लगी, होर तिन्हें स्तिफनुस नांऊँआं रे एक आदमी जो, जो विस्वास होर पवित्र आत्मा किन्हें भर्ही रा था, होर फिलिप्पुस होर प्रखुरूस होर निकानोर होर तिमोन होर परमिनास होर अन्ताकिया सैहरा मन्झ रैहणे वाल्आ निकुलाउस, जो यहूदी पन्था मन्झ आई गईरा था, चुणी लया। "
ACT,6,6,होर स्यों चुणिरे चेले रे साम्हणें ल्यान्दे होर तिन्हें प्रार्थना करी किन्हें एस कामा जो करणे रे कठे नियुक्त कितेया। 
ACT,6,7,होर परमेसरा रा बचन फैहल्दा गया होर यरुस्लेम सैहरा मन्झ चेले री गिणती बौह्त बढ़दी गयी; होर यहूदी याजका रा एक बड़ा समाज यीसू मसीह पर विस्वासा करणे रे संदेसा जो मनी लेया। 
ACT,6,8,स्तिफनुस अनुग्रह होर सामर्था मन्झ भर्ही किन्हें लोका मन्झ बडे-बडे चमत्कार होर चिन्ह दसेया करहा था। 
ACT,6,9,फेरी भी कुछ लोके स्तिफनुसा रा विरोध कितेया ये लोक तेस यहूदी सभा ले थे जेस जो अजाद माह्णुंआं री सभा बोल्हा ऐें थे। ये लोक कुरेनी सैहरा रे होर सिकंदरिया सैहर होर किलकिया होर आसिया रे ईलाके ले थे। 
ACT,6,10,"पर स्यों स्तिफनुसा रे साम्हणें टिकी नी सके, क्यूंकि पवित्र आत्मा तेस जो बुद्धिमानी किन्हें बोलणे मन्झ मदद करहा था। "
ACT,6,11,"फेरी तिन्हें कुछ लोक लाहल्च देई राजी करी लये ताकि स्यों स्तिफनुसा पर इल्जाम लगाई सको। होर स्यों बोल्दे लगे कि, “आस्से एस जो मूसा होर परमेसरा रे व्रोधा मन्झ निंदा री गल्ला बोल्दे सुणिरा।” "
ACT,6,12,होर तिन्हें स्तिफनुसा रे बरखलाफ यहूदी मुखिये होर व्यवस्था स्खाणे वाल्ऐ भड़काए। तेबे तिन्हें आई किन्हें तेस जो पकड़ी किन्हें माहसभा रे साम्हणें लई आये। 
ACT,6,13,"होर तिन्हें झूठे गुआह खड़े किते, जिन्हें स्तिफनुसा पर दोस लगाया होर बोल्या कि, “ये आदमी एस पवित्रजगहा होर मूसा री व्यवस्था रे बरखलाफ बोलणा नी छाडदा। "
ACT,6,14,"क्यूंकि आस्से तेस जो ये बोल्दे सुणेया कि, एस नासरता रा यीसू ये जगहा ढाई देणी, होर स्यों रुआज बदली देणे जो मूसे आस्सा जो दितीरे।” "
ACT,6,15,"तेबे सभ लोके जो सभा मन्झ बैठिरे थे, स्तिफिनुसा वखा ध्याना के देख्या कि तेसरा मुंह स्वर्गदूता रे मुंहा साहीं सुझ्या करहा। "
ACT,7,1,"तेबे बडे याजके पूछा, “क्या ये दोस सच्ची आ?” "
ACT,7,2,"तिन्हें बोल्या, “हे भाइयो बैहणो, होर इज्जतदार बजुर्गो सुणां, आस्सा रा बापदादे अब्राहम हारान सैहरा मन्झ बसणे ले पैहले जेबे से मेसोपोटामिया ईलाके मन्झ था; ता महिमामय परमेसरे तेस जो दर्सन दितेया। "
ACT,7,3,"होर तेस किन्हें बोल्या कि, ‘तू आपणे देसा होर आपणे घरा ले निकली किन्हें तेस देसा मन्झ चली जा, जो मां तुजो दसणा।’ "
ACT,7,4,तेबे से कसदिया रे देसा (मेसोपोटामिया रा दूजा नाऊँ) ले निकली किन्हें हारान सैहरा मन्झ बसी गया; होर तेसरे बापू री मौता ले बाद परमेसरे तेस जो तेथी ले एस देसा मन्झ ल्याई किन्हें बसाया जेथी एेबे आस्से रैंहयां करहा ऐें। 
ACT,7,5,"तेस टैम परमेसरे तेस जो विरासता मन्झ कुछ नी दितेया, पैर रखणे री भी जगहा नी दिती, पर परमेसरे ये वादा कितेया कि, ‘मां ये देस, तेरे होर तेरे बाद तेरे बंसा जो देई देणा।’ जेब्की तेस टैम तेसरा कोई बच्चा भी नी था। "
ACT,7,6,"होर परमेसरे तेस किन्हें ये भी बोल्या कि, ‘तेरे बंसा रे लोका पराये देसा मन्झ परदेसी हुई किन्हें रैंह्णां, होर तेस देसा रे लोका स्यों गुलाम बनाणे, होर चार सौ साला तक दु:ख देणे।’ "
ACT,7,7,"फेरी परमेसरे बोल्या, ‘जेस्सा जाति रे तिन्हा गुलाम हूंणां, तेस्सा जाति जो मां सजा देणी; होर एता ले बाद तेस देसा ले निकली किन्हें एस देस मन्झ आई किन्हें मेरी अराधना करणी।’ "
ACT,7,8,"होर परमेसरे अब्राहमा साउगी वाचा बांधी होर बोल्या की तेसरे घरा रे सारे मर्धा रा एस वाचा री नसाणी रे रूपा मन्झ खतना कितेया जाये। जेबे अब्राहम रा मह्ठा इसहाक जम्मेया ता आठुऐ ध्याड़े तेसरा खतना कितेया। तेता ले बाद इसहाके आपणे मह्ठे याकूब रा, होर याकूबे आपणे बारा मह्ठे रा खतना कितेया जेह्ड़े आस्सा रे गोत्रा रे बापदादे बणे।” "
ACT,7,9,"“होर याकूबा रे मह्ठे जो आस्सा रे गोत्रा रे बापदादे थे स्यों युसुफा ले बडे थे, होर तिन्हा जो ये हिर्ख था कि तिन्हारा बापू याकूब छोटे मह्ठे युसुफा किन्हें बौह्त प्यार रखा एस वजहा ले तिन्हें युसुफा जो मिस्र देसा जो जाणे वालेया रे हाथा मन्झ बेची दितेया; पर परमेसर तेस साउगी था। "
ACT,7,10,"होर परमेसरे युसुफे तेसरे सभ कलेसा ले बचाई किन्हें मिस्र देसा रे राजा (फिरौना) री नजरा मन्झ अनुग्रह होर बुद्धि दिती, होर तिन्हें युसुफा जो मिस्र देसा पर होर आपणे सारे घरा पर हाकम बणाया। "
ACT,7,11,"जेबे युसूफ राज्यपाल था तेबे सारे मिस्र देसा होर कनान देसा मन्झ अकाल पया; जेस ले बड़ा क्लेस हुएया, होर आस्सा रे बापदादे जो खाणा नी मिलदा था। "
ACT,7,12,"पर याकूबे ये सुणी किन्हें कि, मिस्र देसा मन्झ नाज आ, ता तिन्हें आस्सा रे बापदादे जो पैहली बार तेथी नाज कठे भेज्या। तेबे तिन्हें युसुफा जो तेथी देख्या होर नाज भी ल्यान्देया पर तिन्हें से नी पछयाणेया, "
ACT,7,13,"होर दूजी बारी यूसुफे आपणी पैहचाण आपणे भाईया पर जाहिर किती, जेस ले मिस्र देसा रे राजे जो युसुफा रे परिवारा रा पता चलेया। "
ACT,7,14,"तेबे युसुफे आपणे बापू याकूबा होर आपणे सारे घराने जो मिस्र देसा मन्झ सादी लितेया, जेह्ड़े कुल मिलाई किन्हें पचेह्त्र लोक थे। "
ACT,7,15,तेबे याकूब मिस्र देसा मन्झ गया; होर तेथी कुछ टैमा बाद से होर आस्सा रे बापदादे मरी गये। 
ACT,7,16,होर याकूब होर युसुफा री ल्हास जो तेथी ले वापस आस्सा री जमीना पर लेई आये। होर सेकेम सैहरा जो लई जाई किन्हें तिन्हारी ल्हासा जो डुआर मन्झ रखी दितेया। ये से ई डुआर आ जेस जो अब्राहमे हमोरा रे मह्ठे ले चांदी देई किन्हें मुले लई थी।” 
ACT,7,17,"“पर जेबे तेस्सा वाचा रा पुरे हूंणे रा टैम नेडे आया, जो परमेसरे अब्राहमा किन्हें बान्हिरी थी, ता मिस्र देसा मन्झ स्यों लोक बढ़ी गये : होर बौह्त हुई गये। "
ACT,7,18,आखिर कार मिस्र देसा मन्झ एक एह्ड़ा राजा आया जो युसुफा जो नी जाणदा था। 
ACT,7,19,"तिन्हें आस्सा री जाति किन्हें चलाकी करी किन्हें आस्सा रे बापदादा साउगी बुरा व्यवहार कितेया कि, तिन्हा जो आपणे नऊँए जम्मिरे बच्चे जो सट्टी देणा पया ताकि स्यों मरी जाये। "
ACT,7,20,"तेस टैम मूसा जम्मेया, होर से परमेसरा री नजरा मन्झ बौह्त ई सुन्दर था; होर तीन म्हीने तक आपणे बापू रे घरा मन्झ चुपके किन्हें तेसरा पालन पोसण हुएया। "
ACT,7,21,"फेरी जेबे स्यों तेस जो ल्कोई नी सके ता तेस जो घरा रे बाहर छाडी दितेया, मिस्र देसा रे राजे री मह्ठी तेस जो आपणे वाले लई गयी, होर तेस्से से आपणा मह्ठे साहीं पाल्या। "
ACT,7,22,"होर मूसा जो मिस्र देसा री कई किस्मा री बढ़िया पढ़ाई कराई गई, जेह्ड़ी विद्या मिस्र देसा रे लोक जाणहां ऐें थे। से गल्ला होर कामा मन्झ सामर्थी था। "
ACT,7,23,"जेबे से चाल्ई साला रा हुएया, ता तिन्हें सोचेया होर फैसला लया कि हांऊँ आपणे इस्राएल देसा रे भाईया वाले जाऊं। "
ACT,7,24,"होर तेथी तिन्हें देखेया की इस्राएली भाईया मन्झा ले केसी एक आदमी पर मिस्र देसा रा एक माह्णुं अत्याचार करेया करहा था, तेबे तिन्हें से बचाया होर मिस्र देसा रे माह्णुं जो मारी किन्हें आपणे पीड़ित भाईया रा बदला लई लया। "
ACT,7,25,"तिन्हें सोचेया कि, तेसरे भाई बन्धुआ जाणी लैणा कि तिन्हा जो मिस्र देसा रे लोका रे हाथा ले अजाद करणे रे कठे परमेसर तेस जो इस्तेमाल करेया करहा पर स्यों तेस जो समझी नी पाए।” "
ACT,7,26,"“जेबे दूजे ध्याड़े इस्राएली भाई आपु मन्झ लड़ेया करहा ऐें थे, ता से तेथी आई पुज्हेया; होर ये बोली किन्हें तिन्हा जो समझांदा लग्या कि, हे भाईयो, ‘तुस्से ता भाई-भाई ऐें, एक दूजे किन्हें बुरा बर्ताव किधियो करहा ऐें।’ "
ACT,7,27,"पर जो आपणे पड़ोसी किन्हें बुरा बर्ताव करेया करहा था, तिन्हें से ये बोली किन्हें हटाई दितेया कि, ‘तुजो कुने आस्सा पर हाकम होर न्यायी बणाया? "
ACT,7,28,"जिहां तैं काल तेस मिस्र देसा रे माह्णुं रा खून करी दितेया, क्या तू तिहां ई मुंजो भी मारी देणा चाहां?’” "
ACT,7,29,"ये गल सुणी किन्हें मूसा डरी गया, होर मिस्र देसा ले भगी गया। होर मिद्धान देसा मन्झ परदेसी हुई किन्हें रैहन्दा लग्या: होर तेथी तेसरे दो मह्ठे हुए। "
ACT,7,30,चाल्ई साल तक मिद्धान देसा मन्झ रैहणे रे बाद मूसा नबी जो एक स्वर्गदूते सीनै प्हाड़ा रे जंगला मन्झ जो भखी रे झाकड़ा री लपटा मन्झ सुझ्या। 
ACT,7,31,"मूसा नबी ये देखी किन्हें हरान हुई गया, होर जेबे से देखणे रे कठे नेडे गया, ता परमेसरे तेस किन्हें बोल्या, "
ACT,7,32,"कि, “हांऊँ तेरे बापदादे, अब्राहम, इसहाक होर याकूबा रा परमेसर आ।” तेबे ता मूसा डरा रे मारे काम्मी गया, एथी तक कि तेस जो देखणे री हिम्मत नी हुई। "
ACT,7,33,"“तेबे प्रभुए तेस किन्हें बोल्या, ‘आपणे पैरा ले जूते तुआरी ले, क्यूंकि जेस जगहा तू खड़ीरा आ, से पवित्र जगहा ई। "
ACT,7,34,"मैं मिस्र देसा मन्झ आपणे लोका साउगी हुएया करहा ऐें अत्याचार जो देखी चुकिरा; होर तिन्हारा आंहे भरणा होर तिन्हारा रूणा सुणी लईरा; इधी कठे हांऊँ तिन्हा जो बचाणे रे कठे आईरा। आऊ, एेबे मां तू मिस्र देस भेजणा।’” "
ACT,7,35,"“ये से ही मूसा नबी आ, तेस जो लोके ये बोली किन्हें न्कारेया था कि, ‘तुजो कुने आस्सा पर हाकम होर न्यायी बणाया?’ तेस मूसा जो ई परमेसरे हाकम होर छुड़ाणे वाल्आ बणाई किन्हें, तेस स्वर्गदूता रे ज्रीए जिन्हें जे तेस जो झाकड़ा मन्झ दर्सन दितेया था, मिस्र देसा जो भेज्या। "
ACT,7,36,इन्हें आदमिये मूसे ई मिस्र देस होर लाल समुद्र होर बियाबान जंगला मन्झ चाल्ई साला तक नौखे काम होर चिन्ह दसी-दसी किन्हें यों काढी किन्हें बाहर लई आंदे। 
ACT,7,37,"ये से ई मूसा आ, जिन्हें जे इस्राएल देसा रे लोका किन्हें बोल्या कि, ‘परमेसरा तुस्सा रे भाईया मन्झा ले तुस्सा रे कठे मेरे साहीं एक नबी भेजणा।’” "
ACT,7,38,"“ये ई मूसा अगुवा बणी किन्हें आस्सा रे बापदादे साउगी बियाबान जंगला मन्झ था। परमेसरे सीनै प्हाड़ा पर स्वर्गदूत भेजेया जिन्हें मूसा किन्हें गल्ला किती, होर आस्सा री व्यवस्था दिति, होर मुसे स्यों व्यवस्था आस्सा रे बापदादे जो दिति। होर तेस पहाड़ा पर मुसे जिन्दगी देणे वाले बचन पाए होर आस्सा तक पौहन्चाये। "
ACT,7,39,पर आस्सा रे बापदादे तेसरा हुक्म नी मन्नेया; होर स्यों वापस मिस्र देसा जो जाणा चाहें थे। 
ACT,7,40,"होर तिन्हें मूसा रे भाई हारूना बोल्या, ‘आस्सा रे कठे एह्ड़ा देऊ बणाऊआ, जो आस्सा रे अगे-अगे चले; क्यूंकि ये मूसा जो आस्सा जो मिस्र देसा ले काढी किन्हें लई आया, आस्से नी जाणदे कि तेस जो क्या हुएया?’” "
ACT,7,41,“तिन्हा ध्याड़े तिन्हें एक बड़ा बछु री मूर्ति बणाई किन्हें होर तेसरे आगे बलि चढ़ाई; होर आपणे हाथा रे कामा मन्झ मग्न हुंदे लगे। 
ACT,7,42,"इधी कठे परमेसरे तिन्हा ले मुंह मोड़ी लया, होर स्यों छाडी दिते की स्यों आसमाना रे ग्रैह नक्षत्रा, सूरज चाँद री अराधना करहे; जेह्ड़ा नबी री कताबा मन्झ लिखिरा; परमेसरे बोलिरा कि, ‘हे इस्राएल देसा रे लोका रे घराने, तुस्से बियाबान जंगला मन्झ चाल्ई साला तक जानवर बलि होर अन्नबलि मेरे कठे नी चढ़ाये?’ "
ACT,7,43,"होर तुस्से तेस तम्बू जो लेई किन्हें फिरदे रहे जेस मन्झ तुस्सा रे देऊआ मोलेका री मूर्ति होर रिफान देऊआ रे तारे रा रूप आ, जो भी आपणे साउगी लई गईरे थे, स्यों मूर्तिया भी तुस्से लई गईरे थे जो तुस्से अराधना रे कठे बणाईरी थी। इधी कठे मां स्यों बाबेल देसा ले भी परे जाई किन्हें बसाणे।” "
ACT,7,44,"“जेबे आस्सा रे बापदादे बियाबान जंगला मन्झ थे ता तिन्हें गुआही रा तम्बू मन्झ परमेसरा री अराधना किती तेता ले ये पता चल्या कि से तेथी तिन्हा साउगी था; तिन्हें से तम्बू ठीक तेह्ड़ा ई बणाईरा था जेह्ड़ा परमेसरे मूसा जो बनाणे जो बोलिरा था, ‘ये तम्बू ठीक तेस नमूने रे अधारा पर बणाया गईरा था, जेह्ड़ा तिन्हें प्हाड़ा प्र्ह्याले देखिरा था।’ "
ACT,7,45,बौह्त साला बाद तेस तम्बू जो विरासता मन्झ पाई किन्हें आस्सा रे बापदादे यहोसू साउगी तेस टैम एथी लई आये थे; जेबे तिन्हें तिन्हा अन्यजाति लोका पर कब्जा कितेया जिन्हा जो परमेसरे आस्सा रे बापदादे रे साम्हणें ले काढी दितेया; होर से तम्बू राजा दाऊदा रे टैमा तक रैहया। 
ACT,7,46,"राजा दाऊदा पर परमेसरे अनुग्रह कितेया, होर तिन्हें अर्ज किती कि, हांऊँ याकूबा रे परमेसरा रे कठे एक रैहणे री जगहा बणाई सकूं। "
ACT,7,47,पर तेसरे मह्ठे सुलेमाने रे कठे मन्दर बणाया। 
ACT,7,48,"पर परमप्रधान परमेसर हाथा रे बणाईरे मन्दरा मन्झ नी रैहन्दा। जेह्ड़ा कि यसायाह नबिये बोलिरा कि परमेसर बोल्हा, "
ACT,7,49,"‘स्वर्ग मेरी राजगद्दी ई होर धरती मेरे पैरा री चौकी ई, मेरे कठे तुस्सा केह्ड़ा मन्दर बणाणा? होर मेरे अरामा री केह्ड़ी जगहा हूणीं? "
ACT,7,50,क्या ये सभ चीजा मेरे ही हाथा री नी बणाईरी?’” 
ACT,7,51,"“तुस्से बड़े भारी ढीठ लोक ऐें, जो परमेसरा रा हुक्म नी मन्नदे होर ना तेसरी सुणहां ऐें! तुस्से ठीक आपणे बापदादे साहीं ऐें! जेह्ड़ा तुस्सा रे बापदादे कितेया ठीक तिहां ईं तुस्से हमेसा पवित्र आत्मा रा विरोध करहा ऐें। "
ACT,7,52,"तुस्सा रे बापदादे सारे नबिया जो स्ताईरा था। तिन्हें ता स्यों मारी भी दिते जिन्हें बौह्त पैहले ले ई मसीह जेह्ड़ा धर्मी जण आ, आऊंणा री घोषणा करी दिती थी, होर मसीह जेबे आया तुस्से से पकड़वाया होर मारी दितेया। "
ACT,7,53,"तुस्से ता स्वर्गदूता रे ज्रीए मूसा री व्यवस्था पाई, पर तेता रा पालन नी कितेया।” "
ACT,7,54,"जेबे यहूदी मुखिये जो कुछ स्तिफनुसे बोल्या से सुणेयां, ता स्यों ये गल्ला सुणी किन्हें बड़े भारी गुस्से हुई गये। "
ACT,7,55,पर तिन्हें पवित्र आत्मा किन्हें भर्ही किन्हें स्वर्गा वखा जो देख्या होर परमेसरा री महिमा जो होर यीसू जो परमेसरा री सीधी तरफ खड़ीरे देख्या। 
ACT,7,56,"होर स्तिफनुसे तिन्हा किन्हें बोल्या, “हांऊँ स्वर्गा जो खुल्हिरा, होर हांऊँ माह्णुं रे मह्ठे जो परमेसरा री सीधी वखा जो खड़ीरे देख्हा।” "
ACT,7,57,"तेबे स्यों जोरा किन्हें चिंगे होर आपणे कान बंद करी दिते, होर एक मन हुई किन्हें तेस पर झपटे। "
ACT,7,58,"होर तेस जो यरुस्लेमा सैहरा ले बाहर काढी किन्हें पथरवाह करदे लगे होर से मारी दितेया। होर तेबे जिन्हें स्तिफनुसा पर दोस लगाया था, तिन्हें आपणे-आपणे चोगे तुआरी किन्हें साऊल नांऊँआं रे एक जुआन आदमी वाले रखी दिते, ताकि स्यों चोगे री रखवाली करहे। "
ACT,7,59,"होर स्यों स्तिफनुसा जो पत्थरवाह करदे रैहे, होर से ये बोली किन्हें प्रार्थना करदा रैंहयां कि, “हे प्रभु यीसू, मेरी आत्मा जो ग्रहण करी ले।” "
ACT,7,60,"फेरी से जांढू रे भारे झुकी किन्हें जोरा किन्हें चिंगेया, “हे प्रभु, इन्हा पर एस पापा रा दोस मत लगा।” होर ये बोली किन्हें से मरी गया। "
ACT,8,1,"जेबे स्तिफनुसा री हत्या हुई तेबे साऊल पूरी तरहा ले तेसरी मौता मन्झ सामिल था होर गुआह भी था। तेस ई ध्याड़े लोक विस्वासी लोका जो बौह्त स्तांदे लगे जो यरुस्लेम सैहरा मन्झ रैहया करहा ऐें थे, सिर्फ चुणिरे चेले ई यरुस्लेमा सैहरा मन्झ रुकिरे रहे होर ज्यादातर विस्वासी लोक यहूदिया ईलाके होर सामरिया ईलाके मन्झ भगी गये। "
ACT,8,2,होर परमेसरा रे कुछ भक्त आदमिये स्तिफनुसा जो डुआरा मन्झ रखी दितेया; होर तेसरे कठे बड़ा दुःख मणाया। 
ACT,8,3,पर साऊले कलीसिया जो सताणा सुर्हू कितेया; होर घरा मन्झ घुसी किन्हें विस्वासी भाई होर बैहणा जो घसीटी किन्हें जेल्हा मन्झ पाहां था। 
ACT,8,4,"जो लोक तितर-बितर हुई गईरे थे, स्यों खुसी री खबर सुणांदे हुए फिरदे लगे। "
ACT,8,5,होर फिलिप्पुस सामरिया ईलाके रे एक सैहरा मन्झ जाई किन्हें लोका मन्झ मसीह रा प्रचार करदा लग्या। 
ACT,8,6,होर जो गल्ला फिलिप्पुसे बोली तिन्हें लोके सुणी होर जो चिन्ह से दस्हा था तिन्हा जो देखी किन्हें तिन्हें एक मन हुई किन्हें तेसरी गल्ला पर ध्यान दितेया। 
ACT,8,7,"होर जेबे फिलिप्पुसे हुक्म देयां था ता बौह्त लोका मन्झा ले दुस्टात्मा बड़े जोरा किन्हें चिंगदी हुई निकली गयी, होर बौह्त सारे अध्रन्गा रे ब्मार होर लंगड़े ठीक हुएया करहा ऐें थे। "
ACT,8,8,होर तेस सैहरा मन्झ लोके बड़ी खुसी मनाई। 
ACT,8,9,"तेस सैहरा मन्झ समौन नांऊँआं रा एक आदमी था, जो जादू टोणा करी किन्हें सामरिया सैहरा रे लोका जो हरान करहा था होर आपणे आपा जो बड़ा आदमी बणाहां था। "
ACT,8,10,"होर तेथी कई सामरी लोक छोटे ले लई किन्हें बड़े तक तेसरी गल मनी किन्हें बोल्हा थे कि, “ये माह्णुं बौह्त सामर्था रे काम करहा, क्यूंकि परमेसरे एस जो बौह्त बड़ी सामर्थ दितिरी।” "
ACT,8,11,"तिन्हें स्यों बौह्त ध्याड़े ले आपणे जादू टोणे रे कामा ले हरान करी रखिरे था, इधी कठे स्यों तेस जो बौह्त मन्हां ऐें थे। "
ACT,8,12,"पर जेबे तेथी रे लोके फिलिप्पुसा रा विस्वास कितेया जो परमेसरा रा राजा रा होर यीसू मसीह रे बारे मन्झ खुसी री खबर सुणाहां था ता लोक, क्या मर्ध क्या ज्नाने सब बपतिस्मा लैंदे लगे। "
ACT,8,13,"तेबे समौने आपु भी फिलुप्पुसा रे प्रचारा पर विस्वास कितेया होर बपतिस्मा लई किन्हें फिलिप्पुसा साउगी रैहन्दा लग्या, होर चिन्ह होर बडे-बडे चमत्कारा रे काम हुंदे देखी किन्हें हरान हुंहां था। "
ACT,8,14,जेबे चुणिरे चेले जो यरुस्लेम सैहरा मन्झ थे तिन्हें सुणेया कि सामरिया सैहरा मन्झ परमेसरा रा बचन मनी लईरा ता पतरस होर यहून्ना जो तिन्हा वाले भेज्या। 
ACT,8,15,होर तिन्हें तेथी पूजी किन्हें तिन्हारे कठे प्रार्थना किती ताकि स्यों पवित्र आत्मा पाए। 
ACT,8,16,"क्यूंकि ये हली तक पवित्र आत्मा तिन्हा मन्झा ले केसी जो नी दितरा था, तिन्हा जो ता सिर्फ प्रभु यीसू रे नांऊँआं रा बपतिस्मा ही दितेया गया। "
ACT,8,17,तेबे पतरस होर यहून्ना बपतिस्मा देणे वाल्ऐ तिन्हा पर हाथ रखे होर तिन्हें पवित्र आत्मा पाई। 
ACT,8,18,"जेबे समौने देख्या कि चुणिरे चेले रे हाथ रखणे ले पवित्र आत्मा दितेया जाहाँ, ता तिन्हा वाले ढब्बे ल्याई किन्हें बोल्या, "
ACT,8,19,"कि “ये सामर्थ मुंजो भी देआ, ताकि हांऊँ जेस केसी पर हाथ रखूं, से पवित्र आत्मा री सामर्थ पाए।” "
ACT,8,20,"पतरसे तेस किन्हें बोल्या, “तेरे ढब्बे तेरे साउगी नास हो, क्यूंकि तैं परमेसरा रा दान ढब्बे किन्हें मुले लैणे रा विचार कितेया। "
ACT,8,21,एस सेऊआ मन्झ ना ता तेरा कोई हिस्सा आ होर ना ई कोई साझ; क्यूंकि तेरा मन परमेसरा रे साम्हणें सच्चा नी आ। 
ACT,8,22,"इधी कठे तू बुरे विचारा जो सोचणा छाडी दे होर प्रभु ले प्रार्थना कर, हुई सक्हा की प्रभु तेरे मना रे बुरे विचारा जो माफ़ करी दे। "
ACT,8,23,"पाप करणा छाडी दे क्यूंकि हांऊँ देख्हा कि, तू काैउड़ी हिर्खा किन्हें भर्ही गईरा होर पापा रे बंधना मन्झ पईरा। "
ACT,8,24,"समौने जवाब दितेया कि, तुस्से मेरे कठे प्रभु ले प्रार्थना करा कि जो गल्ला तुस्से बोलिरी, तिन्हा मन्झा ले कोई मेरे पर नी आई जाए।” "
ACT,8,25,"पतरस होर यहूना गुआही देई किन्हें प्रभु यीसू रा बचन सुणाई किन्हें, यरुस्लेम सैहरा जो वापस चली गये, होर सामरिया ईलाके रे लोक बौह्त गांऊँआं मन्झ खुसी री खबर सुणान्दे रैहे। "
ACT,8,26,"फेरी प्रभु रे एक स्वर्गदूते फिलिप्पुसा किन्हें बोल्या, “उठी किन्हें दक्षिण देसा वखा जो तेस पैंडे पर जा, जो यरुस्लेम सैहरा ले गाजा सैहरा जो जाहाँ, होर ये एक सुनसान पैंडाआ।” "
ACT,8,27,"से उठी किन्हें चली गया। कूस देसा रे एक आदमी आया करहा था जो एक किन्नर था, होर कूसीयों री राणी रा मंत्री होर खजांची था, (स्यों आपणी भासा मन्झ राणी जो कन्दाके बोल्हा ऐें थे) होर से अराधना करणे रे कठे यरुस्लेम सैहरा मन्झ आईरा था। "
ACT,8,28,"होर से आपणे रथा पर बैठी किन्हें आपणे देसा जो वापस जाहाँ करा था, होर यसायाह नबी री कताब जोरा किन्हें पढ़दे वापस जाया करहा था। "
ACT,8,29,"तेबे पवित्र आत्मे फिलिप्पुसा किन्हें बोल्या, “नेडे जाई किन्हें तेस रथा साउगी हुई जा।” "
ACT,8,30,"फिलिप्पुस दोड़ी किन्हें रथा वाले पुज्हेया, होर तेस किन्नर जो यसायाह नबी री कताब पढ़दे हुए सुणेया, होर पूछेया कि, “तू जो पढ़ेया करहा क्या तेता जो सम्झेया करहा?” "
ACT,8,31,"तिन्हें बोल्या, “जेबे तक कोई मुंजो नी समझाए ता मां किहाँ समझणा?” होर तिन्हें फिलिप्पुसा किन्हें अर्ज किती कि, रथा पर चढ़ी किन्हें मेरे वाले बैठ। होर फिलिप्पुस तेस साउगी बैठी गया। "
ACT,8,32,"पवित्र सास्त्रा रा अध्याय जो से पढ़ेया करहा था, से ये था कि; “तेस जो तेस्सा भेडा साहीं काटणे जो लई जाया करहा ऐें थे, होर जिहां छेलू आपणे ऊन तूआरने वाले रे साम्हणें चुप चाप रैंहयां, तिहां ईं तिन्हें भी आपणा मुंह नी खोल्या। "
ACT,8,33,"से बदनाम कितेया होर तेसरा न्याय नी हुई पाया, होर कोई भी तेसरी बंसा रा ब्खान नी करी सकदा, क्यूंकि तेसरे बच्चे हूंणे ले पैहले ही से मारी दितेया।” "
ACT,8,34,"एता पर किन्नरे फिलिप्पुसा ले पूछेया, “हांऊँ तुध ले अर्ज करहा कि, ये दस कि नबी ये केस रे बारे मन्झ बोल्या करहा, आपणेया केसी दूजे रे बारे मन्झ?” "
ACT,8,35,"तेबे फिलिप्पुसे तेस जो समझाणा सुर्हू कितेया, होर एस ई पवित्र सास्त्रा रे एस बचना ले सुर्हू करी किन्हें तेस जो यीसू री खुसी री खबर सुणाई। तेबे से समझी गया होर तिन्हें यीसू पर विस्वास कितेया। "
ACT,8,36,"पैंडे मन्झ चल्दे-चल्दे स्यों केसी तलाबा पूजे, तेबे किन्नरे बोल्या, “देखा एथी तलाब आ, एेबे मुंजो बपतिस्मा लैणे रे कठे क्या रूकावट ई?” "
ACT,8,37,"फिलिप्पुसे बोल्या, “अगर तू सारे मना ले विस्वास करहे ता बपतिस्मा लेई सकां।” तिन्हें जवाब दितेया, “हांऊँ विस्वास करहा कि यीसू मसीह ही परमेसरा रा मह्ठा आ।” "
ACT,8,38,"तेबे तिन्हें रथ खड़ा करणे रा हुक्म दितेया, होर फिलिप्पुस होर किन्नर दुहें तलाब मन्झ उतरी गये, होर फिलिप्पुस तेस जो बपतिस्मा दितेया। "
ACT,8,39,"तेबे स्यों तलाब मन्झा ले निकली किन्हें गास आई गये, ता प्रभु रा आत्मा फिलिप्पुसा जो चकी किन्हें लई गया, होर किन्नरे से फेरी दबारा नी देख्या, होर से खुसी म्नान्दा आपणे देसा जो वापस गया, क्यूंकि परमेसरे तेसरा उद्धार करी दितेया। "
ACT,8,40,"होर फिलिप्पुसा जो अस्दोद सैहरा मन्झ पुजाई दितेया, होर कैसरिया सैहरा पुजणे तक होरी-होरी सैहरा होर गांऊँआं मन्झ जाई किन्हें खुसी री खबर सुणान्दा गया। "
ACT,9,1,"“एस बीचा मन्झ साऊल प्रभुया रे चेले जो धमकाणे होर मारणे री धुना मन्झ लगिरा था। एथी तक की से बडे याजका वाले गया, "
ACT,9,2,"होर तिन्हें दमिस्का सैहरा रे यहूदी सभा रे नांऊँआं पर चिठिया मांगी ताकि क्या मर्ध, क्या ज्नाने, तिन्हा जो ‘प्रभु यीसू रे पैंडे’ (लोक यीसू रे चेलेया जो ‘पैंडे रे लोक’ बोल्हा ऐें थे) मन्झ चलाहें तिन्हा जो बान्ही किन्हें यरुस्लेम सैहरा मन्झ लई आये।” "
ACT,9,3,"पर जेबे साऊल होर तेसरे साथी चल्दे-चल्दे दमिस्का सैहरा रे नेडे पुज्हेया, ता अचानक आसमाना ले तेसरे चारो तरफ ज्योति चमकी। "
ACT,9,4,"होर से जमीना पर पई गया, होर प्रभु री ये अवाज सुणी कि, “हे साऊल, हे साऊल, तू मुंजो किधियो स्ताया करहा?” "
ACT,9,5,"तिन्हें पूछेया, “हे प्रभु, तू कुणहां?” तिन्हें बोल्या, “हांऊँ यीसू आ; जेस जो तू स्ताहां। "
ACT,9,6,"पर एेबे उठी किन्हें सैहरा मन्झ जा, होर तेथी कोई एह्ड़ा हूंणा तेस तुजो दसी देणा तुध क्या करणा।” "
ACT,9,7,"जो तेसरे साथी थे, स्यों चुप चाप रही गये; क्यूंकि अवाज ता स्यों सुणहां ऐें थे, पर केसी जो नी देख्दे थे। "
ACT,9,8,"तेबे साऊल जमीना ले उठेया, पर जेबे हाखिया खोल्ही ता तेस जो कुछ नी सुझ्या, होर स्यों तेसरा हाथ पकड़ी किन्हें दमिस्का सैहरा मन्झा ले लई गये। "
ACT,9,9,"होर से तीन ध्याड़े तक नी देखी सकेया, होर ना खादेया होर ना पितेया। "
ACT,9,10,"दमिस्का सैहरा मन्झ हनन्याह नांऊँआं रा एक चेला था, तेस किन्हें प्रभु यीसूए दर्सना मन्झ बोल्या, “हे हनन्याह!” तिन्हें बोल्या, “हां प्रभु।” "
ACT,9,11,"तेबे प्रभुए तेस किन्हें बोल्या, “उठी किन्हें तेस गली मन्झ जा जेस जो ‘सीधी’ बोल्हा ऐें, होर यहूदा रे घरा मन्झ साऊल नांऊँआं रा एक तरसुस सैहरा रे रैहणे वाले माह्णुं रे बारे मन्झ पूछी ले; क्यूंकि देख, से प्रार्थना करेया करहा। "
ACT,9,12,होर तिन्हें एक दर्सना मन्झ देखिरा कि हनन्याह नांऊँआं रे एक माह्णुंऐ घरा मन्झ आई किन्हें तेस पर हाथ रख्या ताकि से दबारा देखी सके।” 
ACT,9,13,"हनन्याहे जवाब दितेया, “प्रभु, मैं एस आदमी रे बारे मन्झ बौह्त लोका ले सुणिरा कि, इन्हें यरुस्लेम सैहरा मन्झ तेरे परमेसरा रे पवित्र लोका साउगी बडी-बडी बुराईया कितिरी। "
ACT,9,14,"होर एथी भी एस जो मुख्य याजका री तरफा ले हक मिलिरा कि, जो लोक तेरे पर विस्वास करें, तिन्हा सभी जो बान्ही किन्हें यरुस्लेम सैहरा जो लेई जा।” "
ACT,9,15,"पर प्रभुए तेस किन्हें बोल्या कि, “तू चला जा; क्यूंकि साऊल ता अन्यजाति लोका होर राजे माहराजे, होर इस्राएल देसा रे साम्हणें मेरा नांऊँ रा प्रचार करणे रे कठे मेरा चुणीरा एक जरीआ। "
ACT,9,16,"मां तेस जो दसणा कि, मेरे नांऊँआं रे कठे तेस जो केह्ड़ा-केह्ड़ा दुःख उठाणा पऊणा।” "
ACT,9,17,"तेबे हनन्याह तेस घरा मन्झ गया जेथी साऊल रैंहयां करहा था, होर तेस पर आपणा हाथ रखी किन्हें बोल्या, “हे भाई साऊल, प्रभु यीसूए हांऊँ भेजिरा, जो तेरे पैंडे मन्झ तेरे साम्हणें जाहिर हुएया था कि तू दबारा देखी सके होर पवित्र आत्मा किन्हें भर्ही जाए।” "
ACT,9,18,"होर झट पट तेसरी हाखिया ले छिलके साहीं पये, होर से देख्दा लग्या होर उठी किन्हें बपतिस्मा लया। "
ACT,9,19,फेरी खाणा खाणे ले बाद तेस जो ताकत मिली गयी होर से दमिस्का सैहरा रे चेले साउगी कुछ ध्याड़े तक तेथी रैंहयां। 
ACT,9,20,"फेरी से झट पट दमिस्का सैहरा रे यहूदी सभा मन्झ जाई किन्हें यीसू रा प्रचार करदा लग्या कि, यीसू ही परमेसरा रा मह्ठा आ। "
ACT,9,21,"होर जिन्हें पौलूसा रा प्रचार सुणया तिन्हा मन्झा ले कई हरान हुई किन्हें बोल्दे लगे, “क्या ये से ई आदमी नी आ जो यरुस्लेम सैहरा मन्झ तिन्हा सभी जो स्ताया करहा था जो यीसू मसीह रे विस्वासी थे? होर एथी भी इधी कठे आईरा था की तिन्हा जो पकड़ी किन्हें मुख्य याजका रे साम्हणें पेस करी सके?” "
ACT,9,22,"पर साऊल होर ज्यादा सामर्थी हुन्दा चली गया, होर एस गल्ला रा सबूत देई-देई किन्हें कि यीसू ई मसीह आ, होर दमिस्का सैहरा मन्झ रैहणे वाले यहूदी लोका रा मुहं बंद करदा रैहया। "
ACT,9,23,"होर जेबे साऊला जो दमिस्का सैहरा मन्झ रैहंदे हुए बौह्त ध्याड़े बीती गये, ता यहूदी लोके मिली किन्हें तेस जो मारणे री योजना बणाई। "
ACT,9,24,"पर तिन्हारी योजना साऊला जो पता चली गयी, स्यों ता राती ध्याड़ी फाटका वाले तेस जो मारणे री ताका मन्झ लगी रैंहयां थे। "
ACT,9,25,"पर राती तेसरे चेले से किरडू मन्झ पाया, होर सैहरा रे चारो वखा बणीरी पात्थरा री उची दिवारा रे खोल्ऐ बठीये रस्सी मन्झ लटकाई किन्हें से हेठ तुआरी दितेया। "
ACT,9,26,"साऊल यरुस्लेम सैहरा मन्झ पुज्ही किन्हें दूजे विस्वासिया साउगी मिलणे रा जतन कितेया; पर स्यों तेस ले डरहा ऐें थे, तिन्हा जो ये विस्वास नी था कि साऊल भी एक चेला बणी चुकिरा था। "
ACT,9,27,"पर बरनबास तेस जो आपणे साउगी चुणिरे चेले वाले लई जाई किन्हें तिन्हा किन्हें बोल्या कि, इन्हें किहाँ दमिस्का सैहरा मन्झ जाणे वाले पैंडे मन्झ प्रभु जो देख्या, होर इन्हें एस किन्हें गल्ला किती; फेरी दमिस्का मन्झ इन्हें बड़ी हिम्मता किन्हें यीसू रे नांऊँआं रा प्रचार कितेया। "
ACT,9,28,चुणिरे चेले बरनबास री गल्ला पर विस्वास कितेया होर साऊल आपु साउगी रखेया। होर से तिन्हा साउगी सारे यरुस्लेम सैहरा मन्झ आऊंदा जांदा रैंहयां। 
ACT,9,29,से यूनानी भासा बोलणे वाल्ऐ यहूदी लोका साउगी गलबात होर बैहस करहा था; पर स्यों तेस जो मारणे री कोसिस करदे लगे। 
ACT,9,30,पर ये जाणी किन्हें विस्वासी तेस जो कैसरिया सैहरा जो लई गये होर तेथी ले जहाजा मन्झ बठाई किन्हें तेस जो आपणे तरसुस सैहरा जो भेजी दितेया। 
ACT,9,31,"इधी कठे सारे यहूदिया ईलाके, गलील जिल्ले होर सामरिया ईलाके री कलीसिया रा टैम बड़ी सांति किन्हें बितेया; से कलीसिया होर ज्यादा ताकतवर हुंदी लगी, क्यूंकि से कलीसिया प्रभु ले डरी किन्हें आपणी जिन्दगी बिताहीं थी, होर पवित्र आत्मा री सहायता री वजहा ले बौह्त सारे लोक विस्वासी बणे। "
ACT,9,32,"होर एह्ड़ा हुएया कि पतरस इन्हा सभी जिल्ले मन्झ घुमदे हुए, से तिन्हा परमेसरा रे पवित्र लोका वाले भी गया, जो लुद्धा गांऊँआं मन्झ रैंहयां ऐें थे। "
ACT,9,33,"तेथी तेस जो एनियास नांऊँआं रा एक आदमी मिल्या जो आठ साला ले बिस्तरे मन्झ पई रैंहयां ऐें था, क्यूंकि तेस जो अद्रंग हुई गईरा था। "
ACT,9,34,"पतरसे तेस किन्हें बोल्या, “हे एनियास! यीसू मसीह तुजो चंगा करहा; उठ, आपणा बिस्तरा चक।” तेबे से झट पट उठी किन्हें खड़ा हुई गया। "
ACT,9,35,"जो लोक लुद्धा गांऊँआं होर सारोन नांऊँआं रे समुद्री किनारे रे मैदानी ईलाके मन्झ रैहयां ऐें थे, तिन्हें एनियास जो देखी किन्हें प्रभु यीसू मसीह पर विस्वास कितेया। "
ACT,9,36,याफा सैहरा मन्झ एक तबीता (जेस्सा जो यूनानी भासा दोरकास बोल्हे) नांऊँआं री एक विस्वासण रैंहयां ईं थी। से बौह्त सारे भले-भले काम होर गरीबा जो दान देहां ईं थी। 
ACT,9,37,"तिन्हा ध्याड़े जेबे पतरस लुद्दा गांऊँआं मन्झ था, होर दोरकास ब्मार हुई किन्हें मरी गयी; होर तिन्हें तेस्सा री ल्हास न्हाई धुआई किन्हें उपरले कमरे मन्झ रखी दिती। "
ACT,9,38,"होर इधी कठे कि लुद्धा गांऊँ याफा सैहरा रे नेडे था, चेले ये सुणी किन्हें कि पतरस तेथी आ दो माह्णुं भेजी किन्हें तिन्हें अर्ज किती कि, “आस्सा वाले याफा सैहरा मन्झ आऊणें रे कठे देर ना कर।” "
ACT,9,39,"तेबे पतरस उठी किन्हें तिन्हा साउगी चली गया, होर जेबे से पुज्ही गया, ता स्यों तेस जो उपरले कमरे मन्झ लई गये; होर सभ विधवा रोंदी हुई तेस्सा वाले आई किन्हें खह्ड़ी गयी होर जो कुरते होर कपड़े दोरकासे तिन्हा साउगी रैहन्दे हुए बणाईरे थे दसदी लगी। "
ACT,9,40,"तेबे पतरसे सभी जो बाहर भेजी दितेया होर घुटने टेकी किन्हें प्रार्थना किती; होर ल्हासा वखा जो देखी किन्हें बोल्या, “हे तबीता उठ।” तेबे तेस्से आपणी हाखिया खोल्ही दिती; होर पतरसा जो देखी किन्हें से उठी बैठी। "
ACT,9,41,होर तिन्हें तेस्सा जो आपणा हाथ देई किन्हें उठाया होर परमेसरा रे पवित्र लोक होर विधवा जो सादी किन्हें तेस्सा जो जिउंदी सौंपी दितेया। 
ACT,9,42,ये गल सारे याफा सैहरा मन्झ फैल्ही गयी; होर बौह्त लोके प्रभु रे नांऊँआं पर विस्वास कितेया। 
ACT,9,43,होर पतरस याफा सैहरा मन्झ समौन नांऊँआं रे केसी चामड़े रा काम धंधा करणे वाले रे घरा बौह्त ध्याड़े तक रैंहयां। 
ACT,10,1,"कैसरिया सैहरा मन्झ कुरनेलियुस नांऊँआं रा एक आदमी था, जो इतालियानि नांऊँआं री पलटना रा सूबेदार था। "
ACT,10,2,"से परमेसरा रा भक्त था होर से होर तेसरा पूरा खानदान परमेसरा ले डरा था, होर से गरीब यहूदी लोका री ढब्बे देई किन्हें भी मदद करहा था। होर से परमेसरा ले हमेसा प्रार्थना करहा था। "
ACT,10,3,"एक ध्याड़े दप्हैरा रे तीन बजे रे करीब तिन्हें एक साफ-साफ दर्सन देख्या कि परमेसरा रा एक स्वर्गदूत तेस वाले आया होर तेस किन्हें बोल्या करहा, “कुरनेलियुस!” "
ACT,10,4,"कुरनेलियुसे से ध्याना किन्हें देख्या, होर डरी किन्हें बोल्या, “हे प्रभु मुंजो दसा क्या गल ई?” तिन्हें तेस किन्हें बोल्या, “तेरी प्रार्थना होर तेरे दान यादगारा रे कठे परमेसरा रे साम्हणें पूजी गईरे। "
ACT,10,5,"होर एेबे याफा सैहरा मन्झ आदमी भेज होर समौन, जेस जो पतरस भी बोल्हा ऐें, एथी सादी ले। "
ACT,10,6,"से समौन चमड़े रा धन्दा करणे वाले रे घरा मन्झ रैहया करहा, तेसरा घर समुद्रा रे बाढे आ, होर जेबे तेस आऊंणा तेबे तेस तुस्सा जो परमेसरा री गल्ला दसणी।” "
ACT,10,7,"जेबे से स्वर्गदूत जिन्हें जे तेस किन्हें गल्ला किती, चली गया, ता तिन्हें दो सेऊआदारा जो, होर जो तेस वाले हाजर रैंहयां ऐें थे तिन्हा मन्झा ले एक परमेसरा रा भक्त स्पाही सादेया, "
ACT,10,8,होर तिन्हा जो सभ गल्ला दसी किन्हें याफा सैहरा जो पतरसा जो ल्याऊणे रे कठे भेजी दितेया। 
ACT,10,9,"दूजे ध्याड़े, जेबे ये तीनो जिन्हा जो कुरनिलिउसे भेजीरा था चल्दे-चल्दे दपैहरा रे टैमा सैहरा वाले पूजे। तेस ही टैमा पतरस प्रार्थना करणे रे कठे छता पर चली गईरा था। "
ACT,10,10,"होर तेस जो भूख लगी, होर कुछ खाणा चाहां था; पर जेबे खाणा बणदा ही लगीरा था, तेबे पतरसे दर्सन देख्या। "
ACT,10,11,"होर तिन्हें देख्या कि, आसमान खुल्ही गया; होर एक बडी चादरा साहीं कोई चीज हेठ उतरेया करहा ई, तेता जो चारो कुणे ले पकड़ी किन्हें धरती पर तुआरेया करहा था। "
ACT,10,12,"तेस पर हर पालतु जानवर, जंगली जानवर होर धरती पर पेटा रे भारे चलणे फिरणे वाले होर आसमाना रे चिड़ु थे, जिन्हा जो मूसा री व्यवस्था रे मताबक यहूदी लोका रे कठे खाणा ठीक नी था। "
ACT,10,13,"होर फेरी तेस जो एक अवाज आई कि, “हे पतरस उठ होर इन्हा मन्झा ले मारी किन्हें खाई ले।” "
ACT,10,14,"पर पतरसे बोल्या, “नीं प्रभु, कधी नी; क्यूंकि मैं कधी कोई अपवित्र या असुद्ध खाणा नी खाध्या।” "
ACT,10,15,"फेरी दूजी बारी तेस जो अवाज आई कि, “जेस केसी चीजा जो परमेसरे पवित्र बोलिरा, अपवित्र मत बोलणा।” "
ACT,10,16,तीन बारी एह्ड़ा ई हुएया; तेबे झट पट से चादर स्वर्गा वखा जो खिंजी किन्हें लई जाया गया। 
ACT,10,17,"पतरसा रे मना मन्झ दुविधा थी कि जो दर्सन तिन्हें देख्या तेता रा मतलब क्या आ, तेबे स्यों आदमी जो कुरनेलियुसे भेजे, समौना रे घरा रा पता करी किन्हें दुराजे पर आई किन्हें खड़ी गये? "
ACT,10,18,"तिन्हें बाहर सादी किन्हें पूछेया, “क्या समौन जेस जो पतरस भी बोल्हा ऐें प्रौहणा बणी किन्हें एथी रुकी रा?” "
ACT,10,19,"पतरस हली तेस दर्सना रे बारे मन्झ सोचेया ई करहा था कि, पवित्र आत्मे तेस किन्हें बोल्या, “तीन माह्णुं तेरी तलासा मन्झ ऐें। "
ACT,10,20,"इधी कठे उठी किन्हें हेठ चली जा, हालांकि स्यों गैर-यहूदी ये पर तू बिना डरे तिन्हा साउगी चली जा; क्यूंकि मैं ई स्यों भेजिरे।” "
ACT,10,21,"तेबे पतरसे हेठ आई किन्हें तिन्हा माह्णुंआं किन्हें बोल्या, “देखा, जेसरी तलास तुस्से करेया करहा ऐें, से हांऊँ ई आ; तुस्सा रे आऊणें री वजहा क्या ई?” "
ACT,10,22,"तिन्हें जवाब दितेया, “कुरनेलियुस सूबेदार जो धर्मी होर परमेसरा ले डरने वाल्आ एक भक्त माह्णुंआं होर हरेक जो तेसरे बारे मन्झ जाणहां ऐें स्यों तेस जो एक नेक माह्णुं समझ्हा ऐें। यहूदी लोका मन्झ तेसरी बड़ी इज्जत ई; तिन्हें एक पवित्र स्वर्गदूता ले एक चेतावनी पाईरी कि, तुजो आपणे घरा सादी किन्हें तुध ले बचन सुणे।” "
ACT,10,23,"तेबे तिन्हें तिन्हा जो अंदर सादी किन्हें तिन्हारा आदर सत्कार कितेया। होर दूजे ध्याड़े, से तिन्हा साउगी चली गया; होर याफा सैहरा रे कई विस्वासी तेस साउगी चली गये। "
ACT,10,24,"स्यों कैसरिया सैहरा मन्झ पूजे, होर कुरनेलियुस आपणे टब्बरा होर प्यारे दोस्ता जो कठा करी किन्हें तिन्हारा इंतजार करेया करहा था। "
ACT,10,25,"जेबे पतरस अंदर आया करहा था, ता कुरनेलियुसे तेस किन्हें मुलाकात किती, होर पैर बांदी किन्हें प्रणाम कितेया। "
ACT,10,26,"पर तेस जो ठुआल्दे हुए पतरसे बोल्या, “खड़ा हुई जा, हांऊँ भी तेरे साहीं एक माह्णुंआं।” "
ACT,10,27,"होर तेस साउगी गलबात करदा हुएया अंदर गया, होर बौह्त सारे लोका जो कठे देखी किन्हें "
ACT,10,28,"पतरसे तिन्हा किन्हें बोल्या, “तुस्से जाणहां ऐें कि, आस्सा यहूदिया ईलाके रे लोका रे कठे केसी दूजी जाति रे आदमी साउगी कोई मेल जोल रखणा या तेसरे घरा जाणा यहूदी नियमा रे बरख्लाफ आ। फेरी भी परमेसरे मुंजो दसेया कि मैं केसी आदमी जो अपवित्र या असुद्ध नी बोलू। "
ACT,10,29,इधी कठे हांऊँ जेबे साद्या गया ता बगैर कुछ बोले हांऊँ चली आया एेबे हांऊँ पूछ्हा कि हांऊँ केस कामा रे कठे सादिरा?” 
ACT,10,30,"कुरनेलियुसे बोल्या कि, “चार ध्याड़े पैहले एस ई टैम दप्हैरा रे तीन बजे हांऊँ आपणे घरा मन्झ प्रार्थना करेया करहा था। अचानक चमकीले कपड़े मन्झ एक आदमी मेरे साम्हणें खह्ड़ी गया। "
ACT,10,31,"होर बोल्या, ‘कुरनेलियुस! तेरी प्रार्थना सुणी लईरी होर गरीबा जो दान दितिरे से यादगारा रे कठे परमेसरा रे साम्हणें पूजी गईरे। "
ACT,10,32,"इधी कठे केसी एकी जो याफा सैहरा जो भेजी किन्हें समौन जो जेस जो पतरस भी बोल्हा ऐें, से सादेया। से समुद्रा रे बाढे चमड़े रा धन्दा करणे वाले रे घरा मन्झ रैहया करहा, होर जेबे तेस आऊंणा तेबे तेस तुस्सा जो परमेसरा री गल्ला दसणी।’ "
ACT,10,33,"इधी कठे मैं तू झट पट सादी लया होर तैं एथी आई किन्हें बौह्त खरा कितेया; एेबे आस्से सभ एथी परमेसरा रे साम्हणें ऐें, ताकि जो कुछ परमेसरे तुजो बोलिरा तेस जो आस्से सुणी सके।” "
ACT,10,34,"तेबे पतरस ग्लान्दा लगेया; एेबे हांऊँ पक्का समझी गया कि, परमेसर केसी रा भेदभाव नी करदा। "
ACT,10,35,"बल्कि हर जाति मन्झ जेह्ड़ा भी परमेसरा ले डरहा होर धर्मा रे काम करहा, से तेस जो ग्रहण करा। "
ACT,10,36,"ये सेई सांति रा खुसी री खबर आ जेह्ड़ा इस्राएल देसा रे लोका वाले यीसू मसीह रे ज्रीए भेजिरा, जो सभिरा प्रभु आ। "
ACT,10,37,ये गल तुस्से जाणहां ऐें कि गलील जिल्ले ले सुर्हू करी किन्हें तिन्हें यहूदिया ईलाके रे कई जगहा मन्झ स्यों काम करणे सुर्हू किते। जो यहून्ना बपतिस्मा देणे वाल्ऐ तिन्हा लोका जो बपतिस्मा देणे ले पैहले प्रचार करेया करहा था। 
ACT,10,38,"तुस्से नासरता रे यीसू रे बारे मन्झ जाणहां ऐें कि परमेसरे किहाँ पवित्र आत्मा होर सामर्था किन्हें तेसरा अभिसेक कितेया था, होर किहाँ यीसूए कई जगहा जाई किन्हें भलाई रे काम करदे हुए लोक ठीक किते, जो सैताना रे स्ताईरे थे। यीसू ये सभ काम करणे रे लायक था क्यूंकि परमेसर तेस साउगी था। "
ACT,10,39,"होर आस्से तिन्हा सभी गल्ला रे गुआह ऐें जो तिन्हें यहूदिया ईलाके होर यरुस्लेम सैहरा मन्झ किते थे, होर यरुस्लेम सैहरा रे यहूदी मुखिये से लकड़ी पर लटकाई किन्हें मारी दितेया। "
ACT,10,40,"पर परमेसरे यीसू जो त्रीजे ध्याड़े मरिरे मन्झा ले जिउंदा करी दितेया, होर जाहिर भी करी दितेया। "
ACT,10,41,"सभ लोके से नी देखेया पर आस्से जिन्हा जो परमेसरे पैहले ले चुणी लया था, होर तेस साउगी तेसरे मरिरे मन्झा ले जिउंदे हूंणे ले बाद खाध्या होर पितेया। "
ACT,10,42,तिन्हें ई आस्सा जो हुक्म दितेया कि आस्से सारे लोका मन्झ प्रचार करहे होर साबत करहे कि यीसू ही आ जेस जो परमेसरा रे जीउन्देआ रा होर मरिरे रा न्यायी बणाईरा। 
ACT,10,43,"तेसरे सभ नबी गुआही देहां ऐें कि जेस केसी यीसू पर विस्वास करणा, तेस्जो तेसरे नांऊँआं रे ज्रीए पापा री माफ़ी मिलणी। "
ACT,10,44,"पतरस ये गल्ला बोल्या ई करहा था कि, पवित्र आत्मा बचना रे सभ सुणने वाले पर दितेया। "
ACT,10,45,"होर जितने यहूदी विस्वासी पतरसा साउगी आईरे थे, स्यों सभ हरान हुए कि अन्यजाति लोका पर भी पवित्र आत्मा रा दान दितरा। "
ACT,10,46,क्यूंकि तिन्हें तिन्हा जो अनजाण भासा बोल्दे होर परमेसरा री बड़ाई करदे हुए सुणेया। 
ACT,10,47,"एता पर पतरसे बोल्या, “क्या कोई इन्हा जो पाणी ले रोकी सक्हा कि, ये बपतिस्मा नी पाए, जिन्हें आस्सा साहीं परमेसरा ले पवित्र आत्मा पाईरा।” "
ACT,10,48,"होर पतरसे हुक्म दितेया कि कुरनेलियुसा रे घरा जो आईरे थे तिन्हा सभी जो यीसू मसीहा रे नांऊँआं ले बपतिस्मा दितेया जाए। तेबे तिन्हें तेस ले अर्ज किती कि कुछ ध्याड़े तक आस्सा साउगी रैह, होर इधी कठे से कुछ ध्याड़े तक तिन्हा साउगी रेहा। "
ACT,11,1,"चुणिरे चेले होर विस्वासियो जो यहूदिया ईलाके मन्झ थे सुणेया कि, अन्यजाति लोके भी परमेसरा रा बचन मनी लईरा। "
ACT,11,2,"होर जेबे पतरस यरुस्लेम सैहरा मन्झ आया, ता यहूदी विस्वासी लोक तेस किन्हें बैहस करदे लगे, "
ACT,11,3,कि “तैं अन्यजाति लोका रे घरा जाई किन्हें तिन्हा साउगी खाणा खाध्या।” 
ACT,11,4,"तेबे पतरसे जेह्ड़ा सुर्हू ले हुआ से बारी-बारी सब दसेया, "
ACT,11,5,"“हांऊँ याफा सैहरा मन्झ प्रार्थना करेया करहा था, तेबे मै एक दर्सन देख्या कि, एक बडी चादरा साहीं कोई चीज हेठ उतरेया करहा ई, तेता जो चारो कुणे ले पकड़ी किन्हें आसमाना ले धरती पर तुआरेया करहा ऐें, फेरी से चादर उतरी किन्हें मेरे वाले आई। "
ACT,11,6,"जेबे मैं तेस पर ध्याना किन्हें देख्या ता पालतु जानवर, जंगली जानवर होर धरती पर पेटा रे भारे चलणे फिरणे वाले होर आसमाना रे चिड़ु थे, जिन्हा जो मूसा री व्यवस्था रे मताबक यहूदी लोका रे कठे खाणा ना थी। "
ACT,11,7,"होर फेरी मैं एक अवाज सुणी कि, ‘हे पतरस उठ होर इन्हा मन्झा ले मारी किन्हें खाई ले।’ "
ACT,11,8,"पर मैं बोल्या, ‘नीं प्रभु, कधी नी; क्यूंकि मैं कधी कोई अपवित्र या असुद्ध खाणा नी खाध्या।’ "
ACT,11,9,"एता रे जवाबा मन्झ आसमाना ले दूजी बारी अवाज आई कि, ‘जेस केसी चीजा जो परमेसरे पवित्र बोलिरा, अपवित्र मत बोलणा।’ "
ACT,11,10,तीन बारी एह्ड़ा ई हुएया; तेबे से सभ कुछ स्वर्गा वखा जो खिंजी लिती गया।” 
ACT,11,11,"“तेस ई टैम जेथी हांऊँ रुकिरा था, तेस घरा मन्झ तीन माह्णुं आई पौहुंचे, तिन्हा जो मेरे वाले कैसरिया सैहरा ले कुरनेलियुसे भेजिरा था। "
ACT,11,12,पवित्र आत्मे मुंजो तिन्हा साउगी बिना डरे जाणे जो बोल्या; होर ये छेह भाई भी मेरे साउगी गये होर आस्से तेस आदमी रे घरा मन्झ गये। 
ACT,11,13,"होर तिन्हें बोल्या कि, मैं एक स्वर्गदूता जो आपणे घरा मन्झ खड़ीरे देख्या, जिन्हें मेरे किन्हें बोल्या कि, ‘याफा सैहरा मन्झ आदमी भेजी किन्हें समौन जो जेस जो पतरस भी बोल्हा ऐें, सादी ले। होर जेबे तेस आऊंणा तेबे तेस तुस्सा जो परमेसरा री गल्ला दसणी। "
ACT,11,14,"होर जेबे तेस तुस्सा किन्हें ये गल्ला करणी, जेसरे ज्रीए परमेसरा तु होर तेरा सारा टब्बर बचाणा।’ "
ACT,11,15,"जेबे हांऊँ गल्ला करदा लग्या, ता पवित्र आत्मा तिन्हा पर तेस ई तरीके किन्हें दितेया गया, जेस तरीके ले सुर्हू मन्झ पिन्तेकुस्ता रे साजे रे ध्याड़े आस्सा जो दितिरा था। "
ACT,11,16,"तेबे मुंजो प्रभु रा से बचन याद आया कि, ‘यहून्ना बपतिस्मा देणे वाल्आ ता पाणी किन्हें बपतिस्मा देहां था पर तुस्सा जो पवित्र आत्मा रा बपतिस्मा मिलणा।’ "
ACT,11,17,"इधी कठे जेबे कि परमेसरे तिन्हा जो भी दान दितेया, जो आस्सा जो प्रभु यीसू मसीह पर विस्वास करणे ले मिल्या था; ता मैं कुणहां जो परमेसरा जो रोकी सक्हा था।” "
ACT,11,18,"ये सुणी किन्हें, स्यों यहूदी विस्वासी चुप रैहे, होर परमेसरा री बड़ाई करी किन्हें बोल्दे लगे, “ता परमेसरे अन्यजाति लोका जो भी अनंत जिन्दगी पाणे रे कठे पापा जो छाडी किन्हें मसीहा पर विस्वास करणे रा दान दितिरा।” "
ACT,11,19,"जो लोक स्तिफनुसा रे मरणे रे बाद यरुस्लेम सैहरा जो छाडी किन्हें तितर-बितर हुई गये थे, होर दूरा-दूरा तक फिनिके ईलाके होर साईप्रस टापू होर अन्ताकिया सैहरा तक जाई पूजीरे थे, ये यहूदी लोका जो छाडी किन्हें केसी होरी जो यीसू री खुसी री खबर नी सुणाहें थे। "
ACT,11,20,"पर तिन्हा मन्झा ले कुछ विस्वासी साईप्रस टापू होर कुरेनी सैहरा रे थे, जो अन्ताकिया सैहरा मन्झ आई किन्हें यूनानी भासा बोलणे वाल्ऐ जो भी यीसू री खुसी री खबर सुणान्दे लगे। "
ACT,11,21,"होर प्रभु री सामर्थ तिन्हा पर थी, होर बौह्त अन्यजाति लोक विस्वास करी किन्हें प्रभु वखा जो फिरी गये। "
ACT,11,22,"तेबे तिन्हारी चर्चा यरुस्लेम सैहरा री कलीसिया रे सुणने मन्झ आई, होर तिन्हें बरनबास अन्ताकिया सैहरा मन्झ भेज्या। "
ACT,11,23,"से तेथी पूजी किन्हें, होर परमेसरा रे अनुग्रह जो देखी किन्हें खुस हुएया; होर सभी जो उपदेस दितेया कि तन मन ल्गाई किन्हें प्रभु मन्झ बणी रहो। "
ACT,11,24,बरनबास एक भला मानस था; होर पवित्र आत्मा किन्हें भर्ही रा था: होर बौह्त सारे लोक प्रभु वाले ल्याई गये। 
ACT,11,25,तेबे बरनबास अन्ताकिया सैहरा जो छाडी किन्हें साऊला जो तोपणे रे कठे तरसुस सैहरा जो चली गया। 
ACT,11,26,"होर जेबे से साउला किन्हें मिल्या तेबे से अन्ताकिया सैहरा मन्झ ल्यान्देया, होर एह्ड़ा हुएया कि बरनबास होर साउला एक साल तक कलीसिया साउगी मिलदे होर बौह्त लोका जो प्रभु यीसू रा उपदेस देंदे रैहे, होर चेले जो सभी ले पैहले अन्ताकिया सैहरा मन्झ ही मसीहा रे लोक बोल्या गया। "
ACT,11,27,"तिन्हा ध्याड़े कई विस्वासी जो नबी थे, यरुस्लेम सैहरा ले अन्ताकिया सैहरा मन्झ आये। "
ACT,11,28,"तिन्हा मन्झा ले अगबुस नांऊँआं रे एकी नबिये खड़े हुई किन्हें पवित्र आत्मा री प्रेरणा ले ये भविस्यवाणी किती कि, कई देसा मन्झ बौह्त भयानक अकाल पऊणे। जेबे रोम देसा रा सम्राट क्लौदियुस राज करेया करहा था तेस टैम ये अकाल पये। "
ACT,11,29,"तेबे चेले फैसला कितेया कि, हर एक आपणी-आपणी सामर्थ रे मताबक यहूदिया ईलाके मन्झ रैहणे वाले मसीही रे विस्वासियो री सेऊआ रे कठे कुछ भेजणे रा फैसला कितेया। "
ACT,11,30,होर तिन्हें एह्ड़ा ई कितेया; होर बरनबास होर साऊला रे हाथ कलीसिया रे अगुवे वाले कुछ ढब्बे भेजी दिते। 
ACT,12,1,तेस टैम हेरोदेस राजे कलीसिया रे कुछ माह्णुंआं जो दुःख देणे रे कठे बन्धी बनाये। 
ACT,12,2,तिन्हें यीसू रे चुणिरे लोका मन्झ ले यहून्ना रे भाई याकूबा जो तलवारा किन्हें मारी दितेया। 
ACT,12,3,"होर जेबे तिन्हें देख्या कि, यहूदी लोक एस गल्ला ले खुस हुंहां ऐें, ता तिन्हें पतरसा जो भी पकड़ी लया: स्यों ध्याड़े अस्जेह्ड़ी रोटी रे साजे रे ध्याड़े थे। "
ACT,12,4,"होर हेरोदेसे पतरस जो पकड़ी किन्हें जेल्हा मन्झ पाई दितेया, होर रखवाली रे कठे, होर चार-चार स्पाहीया रा चार-चार दल रे पैहरे मन्झ एस इरादे ले रख्या कि फसहा रे साजे ले बाद तेस जो बाहर लोका रे साम्हणें लई आये। "
ACT,12,5,"होर जेबे बौह्त ध्याड़े ले जेल्हा मन्झ पतरसा री रखवाली हुएया करहा ई थी, कलीसिया तेसरे कठे एक मना ले परमेसरा ले प्रार्थना करदी रही। "
ACT,12,6,"जेस ध्याड़े हेरोदेस राजा तेस जो तिन्हारे साम्हणें ल्याऊणे वाल्आ था, ता पिछली राती पतरस दो जंजीरा किन्हें बान्हिरा दो स्पाहीया रे बीचा मन्झ सोया करहा था: होर पैहरेदार दुराजे वाले जेल्हा री रखवाली करेया करहा ऐें थे। "
ACT,12,7,"तेबे झट पट प्रभु रा एक स्वर्गदूत पतरसा वाले खह्ड़ी गया, होर तेस कमरे मन्झ प्रयासा चमक्या: होर तिन्हें पतरसा री पसली पर हाथ मारी किन्हें जगाया, होर बोल्या, “उठ, जल्दी कर।” होर तेसरे हाथा ले जंजीरा खुल्ही किन्हें पई गयी। "
ACT,12,8,"तेबे स्वर्गदूते तेस किन्हें बोल्या, “त्यार हो, होर आपणे बूट पैन्ही ले।” तिन्हें तेह्ड़ा ई कितेया, फेरी तिन्हें तेस किन्हें बोल्या, “आपणा चोगा पैन्ही किन्हें मेरे पीछे-पीछे आई जा।” "
ACT,12,9,"से निकली किन्हें तेसरे पीछे हुई गया; पर ये नी जाणदा था कि, जो कुछ स्वर्गदूत करेया करहा, से सच्च था; तिन्हें सोचेया कि से कोई दर्सन देख्या करहा। "
ACT,12,10,"तेबे स्यों पैहले होर दूजे पैहरे ले निकली किन्हें तेस लोहे रे फाटका वाले पूजी गये, जो सैहरा वखा जो लेई जा; से तिन्हारे कठे आपणे आप खुल्ही गया; होर स्यों निकली किन्हें एक ई गली ले हुई किन्हें गये, इतने मन्झ स्वर्गदूता तेस जो छाडी किन्हें चली गया। "
ACT,12,11,"तेबे पतरसा जो होस आई होर तिन्हें बोल्या, “एेबे मैं सच्चे जाणी लया कि प्रभुए आपणा स्वर्गदूत भेजी किन्हें हांऊँ हेरोदेस राजे रे हाथा ले बचाई लया, होर यहूदी अगुवे री सारी आस तोड़ी दिती।” "
ACT,12,12,"इन्हा गल्ला जो सोची किन्हें, की परमेसरे से केस तरीके के बचाई लया, से यहून्ना री माऊ मरियमा रे घरा आया, जेस जो मरकुस बोल्हा ऐें। तेथी बौह्त विस्वासी लोक कठे हुई किन्हें प्रार्थना करेया करहा ऐें थे। "
ACT,12,13,"जेबे तिन्हें फाटका री ताकी खटखटाई; रुद्दा नांऊँआं री एक सेऊआदारीणी दुराजे वाले ऐें देखणे रे कठे तेथी आई कि, कुण दुराजा खटखटाया करहा? "
ACT,12,14,"होर पतरसा री अवाज प्छयाणी किन्हें तेस्से खुसी रे मारे दुराजा नी खोल्या; पर दोड़ी किन्हें अंदरा गई, होर दसेया कि पतरस दुराजे वाले खड़ीरा। "
ACT,12,15,"तिन्हें तेस्सा किन्हें बोल्या, “क्या तू पागल ई।” पर तेस्से बड़ी दृढ़ता के बोल्या कि सच्चे से पतरस आ; तेबे तिन्हें बोल्या, “तेसरा स्वर्गदूत हूंणां।” "
ACT,12,16,"पर पतरस दुराजा खटखटान्दा रैंहयां: होर जेबे तिन्हें ताकी खोल्ही, होर तेस जो देखी किन्हें हरान हुई गये। "
ACT,12,17,"तेबे पतरसे तिन्हा जो हाथा रा इसारा कितेया कि, चुप चाप रैहया; होर तिन्हा जो दसेया कि, प्रभु मुंजो किहाँ करी किन्हें जेल्हा ले काढी किन्हें लई आया फेरी तिन्हें बोल्या कि, “याकूब होर भाईया जो ये गल बोली देआ।” तेबे से निकली किन्हें दूजी जगहा जो चली गया। "
ACT,12,18,"भ्यागा ई जेल्हा मन्झ स्पाहीया मन्झ बड़ा हाल्ला पया कि, पतरसा केथी आ? "
ACT,12,19,"जेबे हेरोदेस राजे पतरसा जो तोपणे रा हुक्म दितेया पर से तेस जो नी मिल्या। ता तिन्हें पैहरेदारा ले पूछ ताछ किती जेबे तिन्हें कोई जबाब नी दितेया होर हेरोदेसे तिन्हा जो मारणे रा हुक्म दितेया, होर हेरोदेस यहूदिया ईलाके जो छाडी किन्हें कुछ ध्याड़े तक कैसरिया सैहरा मन्झ जाई किन्हें रैहन्दा लग्या। "
ACT,12,20,"हेरोदेस राजा सुर होर सैदा सैहरा रे लोका किन्हें बौह्त ज्यादा गुस्सा था। तेबे एक ध्याड़े सुर होर सैदा सैहरा रे कुछ लोक एक झुंड बनाई किन्हें कैसरिया सैहरा जो आये ताकि हेरोदेस राजे किन्हें मुलाकात करी सके। होर तिन्हें बलास्तुस राज़ी करी लया जो हेरोदेस राजे रा एक खास कर्मचारी था, ताकि स्यों तेसरे ज्रीए हेरोदेस राजे जो ये दसी सके कि सुर होर सैदा सैहरा रे लोक तेस किन्हें मेल मलाप करणा चाहें; क्यूंकि तिन्हारे देसा रा पालण पोसण हेरोदेस राजे रे देसा ले हुंहां था। "
ACT,12,21,"होर एक ध्याड़े हेरोदेस राजा तिन्हा सैहरा ले आईरे लोका किन्हें मिलणे रे कठे मनी गया, होर आपणी राजवस्त्र पैन्ही किन्हें राजगद्दी पर बैठया होर लोका जो भाषण देंदा लग्या। "
ACT,12,22,"लोक चिलांदे लगे, “ये ता माह्णुं रा नी पर परमेसरा री अवाज ई।” "
ACT,12,23,"इधी कठे, हेरोदेसे परमेसरा री महिमा करणे ले बजाय लोका ले आपणी महिमा कुराई, तेस ई टैम प्रभु रे एक स्वर्गदूते से बीमार करी दितेया, होर तेस जो कीड़े पई गये, होर जल्दी ई से मरी गया। "
ACT,12,24,पर परमेसरा रा बचन बढ़दा होर फैह्ल्दा गया। 
ACT,12,25,"जेबे बरनबास होर साऊल आपणी सेऊआ यहूदिया ईलाके मन्झ पूरी करी चुके, ता स्यों यहून्ना, जेस जो जे मरकुस भी बोल्हा ऐें, तेस जो साउगी लई किन्हें यरुस्लेम सैहरा ले अन्ताकिया सैहरा मन्झ वापस आई गये। "
ACT,13,1,"अन्ताकिया सैहरा री कलीसिया मन्झ कई नबी होर उपदेसक थे, बरनबास होर समौन (जेस जो काला आदमी भी बोल्या जाहाँ) होर लूकियुस जो कुरेनी सैहरा ले था, मनाहेम जेसरा हेरोदेस राजे साउगी पालन पोसण हुईरा था होर साऊल। "
ACT,13,2,"जेबे स्यों ब्रता साउगी अराधना करेया करहा ऐें थे, ता पवित्र आत्मे बोल्या, “मेरे कठे बरनबास होर साऊला जो तेस सेऊआ रे कठे लग करा जेसरे कठे मैं स्यों सादिरे।” "
ACT,13,3,तेबे तिन्हें ब्रत होर प्रार्थना करी किन्हें होर तिन्हा पर हाथ रखी किन्हें परमेसरा रे कामा रे कठे स्यों विदा करी दिते। 
ACT,13,4,"इधी कठे साऊल होर बरनबास पवित्र आत्मा रे ज्रीए भेजे गये, स्यों अन्ताकिया सैहरा ले सिलूकिया सैहरा रे बन्दरगाह जो गये; होर तेथी ले जहाजा पर चढ़ी किन्हें साईप्रस टापू रे सलमीसा बन्दरगाह जो चली गये। "
ACT,13,5,"होर सलमीसा मन्झ पुज्ही किन्हें, परमेसरा रा बचन यहूदी लोका री यहूदी सभा मन्झ सुणाया; होर यहून्ना जेस जो मरकुस भी बोल्हा ऐें से तिन्हारी सेऊआ करणे रे कठे तिन्हा साउगी था। "
ACT,13,6,"होर तेस टापू रे हर गांऊँआं ले हुंदे हुए, पाफुस सैहरा मन्झ पौहुंचे; तेथी तिन्हा जो यहूदिया ईलाके मन्झ बारयीसू नांऊँआं रा एक आदमी मिल्या जो एक जादूगर होर झूठा नबी था। "
ACT,13,7,से एक बौह्त बुद्धिमान आदमी था; से हाकम सिरगियुस पौलुसा रा सेऊआदार था जिन्हें परमेसरा रा बचन सुणने रे कठे बरनबास होर साऊल सादे थे। 
ACT,13,8,"पर इलीमास जादुगरे (जेसरे नांऊँआं रा मतलब ही जादूगर आ) तिन्हारा वरोध कितेया, तिन्हारा वरोध करी किन्हें तिन्हें हाकमा जो यीसू पर विस्वास करणे ले रोकणा चाहेया। "
ACT,13,9,"तेबे साऊले जेसरा नांऊँ पौलुस भी आ, पवित्र आत्मा ले भर्ही किन्हें तेस जादूगरा वखा जो एक टेक ल्गाई किन्हें बोल्या, "
ACT,13,10,"“हर किस्मा रे धोखे होर मकारी किन्हें भर्ही रे सैताना रे बच्चे, तू जे सारी धार्मिकता रा दुस्मण आ, क्या तुध प्रभु रे सीधे पैंडे जो टेढा करणा नी छाडणा? "
ACT,13,11,"एेबे देख, प्रभु तुजो दण्ड देणे वाल्आ; होर तुध कुछ टैमा तक काणे बणी रैंह्णां होर सूरज नी देखी सकणा।” तेबे झट पट धुईं होर न्हयारा तेस पर छाई गया होर से ओरे परे तोप्दा लग्या कि कोई तेसरा हाथ पकड़ी किन्हें तेस जो चलाये। "
ACT,13,12,"तेबे हाकमे जो कुछ हुएया, देखी किन्हें होर प्रभु रे उपदेसा ले हरान हुई किन्हें प्रभु यीसू पर विस्वास कितेया। "
ACT,13,13,"पौलुस होर तेसरे साथी पाफुस सैहरा ले जहाजा रे ज्रीए पंफुलिया जिल्ले रे पिरगा सैहरा मन्झ आये, होर तेथी यहून्नामरकुस तिन्हा जो छाडी किन्हें यरुस्लेम सैहरा जो वापस चली गया। "
ACT,13,14,होर पिरगा सैहरा ले अगे बढ़ी किन्हें पिसिदिया जिल्ले रे अन्ताकिया सैहरा मन्झ पौहुंचे; होर अरामा रे ध्याड़े यहूदी सभा मन्झ जाई किन्हें बैठी गये। 
ACT,13,15,"होर मूसा री व्यवस्था होर नबी री कताबा जो पढ़ने ले बाद यहूदी सभा रे मुखिये तिन्हा जो संदेसा भेज्या कि, “हे भाईयो, अगर लोका जो उपदेस देणे रे कठे तुस्सा वाले कुछ बचन आ ता तेस जो सुणाऊआ।” "
ACT,13,16,"तेबे पौलुसे खड़े हुई किन्हें तिन्हो चुप रैहणे कठे हाथा किन्हें इसारा करी किन्हें बोल्या, “हे इस्राएल देसा रे लोको, होर परमेसरा ले डरने वाले अन्यजाति रे लोको, सुणा।” "
ACT,13,17,"“इन्हा इस्राएल देसा रे लोका रे परमेसरे आस्सा रे बापदादे जो चुणी लया, होर जेबे ये मिस्र देसा मन्झ परदेसी हुई किन्हें रैहें थे, ता तिन्हारी बढ़ौतरी किती; होर आपणी सामर्थ किन्हें तिन्हें स्यों तेथी ले काढे। "
ACT,13,18,होर से कोई लगभग चाल्ई साला तक बियाबान जंगला मन्झ बार-बार बोलणे पर भी तिन्हारी सैहन्दा रैंहयां। 
ACT,13,19,होर कनान देसा मन्झ सात जातिया रा नास करी किन्हें तिन्हें से देस इस्राएल देसा रे लोका जो विरासता मन्झ देई दिती। 
ACT,13,20,इन्हा सारी गल्ला जो पुरे हूंणे रे कठे साढे चार सौ साल लगे। परमेसरे लोका री अगुवाई करणे रे कठे समूएल नबी रे टैमा तक न्यायी लोक ठैहराये।” 
ACT,13,21,"“जेबे समूएल नबी तिन्हारा अगुवा था तिन्हें एक राजा मान्गेया; तेबे परमेसरे बिन्यामिना रे गोत्रा मन्झा ले कीसा रा मह्ठा साऊल जो राजे रे रूपा मन्झ देई दितेया, होर तिन्हें इस्राएल देसा रे लोका पर चाल्ई साला रे कठे राज कितेया। "
ACT,13,22,"फेरी परमेसरे साऊला जो राजे रे रूपा मन्झ न्कारने ले बाद दाऊदा जो राजे रे रूपा मन्झ नियुक्त कितेया। परमेसरे तेसरे बारे मन्झ बोल्या कि, ‘मुंजो दाऊद नांऊंआं रा एक माह्णुं जो यिसै रा मह्ठा आ, मेरी इच्छा रे मताबक मिली गईरा। तेस ई मेरी सारी इच्छा पूरी करणी।’ "
ACT,13,23,एस दाऊदा रे बंसा मन्झा ले परमेसरे आपणे वादा रे मताबक इस्राएल देसा रे उद्धारा रे कठे यीसू मसीह जो भेज्या। 
ACT,13,24,"जेसरे आऊणें ले पैहले यहून्ना बपतिस्मा देणे वाल्ऐ सभ इस्राएल देसा रे लोका बोल्हा था की, ‘पाप करणा छाडी देआ होर बपतिस्मा लउआ होर परमेसरा तुस्सा रे पाप माफ़ करणे।’ "
ACT,13,25,"होर जो काम परमेसरे यहून्ना बपतिस्मा देणे वाल्ऐ जो दितिरा था से काम यहून्ना पूरा करणे वाल्आ ही था, ता तिन्हें बोल्या, ‘क्या तुस्से मुंजो परमेसरा रा भेजिरा मसीह समझ्या करहा ऐें? हांऊँ से मसीहा नी आ! पर मसीह मेरे बाद आऊणें वाल्आ आ, होर हांऊँ एस लायक भी नी हाया कि हांऊँ तेसरे बूटा रे तस्मे खोल्ही सकूं।’” "
ACT,13,26,"“हे भाईयो, तुस्से, जो अब्राहमा री संताना ई; होर तुस्से जो परमेसरा ले डरहा ऐें, तुस्सा वाले ऐस उद्धारा रा संदेस भेजिरा। "
ACT,13,27,"क्यूंकि यरुस्लेम सैहरा रे रैहणे वाले होर तिन्हारे मुखिये, ना ता यीसू मसीह प्छ्याणी सके, होर ना नबिया री गल्ला समझी; जो हर अरामा रे ध्याड़े पढ़ी जाहीं, इधी कठे तिन्हें यीसू जो दोसी ठैहराई किन्हें तिन्हा नबिया रे बोलिरी गल्ला जो पूरा कितेया। "
ACT,13,28,"जेब्की तिन्हा वाले तेस जो मारणे रे कठे कोई दोष नी था, फेरी भी तिन्हें पिलातुस हाकमा ले मांग किती कि से मारी दितेया जाए।” "
ACT,13,29,"“होर जेबे तिन्हें से सब कुछ पूरा करी लितेया जो तेसरे बारे मन्झ पवित्र सास्त्रा मन्झ लिखिरी गल्ला पूरी हुई तेबे तिन्हें से क्रूसा प्रयाल्हे चढ़ाया, होर फेरी क्रूसा ले तुआरी किन्हें डुआर मन्झ रखी दितेया। "
ACT,13,30,पर परमेसरे तेस जो मरिरे मन्झा ले जिउंदा कितेया। 
ACT,13,31,"होर से तिन्हा चेले जो जेह्ड़े तेस साउगी गलील जिल्ले ले यरुस्लेम सैहरा जो आईरे थे, से तिन्हा जो बौह्त ध्याड़े तक सुझ्दा रैंहयां; लोका रे साम्हणें जिन्हें से देखेया एेबे स्यों ही तेसरे गुआह ऐें।” "
ACT,13,32,"“होर आस्से तुस्सा जो तेस्सा वाचा रे बारे मन्झ जो परमेसरे आस्सा रे जो बापदादे किन्हें कितिरी थी, ये खुसी री खबर सुणाहें। "
ACT,13,33,"कि परमेसरे यीसू जो मरिरे मन्झ ले जिउंदा करी किन्हें, सेई वाचा आस्सा रे बंसा रे कठे पूरी किती, जेह्ड़ा दूजे भजन संहिता मन्झ भी लिखिरा कि, ‘तू मेरा मह्ठा आ; आज हांऊँ तुजो आपणे मह्ठे रे रूपा मन्झ जाहिर करहा।’ "
ACT,13,34,"होर एस तरीके ले मरिरे मन्झा ले जीऊन्दे करणे रे बारे मन्झ भी कि, से कधी नी सड़े, परमेसरे एह्ड़ा बोलिरा कि; ‘मां तुजो स्यों पवित्र होर पक्की आसिसा देणी जिन्हा जो देणे रा बचन मैं राजा दाऊदा किन्हें कितिरा था।’ "
ACT,13,35,इधी कठे दाऊदे एक होर भजन संहिता मन्झ भी बोलिरा कि; ‘तुध आपणे पवित्र माह्णुं री ल्हासा जो सड़ने नी देणा।’ 
ACT,13,36,क्यूंकि दाऊद ता परमेसरा री इच्छा रे मताबक आपणे टैमा मन्झ सेऊआ करी किन्हें मरी गया; होर आपणे बापदादे मन्झ जाई मिल्या; होर सड़ी भी गया। होर एस गल्ला ले आस्से जाणहां ऐें कि राजा दाऊदे एह्ड़ा आपणे बारे मन्झ नी बोलिरा। 
ACT,13,37,"पर से यीसू रे बारे मन्झ बोल्दा लगिरा था, जेस जो परमेसरे मरिरे मन्झा ले जिउंदा कितेया, से सड़ने नी पाया।” "
ACT,13,38,"“इधी कठे, हे भाईयो; तुस्से जाणी लो कि यीसू रे ज्रीए पापा री माफ़ी री खबर तुस्सा जो दिति जाहीं। "
ACT,13,39,होर मूसा री व्यवस्था रे मताबक आस्से कधी धर्मी नी बणी सक्दे पर जो परमेसरा पर विस्वास करहा ऐें स्यों यीसू रे ज्रीए धर्मी बणी जाएं। 
ACT,13,40,"इधी कठे चतन्न जे रैहया, केते एह्ड़ा नी हो कि, जो नबी री कताबा मन्झ आईरा, से तुस्सा पर घटी जाए कि: "
ACT,13,41,"‘हे निंदा करणे वालेयो, देखा, हरान हुई जाऊआ होर मरी मिटी जाऊआ; क्यूंकि मैं तुस्सा रे जमाने मन्झ एक काम एह्ड़ा करहा; एह्ड़ा काम कि, अगर कोई तुस्सा किन्हें तेसरी चर्चा करहे, ता तुस्सा कधी विस्वास नी करणा।’” "
ACT,13,42,"जिहां ई बरनबास होर पाैलुस यहूदी सभा ले बाहर निकले लोक तिन्हा किन्हें अर्ज करदे लगे कि, अगले अरामा रे ध्याड़े आस्सा जो ये गल्ला दबारा सुणाई जाए। "
ACT,13,43,"होर जेबे यहूदी सभा उठी गयी ता यहूदी लोक होर यहूदी पन्था मन्झ आईरे कई लोके पौलुस होर बरनबासा रे पीछे चलदे लगे; होर तिन्हें तिन्हा किन्हें गल्ला करी किन्हें समझाया कि, परमेसरा री अनुग्रह मन्झ बणी किन्हें रैहया। "
ACT,13,44,अगले अरामा रे ध्याड़े सैहरा रे लगभग सभ लोक परमेसरा रा बचन सुणने जो कठे हुई गये। 
ACT,13,45,"पर यहूदी अगुवे भीड़ा जो देखी किन्हें गुस्से हुई गये, होर निंदा करदे हुए पौलुसा री गल्ला रे वरोधा मन्झ बोलदे लगे। "
ACT,13,46,"तेबे पौलुसे होर बरनबासे बगैर डरे बोल्या, “जरूरी था कि, परमेसरा रा बचन पैहले तुस्सा जो सुणाया जाए; पर जेबे की तुस्से तेस जो नकारी देयां ऐें, होर आपणे आपा जो अनंत जिन्दगी रे लायक नी बणान्दे, ता देखा, आस्से अन्यजाति लोका वाले जाई करहा ऐें।” "
ACT,13,47,"क्यूंकि प्रभुए आस्सा जो ये हुक्म दितिरा, “मैं तू सारी जातिया रे लोका रे कठे प्रयासा बणाईरा; ताकि तुस्सा रे ज्रीए सारा संसारा रा उद्धार हुई सके।” "
ACT,13,48,"ये सुणी किन्हें अन्यजाति लोक बौह्त खुस हुए, होर परमेसरा रे बचना री बड़ाई करदे लगे; होर जितने अनंत जिन्दगी रे कठे ठैहराई गईरे थे, तिन्हें विस्वास कितेया। "
ACT,13,49,तेबे प्रभु रा बचन तेस सारे देसा मन्झ फैह्ल्दा लग्या। 
ACT,13,50,"पर यहूदी अगुवे भक्त होर उच्च कुला री ज्नानिया जो होर सैहरा रे बडे लोका जो भड़काया, होर पौलुस होर बरनबासा पर जुल्म करी किन्हें तिन्हा जो आपणी देसा री सीमा ले बाहर काढी दितेया। "
ACT,13,51,"तेबे पाैलुस होर बरनबास तिन्हा यहूदी अगुवे रे साम्हणें आपणे पैरा री धूल झाड़ी दिति, ये दसणे रे कठे कि परमेसरे स्यों नकारी दिते, होर तेस परमेसरा तिन्हा जो सजा देणी तेबे स्यों इकुनियुम सैहरा जो चली गये। "
ACT,13,52,होर अन्ताकिया सैहरा रे चेले खुसी किन्हें पवित्र आत्मा किन्हें भहरदे रैहे। 
ACT,14,1,"इकुनियुम सैहरा मन्झ एह्ड़ा हुएया कि स्यों यहूदी लोका री यहूदी सभा मन्झ साउगी-साउगी गये, होर एह्ड़ी गल्ला किती कि, यहूदी लोके होर यूनान देसा रे लोके दुंहीं मन्झा ले बौहुतिए विस्वास कितेया। "
ACT,14,2,"पर विस्वास नी करणे वाले यहूदी लोक सके थे, अन्यजाति रे मन भड़काये होर विस्वासिया रे बरखलाफ तिन्हारे मना मन्झ कड़वाहट पैदा करी दिती। "
ACT,14,3,होर पाैलुस होर बरनबास तेथी बौह्त ध्याड़े तक रुके होर प्रभु रे बारे मन्झ बगैर डरे प्रचार करदे रैहे; होर प्रभु तिन्हारे ज्रीए किते गये नौखे चिन्ह रे ज्रीए से आपणे अनुग्रह रे संदेसा जो साबित करदा रेहा। 
ACT,14,4,"पर इकुनियुम सैहरा रे लोका मन्झ फूट पई गई थी, एता ले कितने ता यहूदी लोका वखा जो, होर कितने चुणिरे चेले वखा जो हुई गये। "
ACT,14,5,जेबे अन्यजाति लोका होर यहूदी लोक आपणे मुखिये साउगी मिली किन्हें तिन्हा साउगी बुरा व्यवहार करणे होर तिन्हा पर पत्थरवाह करणे री चाल चली। 
ACT,14,6,ता पौलुस होर बरनबासा जो एस गल्ला रा पता चली गया होर स्यों लुकाउनिया ईलाके रे लुस्त्रा सैहरा होर दिरबे सैहर होर ओरले परले रे सैहरा मन्झ चली गये। 
ACT,14,7,तेथी भी स्यों खुसी री खबरा रा प्रचार करदे रैहे। 
ACT,14,8,"लुस्त्रा सैहरा मन्झ एक आदमी बैठिरा था; जेसरा पैर कमजोर था, से जन्मा ले ई लंगड़ा था, होर कधी नी चल्लिरा था। "
ACT,14,9,से पौलुसा जो गल्ला करदे सुणेया करहा था होर पाैलुस तेस वखा जो एक टेक ल्गाई किन्हें देख्या कि एस जो ठीक हुई जाणे रा विस्वास आ। 
ACT,14,10,"होर जोरा-जोरा किन्हें बोल्या, “आपणे पैरा रे भारे सीधा खड़ा हुई जा।” तेबे से उछली किन्हें चलदा फिरदा लग्या। "
ACT,14,11,"लोके पौलुसा रा ये काम देखी किन्हें लुकाउनिया भासा मन्झ चिंगी किन्हें बोल्या, “देऊ माह्णुं रे रूपा मन्झ आस्सा वाले आई गईरे।” "
ACT,14,12,"होर तिन्हें बरनबासा जो यूनान देसा रे देऊ ज्यूसा रा नाऊँ दितेया, होर पौलुसा जो हिरमेस रा नाऊँ दितेया, क्यूंकि ये गल्ला करणे मन्झ मुख्या था। "
ACT,14,13,"होर यूनान देसा रे देऊ ज्यूसा रा मन्दर जो सैहरा रे साम्हणें था, तेथी रे पुजारिये बली रे कठे जानवर होर फुला रे हार फटका पर ल्याई किन्हें लोका साउगी बलि करणा चाहां था। "
ACT,14,14,"चुणिरे चेले बरनबास होर पौलुस जेबे सुणेया, ता आपणे कपड़े फाड़ी दिते, होर भीड़ा वखा चिलांदे-चिलांदे भगे। "
ACT,14,15,"होर बोल्दे लगे, “हे लोको तुस्से क्या करेया करहा ऐें? आस्से भी ता तुस्सा साहीं दुःख सुख भोगी माह्णुंऐ, होर तुस्सा जो खुसी री खबर सुणाहें कि, तुस्से इन्हा बेकार चीजा ले लग हुई किन्हें जिउंदे परमेसरा री तरफ फिरा, जिन्हें स्वर्ग होर धरती होर समुद्र होर जो कुछ तिन्हा मन्झ आ बणाया। "
ACT,14,16,तिन्हें पिछले टैमा मन्झ सभ जातिया जो आपणे-आपणे पैंडे मन्झ चलने दितेया। 
ACT,14,17,"तेबे भी परमेसर आपणे भले कामा रे ज्रीए आपणे बारे मन्झ गुआही देंदा रह्या, होर आसमाना ले बरखा होर फलदाई मौसम देई किन्हें, ये ई तुस्सा जो खाणा देहां होर तुस्सा रे मना जो खुसी किन्हें भरी देहां।” "
ACT,14,18,ये बोली किन्हें भी तिन्हें लोका जो बड़ी मुस्किला किन्हें रोकेया कि तिन्हारे कठे बलि नी चढ़ाये। 
ACT,14,19,"पर कितने यहूदी लोके होर पिसिदिया जिल्ले रे अन्ताकिया होर इकुनियुम सैहरा ले आई किन्हें लोका जो आपणे वखा जो करी लया, होर पौलुसा जो पत्थरवाह कितेया, होर मरीरा समझी किन्हें तेस जो सैहरा ले बाहर घसीटी किन्हें लई गये। "
ACT,14,20,"पर जेबे चेले तेसरे चारो तरफ आई किन्हें खह्ड़ी गये, ता से उठी किन्हें सैहरा मन्झ गया होर दूजे ध्याड़े बरनबासा साउगी दिरबे सैहरा जो चली गया। "
ACT,14,21,"होर पाैलुस होर बरनबास तेस सैहरा रे लोका जो खुसी री खबर सुणाई किन्हें, होर बौह्त सारे लोक चेले बणे। स्यों दबारा लुस्त्रा सैहरा मन्झ आये, होर तेथी ले इकुनियुम सैहरा जो गये, फेरी तेथी ले पिसिदिया जिल्ले रे अन्ताकिया सैहरा जो वापस आई गये। "
ACT,14,22,"होर हर गांऊँआं रे चेले रे मना जो मजबूत करदे रैहे होर ये उपदेस देंदे रैहे कि, “आस्सा जो बडे दुःख सही किन्हें परमेसरा रे राजा मन्झ दाखल करणा पऊणा।” "
ACT,14,23,"होर तिन्हें हर एक कलीसिया मन्झ तिन्हारे कठे कलीसिया रे अगुवे नियुक्त किते, होर ब्रता साउगी प्रार्थना करी किन्हें, तिन्हा जो प्रभु रे हवाले सौम्पेया जेस पर जे तिन्हें विस्वास कितेया था। "
ACT,14,24,होर पिसिदिया जिल्ले ले हुंदे हुए स्यों पंफुलिया जिल्ले मन्झ पौहुंचे; 
ACT,14,25,होर पिरगा सैहरा मन्झ बचन सुणाई किन्हें पंफुलिया रे अतालिया बंदरगाह मन्झ आये। 
ACT,14,26,"तेथी ले स्यों जहाजा पर सुआर हुई किन्हें सीरिया देसा रे अन्ताकिया सैहरा जो वापस गये, ये सेई जगहा ई जेथी जे पौलूस होर बरनबासा जो परमेसरा रे अनुग्रह मन्झ नियुक्त कितेया गईरा था। ताकि स्यों दूजी जगहा मन्झ जाई किन्हें प्रचारा रा काम करहे होर जेह्ड़ा तिन्हें एेबे पुरा करी किन्हें वापस आईरे थे। "
ACT,14,27,"होर अन्ताकिया सैहरा मन्झ पुज्ही किन्हें, तिन्हें कलीसिया कठी किती होर दसेया कि, परमेसरे आस्सा साउगी केहड़े बडे-बडे काम किते! होर अन्यजाति लोका जो प्रभु यीसू पर विस्वास करणे रे कठे मदद किती। "
ACT,14,28,होर पाैलुस होर बरनबास चेले साउगी बौह्त ध्याड़े तक रैहे। 
ACT,15,1,"फेरी कुछ यहूदी विस्वासी यहूदिया ईलाके ले आई किन्हें विस्वासिया जो सिखांदे लगे कि, “अगर मूसा री व्यवस्था रे मताबक तुस्सा रा खतना नी हुईरा ता तुस्सा रा उद्धार नी हुई सक्दा।” "
ACT,15,2,"जेबे पौलुस होर बरनबासा रा तिन्हा किन्हें झगड़ा होर बैहस हुई ता ये तय कितेया कि, पौलुस होर बरनबास, होर बाकि चेले एस गल्ला रे बारे मन्झ यरुस्लेम सैहरा जो चुणिरे चेले होर कलीसिया रे अगुवे वाले जाए। "
ACT,15,3,इधी कठे कलीसिये तिन्हा जो खर्चा पाणी देई किन्हें कुछ दुरा तक पुज्हा ऐ; होर स्यों फिनिके ईलाके होर सामरिया ईलाके ले हुंदे हुए ये खबर सुणान्दे गये कि किहां अन्यजाति लोका खुसी री खबर सुण कर मसीही रे विस्वास बणदे लगिरे। ये खबर सुणी किन्हें विस्वासी लोक बौह्त खुस हुए। 
ACT,15,4,"जेबे यरुस्लेम सैहरा मन्झ पौहुंचे, ता कलीसिया होर चुणिरे चेले होर कलीसिया रे अगुवे तिन्हा किन्हें खुसी साउगी मिले, होर पाैलुस होर बरनबासे दसेया कि परमेसरे तिन्हा साउगी केहड़े-केहड़े काम किते थे। "
ACT,15,5,"पर फरीसी लोका रे मता मन्झा ले जिन्हें विस्वास कितेया था, तिन्हा मन्झा ले लोके उठी किन्हें बोल्या, “कि अन्यजाति लोका रा खतना कुराणे रा होर मूसा री व्यवस्था जो मन्नणे रा हुक्म देणा चहिए।” "
ACT,15,6,"तेबे चुणिरे चेले होर कलीसिया रे अगुवे एस गल्ला रे बारे मन्झ विचार करणे रे कठे, कठे हुए। "
ACT,15,7,"तेबे पतरसे बौह्त बैहसा ले बाद खह्ड़ी किन्हें तिन्हा किन्हें बोल्या, “हे भाईयो, तुस्से जाणहां ऐें कि, कुछ टैमा पैहले परमेसरे ले मुंजो चुणी लया कि, मेरे ज्रीए अन्यजाति लोक खुसी री खबरा रा बचन सुणी किन्हें विस्वास करहे। "
ACT,15,8,होर मना जो जाणने वाले परमेसरे तिन्हा जो भी आस्सा साहीं पवित्र आत्मा देई किन्हें तिन्हो दसेया की परमेसरे स्यों भी आस्सा साहीं अपनाई लईरे। 
ACT,15,9,होर विस्वास करणे रे ज्रीए तिन्हारे मन पवित्र करी किन्हें आस्सा मन्झ होर तिन्हा मन्झ कुछ फर्क नी रख्या। 
ACT,15,10,"ता एेबे तुस्से परमेसरा री परीक्सा किधियो करेया करहा ऐें? कि गैर-यहूदी विस्वासिया री क्याड़ी पर एह्ड़ा बोझ रखे, जेस जो आस्सा रे बापदादे नी चकी सके थे होर ना आस्से चकी सक्हा ऐें। "
ACT,15,11,"एह्ड़ा करणा सही नी आ, पर आस्से विस्वास करहा ऐें कि जिहां स्यों प्रभु यीसू रे अनुग्रह रे ज्रीए उद्धार पाहें; तिहां ई आस्सा भी उद्धार पाणा ना की मूसा री व्यवस्था रा पालन करणे ले।” "
ACT,15,12,तेबे सारी सभा चुप चाप हुई किन्हें बरनबास होर पौलुसा री गल्ला सुणदे लगे कि परमेसरे तिन्हारे ज्रीए अन्यजाति लोका मन्झ केहड़े-केहड़े चमत्कार होर नौखे काम दसे। 
ACT,15,13,"जेबे स्यों आपणी गल्ला करी बैठे, ता याकूब बोल्दा लग्या कि, "
ACT,15,14,"हे भाईयो, मेरी सुणां: समौन पतरसे आस्से समझाये कि, परमेसरे अन्यजाति लोका मन्झा ले कुछ लोका जो आपणे लोक हूणे रे कठे चुणी किन्हें सभी ले पैहले केह्ड़ा प्यार जाहिर कितेया। "
ACT,15,15,अन्यजाति लोका रा विस्वासी बणने री गल नबिया रे ज्रीए बौह्त पैहले ले पवित्र सास्त्रा मन्झ लिखी गईरे बचना किन्हें मेल खाहां ऐें; 
ACT,15,16,"“मां एता ले बाद आई किन्हें राजा दाऊदा रा पईरा तम्बू दबारा बनाणा, होर तेसरे खंडहर दबारा बणाणे, होर ये एह्ड़ी गल हूणी जिहां मकान ढलणे ले बाद कोई दबारा मकान बणाहां। "
ACT,15,17,"इधी कठे कि बाकि सारे माह्णुं, प्रभु जो तोपे बाकि सभ जातिया रे लोक, जिन्हा जो मैं आपणा लोक बणने रे कठे चुणी लईरे स्यों प्रभु जो तोपे, "
ACT,15,18,ये ई गल से ही प्रभु बोल्हा जो संसारा री सुर्हूआता ले इन्हा गल्ला रा खबर देंदा आया।” 
ACT,15,19,"“इधी कठे मेरा विचार ये आ कि, गैर-यहूदी लोका मन्झा ले जो लोक परमेसरा वाले आहूँआं ऐें, आस्से तिन्हा जो यहूदी व्यवस्था जो मनणे रे कठे बोली किन्हें दुःख नी दे। "
ACT,15,20,"पर तिन्हा जो एक चिठ्ठी लिखी किन्हें हुक्म दे कि स्यों, लोका रे ज्रीए मूर्तिया जो चढ़ाई रे खाणे जो नी खाये, होर व्यभिचार होर गला घुटी किन्हें मारिरे डांगरे रा मास होर खूना ले परे रैहे। "
ACT,15,21,याद रखा कि ये हुक्म मूसा री व्यवस्था साहीं आ जेसरा प्रचार पुराणे टैमा ले कई सैहरा मन्झ हुन्दा रैहया। होर हर अरामा रे ध्याड़े यहूदी सभा मन्झ पढ़ी जाहीं थी।” 
ACT,15,22,"तेबे चुणिरे चेले होर कलीसिया रे अगुवे सारी यरुस्लेमा री कलीसिया साउगी मिली किन्हें ये फैसला कितेया कि तिन्हा मन्झा ले ई कुछ लोका जो चुणी किन्हें पौलुस होर बरनबासा साउगी अन्ताकिया सैहरा भेजे। तिन्हें यहूदा जेस जो बरसब्बास बोल्हा ऐें, होर सिलास, जो विस्वासिया रा मुखिया था चुणी लितेया। "
ACT,15,23,"स्यों ये चिठ्ठी आपणे साउगी लेई गये जेस मन्झ लिखिरा था कि, i अन्ताकिया सैहरा होर सीरिया ईलाके होर किलकिया ईलाके रे रैहणे वाले अन्यजाति विस्वासिया जो, चुणिरे चेले, कलीसिया रे अगुवे होर विस्वासिया रा नमस्कार। i "
ACT,15,24,"आस्से सुणिरा कि, आस्सा मन्झा ले बौह्त जणे तेथी जाई किन्हें, तुस्सा जो आपणी गल्ला ले डराई दितिरा; होर तुस्सा रे मन बदली दितिरे, पर आस्से तिन्हा जो एह्ड़ा करणे रा हुक्म नी दितिरा था। "
ACT,15,25,"इधी कठे आस्से एक मन हुई किन्हें ठीक सम्झेया कि, आस्से कुछ लोका जो चुणे होर आपणे प्यारे बरनबास होर पौलुसा साउगी तुस्सा वाले भेजे। "
ACT,15,26,"ये ता एह्ड़े माह्णुंऐ, जिन्हें जे आपणे प्राण आस्सा रे प्रभु यीसू मसीहा रे कठे खतरे मन्झ पाईरे। "
ACT,15,27,"होर आस्से यहूदा होर सिलासा जो भेज्या करहा ऐें, तिन्हा तुस्सा जो आपणे मुंहा ले ये सभ गल्ला दसणी। i "
ACT,15,28,“पवित्र आत्मा जो होर आस्सा जो ये ई ठीक लग्या कि तुस्सा पर इन्हा जरूरी गल्ला रे अलावा होर केसी गल्ला रा भार नी पाया जाए: 
ACT,15,29,"कि तुस्से लोका रे ज्रीए मूर्तिया जो चढ़ाई रे खाणे जो मत खांदे, होर व्यभिचार होर गला घुटी किन्हें मारिरे डांगरे रा मास होर खूना ले परे रैहया। अगर तुस्से इन्हा ले दूर रैंह्णां ता तुस्सा रा भला हूंणां, सुभकामणां।” "
ACT,15,30,"फेरी स्यों तेथी ले विदा हुई गये होर अन्ताकिया सैहरा पौहुन्चे, होर तेथी तिन्हें कलीसिया जो कठा करी किन्हें तिन्हा जो से चिठ्ठी देई दिती। "
ACT,15,31,चिठ्ठी पढ़ी किन्हें तिन्हा जो बड़ी हिम्मत मिली होर तेस उपदेसा री गल्ला ले स्यों बौह्त खुस हुए। 
ACT,15,32,"होर यहूदा होर सिलास जो आपु भी नबी थे, बौह्त उपदेस दिते होर विस्वासिया जो उपदेस देई किन्हें मजबूत कितेया। "
ACT,15,33,यहूदा होर सिलास तेथी कुछ टैमा तक रहे होर विस्वासिया तिन्हा जो सांति किन्हें तिन्हा वाले भेजी दितेया जिन्हें जे तिन्हा जो भेजिरा था। 
ACT,15,34,पर सिलास जो अन्ताकिया सैहरा मन्झ रैंह्णां रा बिचार कितेया। 
ACT,15,35,होर पौलुस होर बरनबास भी अन्ताकिया सैहरा मन्झ रही गये; होर बौह्त सारे दूजे लोका किन्हें तिन्हें प्रभु यीसू रे बचना रा उपदेस देंदे हुए लोका मन्झ खुसी री खबर रा प्रचार करदे रहे। 
ACT,15,36,"कुछ ध्याड़े बाद बरनबासे पौलुसा किन्हें बोल्या, “आऊआ, जिन्हा-जिन्हा सैहरा मन्झ आस्से प्रभु रे बचना रा प्रचार कितेया, तेथी आपणे विस्वासिया वाले वापस चली किन्हें ये देख्हा ऐें कि स्यों केह्ड़े ऐें।” "
ACT,15,37,"तेबे बरनबास चाहां था कि यहून्ना जेस जो जे मरकुस भी बोल्हा ऐें, तेस जो तिन्हें आपणे साउगी नीणे रा विचार कितेया। "
ACT,15,38,"पर पौलुसे बरनबासा जो दसेया कि मरकुसा जो आपणे साउगी लई जाणा ठीक नी हूंणां, क्यूंकि जेबे स्यों पंफुलिया जिल्ले मन्झ थे ता मरकुसे स्यों तेथी कल्हे छाडी दितिरे थे, होर तिन्हें तिन्हा साउगी काम जारी नी रख्या। "
ACT,15,39,फेरी एह्ड़ी बैहस हुई कि पौलूस होर बरनबास एक दूजे ले लग हुई गये। होर बरनबास मरकुसा जो लई किन्हें जहाजा ले साईप्रस टापू जो चली गया। 
ACT,15,40,"पर पौलुसे सिलास जो चुणी लया, होर विस्वासिये तेस जो परमेसरा री अनुग्रह पर सौंपी किन्हें अन्ताकिया सैहरा ले चली गये। "
ACT,15,41,होर सीरिया ईलाके होर किलकिया ईलाके मन्झ जाई-जाई किन्हें तेथी कलीसिया रे विस्वासिया जो मजबूत करदे रहे। 
ACT,16,1,"फेरी से दिरबे होर लुस्त्रा सैहरा मन्झ भी गये, होर तेथी तिमिथियुस नांऊँआं रा एक चेला था, जो केसी यहूदिया ईलाके री विस्वासणी रा मह्ठा था, पर तेसरा बापू यूनान देसा रा था। "
ACT,16,2,से लुस्त्रा होर इकुनियुम सैहरा रे भाईया मन्झ इज्जतदार था। 
ACT,16,3,"पौलुस तिमीथियुसा जो यात्रा पर आपणे साउगी ले जाणा चाहेया था, इधी कठे तिन्हें तेस जो साउगी लई लया होर तिन्हा जगहा पर रैहणे वाले यहूदी लोका री वजहा ले तेसरा खतना कितेया; क्यूंकि स्यों सभी जाणहां ऐें थे कि तेसरा बापू यूनान देसा रा था। "
ACT,16,4,पौलूस होर तेसरे साथी सैहरा-सैहरा जांदे हुए तिन्हें तेथी रे विस्वासिया जो तिन्हा नियमा रे बारे मन्झ दसेया जो यरुस्लेम सैहरा रे चुणिरे चेले होर कलीसिया रे अगुवे तय कितिरे थे। 
ACT,16,5,एस तरहा तेथी री कलीसिया विस्वासा मन्झ मजबूत हुन्दी गई होर गिणती मन्झ रोज बधदी गई। 
ACT,16,6,"होर स्यों फ्रुगिया जिल्ले होर गलातिया ईलाके मन्झा ले हुई किन्हें गये, होर पवित्र आत्मे तिन्हा जो आसिया रे ईलाके मन्झ बचन सुणाणे जो नांह किती। "
ACT,16,7,"होर तिन्हें मुसिया ईलाके रे नेडे पुज्ही किन्हें, बितूनिया ईलाके मन्झ जाणा चाहेया; पर यीसू री आत्मे तिन्हा जो जाणे नी दितेया। "
ACT,16,8,इधी कठे स्यों मुसिया ईलाके ले हुई किन्हें त्रोआसा सैहरा रे बंदरगाह पूजे। 
ACT,16,9,"होर पौलुसे राती एक दर्सन देख्या कि मकीदुनिया ईलाके रा रैहणे वाल्आ आदमी खह्ड़ी किन्हें तेस ले अर्ज करी किन्हें बोल्हा कि, “समुद्रा जो पार करी किन्हें मकीदुनिया ईलाके मन्झ आऊ; होर आस्सा री मदद कर।” "
ACT,16,10,"एस दर्सना जो देखणे ले बाद आस्से झट पट मकीदुनिया ईलाके मन्झ जाणा चाहेया, ये समझी किन्हें कि, परमेसरे आस्सा जो तेथी रे लोका जो खुसी री खबर सुणाणे रे कठे सादिरा। "
ACT,16,11,एस तरहा आस्से त्रोआस सैहरा ले पाणी रे पैंडे जाणे रे कठे आपणा जहाज ले सीधे सुमात्राके टापू जाई पूजे; फेरी अगले ध्याड़े नियापुलिसा सैहरा जो चली गये। 
ACT,16,12,"तेथी ले आस्से फिलिप्पी सैहरा पूजे, जो मकीदुनिया ईलाके रा एक खास सैहर होर रोम देसा रे लोका री बस्ती ई; होर आस्से तेस सैहरा मन्झ कुछ होर ध्याड़े तक रैहे। "
ACT,16,13,"फेरी अरामा रे ध्याड़े आस्से सैहरा रे फाटका रे बाहर नदी रे बाढे ये समझी किन्हें गये कि, तेथी यहूदी लोका रा प्रार्थना करणे रे कठे कोई जगहा हूणीं; होर बैठी किन्हें तिन्हा ज्नानिया किन्हें जो कठी हुईरी थी, तिन्हा किन्हें गल्ला करदे लगे। "
ACT,16,14,"होर लुदिया नांऊँआं री एक अराधना करणे वाल्ई ज्नाने थी जेस्से पौलूसा री गल्ला सुणी, जो थुआतिरा सैहरा मन्झ रैंहयां ईं थी होर से बैंगणी रंगा रे कपड़े बेचणे वाली थी, परमेसरे तेस्सा रा मन त्यार करी दितेया ताकि से पौलुसा री बोलिरी गल्ला पर ध्यान देई सके। "
ACT,16,15,"आपणे पुरे टब्बरा समेत बपतिस्मा लैणे ले बाद तिन्हें आस्सा किन्हें ये बोल्दे हुए अर्ज किती, “अगर तुस्से मुंजो प्रभु री विस्वासी मन्नहां ऐें ता आऊआ होर मेरे घरा रुका,” होर से आस्सा जो मन्नाई किन्हें लई गई। "
ACT,16,16,"जेबे आस्से प्रार्थना करणे री जगहा जाया करहा ऐें थे, ता आस्सा जो एक गुलाम मिली जेस्सा मन्झ एक एह्ड़ी दुस्टात्मा थी, जेस्सा रे सहारे ले से भविस्या री गल्ला दस्हा ई थी; होर एह्ड़ा करी किन्हें आपणे माल्का रे कठे बौह्त सारा पैसा कमाई किन्हें ल्याहूहाँ ई थी। "
ACT,16,17,"से पौलुसा रे होर आस्सा रे पीछे आई किन्हें चिलांदी लगी कि, “ये माह्णुं परमप्रधान परमेसरा रा सेऊआदार आ, जो आस्सा पर उद्धार रा पैंडा जाहिर करहा।” "
ACT,16,18,"से बौह्त ध्याड़े तक एह्ड़ा ई करदी रही, पर पौलुस दु:खी हुई गया, होर मुड़ी किन्हें तेस दुस्टात्मा किन्हें बोल्या, “हांऊँ तुजो यीसू मसीह रे नांऊँआं ले हुक्म देहां कि, तेस्सा मन्झा ले निकली जा होर से तेस ई टैम निकली गई।” "
ACT,16,19,"जेबे तेस्सा रे माल्के देख्या कि, आस्सा री कमाई री आस चली गई, ता तिन्हें पौलुस होर सिलासा जो पकड़ी किन्हें चौका मन्झ प्रधाना वाले खींजी किन्हें लई गये। "
ACT,16,20,"फेरी स्यों तिन्हा जो न्यायधिसा वाले लई गये होर बोल्या, “ये यहूदी लोक ऐें होर आस्सा रे सैहरा मन्झ गड़बड़ी फैहलाया करहा ऐें। "
ACT,16,21,होर एह्ड़े रीति रिवाजा री वकालत जिन्हा जो मन्नणा या जिन्हा पर चलणा आस्सा रोम देसा रे लोक कठे ठीक नी आ।” 
ACT,16,22,"तेबे भीड़ा रे लोक पाैलुस होर सिलास व्रोधा मन्झ कठे हुये; होर न्यायधिसे तिन्हारे कपड़े फाड़ी किन्हें तुआरी दिते, होर तिन्हा जो डंडे मारणे रा हुक्म दितेया। "
ACT,16,23,"होर बौह्त डंडे मारी किन्हें तिन्हा जो जेल्हा मन्झ पाई दितेया; होर दरोगे जो हुक्म दितेया कि, तिन्हारी चौकसी रख्या। "
ACT,16,24,तिन्हें एह्ड़ा हुक्म पाई किन्हें तिन्हा जो अंदरले वाले कमरे मन्झ रख्या होर तिन्हें तिन्हारे पैर लकड़ी री बेड़िया किन्हें कस्सी दिते। 
ACT,16,25,"लगभग आधी राती पौलुस होर सिलास प्रार्थना करी किन्हें परमेसरा रे भजन गाया करहा ऐें थे, होर कैदी तिन्हारी सुणेया करहा ऐें थे। "
ACT,16,26,"कि इतने मन्झ अचानक बड़ा हिलण हुएया, एथी तक कि जेल्हा री नींव हिली गई, होर झट पट सभ दुराजे खुल्ही गये; होर सभी रे बंधन खुल्ही गये। "
ACT,16,27,"होर दरोगा जागी गया, होर जेल्हा रे दुराजे खुल्हे देखी किन्हें तेस जो लगया कि कैदी भगी गये, इधी कठे तिन्हें तलवार काढी किन्हें आपणे आपा जो मारी देणा चाहेया "
ACT,16,28,"पर पौलुसे जोरा किन्हें बोल्या, “आपणे आपा जो कुछ नुक्सान नी पुज्हा, क्यूंकि आस्से सभ एथी ऐें।” "
ACT,16,29,"होर से दिउआ लई किन्हें अंदर गया, होर काम्मदा हुई किन्हें पौलुस होर सिलासा रे पैरा पई गया। "
ACT,16,30,"होर तिन्हा जो बाहर ल्याई किन्हें बोल्या, “हे स्रीमान जी, उद्धार पाणे रे कठे हांऊँ क्या करूं?” "
ACT,16,31,"तिन्हें बोल्या, “प्रभु यीसू मसीह पर विस्वास कर, ता तुध होर तेरे टब्बरा उद्धार पाणा।” "
ACT,16,32,"होर तिन्हें तेस जो, होर तेसरे सारे घराने रे लोका जो प्रभु रा बचन सुणाया। "
ACT,16,33,"होर राती तेस ई टैम तिन्हें तिन्हा जो लई जाई किन्हें तिन्हारे जख्म धोए, होर तिन्हें आपणे सभ लोका समेत झट पट बपतिस्मा लया। "
ACT,16,34,"होर तिन्हें तिन्हा जो आपणे घरा मन्झ लई जाई किन्हें, तिन्हारे साम्हणें खाणा रख्या होर सारे टब्बरा समेत परमेसरा पर विस्वास करी किन्हें स्यों बौह्त खुस थे। "
ACT,16,35,"अगले ध्याड़े तेबे न्यायधिसे पैहरादारा जो ये बोली किन्हें भेज्या कि, “तिन्हा माह्णुंआं जो छाडी देआ।” "
ACT,16,36,"दरोगे ये गल्ला पौलुसा किन्हें बोली दिती कि, “न्यायधिसे तुस्सा जो छाडणे रा हुक्म देई दितिरा, इधी कठे निकली किन्हें सांति किन्हें चली जाऊआ।” "
ACT,16,37,"पर पौलुसे तिन्हा किन्हें बोल्या कि, “आस्से जो रोम देसा रे लोक ऐें, दोसी ठैहराए बगैर, लोका रे साम्हणें मारेया, होर जेल्हा मन्झ पाया, होर एेबे चुपके-चुपके स्यों आस्सा जो बाहर भेजी देणा चाहें, पक्का एह्ड़ा नी हूंणां; हूंणां ता ये चहिए कि स्यों आपु आई किन्हें आस्सा जो बाहर काढे।” "
ACT,16,38,"पैहरेदारे ये गल्ला न्यायधीसा किन्हें बोली दिती, होर स्यों ये सुणी किन्हें कि ये रोम देसा रे लोक ऐें, डरी गये। "
ACT,16,39,"होर तिन्हें आई किन्हें तिन्हा ले माफ़ी मांगी, होर बाहर लई जाई किन्हें अर्ज किती कि स्यों सैहरा ले चले जाए। "
ACT,16,40,"स्यों जेल्हा ले निकली किन्हें लुदिया रे घरा जो चली गये, होर विस्वासिया किन्हें मिली किन्हें तिन्हा जो सांति दिती, होर तेस सैहरा जो छाडी के चली गये। "
ACT,17,1,फेरी पौलुस होर सिलास अम्फिपुलिस होर अपुल्लोनिया सैहरा मन्झ हुई किन्हें थिस्सलुनिके सैहरा मन्झ आये जेथी यहूदी लोका री एक यहूदी सभा थी। 
ACT,17,2,"होर पौलुस आपणे रूआजा रे मताबक तिन्हा वाले चली गया, होर तीन अरामा रे ध्याड़े से पवित्र सास्त्रा ले तिन्हा किन्हें चर्चा करदा रैंहयां। "
ACT,17,3,"होर तिन्हारा मतलब खुल्ही किन्हें समझाहां था कि, मसीह जो दुःख उठाणा, होर मरिरे मन्झा ले जिउंदे हूंणां जरूरी था। होर ये ई यीसू जेसरे बारे मन्झ हांऊँ प्रचार करहा, से ही मसीह आ। "
ACT,17,4,"तिन्हा मन्झा ले कई यहूदी होर परमेसरा रा डर मनणे वाल्ऐ यूनान देसा रे लोका मन्झा ले कईए होर बौह्त सारी खास ज्नानिये विस्वास करी लया, होर स्यों पौलुस होर सिलासा साउगी जुड़ी गये। "
ACT,17,5,"पर यहूदी लोक डाहा किन्हें भर्ही किन्हें बजारू लोका मन्झा ले कई बुरे माह्णुंआं जो आपणे साउगी म्लाई लया, होर भीड़ ल्गाई किन्हें सैहरा मन्झ दंगा करणे लगे, होर यासोना रे घरा पर हमला करी दितेया होर ये कोसिस करदे लगे कि किहाँ नी किहाँ पौलुस होर सिलासा जो लोका रे साम्हणें लई आये। "
ACT,17,6,"पर जेबे तिन्हा जो पौलुस होर सिलास घरा मन्झ नी मिले, ता तिन्हें यासोन होर तेस साउगी कई होर विस्वासी भी पकड़ी लए होर तिन्हें स्यों सैहरा रे हाकमा रे साम्हणें खींजी किन्हें ल्यान्दे, जिन्हें आदमिये यासोन ल्यान्द्रा था तिन्हें चिंगी किन्हें बोल्या, “जेथी भी ये लोक जाएं तेथी परेसानी खड़ी करी दे, होर एेबे यूँ आस्सा रे सैहरा मन्झ भी आई गये। "
ACT,17,7,"होर यासोने स्यों बड़ी इज्जता किन्हें आपणे घरा मन्झ रखे, होर ये सभी रे सभ बोल्हा ऐें कि यीसू ही राजा आ, होर महाराजे रे हुक्मा रा वरोध करहा ऐें।” "
ACT,17,8,"जेबे भीड़ा रे लोके होर सैहरा रे हाकमे ये सुणेयां, ता स्यों बौह्त गुस्से हुए होर भड़की गये। "
ACT,17,9,होर सैहरा रे हाकमे यासोन होर बाकि विस्वासी लोका पर जुर्माना लगाई किन्हें तिन्हो जाणे दिते। 
ACT,17,10,"होर तेस ई रात, विस्वासी लोके पौलुस होर सिलास थिस्सलुनकिया सैहरा ले बाहर बिरिया सैहरा मन्झ भेजी दिते; होर स्यों तेथी पुज्ही किन्हें यहूदी लोका री यहूदी सभा मन्झ गये। "
ACT,17,11,"ये लोक ता थिस्सलुनिके सैहरा रे यहूदी लोका ले भी खरे थे होर तिन्हें बड़ी लगना किन्हें बचन मन्नेया, होर हर रोज पवित्र सास्त्रा मन्झ तोप्दे रैहे कि ये गल्ला जो पौलुसे दसी क्या स्यों सच्ची ई कि नी? "
ACT,17,12,"इधी कठे तिन्हा मन्झा ले कईए, होर तिन्हा साउगी इज्जतदार यूनान देसा री ज्नानिया मन्झा ले होर कईऐ मर्धे विस्वास कितेया। "
ACT,17,13,"पर जेबे थिस्सलुनिके सैहरा रे यहूदी लोक जाणी गये कि, पौलुस बिरिया सैहरा मन्झ भी परमेसरा रा बचन सुणाहां, ता स्यों तेथी भी आई पूजे होर लोका जो भड़कान्दे होर परेसानी खड़ी करदे लगीरे। "
ACT,17,14,"तेबे विस्वासिये झट पट पौलुसा जो भेजी दितेया कि, जितना दूर हुई सके समुद्रा रे बाढे चली जाए; पर सिलास होर तिमिथियुस बिरिया सैहरा मन्झ रही गये। "
ACT,17,15,पौलुसा जो लई जाणे वाले लोके तेस किन्हें एथेंस सैहरा तक गये पर पौलुसा ले ये हुक्म पाई किन्हें बिरिया सैहरा मन्झ वापस आये की सिलास होर तिमिथियुसा जो जल्दी ही तिन्हा वाले भेजी दितेया जाये। 
ACT,17,16,"जेबे पौलुस एथेंस सैहरा मन्झ तिन्हारा इंतजार करेया करहा था, ता सैहरा जो मूर्ति किन्हें भर्ही रा देखी किन्हें तेसरा मन दुआस हुई गया। "
ACT,17,17,"इधी कठे से यहूदी लोका री सभा मन्झ गया होर यहूदी लोक होर परमेसरा रा डर मनणे वाले यूनान देसा रे लोका किन्हें होर चौका मन्झ जो भी लोक तिन्हा जो मिल्हा ऐें थे, तिन्हा किन्हें हर रोज बैहस करहा ऐें थे। "
ACT,17,18,"तेबे इपिकुरी होर स्तोईकी गुरु भी तेस किन्हें बैहस करदे लगे, होर तिन्हा मन्झा ले कुछ लोके बोल्या, “ये बकवास करणे वाल्आ क्या बोल्हा?” पर होरिये बोल्या कि, “से दूजे केसी होरी देऊआ रा प्रचारक लग्हा, क्यूंकि से यीसू रा, होर मरिरे मन्झा ले जी उठणे रा खुसी री खबर सुणाया करहा था।” "
ACT,17,19,"तेबे स्यों तेस जो आपणे साउगी अरियुपगुसा नांऊँआ री सभा मन्झ लई गये होर पूछेया, “क्या आस्से जाणी सक्हा ऐें कि, ये नंऊँआं उपदेस जो तू सुणाया करहा, क्या आ? "
ACT,17,20,"क्यूंकि तू नौखी गल्ला आस्सा जो सुणाया करहा, इधी कठे आस्से जाणना चाहें कि इन्हारा मतलब क्या आ?” "
ACT,17,21,"इधी कठे कि कई एथेंस सैहरा रे लोको, होर जो परदेसी तेथी रैंहयां थे स्यों आपणा ज्यादातर टैम नौंईं-नौंईं गल्ला बोलणे होर सुणने मन्झ गुजार्हा ऐें थे। "
ACT,17,22,"तेबे पौलुसे अरियुपगुसा सभा रे साम्हणें खड़े हुई किन्हें बोल्या, “हे एथेंस सैहरा रे लोको! हांऊँ देख्या करहा कि तुस्से हर गल्ला मन्झ बड़े देऊआ जो मनणे वाले ऐें। "
ACT,17,23,"क्यूंकि मैं घुमदे फिरदे हुए तुस्सा रे अराधना पाठ करणे री चीजा जो देख्या करहा था, ता एक एह्ड़ी बेदी भी मिली, जेस पर ये लिखिरा था कि, ‘अनजाणे इस्वरा रे कठे।’ इधी कठे जेसरी जे तुस्से बगैर जाणे प्छयाणे अराधना करहा ऐें, हांऊँ तुस्सा जो तेसरा बचन सुणाहां।” "
ACT,17,24,"“जेस परमेसरे धरती होर जो कुछ एस संसारा मन्झ आ सभ कुछ बणाईरा, से स्वर्ग होर धरती रा माल्क हुई किन्हें हाथा रे बणाईरे मन्दरा मन्झ नी रैहन्दा। "
ACT,17,25,"तेस जो केसी चीजा री कमी नी ई, इधी कठे से माह्णुं रे हाथा री सेऊआ रा मौहताज नी आ, क्यूंकि से ता आपु ई सभी जो जिन्दगी होर साह होर सब कुछ देहां। "
ACT,17,26,"एक ई माह्णुं ले तिन्हें माह्णुंआं री सभ जातिया बणाई ताकि स्यों सारी धरती पर बसी जाए होर तिन्हें ई लोका रा टैम तय कितेया होर तेस जगहा री, जेथी जे स्यों रैंहयां ऐें, सीमा बान्ही दिती। "
ACT,17,27,"ताकि स्यों परमेसरा जो तोपी सके, हुई सक्हा कि स्यों तेस जो तोपी किन्हें तेस तक पुज्ही सक्हा ऐें; तेबे बी परमेसर आस्सा ले दूर नी आ। "
ACT,17,28,"क्यूंकि तेस मन्झ ई आस्से जिउंदे ऐें, होर चलदे फिरदे, होर तेस मन्झ ई आस्सा रा अस्तित्व आ; ठीक इंहां ई तुस्सा रे कविये भी बोलिरा; क्यूंकि आस्से भी तेसरे बच्चे ऐें। "
ACT,17,29,"इधी कठे परमेसरा रे बच्चे हूंणे रे नाते आस्सा जो कधी ये सोचणा नी चहिए कि परमेसर सोने री, चांदी री या पात्थरा री बणीरी कल्पना या कारीगरा रे हाथा ले बणीरी केसी मूर्ति साहीं आ। "
ACT,17,30,इधी कठे परमेसरे लोका री अज्ञानता रे युगा जो नजरअंदाज करी किन्हें एेबे हर जगहा सभ माह्णुंआं जो ये हुक्म देहां कि पाप करणा छाडी देआ। 
ACT,17,31,"क्यूंकि तिन्हें एक ध्याड़ा तय कितिरा, जेबे तेस आपणे नियुक्त कितिरे एक माह्णुं रे ज्रीए धर्मा किन्हें संसारा रा न्याय करणा, जिन्हें तेस जो नियुक्त करी किन्हें तेस जो मरिरे मन्झा ले जिउंदा करी किन्हें, तिन्हें सभी जो एस गल्ला रा सबूत दितेया।” "
ACT,17,32,"जेबे तिन्हें मरिरे मन्झा ले जी उठणा री गल सुणी ता तिन्हा मन्झा ले कुछ ता तेसरी हास्सी डुआन्दे लगे पर कुछ लोके बोल्या, “आस्से एस बारे मन्झ तेरा प्रचार फेरी कधी दबारा सुणघे।” "
ACT,17,33,इधी कठे पौलुस सभा ले उठी किन्हें बाहर चली गया। 
ACT,17,34,"पर कई माह्णुं तेस साउगी मिली गये, होर प्रभु पर विस्वास कितेया, जिन्हा मन्झ अरियुपगुस सभा रा सदस्य दियुनुसियुस था, होर दमरिस नांऊँआं री एक ज्नाने होर तिन्हा साउगी होर भी कुछ लोक थे। "
ACT,18,1,एता ले पौलुस एथेंस सैहरा जो छाडी किन्हें कुरिन्थुस सैहरा जो चली गया। 
ACT,18,2,"तेथी से पुन्तुस ईलाके रा रैहणे वाल्आ अक्विला नांऊँआं रे एक यहूदी किन्हें मिल्या; जो आपणी लाड़ी प्रिसकिल्ला साउगी नंऊँआं-नंऊँआं इतालिया देसा (इटली) ले आईरा था, क्यूंकि रोम देसा री सम्राट क्लौदियुसे सभ यहूदी लोका जो रोम देसा ले निकली जाणे रा हुक्म दितिरा था, इधी कठे स्यों कुरुन्थी सैहरा मन्झ रैह्न्दे लगे थे होर पौलुस तिन्हा वाले मिलदा गया। "
ACT,18,3,पौलूस होर तिन्हारा काम धंधा एक ई था इधी कठे से तिन्हा साउगी रैंहयां होर काम करदा लग्या होर स्यों तम्बू बनाणे रा काम करहा ऐें थे। 
ACT,18,4,होर पौलुस हर एक अरामा रे ध्याड़े यहूदी सभा मन्झ बैहस करी किन्हें यहूदी लोका होर यूनान देसा रे लोका जो समझाणें रा जतन करहा था की स्यों यीसू मसीह पर विस्वास करहे। 
ACT,18,5,"जेबे सिलास होर तिमिथियुस मकीदुनिया ईलाके ले आये, ता पौलुसे आपणा काम धंधा बंद करी दितेया होर बचना रे प्रचारा मन्झ लगी रैंहयां था, से यहूदी लोका जो गुआही देई किन्हें साबित करहा था कि यीसू ई मसीह आ। "
ACT,18,6,"पर जेबे यहूदी लोक पौलुसा रा व्रोध होर निंदा करदे लगे, ता पौलुसे आपणे कपड़े झाड़ी किन्हें ये दसेया की परमेसर तिन्हा ले खुस नी आ होर तिन्हा किन्हें बोल्या, “क्यूंकि तुस्से परमेसरा रा बचन टाल्ली दितेया जेसरे कठे अगर परमेसर तुस्सा जो सजा दे ता ये तुस्सा री जिम्मेदारी हूणीं, मेरी नी हूणीं; हांऊँ बेकसूर आ, एेबे मुंजो कोई सरोकार नी आ, एेबे मां अन्यजाति लोका वाले जाई किन्हें खुसी री खबर सुनाणी।” "
ACT,18,7,होर यहूदी सभा ले चली किन्हें से तितुस युस्तुस नांऊँआं रे एक परमेसरा रे अराधना करणे वाल्ऐ अन्यजाति रे घरा मन्झ उपदेस देणे रे कठे आया; जेसरा घर यहूदी सभा वाले ही बणीरा था। 
ACT,18,8,तेबे यहूदी सभा रे मुखिये क्रिस्पुसे आपणे सारे टब्बरा समेत प्रभु पर विस्वास कितेया; होर बौह्त सारे कुरिन्थुस सैहरा रे लोके सुणी किन्हें विस्वास कितेया होर बपतिस्मा लिया। 
ACT,18,9,"होर प्रभुए राती दर्सना रे ज्रीए पौलुसा किन्हें बोल्या, “डर नी! पर बोल्दा रैह! होर चुप चाप मत हो। "
ACT,18,10,क्यूंकि हांऊँ तेरे साउगी आ; इधी कठे तेरे पर हमला करी किन्हें कोई भी तुजो नुकसान नी पुज्हा ई सक्दा क्यूंकि एस सैहरा मन्झ मेरे एह्ड़े बौह्त लोक ऐें जिन्हा मेरे चेले बणना।” 
ACT,18,11,इधी कठे पौलुस तेथी डेढ़ साला तक परमेसरा रे बचना री उपदेस तिन्हा जो देंदा रैंहयां। 
ACT,18,12,जेबे अखाया ईलाके रा हाकम गल्लियो था तेबे ई यहूदी लोके एक जुट हुई किन्हें पौलुसा पर हमला कितेया होर तेस जो पकड़ी किन्हें कच्हरी मन्झ लई गये। 
ACT,18,13,"होर बोल्दे लगे, “ये आदमी लोका जो परमेसरा री अराधना एह्ड़े ढंगा किन्हें करणे रे कठे बैहकाया करहा जो मूसा री व्यवस्था रे बरखलाफ ई।” "
ACT,18,14,"पर जेबे पौलुस बोलणे ई वाल्आ था; ता गल्लिये यहूदी लोका किन्हें बोल्या, “हे यहुदी लोको, अगर ये कुछ अन्याय या दुस्टता री गल्ला हुन्दी ता ठीक था कि हांऊँ तुस्सा री सुणदा। "
ACT,18,15,"पर अगर ये बैहस सिर्फ सब्दा, होर नांऊँआं, होर तुस्सा री मूसा री व्यवस्था रे बारे मन्झ ई, ता तुस्से ही जाणा; क्यूंकि हांऊँ इन्हा गल्ला रा न्यायी नी बणना चाह्न्दा।” "
ACT,18,16,होर गल्लिये तिन्हा जो कच्हरी ले बाहर काढी दितेया। 
ACT,18,17,तेबे कई लोके यहूदी सभा रा मुखिया सोस्थिनेस पकड़या होर से तिन्हें कच्हरी रे साम्हणें मारेया पिटेया; पर गल्लिये एता रे बारे मन्झ कुछ नी कितेया। 
ACT,18,18,"पौलुस बौह्त ध्याड़े तक कुरुन्थी सैहरा मन्झ रैंहयां, तेता ले बाद से विस्वासिया ले विदा हुई किन्हें किंख्रिया सैहरा जो चली गया। होर तेस सैहरा मन्झ आपणे सिर मुंडाया, क्यूंकि तिन्हें मन्नत मांगी री थी। होर तेता बाद से जहाजा ले सीरिया ईलाके जो चली गया होर तेस साउगी प्रिसकिल्ला होर अक्विला थे। "
ACT,18,19,"फेरी तिन्हें इफिसुस सैहरा मन्झ पुज्ही किन्हें तिन्हें प्रिसकिल्ला होर अक्विला जो तेथी छाडी दितेया, होर आपु ई यहूदी सभा मन्झ जाई किन्हें यहूदी लोका किन्हें बैहस करदा लग्या। "
ACT,18,20,"जेबे लोके तेस ले अर्ज किती कि, आस्सा साउगी कुछ होर ध्याड़े तक रही जा, ता तिन्हें नी मन्नेया। "
ACT,18,21,"पर ये बोली किन्हें तिन्हा ले विदा हुएया कि, “अगर परमेसरे चाहंगा ता मां तुस्सा वाले दबारा आऊंणा।” तेबे से इफिसुस सैहरा ले जहाजा पर चढ़ी किन्हें चली गया। "
ACT,18,22,"होर कैसरिया सैहरा मन्झ उतरी किन्हें यरुस्लेम सैहरा जो चली गया, होर फेरी यरुस्लेम सैहरा री कलीसिया किन्हें मिली किन्हें होर तिन्हो नमस्कार करी किन्हें अन्ताकिया सैहरा जो चली गया। "
ACT,18,23,होर कुछ ध्याड़े अन्ताकिया सैहरा मन्झ बिताणे ले बाद तेथी ले विदा हुई किन्हें गलातिया ईलाके होर फ्रुगिया जिल्ले मन्झ एक जगहा ले दूजी जगहा तक सफर करदे हुए सभी चेले जो मजबूत करदा फिरेया। 
ACT,18,24,"फेरी अपुल्लोस नांऊँआं रा एक यहूदी लोक इफिसुस सैहरा मन्झ आया जेसरा जन्म सिकंदरिया सैहरा मन्झ हुईरा था, जो विद्वान माह्णुं था होर पवित्र सास्त्रा जो भली भांति जाणहां था। "
ACT,18,25,"तिन्हें “प्रभु यीसू रे पैंडे” री उपदेस पाईरी थी, होर मन ल्गाई किन्हें यीसू रे बारे मन्झ ठीक-ठीक सुणाहां होर सिखाहां था, पर से सिर्फ यहून्ना रे बपतिस्मा रे बारे मन्झ जाणहां था। "
ACT,18,26,"से यहूदी सभा मन्झ न्डरे हुई किन्हें बोल्दा लग्या, पर प्रिसकिल्ले होर अक्विले तेसरी गल्ला सुणी किन्हें, तेस जो आपणे घरा ल्याई किन्हें होर परमेसरा रा पैंडा तेस जो होर भी साफ-साफ समझाई दितेया। "
ACT,18,27,"होर जेबे तिन्हें तय कितेया कि पार जाई किन्हें अखाया ईलाके जो जाए ता विस्वासिये तेस जो हिम्मत देई किन्हें चेलेया जो लिख्या कि स्यों तेस किन्हें ठीक तरहा ले मिले, होर तिन्हें तेथी पुज्ही किन्हें तिन्हारी बड़ी मदद किती जिन्हें जे परमेसरा री अनुग्रह ले प्रभु यीसू पर विस्वास कितेया था। "
ACT,18,28,"अपुल्लोसे यहूदी अगुवे साउगी जनता रे साम्हणें जबरदस्त खुली बैहस किती तिन्हारी गल्ला रा खंडन कितेया जेब्की बाकि लोक सुणेया करहा ऐें थे, अपुल्लोसे पवित्र सास्त्रा रे बचन पढ़ी-पढ़ी किन्हें तिन्हा जो साबित करी दितेया कि यीसू ई मसीह आ। "
ACT,19,1,"होर जेबे अपुल्लोस कुरिन्थुस सैहरा मन्झ था, ता पौलुस प्हाड़िया रे सारे ईलाके ले हुई किन्हें इफिसुस सैहरा मन्झ आया, होर तिन्हारी मुलाकात कुछ चेलेया किन्हें हुई। "
ACT,19,2,"तिन्हा किन्हें बोल्या, “क्या तुस्से विस्वास करदे टैमा पवित्र आत्मा पाई?” तिन्हें तेस किन्हें बोल्या, “आस्से ये नी सुणेया की पवित्र आत्मा संसारा मन्झ आई चुकिरा।” "
ACT,19,3,"पौलुसे तिन्हा किन्हें बोल्या, ता फेरी तुस्से केस तरीके रा बपतिस्मा लया? तिन्हें बोल्या, “आस्से से बपतिस्मा लितिरा जो यहून्ना बपतिस्मा देणे वाल्ऐ दितिरा।” "
ACT,19,4,"पौलुसे बोल्या, “यहून्ना बपतिस्मा देणे वाल्ऐ ये बोली किन्हें बपतिस्मा दितिरा था की, पाप करणा छाडी देआ होर बपतिस्मा लउआ होर परमेसरा तुस्सा रे पाप माफ़ करणे। पर तिन्हें इस्राएली लोका किन्हें बोल्या की यीसू पर विस्वास करहा जो मेरे बाद आऊणें वाल्आ आ, से ही मसीहा आ।” "
ACT,19,5,ये सुणी किन्हें तिन्हें प्रभु यीसू मसीहा रे नांऊँआं मन्झ बपतिस्मा लया। 
ACT,19,6,"होर जेबे पौलुसे तिन्हा पर हाथ रख्या, ता तिन्हा जो पवित्र आत्मा दितेया, होर स्यों अनजाण भासा बोल्दे होर भविस्यवाणी करदे लगे। "
ACT,19,7,होर स्यों सारे कुल मिलाई किन्हें लगभग बारा आदमी थे। 
ACT,19,8,"होर पौलुस यहूदी सभा मन्झ जाई किन्हें तीन म्हीने तक निडर हुई किन्हें बोल्दा रैंहयां, होर परमेसरा रे राजा रे बारे मन्झ चर्चा करदा होर समझान्दा रैंहयां। "
ACT,19,9,"पर तिन्हा मन्झा ले कुछ लोक बौह्त हठी थे तिन्हें विस्वास करणे ले नांह करी दिती होर लोका रे साम्हणें “प्रभु यीसू रे पैंडे” जो भला बुरा बोल्दे लगे, होर से आपणे चेले जो आपणे साउगी लई किन्हें तिन्हा ले लग हुई गया, होर से तरन्नुसा नांऊँआ रे उपदेस देणे वाले कमरे मन्झ जाईं किन्हें हर रोज चर्चा करदा लग्या। "
ACT,19,10,"दो साल तक एह्ड़ा ई हुन्दा रैंहयां; एथी तक कि आसिया रे ईलाके रे रैहणे वाले क्या यहूदी लोक, क्या यूनान देसा रे सभीए प्रभु रा बचन सुणेया। "
ACT,19,11,होर परमेसर पौलुसा रे ज्रीए नौखे चमत्कारा रे काम दस्हा था। 
ACT,19,12,"एथी तक कि तेसरे रुमाल होर तौलिया ब्मारा वाले लई जाहें थे होर तिन्हारी ब्मारिया ठीक हुई जाहीं थी, होर दुस्टात्मा तिन्हा मन्झा ले निकली जाहीं थी। "
ACT,19,13,"पर कुछ यहूदी लोक, जो लोका ले दुस्टात्मा काढणे रे कठे ओरे परे घुमदे फिरदे रैहें थे; स्यों एह्ड़ा करदे लगे कि जिन्हा लोका मन्झ दुस्टात्मा समाईरी थी, तिन्हा पर प्रभु यीसू रे नांऊँआं रा इस्तेमाल करी किन्हें होर बोल्दे लगे, “हांऊँ तुस्सा जो तेस यीसू मसीह रे नांऊँआं रा जेसरा प्रचार जे पौलुस करहा, बाहर निकल्ने रा हुक्म देहां।” "
ACT,19,14,एक स्क्किवा नांऊँआं रे यहूदिया ईलाके रे मुख्य याजका रे सात मह्ठे थे जो एह्ड़ा ई करहा ऐें थे। 
ACT,19,15,"पर दुस्टात्मे जवाब दितेया कि, “यीसू जो ता हांऊँ जाणहां ई, होर पौलुसा जो भी पछ्याणा ई, पर तुस्से कुणहें?” "
ACT,19,16,"होर तिन्हें माह्णुंऐ जेस मन्झ जे दुस्टात्मा थी; तिन्हा पर झपटी किन्हें स्यों काबू करी लये कि, स्यों नांगे होर घायल हुई किन्हें तेस घरा ले भगे। "
ACT,19,17,"होर ये गल इफिसुस सैहरा मन्झ यहूदी लोक होर यूनान देसा रे लोक जाणी गये, होर तिन्हा सभी पर डर छाई गया; होर प्रभु यीसू रे नांऊँआं री बड़ाई हुई। "
ACT,19,18,"जिन्हें विस्वास कितेया था, तिन्हा मन्झा ले बौहत लोके आई किन्हें आपणे-आपणे बुरे कामा जो सभी रे साम्हणें मनी लया होर जाहिर कितेया। "
ACT,19,19,होर जादू करणे वालेया मन्झा ले बौह्त जणे आपणी सारी कताबा कठी करी किन्हें सभी रे साम्हणें फुखी दिती; होर जेबे तिन्हारी कीमत जोड़ी ता स्यों कताबा पंज्याह हजार चांदी रे सिक्के री कीमता बराबर निकली। 
ACT,19,20,एस तरहा प्रभु रा बचन बौह्त सामर्था किन्हें फैह्ल्दा चली गया। 
ACT,19,21,"जेबे ये गल्ला हुई बैठी, ता पवित्र आत्मे पौलुसा रे मना मन्झ ये बिचार पाया कि यरुस्लेम सैहरा जो जांदे हुए मकीदुनिया होर अखाया ईलाके रे विस्वासिया किन्हें मिली ले। होर बोल्या कि, “यरुस्लेम सैहरा मन्झ जाणे रे बाद मुंजो रोम सैहरा मन्झ जाणा भी जरूरी आ।” "
ACT,19,22,"तिन्हें तिमिथियुस होर इरास्तुस नांऊँआं रे दो सेऊआदारा जो तेसरी सेऊआ करहा ऐें थे, आपणे जाणे ले पैहले मकीदुनिया ईलाके मन्झ भेजी दितेया। होर आपु आसिया रे ईलाके रे इफिसुस सैहरा मन्झ रही गया, जेथी से कुछ ध्याड़े होर रुकणे वाल्आ था। "
ACT,19,23,तेस टैम “प्रभु यीसू रे पैंडे” रे बारे मन्झ बड़ी परेसानी खड़ी हुई। 
ACT,19,24,क्यूंकि तेथी दिमेत्रियुस नांऊँआं रा एक सन्यार था जो यूनान देसा री अरतिमिसा माता रे मन्दरा मन्झ चांदी रे मोहरे बणवाई किन्हें कारीगरा जो एस कामा रे बौह्त ढब्बे देयां था। 
ACT,19,25,"दिमेत्रियुस इन्हा जो, होर एह्ड़ी चीजा रे कारीगरा जो कठे करी किन्हें बोल्या, “हे भाईयो, तुस्से जाणहां ऐें कि, एस कामा मन्झ आस्सा जो कितना पैसा मिल्हा आ। "
ACT,19,26,"होर तुस्से देख्हा होर सुणहां ऐें कि, सिर्फ इफिसुस सैहरा मन्झ नी, पर सारे आसिया रे ईलाके मन्झ ये बोली किन्हें इन्हें पौलुसे बौह्त लोका जो समझाया होर भरमाई किन्हें बदली भी दिते कि, जो हाथा री कारीगरी ई, स्यों इस्वर नी ऐें। "
ACT,19,27,"होर एेबे सिर्फ एस गल्ला रा डर नी आ कि, आस्सा रे काम धंधे री इज्जत चली जाणी; पर ये डर भी आ कि म्हान अरतिमिसा माता रा मन्दर भी बेकार समझ्या जाणा जेस जो आसिया रे ईलाके मन्झ कई लोक होर संसारा रे कई लोक अराधना करहा ऐें।” "
ACT,19,28,"सारे कारीगर ये सुणी किन्हें गुस्से किन्हें भर्ही गये, होर चिंगी -चिंगी किन्हें बोल्दे लगे, “इफिसुस सैहरा री माता अरतिमिस म्हान ई!” "
ACT,19,29,"ये सुणी किन्हें सैहरा रे कई लोक तिन्हा किन्हें मिली गये होर सैहरा मन्झ बड़ा दंगा कितेया; होर लोके मकीदुनिया ईलाके ले आईरे गयुस होर अरिस्तर्खुस जो, जो पौलुसा साउगी सफर करेया करहा ऐें थे, पकड़ी लया, होर तिन्हा जो रंगसाला मन्झ लई किन्हें दौड़े। "
ACT,19,30,"पौलुस भी रंगसाला मन्झ जाई किन्हें लोका किन्हें गल करणा चाहां था, पर विस्वासिये तेस जो जाणे नी दितेया। "
ACT,19,31,"आसिया देसा रे हाकमा मन्झा ले कुछ तेसरे दोस्ते तेस वाले संदेसा भेज्या, होर अर्ज किती कि, रंगसाला मन्झ जाई किन्हें आपणी जानी जो जोखमा मन्झ मत पांदा। "
ACT,19,32,"तेथी रंगसाला मन्झ कोई कुछ चिंगेया करहा था ता कोई कुछ बोल्दा लगिरा था ता कुछ होर। तेथी गड़बड़ी मचीरी थी, होर बौह्त सारे लोक ता ये जाणदे भी नी थे कि, आस्से केस रे कठे, कठे हुईरे। "
ACT,19,33,"तेबे यहूदी लोके सिकंदरा जो भीड़ा मन्झा ले धक्का देई किन्हें अगे कितेया, होर सिकंदरे आपणे हाथा किन्हें इसारा करी-करी किन्हें लोका रे साम्हणें बचाव पक्ष रखणा चाहेया। "
ACT,19,34,"पर जेबे तिन्हें जाणी लया कि से यहूदी आ होर यहूदी लोक भी मसीह साहीं पूजा नी करदे, ता स्यों सभी रे सभ कोई दो घंटे तक एक ताना मन्झ चिलान्दे रहे, “इफिसुस सैहरा री माता अरतिमिस म्हान ई।” "
ACT,19,35,"तेबे सैहरा रे मंत्री लोका जो सांत करी किन्हें बोल्या, “हे इफिसियो सैहरा रे लोको, ये सब जाणहां ऐें कि, इफिसुस सैहरा रे लोक म्हान अरतिमिसा माता रे मन्दर रे पैहरेदार आ, जेसरी पवित्र मूर्ति आसमान ले पईरी थी। "
ACT,19,36,क्यूंकि इन्हा गल्ला ले इनकार नी करी सकदे; इधी कठे तुस्सा जो सांत रैंह्णां चहिए होर बगैर सोच विचारे कुछ नी करणा चहिए। 
ACT,19,37,"क्यूंकि तुस्से यूँ माह्णुं पकड़ी किन्हें एथी ल्यान्दिरे, जेब्की इन्हें ना ता कोई मन्दर लुटेया होर ना ई आस्सा री माता री निंदा कितिरा। "
ACT,19,38,"पर तिन्हें एह्ड़ा कुछ नी कितिरा फेरी भी दिमेत्रियुस होर तेसरे साथी कारिगिरा जो इन्हा रे बरखलाफ कोई सिकायत ई ता आस्सा वाले कच्हरी भी ई, होर न्यायधीस भी मौजूद ऐें; तेथी जाई किन्हें स्यों एक दूजे पर दोस लगाई सक्हा ऐें। "
ACT,19,39,पर अगर तुस्से एता ले ज्यादा जाणना चाहें ता तेता रा फैसला आपणी आम सभा मन्झ कितेया जाणा। 
ACT,19,40,"क्यूंकि आज दंगे री वजहा ले रोम देसा री सरकारा री तरफा ले आस्सा पर दोस लगणे रा डर आ की आस्से तिन्हारे खिलाफ दंगा करेया करहे, क्यूंकि आजा रे दंगे रे कठे आस्सा वाले कोई भी वजहा नी ई, जेस ले आस्से एस जो सही ठैहराई सके।” "
ACT,19,41,होर ये बोली किन्हें तिन्हें भीड़ा जो वापस भेजी दितेया। 
ACT,20,1,"जेबे दंगा थम्ही गया, ता पौलुसे विस्वासिया जो सादी किन्हें प्रोत्साहित किया, होर तिन्हा ले विदा हुई किन्हें मकीदुनिया ईलाके वखा जो चली गया। "
ACT,20,2,"होर जेबे पौलुस तेथी पूजेया, ता तिन्हें हर गांऊँआं मन्झ जाई किन्हें विस्वासी प्रोत्साहित किते तेबे से यूनान रे ईलाके मन्झ आया, जेस जो अखाया रे नांऊँआ ले भी जाणा जा। "
ACT,20,3,से तेथी तीन म्हीने तक रुकेया होर से जहाजा पर सीरिया ईलाके जो जाणे ही वाल्आ था पर तिन्हें ये जाणी किन्हें कि यहूदी अगुवे तेस जो जहाजा मन्झ ही मारणे री योजना बनाया करहा ऐें; इधी कठे तिन्हें फैसला कितेया कि से मकीदुनिया ईलाके ले हुई किन्हें सीरिया देसा जो जाणा। 
ACT,20,4,"बिरिया सैहरा रा पुर्रुसा रा मह्ठा सोपत्रुस होर थिस्सलुनिके सैहरा मन्झ ले अरिस्तर्खुस होर सिकुन्दुस होर दिरबे सैहरा रा गयुस, होर लुस्त्रा गांऊँआं रा तिमिथियुस, होर आसिया देसा रा तुखिकुस होर त्रुफिमुस आसिया देस तक आस्सा साउगी सफर मन्झ थे। "
ACT,20,5,पर ये लोक ता आस्सा ले पैहले ई चली गये होर त्रोआसा सैहरा मन्झ पूजी किन्हें आस्सा रा इंतजार करेया करहा ऐें थे। 
ACT,20,6,"आस्से दुहें पैंडे ले सफ़र करी किन्हें फिलिप्पी सैहरा मन्झ पूजे। स्जेड़े री रोटी रे साजे ले बाद आस्से फिलिप्पी सैहरा ले जहाजा पर चढ़ी किन्हें चली पये होर पांज ध्याड़े ले बाद त्रोआस सैहरा मन्झ बाकि किन्हें जाई मिले, होर सात ध्याड़े तक तेथी रैहे। "
ACT,20,7,"हफ्ते रे पैहले ध्याड़े जेबे आस्से प्रभु भोजा मन्झ सामिल हूणे रे कठे, कठे हुए, ता पौलुस जो दूजे ध्याड़े जाणे वाल्आ था, ता तिन्हें तिन्हा किन्हें गलबात किती होर आधी रातिया तक गल्ला करदा रैंहयां। "
ACT,20,8,"उपरले कमरे मन्झ जेथी आस्से सभ कठे हुईरे थे, तेथी बौह्त सारे दिऊये भख्ही रे थे। "
ACT,20,9,"तेथी युतुखुस नांऊँआं रा एक जुआन ताकी प्रयाल्हे बैठीरा था; से भारी निन्द्रा मन्झ डुबिरा था। जेबे पौलुस बौह्त देरा तक लगातार बोल्दा रैंहयां, ता से जुआन निन्द्रा रे झुलारे किन्हें त्रीजी मंजला ले थाले पई गया, होर तिन्हें देख्या की से मरी गया। "
ACT,20,10,"पर पौलुसे थाले जाई किन्हें होर गले लगी किन्हें बोल्या, “डरा नी, क्यूंकि से हाल्ले भी जिउंदा आ।” "
ACT,20,11,"होर दबारा गास जाई किन्हें रोटी तोड़ी होर सभिये मिली किन्हें खाधी, होर भ्याग हूंणे तक गल्ला करदा रैंहयां। तेबे पौलुस तिन्हा ले विदा हुई किन्हें चली गया। "
ACT,20,12,"होर स्यों तेस जुआन मह्ठे जो जिउंदा घरा लई आये, होर तिन्हा जो बौह्त खुसी हुई। "
ACT,20,13,आस्से पैहले जहाजा ले अस्सुसा सैहरा जो चली गये; होर तेथी ले पौलुस जो आपणे साउगी आगे लेई जाणा था। पौलुस तेथी पैदल ही पूजी गईरा था क्यूंकि तिन्हें एह्ड़ी ई योजना बणाईरी थी। 
ACT,20,14,से जेबे पौलूस गांऊँआं अस्सुसा सैहरा मन्झ आस्सा किन्हें मिल्या ता आस्से से जहाजा मन्झ चढ़ाया होर आस्से मितुलेने सैहरा मन्झ आये। 
ACT,20,15,"होर तेथी ले जहाजा पर चढ़ी किन्हें आस्से दूजे ध्याड़े खियुसा टापू रे साम्हणें पूजे, होर अगले ध्याड़े सामुस टापू मन्झ आई गये, फेरी एक ध्याड़े ले बाद आस्से मीलेतुस सैहरा मन्झ पुज्हे। "
ACT,20,16,"मिलेतुस सैहरा इफिसुस सैहरा रे दक्षिण दिसा वखा जो था, पौलुसे पैहले ले ई सोची लईरा था कि तेस इफिसुसा सैहरा मन्झ नी उतरणा, क्यूंकि से आसिया रे ईलाके मन्झ ज्यादा ध्याड़े नी रैहणा चाह्न्दा था, क्यूंकि से चाहाँ था कि से पिन्तेकुस्ता रे साजे रे टैमा तक यरुस्लेम सैहरा मन्झ पूजी जाए होर से साजे रा ध्याड़ा नेडे था। "
ACT,20,17,होर तिन्हें मीलेतुस सैहरा मन्झ पूजी किन्हें ले इफिसुस सैहरा रे कलीसिया रे अगुवे जो संदेस भेजेया होर सादे। 
ACT,20,18,"होर जेबे स्यों तेस वाले आये, ता पौलूसे बोल्या, “तुस्से जाणहां ऐें, जेबे हांऊँ आसिया रे ईलाके मन्झ पुज्हेया, पैहले ई ध्याड़े ले लेई किन्हें आजा तक हांऊँ तुस्सा साउगी किहां रैंहयां? "
ACT,20,19,"मतलब बड़े दीन हुई किन्हें, होर आंसू बहाई-बहाई किन्हें, होर तिन्हा परीक्सा मन्झ ले जो यहूदी लोका री साजिसा री वजहा ले मेरे पर आई; हांऊँ प्रभु री सेऊआ करदा ई रैंहयां। "
ACT,20,20,"होर जो-जो गल्ला तुस्सा रे फायदे री ई थी, तिन्हा जो दसणे होर लोका रे साम्हणें होर घरा-घरा जाई किन्हें सिखाणे ले कधी नी झिझ्केया। "
ACT,20,21,"पर यहूदी लोका होर यूनान देसा रे लोका रे साम्हणें खबरदार करदा रैहया कि, पाप करणा छाडी किन्हें परमेसरा री वखा जो आई जाऊआ, होर आस्सा रे प्रभु यीसू मसीह पर विस्वास करहा।” "
ACT,20,22,"“होर एेबे हांऊँ पवित्र आत्मा रे दसीरे मताबक यरुस्लेम सैहरा जो जाहाँ, होर नी जाणदा कि, तेथी मुंजो पर क्या-क्या बीतणा? "
ACT,20,23,"सिर्फ ये कि पवित्र आत्मा हर सैहरा मन्झ गुआही देई-देई किन्हें मेरे किन्हें बोल्हा कि, हांऊँ बन्धी बनाया जाणा होर बौह्त दुःख सहन करणा पऊणा। "
ACT,20,24,"पर मेरे कठे, मेरे जाना री कोई कीमत नी ई; मैं ता बस तेस दौड़ा जो होर सेऊआ जो पूरी करणा चाहां; जो मैं परमेसरा री अनुग्रह रे खुसी री खबरा पर गुआही देणे रे कठे प्रभु यीसू ले पाईरी थी।” "
ACT,20,25,"“होर एेबे हांऊँ जाणहां कि, तुस्से सभ जिन्हा मन्झा ले मैं परमेसरा रे राजा रा प्रचार कितेया, तुस्सा मेरे किन्हें दबारा कधी नी मिलणा। "
ACT,20,26,इधी कठे आज हांऊँ तुस्सा रे साम्हणें घोषणा करहा कि अगर मसीहा पर बगैर विस्वास कितिरे मरी जांघे ता तेता रा जिम्मेदार हांऊँ नी आ। 
ACT,20,27,क्यूंकि मैं परमेसरा री सारी इच्छा तुस्सा जो दसी दितिरी होर तेता मन्झ ले कुछ भी नी ल्कोई रा।” 
ACT,20,28,"“इधी कठे आपणी होर आपणे झुंडा री चौकसी करा; जेस ले पवित्र आत्मे तिन्हा जो कलीसिया रे अगुवे ठैहराईरा: ताकि तुस्से परमेसरा री तेस कलीसिया रा ध्यान रखा, जेस जो तिन्हें आपणे खूना रे बदले खरदी लईरा था। "
ACT,20,29,"हांऊँ जाणहां कि, मेरे जाणे ले बाद तुस्सा रे बीचा मन्झ खतरनाक भेड़िये साहीं झूठे उपदेस देणे वाले आऊणें, तिन्हा विस्वासी लोका रा बौह्त नुक्सान करणा। "
ACT,20,30,"तुस्से जे विस्वासी ऐें तुस्सा रे बीचा मन्झा ले भी एह्ड़े-एह्ड़े टेढ़े लोक उठणे, जिन्हा विस्वासिया जो आपणा चेला बनाणे रे कठे चलाकी वाली गल्ला करणी। "
ACT,20,31,"इधी कठे चतन्न रैहया, होर याद करा कि राती ध्याड़ी तीन साल तक मैं तुस्सा जो यीसू मसीह रे सच्चे संदेसा रे उपदेस दिते होर मैं तुस्से आंसू बहाई किन्हें चिताये, ताकि तुस्से प्रभु रे प्रति वफादार बणी रहो।” "
ACT,20,32,"“होर एेबे हांऊँ तुस्सा जो; परमेसर, होर तेसरे अनुग्रहा रे बचना जो सौंपी देहां; जो तुस्सा रे विस्वासा री बढ़ौतरी करी सक्हा, होर से तुस्सा जो विरासत देई सक्हा, जो तिन्हें आपणे पवित्र कितरे लोका साउगी देणे रा बादा कितिरा।” "
ACT,20,33,“मैं केसी री चांदी रा सोने या कपड़े रा लालच नी कितेया। 
ACT,20,34,तुस्से आपु ऐें जाणहां ऐें कि मेरे इन्हें हाथे मेरी होर मेरे साथिया री ज्रूरत जो पूरा कितेया। 
ACT,20,35,"मैं तुस्सा जो सभ कुछ करी किन्हें दसेया कि, कड़ी मैहनत करी किन्हें आस्सा जो कमजोरा री मदद किहाँ करणी चहिए होर आस्सा जो प्रभु यीसू रा ये बचन याद रखणा चहिए, जो तिन्हें आपणे आप बोल्या था कि, ‘लेणे ले देणा खरा आ।’” "
ACT,20,36,ये बोली किन्हें तिन्हें घुटने टेकी दिते होर तिन्हा सभी साउगी प्रार्थना किती। 
ACT,20,37,तेबे स्यों बौह्त रोये होर पौलुसा जो गले लगाई किन्हें चुम्दे लगे। 
ACT,20,38,"खास करी किन्हें स्यों इधी कठे दुखी थे क्यूंकि पौलुसे तिन्हें जो ये बोल्या था कि, तेस तिन्हा किन्हें दबारा कधी नी मिलणा, फेरी तिन्हें से जहाजा तक पुजाया। "
ACT,21,1,"जेबे आस्से तिन्हा ले विदा हुई किन्हें जहाजा ले हुई किन्हें रवाना हुए ता आस्से सीधे कोसा टापू मन्झ पूजे, होर दूजे ध्याड़े आस्से रुदुसा टापू मन्झ पूजे, होर तेथी ले आस्से पतरा टापू मन्झ पूजे; "
ACT,21,2,"होर आस्सा जो तेथी ले एक जहाज फिनिके ईलाके जो जांदा हुएया मिल्या, होर तेस जहाजा पर चढ़ी किन्हें आस्से आपणा सफर सुर्हू कितेया। "
ACT,21,3,"आस्सा जो परले वखा जो साईप्रस टापू सुझ्दा लग्या, पर आस्से तेस जो छाडी किन्हें सीरिया ईलाके री तरफा जो मुड़ी गये, होर जहाजा जो सुर सैहरा मन्झ समान तुआरणा था, इधी कठे आस्से भी तेथी उतरी गये। "
ACT,21,4,"तेथी आस्सा जो कुछ चेले मिले होर आस्से तिन्हा साउगी तेथी सात ध्याड़े तक रहे; तिन्हें पवित्र आत्मा रे ज्रीए बार-बार पौलुसा किन्हें बोल्या कि, यरुस्लेम सैहरा मत जांदे। "
ACT,21,5,"जेबे सात ध्याड़े पुरे हुए, ता आस्से तेथी ले चली पये; होर सभ ज्नानिया बच्चे समेत सैहरा ले बाहरा तक आस्सा जो पुजांदे आये, होर आस्से समुद्रा रे बाढे घुटने टेकी किन्हें प्रार्थना किती। "
ACT,21,6,होर एक दूजे ले विदा लई किन्हें आस्से जहाजा पर चढ़ी गये; होर स्यों आपणे-आपणे घरा जो वापस हुई गये। 
ACT,21,7,"सुरा सैहरा ले जहाजा ले सफर करदे हुए आस्से पतुलिमयिसा सैहरा मन्झ पौहुंचे ता आस्सा रा जहाजा रा सफर खत्म हुआ, होर विस्वासिया किन्हें मिली किन्हें तिन्हा साउगी एक ध्याड़े रैहे। "
ACT,21,8,"दूजे ध्याड़े आस्से तेथी ले चली किन्हें कैसरिया सैहरा मन्झ आये, होर फिलिप्पुस जो खुसी री खबरा रे प्रचारका जेहड़ा सात सेऊआदारा मन्झा ले एक था होर जेस जो यरुस्लेम सैहरा मन्झ विधवाओ री सेऊआ करणे रे कठे नियुक्त कितिरा था, आस्से तेसरे घरा जाई किन्हें रैहे। "
ACT,21,9,तेसरी चार कुआरी मह्ठीया थी; जो भविस्यवाणी करहा ई थी। 
ACT,21,10,"जेबे आस्से तेथी बौह्त ध्याड़े तक रही चुके, ता अगबुस नांऊँआं रा एक नबी यहूदिया ईलाके ले आया। "
ACT,21,11,"तिन्हें आस्सा वाले आई किन्हें पौलुसा रे कमरा रा पटा लया, होर आपणे हाथ पैर बान्ही किन्हें बोल्या, “पवित्र आत्मा ऐें बोल्हा कि, ‘जेस आदमी री कमरा रा ऐें पटा आ, से यरुस्लेम सैहरा मन्झ यहूदी लोका इंहां बान्हणा, होर अन्यजाति लोका रे हाथा मन्झ सौंपणा।’” "
ACT,21,12,जेबे आस्से ये सुणेया ता आस्से होर तेथी रे लोके पौलुसा ले यरुस्लेम सैहरा जो नी जाणे री विनती किती। 
ACT,21,13,"एता पर पौलुसे जवाब दितेया कि, “तुस्से क्या करेया करहा ऐें कि, रोई-रोई किन्हें मेरा दिल तोड़हा ऐें, हांऊँ ता प्रभु यीसू रे नांऊँआं रे कठे यरुस्लेम सैहरा मन्झ सिर्फ बान्हेया जाणे रे कठे नी, पर मरणे रे कठे भी त्यार आ।” "
ACT,21,14,"जेबे से नी मन्नेया ता आस्से ये बोली किन्हें चुप हुई गये कि, “प्रभु यीसू री इच्छा पूरी हो।” "
ACT,21,15,तिन्हा ध्याड़े ले बाद दबारा आस्से त्यारी करी किन्हें यरुस्लेम सैहरा जो चली पये। 
ACT,21,16,"कैसरिया सैहरा ले भी कुछ चेले आस्सा साउगी चल्लीरे थे, स्यों आस्सा जो मनासोन नांऊँआं रे एक पुराणे चेले वाले लई गये, जो साईप्रस टापू ले था, ताकि तेसरे घरा आस्से रही सके। "
ACT,21,17,"जेबे आस्से यरुस्लेम सैहरा मन्झ पूजे, ता विस्वासी लोक बड़ी खुसी किन्हें आस्सा किन्हें मिले। "
ACT,21,18,"दूजे ध्याड़े पौलुस आस्सा जो लई किन्हें याकूबा वाले लई गया, जेथी सभ कलीसिया रे अगुवे कठे हुईरे थे। "
ACT,21,19,"तेबे तिन्हें तिन्हा जो नमस्कार करी किन्हें, जो-जो काम परमेसरे तेसरी सेऊआ रे ज्रीए अन्यजाति लोका मन्झ किते थे, एक-एक करी किन्हें सभ दसे। "
ACT,21,20,"तिन्हें ये सुणी किन्हें परमेसरा री महिमा किती, फेरी तेस किन्हें बोल्या, “हे भाई, तू जाणहां कि, यहूदी लोका मन्झा ले कई हजार लोके विस्वास कितेया; होर सभ मूसा री व्यवस्था जो बड़े वफादारी किन्हें मनाएं। "
ACT,21,21,"होर इन्हा यहूदी विस्वासिया जो तेरे बारे मन्झ ये दसेया जाहाँ कि तू अन्यजाति लोका मन्झ रैहणे वाल्ऐ यहूदी लोका जो मूसा री व्यवस्था जो नी मनणे री उपदेस देहां, होर तिन्हा किन्हें बोल्हा कि स्यों ना ता आपणे बच्चेया रा खतना कराए होर ना ई आपणे यहूदी रीति रूआजा पर चले। "
ACT,21,22,इधी कठे क्या कितेया जाए? तिन्हा ये जरुर जाणी लैणा कि तू एथी आई चुकिरा।” 
ACT,21,23,"“इधी कठे जो कुछ आस्से तुध किन्हें बोल्हा ऐें, तेह्ड़ा ई कर; एथी आस्सा वाले चार आदमिये, जिन्हें परमेसरा री मांगिरी मन्नत पूरी करणी। "
ACT,21,24,"इन्हा लोका जो लई जा होर तिन्हा साउगी आपणे आपा जो सुद्ध करणे रे रुआजा जो पूरा कर; होर तिन्हारे कठे खर्चा दे कि, स्यों आपणे मूंड मुंडवाईले, तेबे सभी लोका जो पता लगी जाणा कि, जो गल्ला तिन्हें तेरे बारे मन्झ सुणीरी, तेता मन्झ कोई सच्चाई नी ई, बल्कि तू ता आपु ई मूसा री व्यवस्था रे मताबक जिन्दगी जीहां।” "
ACT,21,25,"“जेथी तक विस्वास करणे वाले अन्यजाति लोका रा सवाल आ, आस्से तिन्हा जो एक चिठ्ठी लिखी किन्हें भेजिरी कि, लोका रे ज्रीए मूर्तिया जो चढ़ाई रे खाणे जो मत खांदे, होर व्यभिचार होर गला घुटी किन्हें मारिरे डांगरे रा मास होर खूना ले बच्ची किन्हें रहे।” "
ACT,21,26,"तेबे दूजे ध्याड़े पौलुस तिन्हा माह्णुंआं साउगी जाई किन्हें आपणे आपा जो सुद्ध कितेया होर मन्दरा मन्झ गया की तेस तरिका जो दसे कि, जेबे सुद्ध करणे रे रुआजा रे ध्याड़े पुरे हूंणे होर तिन्हा मन्झा ले हर एकी रे कठे बलि चढ़ाई जाणी। "
ACT,21,27,"जेबे स्यों सात ध्याड़े पुरे हूंणे ई वाले थे, ता आसिया रे ईलाके रे यहूदी लोक पौलुसा जो मन्दरा मन्झ देखी किन्हें सभ लोका जो उकसाया, होर पौलुसा जो पकड़ी लया। "
ACT,21,28,"फेरी स्यों चिंगी किन्हें बोल्दे लगे, “हे इस्राएल देसा रे लोको, आऊआ आस्सा री मदद करा; ये से ई आदमी आ, जो लोका रे, होर मूसा री व्यवस्था रे, होर एस जगहा रे व्रोधा मन्झ हर जगहा सभ लोका जो स्खाहां, एथी तक कि यूनान देसा रे लोक भी मन्दरा मन्झ ल्याई किन्हें तिन्हें एस पवित्रजगहा जो गन्दा करी दितेया।” "
ACT,21,29,"तिन्हें ये इधी कठे बोल्या की तिन्हें से एता ले पैहले इफिसुस सैहरा रे रैहणे वाले त्रुफिमुस जो पौलुसा साउगी सैहरा मन्झ देख्या था, होर समझ्हा ऐें थे कि, पौलुस तेस जो मन्दरा मन्झ लई आईरा। "
ACT,21,30,"तेबे यरुस्लेम सैहरा रे कई लोक पौलूसा पर गुस्सा हुए होर मन्दरा रे आंघणा मन्झ हाला पई गया, होर लोक दौड़ी किन्हें कठे हुए, होर तिन्हें पौलुस पकड़ी किन्हें मन्दरा ले बाहर रगड़ी किन्हें लई आंदेया, होर मन्दरा रे द्वारपाले मन्दरा रे दुराजे झट पट बंद करी दिते। "
ACT,21,31,"जेबे स्यों तेस जो मारी देणा चाहें थे, तेबे ई पलटना रे मुखिया जो खबर मिली कि यरुस्लेम सैहरा मन्झ कई लोक दंगा फसाद करेया करहा ऐें। "
ACT,21,32,"तेबे से झट पट कुछ स्पाही होर सूबेदार साउगी लई किन्हें पौलुसा पर हमला करणे वाले यहूदी लोका वाले दौड़ी किन्हें आया, होर जेबे लोके सेनापति होर स्पाही देखे ता तिन्हें पौलुस मारणा पिटणा बंद करी दितेया। "
ACT,21,33,"तेबे पलटना रे मुखिये नेडे आई किन्हें पौलुस पकड़ी लया; होर से बंदी बणाई लया; तिन्हें तेस जो दो जंजीरा किन्हें बान्ह्णे रा हुक्म दितेया। फेरी तिन्हें पूछेया कि, “ये कुणहां होर इन्हें क्या कितिरा?” "
ACT,21,34,"पर भीड़ा मन्झा ले कोई कुछ होर कोई कुछ चिंगदे रैहे, होर एस हले-गूले मन्झ से जाणी नी पाया कि सच्चाई क्या ई, इधी कठे तिन्हें हुक्म दितेया कि तेस जो किले मन्झ लई चला। "
ACT,21,35,पौलुस जेबे पैड़ीया वाले पुज्हेया ता बेकाबू भीड़ा री वजहा ले स्पाहीया जो पौलुस चकी किन्हें लई जाणा पया। 
ACT,21,36,क्यूंकि लोका री भीड़ ये चिलांदी हुई तेसरे पीछे पईरी थी कि “तेस जो मारी देआ! तेस जो मारी देआ!” 
ACT,21,37,"होर जेबे स्पाही पौलुसा जो किले मन्झ लई जाणे वाले थे, ता तिन्हें पलटना रे मुखिये किन्हें बोल्या, “क्या मुंजो हुक्म आ कि हांऊँ तुध किन्हें कुछ बोलूं?” तिन्हें बोल्या, “क्या तू यूनानी भासा जाणहां?” "
ACT,21,38,"“क्या तू मिस्र देसा रा ता नी आ, जिन्हें जे कुछ टैम पैहले सरकारा रे व्रोधा मन्झ विद्रोह सुर्हू कितेया था होर चार हजार खतरनाक खूनी लोका री अगुवाई करेया करहा था?” "
ACT,21,39,"पौलुसे बोल्या, “नी हांऊँ एक यहूदिया ईलाके रे माह्णुंआं, होर मसहूर देस किलकिया ईलाके रा तरसुस सैहरा रे रैहणे वाल्आ आ; होर हांऊँ तुध किन्हें अर्ज करहा कि, मुंजो लोका किन्हें गल्ला करणे दे।” "
ACT,21,40,"जेबे तिन्हें हुक्म दितेया, ता पौलुसे पैड़ीया पर खह्ड़ी किन्हें लोका जो हाथा रा इसारा कितेया की चुप हुआ, तेबे पौलुस तिन्हा किन्हें इब्रानी भासा मन्झ बोल्दा लग्या। "
ACT,22,1,"पौलुसे बोल्या, “हे भाईयो होर बडे बजुर्गो! मेरे बचाऊआ मन्झ एेबे हांऊँ कुछ बोलणा चाहां।” "
ACT,22,2,"जेबे तिन्हें तिन्हा किन्हें इब्रानी भासा मन्झ बोल्या, ता स्यों होर ज्यादा सांत हुई गये; फेरी पौलुसे बोल्या, "
ACT,22,3,"“हांऊँ एक यहूदिया ईलाके रा माह्णुंआं किलकिया ईलाके रे तरसुस सैहरा मन्झ मेरा जन्म हुएया होर हांऊँ एस ई सैहरा मन्झ पली बढ़ी किन्हें बड़ा हुएया, एस सैहरा मन्झ गमलीएला रे पैरा वाले बैठी किन्हें मेरी पढ़ाई लिखाई हुई, होर बापदादे री मूसा री व्यवस्था ठीक तरीके किन्हें सखाई गई, होर परमेसरा रे कठे बौह्त जादा उत्साही था जेह्ड़े तुस्से भी आज उत्साही ऐें। "
ACT,22,4,"होर मैं मर्ध होर ज्नानिया बान्ही किन्हें, होर जेल्हा मन्झ पाई किन्हें, एस ‘प्रभु यीसू रे पैंडे’ जो एथी तक स्ताया कि, तिन्हा जो मरवाई भी दे। "
ACT,22,5,"एस गल्ला रे कठे बडे याजक होर सभ यहूदी मुखिये गुआह ऐें; कि तिन्हा मन्झा ले हांऊँ भाईया रे नांऊँआं पर चिठिया लई किन्हें दमिस्का सैहरा जो जाया करहा था कि, तेथी एस मता जो मन्नणे वाले जो भी हो तिन्हा जो बंदी बणाई किन्हें यरुस्लेम सैहरा मन्झ ल्याऊं ताकि तिन्हा जो सजा दिलवाई सकूं।” "
ACT,22,6,"“फेरी जेबे हांऊँ लगभग दोपहरा रे टैमा दमिस्का सैहरा रे नेडे पौहुन्चेया, ता एह्ड़ा हुएया कि अचानक एक बड़ा प्रयासा आसमाना ले मेरे चारो तरफ चमक्या। "
ACT,22,7,"होर हांऊँ धरती पर पई गया; होर ये अवाज सुणी कि, ‘हे साऊल, हे साऊल, तू मुंजो किधियो स्ताया करहा?’ मैं जवाब दितेया कि, ‘हे प्रभु, तुस्से कुणहें?’ "
ACT,22,8,"तिन्हें मेरे किन्हें बोल्या, ‘हांऊँ नासरता रा यीसू आ, जेस जो तू स्ताहां।’” "
ACT,22,9,"होर जो मेरे साउगी यात्रा करेया करहा ऐें थे तिन्हें चमकदार प्रयासा देख्या, पर जो मेरे किन्हें बोल्या करहा ऐें थे स्यों तेसरी अवाज सुणी पर समझी नी सके। "
ACT,22,10,"“तेबे मैं बोल्या, ‘हे प्रभु हांऊँ क्या करूं?’ प्रभुए मेरे किन्हें बोल्या, ‘उठी किन्हें दमिस्का सैहरा मन्झ चली जा, होर जो कुछ तेरे करणे रे कठे नियुक्त कितिरा, से सभ कुछ तुजो तेथी दसी दितेया जाणा।’” "
ACT,22,11,"“क्यूंकि मुंजो तेस तेज प्रयासे मन्झ कुछ नी सुझ्दा लगीरा था, इधी कठे मेरे साथीये मेरा हाथ पकड़ी किन्हें हांऊँ चलाया होर हांऊँ एस तरहा दमिस्का सैहरा जाई पुज्हेया। "
ACT,22,12,"दमिस्का सैहरा मन्झ हनन्याह नांऊँआं रा एक आदमी था, जो मूसा री व्यवस्था रा पालन करणे वाल्आ होर परमेसरा रा डर मनणे माह्णुं था। जो तेथी रे रैहणे वाले सभ यहूदी लोका मन्झ इज्जतदार था। "
ACT,22,13,"से मेरे वाले आया होर मेरे नेडे खड़े हुई किन्हें बोल्या, ‘भाई साऊल, दबारा देख्दा लगी जा,’ होर तेस ई टैम मेरी हाखिया ठीक खुली गई होर मैं से देख्या।” "
ACT,22,14,"“तेबे तिन्हें बोल्या, ‘आस्सा रे बापदादा रे परमेसरे तुजो इधी कठे चुणी लईरा कि तू तेसरी इच्छा जो जाणी सके, होर तेस मसीहा जो देखे जेहड़ा धर्मी जण आ, होर तेसरे मुंहा ले निक्लिरी गल्ला सुणे। "
ACT,22,15,"क्यूंकि तू तेसरी तरफा ले सभ माह्णुं रे साम्हणें तिन्हा गल्ला रा गुआह हूंणां, जो तैं देख्या होर सुणेया। "
ACT,22,16,"एेबे किधियो देर करेया करहा? उठ, बपतिस्मा ले, होर तेसरा नांऊँ ले, की से तेरे पापा जो माफ़ करी दे।’” "
ACT,22,17,"“जेबे हांऊँ दबारा यरुस्लेम सैहरा मन्झ आई किन्हें मन्दरा मन्झ प्रार्थना करेया करहा था, ता मै एक दर्सन देख्या। "
ACT,22,18,"होर मैं देख्या कि से मेरे किन्हें बोल्या करहा, ‘झट पट यरुस्लेम सैहरा ले बाहर चली जा क्यूंकि येथी रे लोका मेरे बारे मन्झ तेरी गुआही नी मन्नणी।’” "
ACT,22,19,"“मै जबाब दितेया की, ‘हे प्रभु हांऊँ नी जाणदा कि स्यों किधियो मेरे पर विस्वास नी करदे क्यूंकि स्यों आपु जाणहां ऐें कि हांऊँ तुध पर विस्वास करणे वाले जो बंदी बणाई किन्हें होर पिटदे हुए यहूदी सभा मन्झ लेई जा था। "
ACT,22,20,"होर ता होर जेबे तेरे गुआह स्तिफनुसा रा खून बहाया जाया करहा था, तेबे हांऊँ भी तेथी खड़ीरा था, होर एस गल्ला मन्झ बराबर सैहमत था, होर तेसरी हत्या करणे वाले रे चोगे री रखवाली करेया करहा था।’ "
ACT,22,21,"होर प्रभुए मेरे किन्हें बोल्या, ‘चली जा; क्यूंकि मां तू बौह्त सारी जातिया वाले दूर-दूर भेजणा।’” "
ACT,22,22,"स्यों लोक एस गल्ला तक ता चुप रहे पर तेता ले बाद स्यों जोरा-जोरा किन्हें चिलान्दे लगे, “एह्ड़े माह्णुंआं जो मारी देआ; एसरा जीउन्दा रैंहणां ठीक नी आ।” "
ACT,22,23,जेबे स्यों चिलांदे होर चोगे सटदे होर आसमाना मन्झ धूल डुआन्दे किन्हें आपणा गुस्सा जाहिर करदे लगिरे थे। 
ACT,22,24,"ता पलटना रे सूबेदारे बोल्या कि, “एस जो स्पाहीया रे किले मन्झ लई जाऊआ; होर कोड़े मारी किन्हें जांच पड़ताल करहा कि, हांऊँ जाणी सकूं कि लोक केस वजहा ले एसरे व्रोधा मन्झ चिलाया करहा ऐें।” "
ACT,22,25,"पर जेबे स्यों तेस जो कोड़े लगाणे रे कठे बान्हेया करहा ऐें थे, तेबे तेथी खड़ीरे सूबेदारा किन्हें पौलुसे बोल्या, “केसी रोम देसा रे लोका जो, जेस मन्झ जे दोस नी हो, कोड़े ल्गाणा क्या तुस्सा रे कठे ठीक आ?” "
ACT,22,26,"ये सुणी किन्हें सूबेदार पलटना रे मुखिया वाले जाई किन्हें बोल्या, “तू ये क्या करेया करहा; ये ता रोम देसा रे लोक आ।” "
ACT,22,27,"तेबे पलटना रे मुखिये तेस वाले जाई किन्हें बोल्या, “मुंजो दस, क्या तू रोम देसा आ रा?” तिन्हें जवाब दितेया, “हां, हांऊँ रोम देसा रा लोक आ।” "
ACT,22,28,"ये सुणी किन्हें पलटना रे मुखिये बोल्या कि, “मुंजो ता रोम देसा नागरिक हूंणे रे कठे बौह्त सारा खर्च करणा पया।” पौलुसे बोल्या, “पर हांऊँ ता जन्म जात रोम देसा रा नागरिक आ।” "
ACT,22,29,"तेबे स्यों लोक जे तेस ले पूछ ताछ करेया करहा ऐें थे, झट पट पीछे हटी गये; होर से पलटना रा मुखिया भी ये समझी किन्हें बौह्त डरी गया कि से एक रोम देसा रा लोक आ, होर तिन्हें तेस जो बंदी बणाईरा। "
ACT,22,30,"क्यूंकि से सूबेदार एस गल्ला रा ठीक-ठीक पता ल्गाणा चाहां था कि, यहूदी अगुवे पौलुसा पर दोस किधियो ल्गाईरा। इधी कठे तिन्हें अगले ध्याड़े तेसरे बंधन खोल्ही दिते, होर मुख्य याजक होर सारी माहसभा जो कठे हूंणे रा हुक्म दितेया, होर पौलुसा जो लई जाई किन्हें तिन्हारे साम्हणें खड़ा करी दितेया। "
ACT,23,1,"होर पौलुसे, यहूदी माहसभा पर एक टेक ल्गाई किन्हें देख्या, होर बोल्या, “हे भाईयो, मैं आज तक परमेसरा रे कठे बिल्कुल सच्चे अंतरात्मा किन्हें जिन्दगी बिताई।” "
ACT,23,2,"पौलुसा जो ये बोलदे हुए सुणी किन्हें हनन्याह बडे याजके, तिन्हारी जो पौलुसा वाले खड़ीरे थे, तेसरे मुंहा पर थप्पड़ मारणे रा हुक्म दितेया। "
ACT,23,3,"जेबे पौलुसा जो केसीऐ थप्पड़ मारेया ता पौलुसे तेस किन्हें बोल्या, “हे पाखंडी! परमेसरा तुजो सजा देणी; क्या तू मूसा री व्यवस्था रे मताबक मेरा न्याय करणे रे कठे बैठिरा कि, मूसा री व्यवस्था रे व्रोधा मन्झ मुंजो थप्पड़ मारणे रा हुक्म देआ करहा।” "
ACT,23,4,"पौलुसा रे नेडे खड़ीरे लोके बोल्या, “परमेसरा रे बडे याजका रा बेज्जती करणे री हिम्मत तुजो किहाँ हुई?” "
ACT,23,5,"पौलुसे जवाब दितेया, “मुंजो ता पता ई नी कि ये बडा याजक आ; क्यूंकि ये पवित्र सस्त्रा मन्झ लिखिरा की, ‘आपणी प्रजा रे प्रधाना बुरा नी बोलणा चहिए।’” "
ACT,23,6,"तेबे पौलुसा जो ये पता चल्या कि तिन्हा मन्झा ले आधे सदूकी लोके ऐें, होर आधे फरीसी लोक ऐें, ता माहसभा मन्झ तिन्हें जोरा किन्हें बोल्या, “हे भाईयो, हांऊँ फरीसी आ, होर फरीसी खानदाना रा आ, पर ये मुकद्दमा मेरे पर इधी कठे चल्या करहा क्यूंकि हांऊँ आसा करहा की परमेसरा लोका जो मरिरे मन्झा ले जिउंदे करणे।” "
ACT,23,7,जेबे तिन्हें ये गल बोली ता फरीसी लोका होर सदूकी लोका मन्झ झगड़ा हुन्दा लग्या; होर सभा मन्झ फूट पई गयी। 
ACT,23,8,"क्यूंकि सदूकी लोके रा विस्वास था कि, ना ता मरिरे मन्झ ले जी उठणा आ, ना स्वर्गदूत होर ना दुस्टात्मा ई; पर फरीसी लोका जो इन्हा सभी गल्ला मन्झ विस्वास करहा ऐें थे। "
ACT,23,9,"तेथी बौह्त रौल्आ पया, कुछ व्यवस्था स्खाणे वाल्ऐ जो फरीसी लोका मन्झा ले थे उठी किन्हें बैहस करदे हुए बोल्दे लगे, “एस आदमी मन्झ आस्से कोई खोट नी पांदे, अगर केसी दुस्टात्मे या केसी स्वर्गदूते एस किन्हें गल्ला किती ता फेरी क्या हुएया?” "
ACT,23,10,"जेबे बौह्त झगड़ा हुई गया, ता पलटना रे मुखिये एस डरा ले कि केते स्यों पौलुसा रे टुकड़े-टुकड़े नी करी दे, इधी कठे स्पाहीया जो हुक्म दितेया कि, स्यों हेठ जाई किन्हें पौलुसा जो महासभा रे सदस्या ले लग करी किन्हें स्पाहीया रे किले मन्झ लई जाऊआ। "
ACT,23,11,"तेस ई रात प्रभु यीसूए तेस वाले आई किन्हें बोल्या, “हे पौलुस, हिम्मत कर, क्यूंकि जिहां तैं यरुस्लेम सैहरा मन्झ मेरी गुआही दिती, तिहां ईं तुजो रोम सैहरा मन्झ भी गुआही देणी पऊणी।” "
ACT,23,12,"होर जेबे हल्ली ध्याड़ा ई था, ता यहूदी लोके एका कितेया, होर कसम खाध्ही कि, जेबे तक आस्से पौलुसा जो मारी नी दे, तेबे तक आस्सा ना ता कुछ खाणा ना ता पीणा। "
ACT,23,13,"जिन्हें जे ये कसम खाध्ही थी, स्यों चाल्ई ले भी ज्यादा थे। "
ACT,23,14,"तिन्हें मुख्य याजका होर यहूदी मुखिये वाले आई किन्हें बोल्या, “आस्से ये कसम खाध्ही री कि जेबे तक पौलुसा जो नी मारी दे, तेबे तक आस्सा ना ता कुछ खाणा ना ता पीणा। "
ACT,23,15,"इधी कठे एेबे माहसभा समेत पलटना रे सरदारा जो समझाऊआ कि, पौलुसा जो तुस्सा वाले लई आये, ये भाना मारेया कि तुस्से तेसरे बारे मन्झ ठीक ढन्गा किन्हें पूछ ताछ करणा चाहें, एता ले पैहले कि से एथी पूजे, आस्से तेस जो मारणे रे कठे त्यार ऐें।” "
ACT,23,16,"पर पौलुसा रे भाणजे जो पौलुसा जो मारने रे साजिसा रे बारे मन्झ भनक लगी गई, इधी कठे से किले मन्झ जाई पुज्हेया होर पौलुसा जो सभ कुछ दसी दितेया। "
ACT,23,17,"पौलुसे सूबेदारा मन्झा ले एकी जो आपणे वाले सादी किन्हें बोल्या, “एस जुआना जो पलटना रे मुखिये वाले लई जाऊआ, ये तेस किन्हें कुछ बोलणा चाहां।” "
ACT,23,18,"इधी कठे सुबेदारे पौलुसा रे भाणजे जो पलटना रे मुखिये वाले लई जाई किन्हें बोल्या, “पौलुस कैदी ऐें मुंजो सादी किन्हें ये अर्ज किती कि, ये जुआन पलटना रे मुखिया किन्हें कुछ बोलणा चाहां; एस जो तेस वाले लई जा।” "
ACT,23,19,"पलटना रे मुखिये तेसरा हाथ पकड़ी किन्हें, होर लग जे लई जाई किन्हें पूछेया, “मेरे किन्हें क्या बोलणा चाहां?” "
ACT,23,20,"होर तिन्हें बोल्या, “यहूदी अगुवे एका करी लईरा कि, तेरे ले अर्ज करहे कि, काल पौलुसा जो माहसभा मन्झ ल्याए, एह्ड़ा लगे कि तुस्से पौलुसा बारे मन्झ ठीक ढन्गा किन्हें छानबीन करणा चाहें। "
ACT,23,21,"पर तिन्हारी ये अर्ज मत सुणदा, क्यूंकि चाल्ई ले भी ज्यादा लोक पौलुस जो मारणे रे इंतजारा मन्झ ऐें, होर तिन्हें ये कसम खाध्ही री कि जेबे तक स्यों पौलुसा जो नी मारी दे, तिन्हा ना ता कुछ खाणा होर ना पीणा; बस एेबे तिन्हा जो तुस्सा री हां रा इंतजार आ।” "
ACT,23,22,"फेरी पलटना रे मुखिये से हुक्म देई किन्हें जुआन भेजी दितेया कि, “केसी किन्हें मत बोल्दा कि तैं ये गल मुंजो दसी दितिरी।” "
ACT,23,23,"होर पलटना रे मुखिये दो सूबेदारा जो सादी किन्हें बोल्या, “दो सौ स्पाही, सत्तर घुड़सवार, होर दो सौ भाले वाले स्पाही जो कैसरिया सैहरा जो जाणे रे कठे त्यार रखा, रातके नो बजे निकल्या। "
ACT,23,24,पौलुसा री सुआरी रे कठे घोड़े रा भी इन्तजाम रखणा होर तेस जो बचाई किन्हें फेलिक्स हाकमा वाले लई जा।” 
ACT,23,25,"पलटना रे मुखिये हाकम जो एक चिठ्ठी भी लिखी, "
ACT,23,26,“माहप्रतापी फेलिक्स हाकमा जो रोम देसा रा सम्राट क्लौदियुस लुसियासा रा नमस्कार! 
ACT,23,27,"एस आदमी जो यहूदी लोक पकड़ी किन्हें मारी देणा चाहेया, पर जेबे हांऊँ जाणी गया कि ये रोम देसा रा लोक आ, ता मैं आपणे स्पाहीया साउगी जाई किन्हें ये बचाई लया। i "
ACT,23,28,"हांऊँ तेस वजहा जो जाणना चाहां था जेस वजहा ले तेस पर दोस ल्गाया करहा ऐें थे, हांऊँ तेस जो माहसभा मन्झ लई गये, "
ACT,23,29,"तेबे मैं जाणी गया कि, स्यों आपणी यहूदी व्यवस्था रे चर्चा रे बारे मन्झ तेस पर इल्जाम ल्गाहें, पर मारे जाणे लायक या बंदी बणाए जाणे रे लायक तेस मन्झ कोई दोस नी आ। "
ACT,23,30,"होर जेबे मुंजो खबर मिली कि, तिन्हें एस जो मारणे री योजना बणाईरी, ता मैं एस जो झट पट तेरे वाले भेजी दितेया, होर तेस पर इल्जाम लगाणे वाले यहूदी लोका जो भी हुक्म दितेया कि, स्यों एसरे बरखलाफ ल्गाईरे इल्जामा जो तेरे साम्हणें रखे।” "
ACT,23,31,तेस राती स्पाहिये पलटना रे मुखिये हुक्मा जो पूरा कितेया होर स्यों रातो रात ई पौलुसा जो अन्तपतरिसा सैहरा मन्झ लई आये। 
ACT,23,32,फेरी दूजे ध्याड़े घुड़सवारा जो पौलुसा साउगी कैसरिया सैहरा मन्झ जाणे रे कठे छाडी दितेया होर स्पाही आपु यरुस्लेम सैहरा रे किले जो वापस आये। 
ACT,23,33,तिन्हें कैसरिया सैहरा मन्झ पुज्ही किन्हें हाकमा जो चिठ्ठी दिती; होर पौलुसा जो भी तेसरे साम्हणें हाजिर कितेया। 
ACT,23,34,"हाकमे चिठ्ठी पढ़ी किन्हें पूछेया कि, “क्या ये किलकिया ईलाके रा आ?” "
ACT,23,35,"होर जेबे से ये जाणी गया कि से किलकिया देसा रा आ; ता तेस किन्हें बोल्या, “जेबे तेरे पर इल्जाम लगाणे वाले यहूदी लोका आऊंणा, ता मां तेरे मुकद्दमे री सुणवाई करणी।” होर तिन्हें हुक्म दितेया कि पौलुसा जो हेरोदेस राजे रे किले मन्झ निगरानी मन्झ रखे। "
ACT,24,1,पांज ध्याड़े ले बाद हनन्याह बडे याजका ले कुछ यहूदी मुखिये होर तिरतुल्लुस नांऊँआं रे एक वकीला जो साउगी लई किन्हें कैसरिया सैहरा मन्झ आये; होर तिन्हें हाकमा रे साम्हणें पौलुसा रे बरखलाफ इल्जाम लगाये। 
ACT,24,2,"जेबे पौलुसा जो सादेया गया ता तिरतुल्लुस तिन्हा पर इल्जाम ल्गाई किन्हें बोल्दा लग्या कि, “हे माहप्रतापी फेलिक्स, तुस्सा री वजहा ले आस्से बड़ी सांति किन्हें रैंहयां करहा ऐें होर तुस्सा री दूर दृस्टी ले देसा मन्झ कई सुधार हुईरे। "
ACT,24,3,एता जो आस्से हर जगहा होर हर तरहा ले धन्यावादा समेत मन्हां ऐें। 
ACT,24,4,"पर इधी कठे कि आस्से तुस्सा रा ज्यादा टैम बर्बाद नी करणा चाहंदे, हांऊँ तुस्सा ले अर्ज करहा कि, आस्सा री दो गल्ला सुणी लऊआ। "
ACT,24,5,आस्से ये जांच करी लई कि जेथी भी ये आदमी जांहाँ ये यहूदी लोका जो विद्रोह करहा; ये आदमी एक एह्ड़े कुपन्था रा मुखिया जेस पन्था जो लोक नासरी रे पीछे चलने वाले रा पन्थ बोल्हा ऐें। 
ACT,24,6,"इन्हें मन्दरा जो भ्रस्ट करणे रा जतन कितेया, होर आस्से ये इधी कठे पकड़ेया; आस्से एसरा न्याय आपणी यहूदी व्यवस्था रे मताबक करणा चाहें थे। "
ACT,24,7,पर पलटना रा मुखिये लूसियासे जबरदस्ती एस जो आस्सा ले छुड़ाई लया। 
ACT,24,8,"होर आपणे लोका जो हुक्म दितेया कि एस पर इल्जाम लगाणे वालेया जो तेरे साम्हणें आऊणें रा हुक्म दितेया। जिन्हा गल्ला रे बारे मन्झ आस्से तेस पर इल्जाम ल्गाया करहा ऐें, अगर तुस्से आपु ई तेस ले पूछ ताछ करघे ता तुस्सा जो इन्हा सभ गल्ला री सच्चाई तुस्सा जो पता लगी जाणा।” "
ACT,24,9,"यहूदी अगुवे भी एसरा साथ देई किन्हें बोल्या कि, यूँ गल्ला बिल्कुल ठीक ई। "
ACT,24,10,"जेबे हाकमे पौलुसा जो बोलणे रे कठे इसारा कितेया ता तिन्हें जवाब देई किन्हें बोल्या, “हांऊँ ऐें जाणी किन्हें कि तू बौह्त साला ले एस देसा रे लोका रा फैसला करहा, इधी कठे हांऊँ चाऊआ किन्हें आपणा बचाव पेस करहा। "
ACT,24,11,"तू आपु जाणहां कि, जेबे ले हांऊँ यरुस्लेम सैहरा रे मन्दरा मन्झ अराधना करणे रे कठे आईरा, मुंजो बारा ध्याड़े ले ज्यादा नी हुए। "
ACT,24,12,"तेथी इन्हें मुंजो ना ता मन्दरा मन्झ, ना ता यहूदी सभा मन्झ होर ना ई केसी सैहरा मन्झ केसी किन्हें चर्चा करदे या दंगा कुरांदे देख्या। "
ACT,24,13,होर एेबे तेरे साम्हणें जो इल्जाम ये मुंजो पर ल्गाया करहा ऐें तिन्हा जो साबित नी करी सकदे। 
ACT,24,14,"पर हांऊँ तेरे साम्हणें मन्हां कि, ये यहूदी अगुवे सोचे की हांऊँ ‘प्रभु यीसू रे पैंडे’ रे मताबक चला जेस जो ये लोक कुपंथ बोल्हा ऐें। हांऊँ आपणे बापदादे रे परमेसरा री अराधना करहा, हांऊँ हरेक तेस गल्ला मन्झ विस्वास करहा जो मूसा री व्यवस्था दस्हा ई, होर जो नबिया रे कताबा मन्झ लिखीरी ई। "
ACT,24,15,"होर हांऊँ परमेसरा मन्झ तेहड़ी ई आस करहा, जिहां आपु ऐें लोक रख्हा ऐें कि परमेसरा धर्मी होर पापी लोक, दुहें मरिरे मन्झ ले जिउंदे करणे। "
ACT,24,16,इधी कठे हांऊँ भी परमेसर होर लोका रे साम्हणें हमेसा आपणी अंतरात्मा जो सुद्ध रखणे री कोसिस करहा।” 
ACT,24,17,"“बौह्त साला ले बाद हांऊँ आपणे गरीबा जो दान देणे, होर परमेसरा रे कठे बलि चढ़ाणे रे कठे यरुस्लेम सैहरा मन्झ आईरा था। "
ACT,24,18,"तेस ही टैम इन्हें मन्दरा मन्झ मुंजो सुद्ध हूंणे रे रुआजा जो पूरा करदे देखिरा। ना तेथी कोई भीड़ देखी थी होर ना कोई दंगा, पर तेथी आसिया देसा रे कुछ यहूदी लोक थे। "
ACT,24,19,"अगर मेरे बरखलाफ तिन्हा वाले कुछ बोलणे जो आ, ता तिन्हा आसिया रे ईलाके रे यहूदी लोको जो तेरे साम्हणें हाज़र हुई किन्हें मुंजो पर इल्जाम लगाणे चहिए। "
ACT,24,20,"या ये लोक जो एथी ऐें स्यों ई दसे कि जेबे हांऊँ यहूदी माहसभा रे साम्हणें खड़ीरा था, तेबे तिन्हें मेरे मन्झ क्या खोट पाया? "
ACT,24,21,"सिर्फ एक गल्ला पर मेरे पर दोस लगाई सके कि जेबे हांऊँ तिन्हारे बीचा मन्झ खड़ीरा था मैं चिंगी किन्हें बोल्या था, ‘पर ये मुकद्दमा मेरे पर इधी कठे चल्या करहा क्यूंकि हांऊँ विस्वास करहा की परमेसरा लोका जो मरिरे मन्झा ले जी उठाणे।’” "
ACT,24,22,"फेलिक्से हाकमे जो एस “प्रभु यीसू रे पैंडे” जो भली भांति जाणहां था, तिन्हें तिन्हा जो ये बोली किन्हें टाल्ली दितेया कि, “जेबे पलटना रे मुखिया लुसियासा आऊंणा, ता तेबे ई मां एस मुकद्दमे रा फैसला करणा।” "
ACT,24,23,"होर तिन्हें सूबेदारा जो हुक्म दितेया कि, पौलुसा जो निगरानी मन्झ रख्या, पर इतनी अजादी देआ की तेसरे खास दोस्त आई किन्हें तेसरी सेऊआ करी सके। "
ACT,24,24,"होर कुछ ध्याड़े ले बाद फेलिक्स हाकमे आपणी लाड़ी द्रुसिल्ला साउगी लेई किन्हें कैसरिया सैहरा मन्झ आया; होर तेसरी लाड़ी एक यहूदी ज्नाने थी। फेलिक्से पौलुसा जो सादी किन्हें तेस विस्वासा रे बारे मन्झ जो यीसू मसीह पर आ, तेस ले सुणेया। "
ACT,24,25,"पर जेबे पौलुस धार्मिकता, आपणे आपा पर काबू रखणा, होर आऊणें वाले न्याय रे बारे मन्झ बोल्या करहा था, ता फेलिक्स हाकम डरी गया होर बोल्या, “एस टैम तू चली जा, मौका मिल्घा ता मां तू दबारा सादी किन्हें गला करणी।” "
ACT,24,26,"हलांकि फेलिक्स हाकम पौलुसा री बोलिरी गल्ला ले डरहा था। फेरी भी पौलुसा जो बार-बार सादी किन्हें तेस किन्हें गल्ला करदा रैंहयां ऐें था, क्यूंकि तेस जो लगहा था, की पौलुसा जेल्हा ले छुटणे रे कठे तेस जो पैसे देणे। "
ACT,24,27,"पर जेबे दो साल बीती गये, ता पुरकियुस फेस्तुस फेलिक्स री जगहा हाकम बणेया, क्यूंकि फेलिक्स हाकम यहूदी लोका जो खुस करणा चाहां था इधी कठे तिन्हें पौलुसा जो जेलखाने मन्झ ई रैहणे दितेया। "
ACT,25,1,फेस्तुस यहूदिया ईलाके रा हाकम बणने रे तीन ध्याड़े ले बाद से कैसरिया सैहरा ले यरुस्लेम सैहरा जो गया। 
ACT,25,2,"तेबे मुख्य याजके, होर यहूदी अगुवे, तेस पर इल्जाम लगाए होर तेस ले अर्ज किती। "
ACT,25,3,"होर ये छूट मांगी कि से पौलुसा जो यरुस्लेम सैहरा जो भेजी दे, क्यूंकि स्यों तेस जो पैंडे मन्झ ई मारणे वाले थे। "
ACT,25,4,"तेबे फेस्तुस हाकमे जवाब दितेया कि, पौलुस ता कैसरिया सैहरा मन्झ कैद आ होर हांऊँ आपु तेथी जाणे वाल्आ आ। "
ACT,25,5,"फेरी तिन्हें बोल्या, तुस्सा मन्झा ले जो खास-खास आदमिये, स्यों मेरे साउगी चली पऊआ; होर अगर इन्हें आदमिये कोई अपराध कितिरा ता तेथी तेस पर इल्जाम लगाए। "
ACT,25,6,"यरुस्लेम सैहरा मन्झ आठ दस ध्याड़े बिताई किन्हें फेस्तुस कैसरिया सैहरा जो वापस चली गया; तेथी पूजी किन्हें अगले ध्याड़े तिन्हें राजगद्दी पर बैठी किन्हें हुक्म दितेया कि, पौलुसा जो हाज़र कितेया जाए। "
ACT,25,7,"जेबे से पेस हुएया ता यरुस्लेम सैहरा ले आईरे यहूदी अगुवे तेस जो घेरी किन्हें खह्ड़ी गये, तिन्हें तेस पर बौह्त सारे इल्जाम लगाये पर तिन्हा वाले कोई सबूत नी थे। "
ACT,25,8,"पौलुसे आपणा बचाव करदे हुए बोल्या, मैं ना ता यहूदी लोका री व्यवस्था, ना मन्दर होर ना महाराजे रे बरखलाफ कोई पाप कितेया। "
ACT,25,9,"पर फेस्तुस हाकमे यहूदी अगुवे जो खुस करणे रे कठे पौलुसा जो जवाब दितेया, क्या तू चाहां कि हांऊँ इन्हा इल्जामा रा सुनवाई यरुस्लेम सैहरा मन्झ करूं? "
ACT,25,10,"पर पौलुसे बोल्या, एस टैम हांऊँ महाराजे री राजगद्दी मन्झ खड़ीरा, मेरा सुनवाई एथी ई हूंणां चहिए। मैं यहूदी लोका रे व्रोधा मन्झ कोई अपराध कितिरा, होर एस गल्ला जो तू भी जाणहां। "
ACT,25,11,"अगर हांऊँ अपराधी आ, होर मौता री सजा रे लायक कोई काम कितिरा, ता हांऊँ मरणे ले नी डरदा। पर अगर तिन्हारे ल्गाईरे इल्जामा मन्झा ले कोई गल सच्ची नी हुई, ता मुंजो तिन्हारे हाथा मन्झ सौंपणे रा अधिकार केसी जो नी आ। ये ई महाराजे ले मेरी प्रार्थना ई कि से ही मेरा न्याय करहे। "
ACT,25,12,"तेबे फेस्तुस्से हाकमे मन्त्रिया किन्हें सलाह करणे ले बाद जवाब दितेया, तू चाहां कि महाराज तेरा न्याय करहे, इधी कठे एेबे तुध महाराजे रे साम्हणें पेस हूंणां। "
ACT,25,13,कुछ ध्याड़े ले बाद राजा अग्रिप्पा होर तेसरी छोटी बैहण बिरनिके कैसरिया सैहरा मन्झ फेस्तुस हाकमा किन्हें मिलणे रे कठे आये। 
ACT,25,14,"जेबे स्यों तेथी कई ध्याड़े बिताई चुके ता फेस्तुस हाकमे राजे रे साम्हणें पौलुसा रे मुकद्दमे जो एस तरहा समझाया, एथी एह्ड़ा आदमी आ, जेस जो फेलिक्स हाकमे कैदी बणाई किन्हें एथी छाडी गईरा था। "
ACT,25,15,जेबे हांऊँ यरुस्लेम सैहरा मन्झ था मुख्य याजके होर यहूदी मुखिये तेस पर इल्जाम लगाए होर अर्ज किती कि एस जो मौता री सजा मिले। 
ACT,25,16,"तेबे मैं जवाब दितेया कि रोम देसा रे लोका रा ये रूआज नी आ कि केसी आदमी जो, जेबे तक कि इल्जाम लगाणे वाले रे साम्हणें खड़े हुई किन्हें आपणे बचाऊआ मन्झ जवाब देणे रा मौका ना मिले; तेस जो सजा रे कठे सौम्पेया जाए। "
ACT,25,17,इधी कठे जेबे यहूदी मुखिये मेरे साउगी कैसरिया सैहरा मन्झ आये ता मैं बगैर देर किते अगले ध्याड़े ई राजगद्दी पर बैठी किन्हें पौलुसा जो ल्याऊणे रा हुक्म दितेया। 
ACT,25,18,जेबे इल्जाम लगाणे वाले बोलणे रे कठे खह्ड़ी गये ता तिन्हें तेस पर एह्ड़ा कोई इल्जाम नी ल्गाया जेह्ड़ा कि हांऊँ सोचेया करहा था। 
ACT,25,19,"तिन्हो आपणे धर्मा री बिधिया जो लेई किन्हें मतभेद था होर यीसू नांऊँआं रे एक माह्णुं रे बारे मन्झ जो मरी चुकिरा, पर पौलुसा तेसरे जिउंदे हूंणे रा दावा करहा। "
ACT,25,20,"हांऊँ समझी नी पाया करदा था कि इन्हा गल्ला री छानबीन किहाँ करूं, इधी कठे मैं पौलुसा ले पूछेया कि क्या तू यरुस्लेम सैहरा जो जाणे जो त्यार आ, ताकि तेथी इन्हा गल्ला रे बारे मन्झ तेरा फैसला हुई सके। "
ACT,25,21,"पर जेबे पौलुसे अर्ज किती कि महाराज ही मेरा न्याय करहे; ता मैं हुक्म दितेया कि, जेबे तक तेस जो महाराजे वाले नी भेजी देऊँ, तेसरी रखवाली किती जाए। "
ACT,25,22,"तेबे अग्रिप्पे फेस्तुस हाकमा किन्हें बोल्या, हांऊँ भी तेस आदमी री सुणना चाहां; तिन्हें बोल्या, तू तेसरी काल्ला सुणी लया। "
ACT,25,23,"दूजे ध्याड़े जेबे राजा अग्रिप्पा होर तेसरी छोटी बैहण बिरनिके बड़ी धूम धामा किन्हें होर पलटना रे मुखिये होर सैहरा रे खास-खास लोक भी दरबारा मन्झ पूजे, ता फेस्तुस हाकमे हुक्म दितेया कि, स्यों पौलुसा जो लई आये। "
ACT,25,24,"फेस्तुस हाकमे बोल्या, हे राजा अग्रिप्पा, होर एथी कैसरिया सैहरा मन्झ मौजूद सभ इज्जतदार लोको! जेह्ड़े एथी आस्सा साउगी ये, तुस्से एस आदमी जो देख्या करहा ऐें जेसरे बारे मन्झ यरुस्लेम सैहरा मन्झ कई यहूदी लोक होर एथी कैसरिया सैहरा मन्झ भी कई लोके चिंगी किन्हें मेरे किन्हें अर्ज किती कि पौलूसा रा जिउंदा रैंहणां ठीक नी आ। "
ACT,25,25,"पर मैं जाणी लया कि इन्हें मौता री सजा रे लायक कोई एह्ड़ा काम नी कितिरा था, होर इधी कठे कि इन्हें आप्हुए अर्ज किती कि महाराज ही तेसरा न्याय करहे, ता मैं एस जो रोम सैहरा मन्झ भेजी देणे रा फैसला कितेया। "
ACT,25,26,"फेरी भी मेरे वाले एसरे बारे मन्झ आपणे माहराज जो लिखणे रे कठे कोई पक्की गल नी ई; इधी कठे मैं तुस्सा सभी रे साम्हणें खास कर, हे राजा अग्रिप्पा, तेरे साम्हणें ल्यान्दिरा, ताकि पूछ ताछ करणे ले बाद मुंजो कुछ लिखणे जो मिली जाए। "
ACT,25,27,कुछ भी हो मुंजो केसी कैदी जो तेसरा दोष-पत्र बगैर त्यार किते तेथी भेजी देणा कुछ ठीक नी लग्या। 
ACT,26,1,"राजे अग्रिप्पे पौलुसा किन्हें बोल्या, “तुजो आपणे बारे मन्झ बोलणे रा हुक्म आ।” तेबे पौलुसे हाथा रा इसारा कितेया की चुप हुआ तेबे से आपणे बचाऊआ मन्झ बोल्दा लग्या, "
ACT,26,2,"“हे राजा अग्रिप्पा, जितनी गल्ला रा यहूदी अगुवे मुंजो पर इल्जाम ल्गाहें, आज तेरे साम्हणें तिन्हारा जवाब देणे रे कठे हांऊँ आपणे आपा जो धन्य सम्झहा। "
ACT,26,3,"खास करी किन्हें इधी कठे, क्यूंकि तू यहूदी लोका रे सभ रीति रूआजा होर तिन्हारे विवादा जो जाणहां ऐें, इधी कठे हांऊँ अर्ज करहा कि, तू सब्रा रखी किन्हें मेरी सुणी ले।” "
ACT,26,4,"“कई यहूदी लोक जाणहां ऐें कि बचपना ले ई मैं आपणी जिन्दगी केस तरीके ले जी, स्यों जाणहां ऐें कि जेस सैहरा मन्झ मेरा जन्म हुआ तेथी हांऊँ किहाँ रैहया होर स्यों ये भी जाणहां ऐें कि आपणी जुआनी मन्झ जेबे हांऊँ यरुस्लेम सैहरा मन्झ था तेबे मेरी जिन्दगी केह्ड़ी थी। "
ACT,26,5,"स्यों मुंजो बचपना ले जाणहां ऐें होर अगर स्यों चाहे ता एस गल्ला री गुआही देई सक्हा ऐें कि, मैं एक फरीसी लोका मन्झा ले एक हुई किन्हें आपणे धर्मा रे सभी ले खरे पन्था रे मताबक चल्या। "
ACT,26,6,"होर एेबे तेस्सा वाचा री आसा री वजहा ले जो परमेसरे आस्सा रे बापदादा किन्हें कितिरी थी, मेरे पर मुकद्दमा चल्या करहा। "
ACT,26,7,"तेस्सा वाचा रे पुरे हूंणे री आस लगाए हुए, आस्सा रे बारा गोत्र आपणे सारे मना ले राती ध्याड़ी परमेसरा री अराधना करदे आईरे। हे राजा, एस ई उम्मीदा रे बारे मन्झ यहूदी लोक मुंजो पर इल्जाम ल्गाहें। "
ACT,26,8,"सभा मन्झ बैठीरे सारे यहूदी लोका किन्हें पौलुसे बोल्दा लगेया, तुस्सा जो ये विस्वास करहा ऐें कि परमेसर मरिरे जो जिउंदा करहा, ता तुस्सा जो एस्सा गल्ला रा विस्वास कि नी करदे कि परमेसरे यीसू भी मरिरे मन्झ ले जिउंदा हुई गया।” "
ACT,26,9,“मैं भी समझी रा था कि नासरता रा यीसू रे नांऊँआं रे व्रोधा मन्झ मुंजो बौह्त कुछ करणा चहिए। 
ACT,26,10,"होर मैं यरुस्लेम सैहरा मन्झ एह्ड़ा ई कितेया; होर मुख्य याजका ले अधिकार पाई किन्हें बौह्त सारे परमेसरा रे पवित्र लोक जेल्हा मन्झ पाए, होर जेबे तिन्हा जो मारेया जाहाँ था, ता हांऊँ भी तिन्हारे व्रोधा मन्झ बराबर सैहमत था। "
ACT,26,11,"होर हरेक यहूदी सभा मन्झ हांऊँ तिन्हा जो ताड़ना दुआई-दुआई किन्हें यीसू री निंदा कुराहां था, एथी तक कि गुस्से रे मारे एह्ड़ा पागल हुई गया कि, बाहर दूजे सैहरा मन्झ भी जाई किन्हें तिन्हा जो स्ताहां था।” "
ACT,26,12,“एह्ड़ी धुना मन्झ जेबे हांऊँ मुख्य याजका ले अधिकार री चिठ्ठी होर हुक्म पाई किन्हें दमिस्का सैहरा जो जाया करहा था। 
ACT,26,13,"ता हे राजा, पैंडे मन्झ दोपहरा रे टैमा मैं आसमाना ले सूरजा रे तेजा ले बढ़ी किन्हें एक जोत आपणे गास होर आपणे साउगी चलणे वाले रे चारो तरफ चमक्दी देखी। "
ACT,26,14,"होर जेबे आस्से सभ जमीना पर पई गये, ता मैं इब्रानी भासा मन्झ, मेरे किन्हें ये बोल्दे हुए मैं अवाज सुणी कि, ‘हे साऊल, हे साऊल, तू मुंजो किधियो स्ताया करहा? मेरी इच्छा रे खलाफ लड़ना तेरे कठे बेकार आ।’” "
ACT,26,15,"“होर मैं पूछेया, ‘हे प्रभु तू कुणहां?’ प्रभुए जवाब दितेया, ‘हांऊँ यीसू आ जेस जो तू स्ताहां। "
ACT,26,16,"पर एेबे तू उठ होर आपणे पैरा पर खड़ा हुई जा। हांऊँ तेरे साम्हणें इधी कठे जाहिर हुएया कि तुजो एक सेऊआदारा रे रूपा मन्झ नियुक्त करूं, होर जो कुछ तैं मेरे बारे मन्झ देख्या होर जो कुछ मां तुजो दसणा, तेता रा तू गुआह रैहया। "
ACT,26,17,"होर मां तू तेरे लोका ले होर अन्यजाति लोका ले बचान्दे रैंहणां; जिन्हा वाले हांऊँ एेबे तुजो इधी कठे भेज्हा, "
ACT,26,18,"कि तू तिन्हारी हाखिया खोल्हे, ताकि स्यों नह्यारे ले प्रयासे वखा जो, होर सैताना रे अधिकारा ले परमेसरा वखा जो फिरे; ताकि परमेसर तिन्हारे पापा री माफ़ करहे, होर तिन्हा लोका साउगी विरासत पाए, जेह्ड़े मेरे पर विस्वास करणे ले पवित्र हुई चुकिरे।’” "
ACT,26,19,"“इधी कठे हे राजा अग्रिप्पा, मैं स्वर्गा ले मिलिरे एस दर्सना री गल नी टाल्ली। "
ACT,26,20,"पर पैहले दमिस्का सैहरा रे, फेरी यरुस्लेम सैहरा रे रैहणे वालेया जो, तेबे यहूदिया ईलाके रे मन्झ होर अन्यजाति लोका मन्झ ये प्रचार करदा रैहया कि, पाप करणा छाडी देआ होर परमेसरा वखा जो फिरा होर एह्ड़ा काम करा ताकि तुस्सा री जिन्दगी ले पता लगी सके कि तुस्से आपणे पापा ले पस्चाताप करी लईरा। "
ACT,26,21,इन्हा गल्ला री वजहा ले यहूदी लोक मुंजो मन्दरा मन्झ पकड़ी किन्हें मारणे री कोसिस करहा ऐें थे। 
ACT,26,22,"पर आज तक मुंजो परमेसरा री मदद मिल्दी रही, होर इधी कठे हांऊँ छोटे होर बडे सभी लोका रे साम्हणें गुआही देआ। जो गल्ला नबिये होर मुसे नबिये बोलिरी कि, स्यों हूंणे वाली ई; हांऊँ बस तिन्हा गल्ला जो छाडी किन्हें होर कुछ नी बोल्दा। "
ACT,26,23,"कि मसीहा जो दुःख उठाणा पऊणा, होर तेस ई सभी ले पैहले मरिरे मन्झा ले जी उठणा, आस्सा रे लोका मन्झ होर अन्यजाति लोका मन्झ तेस ज्योति रा प्रचार करणा जेस ले तिन्हारा उधार हूंणा।” "
ACT,26,24,"पौलुस जेबे आपणे बचाऊआ मन्झ इन्हा गल्ला जो बोल्या करहा था कि फेस्तुस हाकमे चिंगी किन्हें बोल्या, “हे पौलुस तेरा दमाग खराब हुई गईरा! तेरी ज्यादा पढ़ाई ऐें तू पागल बणाई दितिरा।” "
ACT,26,25,"पर पौलुसे बोल्या, “हे माहप्रतापी फेस्तुस हाकम, हांऊँ पागल नी आ, पर सच्चाई होर बुद्धि री गल्ला बोल्हा। "
ACT,26,26,"राजा भी जेसरे साम्हणें हांऊँ निडर हुई किन्हें बोल्या करहा, ये गल्ला जाणहां, होर मुंजो विस्वास आ कि, इन्हा गल्ला मन्झा ले कोई तेस ले नी छुपिरी, क्यूंकि ये सारी गल्ला गुप्ता मन्झ नी हुईरी। "
ACT,26,27,"हे राजा अग्रिप्पा! नबिये जो लिखिरा, क्या तू तेता मन्झ विस्वास करहा? हांऊँ जाणहां कि तू विस्वास करहा।” "
ACT,26,28,"होर अग्रिप्पे पौलुसा किन्हें बोल्या, “क्या तू इतनी असानी किन्हें मुंजो मसीहा रे लोक बणाणा चाहां?” "
ACT,26,29,"पौलुसे जवाब दितेया, “थोह्ड़े टैमा मन्झ, या ज्यादा टैमा मन्झ, परमेसरा ले मेरी प्रार्थना ई कि ना सिर्फ तू बल्कि स्यों सभ, जो भी आज मुंजो सुणेया करहा ऐें जिहां मैं यीसू पर विस्वास कितरा तिहां ईं तिन्हा भी विस्वास करणा, पर हांऊँ नी चाहन्दा की स्यों भी मेरे साहीं बन्धना मन्झ रहे।” "
ACT,26,30,तेबे हाकम होर राजा अग्रिप्पा होर तेसरी छोटी बैहण बिरनिके होर तिन्हा साउगी बैठणे वाले सभ उठी किन्हें चली गये; 
ACT,26,31,"होर जांदे-जांदे आपु मन्झ बोल्दे लगे, “ये आदमी एह्ड़ा ता कुछ नी करदा, जो मौता री सजा या जेल्हा मन्झ पाणे रे लायक हो।” "
ACT,26,32,"अग्रिप्पे फेस्तुस हाकमा किन्हें बोल्या, “अगर ये आदमी महाराजे से आपणे न्याय करणे री मांग नी करदा, ता एस छुटी जाणा था।” "
ACT,27,1,"जेबे फेस्तुसा हाकमे ये गल पक्की किती कि, आस्से जहाजा पर इतालिया देसा रे रोम सैहरा मन्झ जाए, ता तिन्हें पौलुस होर दूजे कैदिया जो भी यूलियुस नांऊँआं रे औगुस्तुसा सम्राट री पलटना रे एकी सूबेदारा रे हाथा मन्झ सौंपी दितेया। "
ACT,27,2,"होर अद्रमुत्तियुमा बंदरगाह सैहरा रे एकी जहाजा पर जो आसिया रे ईलाके रे बाढे री जगहा ले हुई किन्हें जाणे वाल्आ था, तेस पर चढ़ी किन्हें आस्से समुद्री सफर सुर्हू कितेया; होर अरिस्तर्खुस नांऊँआं रा एक आदमी जो मकीदुनिया ईलाके रा थिस्सलुनिके सैहरा रा रैहणे वाल्आ आस्सा साउगी था। "
ACT,27,3,दूजे ध्याड़े आस्से सैदा रे सैहरा मन्झ पूजे होर यूलियुसे अनुग्रह करी किन्हें पौलुसा जो तेसरे दोस्ता वाले जाणे दितेया कि से तेसरी जरूरी चीज़ा लेई आये। 
ACT,27,4,"तेथी ले आस्से दबारा सफर सुर्हू करी किन्हें साईप्रस टापू री किनारे मन्झ हुई किन्हें चले, क्यूंकि बागर आस्सा रे विरुद्ध चल्या करहा ई थी। "
ACT,27,5,फेरी आस्से किलकिया ईलाके होर पंफुलिया जिल्ले रे बाढे ले सागर जो पार करदे हुए लुसिया ईलाके मन्झ मूरा सैहरा पूजे। 
ACT,27,6,"तेथी सूबेदारा जो सिकंदरिया सैहरा रा एक जहाज इतालिया देसा मन्झ जांदे हुए मिल्या, होर तिन्हें आस्सा जो तेस जहाजा पर चढ़ाई दितेया। "
ACT,27,7,"होर जेबे आस्से बौह्त ध्याड़े तक मजे-मजे चली किन्हें बड़ी मुस्किला किन्हें कनिदुसा गांऊँआं रे साम्हणें पौहुंचे, ता इधी कठे कि बागर आस्सा जो अगे नी जाणे देआ करहा ई थी; सलमोने रे साम्हणें ले हुई किन्हें क्रेते टापू रे बाढे-बाढे हुई किन्हें चले। "
ACT,27,8,"होर क्रेते टापू रे बाढे-बाढे बौह्त मुस्कल्आ किन्हें जहाज अगे बढ़ेया, होर सुभ-खुंडेबारी नांऊँआं रे बन्दरगाह मन्झ पूजे, जेथी ले लस्या सैहर नेडे था। "
ACT,27,9,"जेबे बौह्त ध्याड़े बीती गये, होर जहाजा जो अगे बढ़ाणा भी खतरे रा काम था; क्यूंकि प्रायस्चिता रे ध्याड़े रे साजा खत्म हुई गईरा था, होर ऐबे एह्ड़ा मौसम सुर्हू हुंदा लगिरा था जेबे सागर रुखा होर तूफानी बणी जा था, इधी कठे पौलुसे खबरदार करदे हुए तिन्हा किन्हें बोल्या, "
ACT,27,10,"“हे भाईयो, आस्सा जो लग्हा कि आस्सा रा ये समुद्री सफर नुकसानदायक हूंणां, ना सिर्फ समाना री होर जहाजा री बल्कि आस्सा रे प्राणा रा भी नुक्सान हूंणे वाल्आ आ।” "
ACT,27,11,"पर पौलुसे जो बोल्या था, तेता पर ध्यान देणे रे बजाय तिन्हें सुबेदारे माझी होर जहाजा रे माल्का री गल्ला रा विस्वास कितेया। "
ACT,27,12,"होर ये सुभ खुंडेबारी बंदरगाहा मन्झ ठंडी रे ध्याड़े काटणे रे कठे मुस्किल थे, इधी कठे तिन्हें सभीए विचार कितेया कि, तेथी ले आगे बढ़ी किन्हें जहाजा ले हुई किन्हें किहाँ नी किहाँ फिनिक्स बन्दरगाह मन्झ पूजी किन्हें सर्दी काटे; ये ता फिनिक्स क्रेते टापू रे बाढे रा एक एह्ड़ा बंदरगाह आ, जेसरा दुराजा दक्षिण-पस्चिम होर उतर-पस्चिम दुंहीं रे साम्हणें आ। "
ACT,27,13,जेबे दक्षिणी बागर मजे-मजे चलदी लगी ता तिन्हें सोचेया कि तिन्हा फिनिक्स बन्दरगाह मन्झ पूजी जाणा जेह्ड़ा तिन्हें पैहले सोचिरा था। इधी कठे तिन्हें खुंडे चकेया होर क्रेते टापू रे बाढे-बाढे जहाज लई किन्हें जांदे लगे। 
ACT,27,14,"पर थोह्ड़ी देरा मन्झ तेथी ले एक बडी आंधी उठी, जेस जो “यूरकुलीन” मतलब उतर-पूर्वी आंधी बोल्हा ऐें। "
ACT,27,15,"जेबे जहाज तूफाना मन्झ फसी गया होर तूफान रा साम्हणां नी करी सकेया ता इधी कठे आस्से तेस जहाजा जो बागर रे रुखा रे मताबक जाणे दितेया, होर आस्से भी तेस जहाजा साउगी बैह्न्दे हुए चली गये। "
ACT,27,16,तेबे कौदा नांऊँआं रे एक छोटे टापू री बाढे मन्झ बैह्न्दे-बैह्न्दे आस्से बौह्त मुस्किला किन्हें जहाजा री बचाव करणे वाली किस्ती जो आस्से पकड़ी सके। 
ACT,27,17,"फेरी बचाव करणे वाली किस्तिया जो उठाणे ले बाद जहाजा मन्झ काम करणे वाले, जहाजा जो थाले ले लेई किन्हें उपरा तक रस्सी किन्हें बान्ही दितेया, होर सुरतिस खाड़ी री रेता पर फसणे रे डरा ले, खुंडे जो थोड़ा थाले तुआरी किन्हें, जहाजा जो बागरा रे रुखा रे मताबक छाडी दिता। "
ACT,27,18,"दूजे ध्याड़े जेबे आस्से तूफाना री वजहा ले धक्के लगदे लगे, ता स्यों जहाजा रा समान सटदे लगे। "
ACT,27,19,होर त्रीजे ध्याड़े तिन्हें आपणे हाथा ले जहाजा रे भारी समान सटी दितेया। 
ACT,27,20,"फेरी बौह्त ध्याड़े तक जेबे सूरज होर तारे नी सुज्हे होर बड़ी आंधी चल्या करहा ई थी, होर आस्सा जो बचणे री आस नी रही। "
ACT,27,21,"जेबे स्यों बगैर खाणे कई ध्याड़े काटी चुके, ता पौलुस तिन्हारे बीचा मन्झ खड़ा हुई किन्हें बोल्दा लग्या, “हे लोको, अगर तुस्से मेरी सलाह मनी हुन्दी होर क्रेते टापू ले रवाना नी हुंदे ता ठीक था, तेबे ना ता ये विपत्ति आऊणीं थी होर ना नुक्सान हूंणां था। "
ACT,27,22,"पर हांऊँ एेबे भी तुस्सा किन्हें अर्ज करहा कि आपणी हिम्मत बणाई रखा, क्यूंकि तुस्सा मन्झा ले केसी रे प्राणा री हानि नी हूणीं, पर एस जहाजा नास हुई जाणा। "
ACT,27,23,"क्यूंकि परमेसर जेसरा हांऊँ आ, होर जेसरी सेऊआ हांऊँ करहा, तेसरे स्वर्गदूते राती मेरे वाले आई किन्हें बोल्या "
ACT,27,24,"‘हे पौलुस, मत डर; तुजो महाराजे रे साम्हणें खड़े हूंणां जरूरी आ। होर परमेसरा आपणे अनुग्रहा ले सभ लोक बचाई लेणे जो तेरे साउगी सफर करेया करहा ऐें।’ "
ACT,27,25,"इधी कठे, हे भाईयो, हिम्मत रखा; क्यूंकि हांऊँ परमेसरा रा विस्वास करहा कि, जेह्ड़ा मेरे किन्हें बोलिरा, तेह्ड़ा ई हूंणां। "
ACT,27,26,पर केसी टापू पर आस्सा रा जहाज जरुर लगी जाणा।” 
ACT,27,27,"फेरी जेबे चौदहवीं रात हुई, होर आस्से अद्रिया सागरा मन्झ भटकेया करहा ऐें थे, ता आधी राती रे लगभग जहाजा रे काम करणे वाले जो लग्या कि आस्से केसी देसा रे नेडे ऐें। "
ACT,27,28,"तिन्हें सागरा री गैहराई नापी ता पता चल्या कि तेथी सैंती मीटर गैहराई थी, थोह्ड़ी देरा बाद तिन्हें पाणी री गैहराई नापी होर पता चल्या कि हली भी गैहराई सताई मीटर रही गईरी। "
ACT,27,29,"तेबे एस डरा ले कि जहाज केते पत्थरीली चटाना मन्झ नी फसी जाए, तिन्हें जहाजा रे पिछले हिस्से रे चार खुंडे गडे, होर प्रार्थना करदे लगे कि किहाँ नी किहाँ भ्याग हुई जाए। "
ACT,27,30,"होर जेबे जहाजा पर काम करणे वाले जहाजा ले उतरी किन्हें भगणा चाहें थे, होर जहाज रे साम्हणें री वखा जो खुंडे पाणे रे भाने ले, स्यों बचाव करणे वाली किस्ती जो समुद्रा मन्झ तुआरी चुकिरे थे। "
ACT,27,31,"तेबे पौलुसे सूबेदारा होर स्पाहीया किन्हें बोल्या, “अगर ये जहाजा रे काम करणे वाले जहाजा पर नी रैहे ता तुस्सा भी नी बचणा।” "
ACT,27,32,तेबे स्पाहिये रस्सी काटी किन्हें बचाव करणे वाली किस्तिया ड्याई दिती। 
ACT,27,33,"भ्याग हूंणे ले थोह्ड़े पैहले पौलुसे सभी ले अर्ज किती कि, “स्यों खाणा खाई ले, क्यूंकि आज चौदा ध्याड़े हुई चुकिरे होर तुस्से लगातार चिंता री वजहा ले भूखे रैंहयां करहा ऐें, होर कुछ नी खाध्या।” "
ACT,27,34,"“इधी कठे हांऊँ तुस्सा जो समझाया करहा; कि कुछ खाई लऊआ, जेस ले तुस्से बची सको; क्यूंकि तुस्सा रा कोई नुक्सान नी हूंणां।” "
ACT,27,35,होर ये बोली किन्हें तिन्हें रोटी लई होर सभी रे साम्हणें परमेसरा रा धन्यावाद कितेया; होर तोड़ी किन्हें खांदा लग्या। 
ACT,27,36,तेबे स्यों सभ भी हिम्मत करी किन्हें खाणा खांदे लगे। 
ACT,27,37,होर जहाजा पर आस्सा सभी जो मिलाई किन्हें दो सौ छेह्त्र लोक थे। 
ACT,27,38,"जेबे स्यों खाणा खाई किन्हें रजी गये, ता कणका जो समुद्रा मन्झ सटी किन्हें जहाजा जो फाहूका करदे लगे। "
ACT,27,39,"जेबे भ्याग हुई, ता स्यों तेस देसा जो नी पैह्चाणी सके, तिन्हा जो से जगहा एक खाड़ी देखी जेसरा किनारा चौरस था, होर तिन्हें ये फैसला कितेया कि, अगर हुई सके, ता एस जहाजा जो एस किनारे पर ई खड़ा करी दे। "
ACT,27,40,"तेबे तिन्हें खुंडे जो खोल्ही किन्हें समुद्रा मन्झ छाडी दितेया, होर तेस ई टैम पाला री रस्सिया ढीली करी दिती, होर फेरी जहाजा रे अगले पाल चढ़ाई किन्हें किनारे बखा जो चली पये। "
ACT,27,41,पर दो पाणी री धारा रे बीचा मन्झ पई किन्हें जहाज रेता मन्झ जाई फस्सेया होर तेसरा अगला हिस्सा एह्ड़ा धस्या होर टिकी गया; जेबे कि पिछला हिस्सा लैहरा री मारा किन्हें टूटदा लग्या। 
ACT,27,42,"तेबे स्पाहिये सलाह किती कि, कैदिया जो मारी दे; एह्ड़ा नी हो कि कोई भी कैदी तैरी किन्हें बची जाए। "
ACT,27,43,"पर सूबेदार पौलुसा जो बचाणा चाहां था, इधी कठे तिन्हें तिन्हा जो बोल्या कि जो तैरी सक्हा ऐें, स्यों पैहले छलांग ल्गाई किन्हें बाढे पर निकली जाए। "
ACT,27,44,"होर बाकि लोक तख्ते, होर जहाजा री दूजी चीजा या टुकड़े रे सहारे निकली जाए। इंहां सभ जण सही सलामत किनारे पर पूजी गये। "
ACT,28,1,"जेबे आस्से सभ जण सही सलामत किनारे पर पूजी गये, तेबे आस्सो पता चल्या कि एस टापू रा नाऊँ माल्टा आ। "
ACT,28,2,"होर तेस टापू मन्झ रैहणे वाले लोके आस्सा री बढ़िया देखभाल किती; क्यूंकि ठंडी रे ध्याड़े थे होर वरखा भी हुएया करहा ई थी, इधी कठे तिन्हें आग भ्खाई किन्हें आस्सा सभीरा स्वागत कितेया। "
ACT,28,3,"जेबे पौलुसे लकड़ी रा भारा कट्ठा करी किन्हें आगा पर रख्या, ता एक जैहर्ले कीड़ा सेक लगणे री वजहा ले बाहर निकल्या होर पौलुसा रे हाथा किन्हें लिप्टी गया। "
ACT,28,4,"जेबे तेथी रे रैहणे वाले लोके तेस कीड़े जो तेसरे हाथा मन्झ लिप्टी रे देख्या, होर सोचेया कि तिन्हें कीड़े से डसी लईरा, ता स्यों आपु मन्झ बोल्दे लगे, “पक्का ई ये आदमी एक हत्यारा आ, अगर ये समुद्रा ले बची किन्हें सही सलामत निकली गया, पर आस्सा यूनान देसा रे लोका री न्याय-माता तेस जो जिउंदा रैहणा नी दितेया।” "
ACT,28,5,"तेबे पौलुसे कीड़े जो आगा मन्झ सटी दितेया, होर तेस जो कुछ नुक्सान नी हुएया। "
ACT,28,6,"पर स्यों लोक न्हयालया करहा ऐें थे कि, या ता तेसरा सरीर सूजी जाणा या ता अचानक धरती पर पई किन्हें मरी जाणा; पर बौह्त देरा तक न्हयाल्दे रैहे होर ये देखी किन्हें कि तेसरा कुछ नी बिगड़ेया, ता तिन्हें आपणी सोच बदली दिती, होर बोल्दे लगे कि, “ये ता कोई देऊआ।” "
ACT,28,7,"तेस जग्हा रे नेडे ई तेस टापू रे प्रधान अधिकारी पुबलियुसा री जमीन थी, तिन्हें आस्सा जो आपणे घरा लई जाई किन्हें तीन ध्याड़े तक आस्सा रे आदर-खातर कितेया। "
ACT,28,8,"होर पुबलियुसा रा बापू बिस्तरे मन्झ बीमार था, तेस जो बुखार होर दस्त लगिरे थे; पौलुस तेस किन्हें मिलणे रे कठे कमरे मन्झ गया, फेरी तिन्हें तेस पर हाथ रखी किन्हें प्रार्थना किती होर से ठीक हुई गया। "
ACT,28,9,एस घटना ले बाद टापू रे बाकि सभी मरीज भी तेथी पौलुसा वाले आये होर ठीक हुई गये। 
ACT,28,10,होर तिन्हें आस्सा रा कई तरीके किन्हें आदर-खातर कितेया। जेबे तीन महीने बाद आस्से तेथी ले जांदे लगे ता तिन्हें आस्सा री सारी चीजा जहाजा पर लादी दिती। 
ACT,28,11,"तीन म्हीने ले बाद आस्से सिकंदरिया सैहरा जो जाणे वाले एक जहाजा पर रवाना हुए। ये जहाज ठंडा री वजहा ले टापू पर रुकिरा था; एस जहाज रे साम्हणें एक जुड़वे देऊआ रा नसाण था, जेस जो यूनानी भासा मन्झ दियुसकूरी बोल्हां ऐें थे। "
ACT,28,12,सुरकुसा सैहरा मन्झ लंगर पाई किन्हें आस्से होर तीन ध्याड़े तक रुकी गये। 
ACT,28,13,तेथी ले आगे चली किन्हें आस्से रेगियुम सैहरा मन्झ आये; होर एक ध्याड़े ले बाद दक्षिणी बागर चली; फेरी आस्से दूजे ध्याड़े पुतियुली सैहरा मन्झ आये। 
ACT,28,14,"तेथी आस्सा जो कुछ विस्वासी मिले, होर तिन्हारे बोलणे ले आस्से तिन्हारे घरा सात ध्याड़े तक रैहे; होर आस्से रोम सैहरा वखा जो पैंडे रे रस्ते जो निकली गये। "
ACT,28,15,"होर जेबे रोम सैहरा रे विस्वासी लोके आस्सा रे बारे मन्झ सुणेया, ता अप्पियुसा बजारा रे गांऊँ होर तीन-सराय गांऊँ तक स्यों आस्सा जो रोम सैहरा मन्झ लेई जाणे रे कठे आये। जिन्हा जो देखी किन्हें पौलुस बौह्त प्रोत्साहित हुआ होर परमेसरा रा धन्यावाद कितेया। "
ACT,28,16,"जेबे आस्से रोम सैहरा मन्झ पूजे, ता पौलुसा जो एकी स्पाही साउगी जो तेसरी देख भाल करहा था; कल्हे रैहणे रा हुक्म हुआ। "
ACT,28,17,"तीन ध्याड़े ले बाद पौलुसे खास यहूदी अगुवे री सभा सादी, होर जेबे स्यों कठे हुई गये ता तिन्हा किन्हें बोल्या, “हे भाईयो, मैं आपणे लोका रे या बापदादे रे व्यवहारा रे बरखलाफ कुछ नी कितेया, तेबे बी कैदी हुई किन्हें यरुस्लेम सैहरा ले रोम देसा रे सरकारा रे हाथा सौम्पेया गया। "
ACT,28,18,"तिन्हें मेरी जांच पड़ताल करी किन्हें हांऊँ छाडी दितेया, क्यूंकि मौता री सजा रे लायक मेरे मन्झ कोई दोस नी था। "
ACT,28,19,"पर जेबे यहूदी अगुवे एसरे व्रोध कितेया, ता महाराजे ले अर्ज किती से मेरा न्याय करहे; पर इधी कठे नी कि हांऊँ आपणे ई लोका पर कोई इल्जाम ल्गाणा चाहां था। "
ACT,28,20,"इधी कठे मैं तेरे ले ये अर्ज किती कि तू मेरे वाले एथी आई जा ताकि हांऊँ तुस्सा जो ये दसी सकूं, हांऊँ कैदा मन्झ इधी कठे आ कि जो इस्राएल देसा रे लोक परमेसरा ले आस करहा ऐें जो की मसीहा रे कठे ई, हांऊँ तेस उम्मीदा पर विस्वास करहा।” "
ACT,28,21,"यहूदी अगुवे तेस किन्हें बोल्या, “ना आस्से तेरे बारे मन्झ यहूदिया ईलाके रे लोका ले कोई चिठिया पाई, होर ना आस्सा रे भाईया मन्झा ले केसिए आई किन्हें तेरे बारे मन्झ कुछ दसेया, होर ना बुरा बोल्या। "
ACT,28,22,"पर तेरा विचार क्या आ? से ई आस्से तुध ले सुणना चाहें, क्यूंकि आस्से जाणहां ऐें कि, हर जगहा एस मता रे व्रोधा मन्झ लोक गल्ला करहा ऐें।” "
ACT,28,23,"तिन्हें यहूदी लोके जो पौलुसा साउगी थे, तेसरे कठे एक ध्याड़ा नियुक्त कितेया। होर तेस ध्याड़े बौह्त लोक बड़ी संख्या मन्झ आई किन्हें कठे हुए। मूसा री व्यवस्था होर नबिया री कताबा ले यीसू रे बारे मन्झ तिन्हा जो समझाणे रा जतन करदे हुए तिन्हें परमेसरा रे राजा रे बारे मन्झ आपणी गुआही दिती होर समझाया; से भ्यागा ले साह्न्जा तक ये करणे मन्झ ई लगे रहे। "
ACT,28,24,"तिन्हें जो कुछ बोलिरा था, कुछ लोके विस्वास कितेया, पर कुछ लोके विस्वास नी कितेया। "
ACT,28,25,"फेरी जेबे स्यों एक दूजे किन्हें सहमत नी हुए, ता पौलुसा री एस एकी गल्ला रे बोलणे ले स्यों चली गये कि, “पवित्र आत्मे यसायाह नबी रे ज्रीए तुस्सा रे बापदादे किन्हें ठीक ई बोलिरा, "
ACT,28,26,"‘जाई किन्हें इन्हा लोका किन्हें बोल कि, तिन्हा सुणदे ता रैंह्णां, पर नी समझ्दे, होर तिन्हा देख्दे ता रैंह्णां, पर नी जाणदे। "
ACT,28,27,"क्यूंकि इन्हा लोका रा मन मोटा, होर तिन्हारे कान भारी हुई गईरे। होर तिन्हें आपणी हाखिया बंद करी दितिरी, एह्ड़ा नी हो कि स्यों कधी हाखिया ले देखे, होर काना ले सुणे, होर मना ले समझे होर वापस आये, होर हांऊँ तिन्हा जो ठीक करूं।’” "
ACT,28,28,"“इधी कठे तुस्से जाणी लो कि परमेसरा रा ये उद्धार एेबे अन्यजाति लोका वाले भेजी गईरा, होर तिन्हा ऐें जरुर मनणा।” "
ACT,28,29,जेबे तिन्हें ये बोल्या ता यहूदी लोक आपु मन्झ चर्चा करदे लगे होर तेथी ले चली गये। 
ACT,28,30,होर से दो साल तक आपणे भाड़े रे घरा मन्झ रैंहयां। 
ACT,28,31,"होर जो तेस वाले आहूँआं ऐें, तिन्हा सभी किन्हें मिलदा रैंहयां, होर बगैर रोके-टोके न्डरे हुई किन्हें परमेसरा रे राजा रा प्रचार करदा होर प्रभु यीसू मसीह री गल्ला सिखांदा रैंहयां। "
ROM,1,1,"हांऊँ पौलुस ये चिट्ठी लिख्या करहा। हांऊँ यीसू मसीहा रा सेऊआदार आ। परमेसरे एक चुणिरा चेले रे रूपा मन्झ मेरा चुणाव कितेया, होर परमेसरे हांऊँ खुसी री खबर सुनाणे रे कठे नियुक्त कितिरा। "
ROM,1,2,प्रभु यीसू रे एस दुनिया मन्झ आऊणें ले बौह्त पैहले ई परमेसरे पवित्र सास्त्रा मन्झ आपणे नबिया रे ज्रीए एस खुसी री खबरा जो जाहिर करणे रा वादा कितिरा था। 
ROM,1,3,"ये खुसी री खबर परमेसरा रे मह्ठा रे बारे मन्झ आ, जो आस्सा रा प्रभु यीसू मसीह आ। से माह्णुं रे रूपा मन्झ राजा दाऊदा रे घराने मन्झ जम्मेया। "
ROM,1,4,होर से पवित्र आत्मा रे सामर्था ज्रीए मरिरे मन्झा ले जी उठणे री वजहा ले परमेसरा रा मह्ठा ठैहर्या। 
ROM,1,5,मसीह रे ज्रीए परमेसरे आस्सा जो चुणिरे चेले हूंणे रा सौभाग्य होर हक दितिरा कि आस्से मसीह रे कठे सारे जातिया रे लोका जो ये दसी सके कि परमेसरे तिन्हारे कठे क्या कितिरा। जेसरे ज्रीए स्यों मसीह पर विस्वास करी किन्हें तेसरे हुक्मा जो मने। 
ROM,1,6,"परमेसरे बौह्त लोका जो यीसू मसीह रे लोक हूंणे रे कठे चुणीरा, होर तुस्से जो रोम सैहरा मन्झ रैहणे वाले विस्वासी लोक ऐें, तुस्से भी तिन्हा लोका मन्झ ले। "
ROM,1,7,"ये चिठ्ठी रोम सैहरा रे लोका रे कठे ई, जिन्हा किन्हें परमेसर प्यार करहा होर आपणे पवित्र लोक हूंणे रे कठे चुणिरे। आस्से प्रार्थना करहे कि आस्सा रा बापू परमेसर होर प्रभु यीसू मसीह तुस्सा जो अनुग्रह होर सांति देंदा रहे। "
ROM,1,8,"सभी ले पैहले हांऊँ तुस्सा सभी रे कठे यीसू मसीहा रे ज्रीए आपणे परमेसरा रा धन्यावाद करहा, क्यूंकि संसारा रे कई जगहा मन्झ लोक एस गल्ला रे बारे मन्झ गलांण करेया करहा ऐें कि कियां तुस्से यीसू मसीह पर विस्वास कितिरा। "
ROM,1,9,"परमेसर मेरा गुआह आ कि, कियां हांऊँ तुस्सा सभी जो आपणी प्रार्थना मन्झ लगातार याद करदा रैंहयां। से परमेसर, जेसरे मह्ठे री खुसी री खबरा जो हांऊँ पुरे मना किन्हें प्रचार करहा। "
ROM,1,10,"होर हमेसा हांऊँ आपणी प्रार्थना मन्झ अर्ज करहा कि, परमेसरा री इच्छा ले केसी ना केसी तरीके मुंजो तुस्सा वाले आऊणें रा मौका मिले। "
ROM,1,11,"क्यूंकि हांऊँ तुस्सा किन्हें मिलणे री इच्छा करहा ताकि हांऊँ तुस्सा जो कोई आत्मिक आसरीवाद देऊँ, जेस ले तुस्से आपणे विस्वासा मन्झ मजबूत हुई जाओ। "
ROM,1,12,"जेबे आस्सा एक दूजे किन्हें मिलणा, ता हांऊँ तुस्सा जो तुस्सा रे विस्वासा मन्झ मजबूत करणा चांहा, पर हांऊँ ये भी चांहा कि तुस्से मुंजो भी मेरे विस्वासा मन्झ मजबूत करो। "
ROM,1,13,"होर हे भाईयो होर बैहणो, हांऊँ चाहाँ कि, तुस्से एस गल्ला जो जाणे कि, मैं बार-बार तुस्सा वाले आऊंणा चाहेया पर हली तक रुकावट आउंदी रही। क्यूंकि जिहां मैं गैर-यहूदी लोका रे बीचा मन्झ चेले त्यार किते, तिहां ईं तुस्सा रे बीचा मन्झ भी चेले त्यार हो। "
ROM,1,14,"हांऊँ तिन्हा लोका रा जो यूनानी भासा होर सभ्यता जाणांहे, होर तिन्हारा भी जो नी जाणदे, होर बुद्धिमान होर नर्क्कले लोका रा भी कर्जदार आ कि हांऊँ सब लोका जो खुसी री खबरा रा प्रचार करूं। "
ROM,1,15,"इधी कठे, हांऊँ दिला किन्हें बौह्त इच्छा करहा कि हांऊँ रोम सैहरा मन्झ आई किन्हें तुस्सा सभी जो भी खुसी री खबर सुणाऊं। "
ROM,1,16,"क्यूंकि हांऊँ खुसी री खबर सुनाणे ले नी सरमान्दा। इधी कठे कि खुसी री खबर परमेसरा री सामर्थ ई जो सब विस्वास करणे वाले रा उद्धार करहा ई, सभी ले पैहले ता यहूदी लोका रा, फेरी गैर-यहूदी लोका रा। "
ROM,1,17,"क्यूंकि खुसी री खबरा एस गल्ला जो जाहिर करी कि परमेसरे आस्से आपणी नजरा मन्झ धर्मी माह्णुं बणाये, जो सुर्हू ले लेई किन्हें आखरी तक विस्वासा पर टिकीरी; जिहां पवित्र सास्त्रा मन्झ भी लिखिरा कि, “परमेसरे जेस जो आपणी नजरा मन्झ धर्मी माह्णुं बणाया, तेस विस्वासा ले ही जिउंदे रैंह्णां।” "
ROM,1,18,"पर परमेसर स्वर्गा ले आपणे गुस्से जो सारे पापी लोका पर होर दुस्ट लोका रे विरुद्ध दसा, जो आपणी दुस्ट ता ले परमेसरा री सच्चाई री गल्ला जो दबाई रखायें। "
ROM,1,19,"इधी कठे संसारा रे सारे लोक पूरी तरह जाणहां ऐें कि परमेसर कुणहां, क्यूंकि परमेसरे ही ये गल तिन्हा पर जाहिर कितिरी। "
ROM,1,20,"हकीकता मन्झ लोक आपणी हाखिया किन्हें नी देखी पांदे कि से परमेसर कुणहां। पर जेबे ले परमेसरे ये संसार बणाया, होर संसारा री हर रचना तेस सामर्थी परमेसरा रा ब्खान करहा ई। क्यूंकि संसारा री रचना देखी किन्हें ये पता चल्हा कि इन्हारा बनाणे वाल्आ परमेसर आ, इधी कठे लोका वाले परमेसरा जो नी जाणने रा एेबे कोई भाना नी आ। "
ROM,1,21,"जेब्की संसारा रे लोक ये जाणी भी गये कि सच्चा परमेसर कुणहां, फेरी भी तिन्हें तेस जो परमेसर जाणी किन्हें आदर होर धन्यावाद नी कितेया, तिन्हारी सोच नर्क्कले साहीं थी, होर स्यों इतने नासमझ बणी गये कि स्यों ये नी समझी सके कि परमेसर तिन्हा लोका ले आपणे बारे मन्झ क्या चाहाँ कि स्यों समझी जाये। "
ROM,1,22,स्यों आपणे आपा जो समझदार समझायें थे पर नर्क्कले बणी गये। 
ROM,1,23,"हमेसा जिउंदे रैहणे वाले महिमामय परमेसरा री अराधना करणे रे बजाय तिन्हें माह्णुंआं री, जो जल्दी मरी जाये, होर चिड़ुआ री, पेटा रे भारे चलणे फिरणे वाले जीव जन्तु, होर जानवरा साहीं दुसणे वाली मूर्तिया री पूजा करदे लगे। "
ROM,1,24,"एस वजहा ले परमेसरे स्यों तिन्हारी मना री इच्छा रे मताबक आपणे सरीरा जो गलत कामा रे कठे छाडी दितेया, ताकि स्यों आपु मन्झ बुरे कामा जो करदे हुए आपणे सरीरा रा अनादर करहे। "
ROM,1,25,"क्यूंकि परमेसरा रे बारे मन्झ सच्चाई री गल्ला जो मनणे रे बजाय तिन्हें झूठे ईस्वरा री अराधना किती। होर तिन्हें परमेसरा री अराधना करणे रे बजाय जिन्हें जे सभ कुछ रच्या, तिन्हें रचीरी चीजा री अराधना किती। परमेसरा री बड़ाई हमेसा सारी सृस्टी जो करणी चहिए! आमीन। "
ROM,1,26,"इधी कठे परमेसरे स्यों नीच काम करणे रे कठे छाडी दिते, एथी तक कि तिन्हारी ज्नानिया भी मर्धा साउगी जायज रिस्ते रे बजाय एक दूजे साउगी ही जिस्मानी रिस्ते रखदी लगी। "
ROM,1,27,तिहां ईं मर्ध भी ज्नानिया साउगी जायज रिस्ते छाडी किन्हें एक दूजे साउगी जिस्मानी रिस्ते बणान्दे लगे। होर एक मर्ध दूजे मर्धा साउगी नीच काम करी किन्हें आपणी बुराई री ठीक सजा पाई। 
ROM,1,28,"होर जेबे तिन्हो परमेसरा जो जाणना नर्क्कला लगेया, तेबे परमेसरे भी स्यों तिन्हारे नर्क्कले मना रे वसा मन्झ छाडी दिते, ताकि स्यों बुरे काम करहे। "
ROM,1,29,"होर स्यों सभ किस्मा रे अधर्मा रे काम, होर दुस्टता, होर लालच, होर बैर-भाव किन्हें भर्ही गये। होर हिर्ख, होर हत्या, होर झगड़े, होर धोखा, होर बुरे बिचारा किन्हें बर्ताव करणे वाले, होर चुगलखोर बणी गईरे। "
ROM,1,30,"स्यों बदनाम करणे वाले, परमेसरा किन्हें नफरत करणे वाले, दूजे री बेज्जती करणे वाले, बडयाई करणे वाले, बडी-बडी गल्ला करणे वाले, बुरी-बुरी गल्ला करणे वाले, माऊ बापू रा हुक्म नी मनणे वाले ऐें। "
ROM,1,31,"स्यों नासमझ, दूजेया जो धोखा देणे वाले, प्यार नी करणे वाले होर निर्दयी हुई गईरे। "
ROM,1,32,"स्यों ता परमेसरा रे ये बिधि जाणहां ऐें कि, ऐहड़े-ऐहड़े काम करणे वाले मौता री सजा रे लायक ऐें, तेबे भी ना सिर्फ तुस्से आपु ऐहड़े काम करहा ऐें, पर करणे वाले किन्हें खुस भी हुंहां ऐें। "
ROM,2,1,"तुस्सा जो लगा कि तुस्से एह्ड़े लोका पर दोस लगाई सके, पर हे दूजे पर दोस लगाणे वाले, तू चाहे कोई भी हो, एेबे तेरे वाले कोई भाना नी आ। क्यूंकि जेस गल्ला मन्झ तू दूजे पर दोस ल्गाहां, तेस ई गल्ला मन्झ तू आपणे आपा जो भी दोसी बणाहां, क्यूंकि जो दोस तू दूजे पर ल्गाहां, तेह्ड़ा ई काम तू आपु भी करहा। "
ROM,2,2,"होर आस्से जाणहां ऐें कि, परमेसर धर्मी आ होर तेस एह्ड़े-एह्ड़े काम करणे वाले रा न्याय करणा होर तिन्हो आपणी धार्मिकता रे मताबक सजा देणी। "
ROM,2,3,"होर तू जो एह्ड़े बुरे काम करणे वाले पर दोस ल्गाहां, होर आपु भी तेह्ड़ा ई काम करहा, क्या तू ये समझ्हा कि तुध परमेसरा री सजा ले बची जाणा? नी कधी नी। "
ROM,2,4,"क्या तू परमेसरा री असीम कृपा, होर सैहनसीलता, होर सब्रा जो बेकार जाणहां? होर क्या तू ये नी समझ्दा कि, परमेसरा री कृपा तुजो पाप करणा छाडणा स्खाहीं? "
ROM,2,5,"पर एह्ड़ा करणे रे बजाय, तू जिद्दी हुई किन्हें पाप करणा नी छाडदा, इधी कठे परमेसरा तुजो सख्त सजा देणी, होर जेस ध्याड़े परमेसरा गुस्से हूंणां तेस ध्याड़े परमेसरा रा न्याय धार्मिकता साउगी जाहिर हूंणां। "
ROM,2,6,परमेसरा हर एकी जो तेसरे कामा रे मताबक इनाम देणा। 
ROM,2,7,"जो लोक खरे कामा जो करदे हुए परमेसरा री वखा ले मिलणे वाली महिमा, आदर होर कधी ना खत्म हूंणे वाली जिन्दगी री तोपा मन्झ रैंहयां ऐें, परमेसरा तिन्हा सभी जो अनंत जिन्दगी देणी। "
ROM,2,8,"पर जो सिर्फ आपणे बारे मन्झ सोचा ऐें होर सच्चाई जो नी मन्नदे, पर बुराई करना चाहें, परमेसरा रा गुस्सा होर कैहर तिन्हा पर पऊणा। "
ROM,2,9,"जो बुराई करहा तिन्हा सभी माह्णुंआं पर दुःख होर संकट आऊंणा। परमेसरा पैहले यहूदी लोका रा न्याय करणा, फेरी गैर-यहूदी लोका रा न्याय करणा। "
ROM,2,10,"होर जो खरे काम करहा तेस जो महिमा होर आदरा होर सांति मिलणी, पर परमेसरा इन्हा गल्ला जो पैहले यहूदी लोका जो फेरी गैर-यहूदी लोका जो देणी। "
ROM,2,11,क्यूंकि परमेसरा सभीरा न्याय एक बराबर करहा। 
ROM,2,12,"इधी कठे कि गैर-यहूदी लोको बगैर मूसा री व्यवस्था जो पाये पाप कितेया, परमेसरा तिन्हा जो व्यवस्था रे मताबक सजा नी देणी, होर जिन्हें लोके मूसा री व्यवस्था पाई किन्हें पाप कितेया, परमेसरा तिन्हा जो व्यवस्था रे मताबक सजा देणी। "
ROM,2,13,"क्यूंकि जो सिर्फ मूसा री व्यवस्था सुणने वाले ऐें, स्यों परमेसरा री नजरा मन्झ धर्मी माह्णुं नी ऐें, पर जो व्यवस्था जो मन्हा ऐें, तिन्हा ई परमेसरा री नजरा मन्झ धर्मी माह्णुं बणना। "
ROM,2,14,"फेरी जेबे गैर-यहूदी लोका जिन्हा वाले मूसा री व्यवस्था नी हाई, पर स्यों व्यवस्था री कुछ गल्ला जो कुदरती तरीके ले मनी ले, ता चाहे तिन्हा वाले व्यवस्था नी हाई तेबे भी स्यों एस गल्ला जो जाहिर करहे कि तिन्हारे मना मन्झ एक व्यवस्था बसीरी। "
ROM,2,15,"स्यों एस गल्ला जो दस्हा ऐें कि परमेसरा री व्यवस्था तिन्हारे दिला मन्झ लिखिरी, होर तिन्हारी अंतरात्मा भी एस गल्ला री गुआही देई कि ये सच्च आ, क्यूंकि तिन्हारी सोच तिन्हो लगातार दोस ल्गाहीं, या तिन्हा जो बेकसूर बणाहीं। "
ROM,2,16,एह्ड़ा तेबे हूंणा जेस ध्याड़े परमेसरा मेरे ज्रीए प्रचार कितिरे खुसी री खबरा रे मताबक यीसू मसीहा रे ज्रीए माह्णुंआं री लुख्ही री गल्ला रा न्याय करणा। 
ROM,2,17,"पर तुस्सा मन्झ ले कुछ लोक आपणे आपा जो यहूदी बोल्हा ऐें, होर मूसा री व्यवस्था पर विस्वास करहा ऐें, होर एस बारे मन्झ बडयाई करहा ऐें कि तुस्से परमेसरा रे खास लोक ऐें। "
ROM,2,18,"होर तुस्से जाणांहे कि परमेसरा तुस्सा ले क्या चाहां होर तुस्से जाणांहे कि कुण गल्ला खरी, क्यूंकि मूसा री व्यवस्था ले तुस्से यूँ गल्ला सिखिरी। "
ROM,2,19,"होर तुस्सा जो एस गल्ला पर पूरा भरोसा कि तुस्सा काणेया जो परमेसरा रा रस्ता दसणा, होर जो नह्यारे मन्झ भटक्या करहा ऐें तिन्हारे कठे तू प्रयासा आ। "
ROM,2,20,"होर नर्क्कले जो स्खाणे वाले, होर बच्चे रा उपदेसक ऐें, होर तुस्सा जो पक्का कि, परमेसरा री व्यवस्था तुस्सा जो पूरी सच्चाई होर ज्ञान सिखाई। "
ROM,2,21,"इधी कठे कि तुस्से जे होरी जो स्खाहें, आपणे आपा जो किधियो नी स्खान्दे? तू जो चोरी नी करणा सखा, होर आपु किधियो चोरी करहा? "
ROM,2,22,"तू बोल्हा कि, “व्यभिचार नी करणा,” होर आपु किधियो व्यभिचार करहा? तू जो मूर्ति ले नफरत करहा, होर आपु किधियो मन्दरा जो लुट्हा। "
ROM,2,23,तू जो बडयाई करहा कि तू परमेसरा री व्यवस्था जो जाणहां किधियो परमेसरा री व्यवस्था जो नी मनी किन्हें परमेसरा री बेज्जती करहा? 
ROM,2,24,"इधी कठे पवित्र सास्त्रा मन्झ भी लिखिरा, “क्यूंकि तुस्सा यहूदी लोका री वजहा ले गैर-यहूदी लोका मन्झ परमेसरा रे नांऊँआं री निंदा हूंहाँ ई।” "
ROM,2,25,"अगर तू मूसा री व्यवस्था जो मन्ना, ता तेरा खतने कुराणे ले तुजो फायदा, पर अगर तू व्यवस्था जो नी मन्ने, ता तुस्से जे खतना कुराहें होर गैर-यहूदी जो खतना नी कुरांदे, ता तुस्सा दुहीं मन्झ कोई फर्क नी आ। "
ROM,2,26,"अगर केसी रा खतना नी हुआ हो होर से मूसा री व्यवस्था री बिधिया जो मन्ने, ता परमेसरा रे कठे से होर खतना कुराईरा आदमी दुहें बराबर ऐें। "
ROM,2,27,"होर जो माह्णुं बगैर खतने कितरे ही मूसा री व्यवस्था जो मना, तेस तू दोसी ठैहराणा, क्यूंकि तेरे वाले व्यवस्था ई होर खतना भी हुईरा पर फेरी भी तू व्यवस्था जो नी मनदा। "
ROM,2,28,"सच्चा यहूदी से नी आ, जेसरा जन्म यहूदी लोका मन्झ हुईरा या जेसरा खतना हुईरा। "
ROM,2,29,"पर सच्चा यहूदी लोक सेई आ, जिन्हारा मन परमेसरा रे साम्हणें सच्चा आ; होर सच्चा खतना सेई आ, जो पवित्र आत्मा रे कामा रे ज्रीए दिला रा खतना हुआ। ना कि मूसा री व्यवस्था जो मन्ने रे ज्रीए हुईरा। एह्ड़े लोका री बड़ाई माह्णुं नी पर परमेसर आपु करहा। "
ROM,3,1,"कोई बोली सका कि अगर खतना कुराणे ले परमेसर आस्सा यहूदी लोका जो ग्रैहण नी करदा, ता गैर-यहूदी नी हुई किन्हें यहूदी हूणे ले आस्सो कोई फायदा नी आ। "
ROM,3,2,"पर हां, यहूदी हूंणे रा बौह्त फायदा। सभी ले बड़ी गल ये कि परमेसरा रे बचन आस्सा जो सौंपे गये। "
ROM,3,3,"अगर यहूदी लोका मन्झा ले कुछ परमेसरा रे प्रति धोखा देणे वाले भी निकले ता क्या हुआ? क्या एता रा मतलब ये आ कि परमेसर धोखा देणे वाल्आ आ, होर तिन्हें तिन्हा किन्हें आपणे कितिरे वादे जो पूरा नी करणा? "
ROM,3,4,"नी, कधी नी! सिर्फ परमेसर ई हमेसा आपणे वादे रे प्रति पर सच्चा आ, पर हर एक माह्णुं झूठा आ, जिहां पवित्र सास्त्रा मन्झ परमेसरा रे बारे मन्झ लिखिरा, “ताकि तू आपणी सभ गल्ला मन्झ सच्चा निकले, होर जेबे न्याय हूंणा तेबे तू जीती जाये।” "
ROM,3,5,"अगर आस्सा रे बुरे काम परमेसरा री धार्मिकता जो दसे, ता आस्से क्या बोलिए? कि परमेसर जो आस्सा पर गुस्सा करहा होर आस्सा जो सजा देआ, ता क्या ये गलत आ? (ये ता सिर्फ हांऊँ एक एह्ड़े ही आम माह्णुं हूणें रे नाते बोल्या करहा।) "
ROM,3,6,"नी, कधी नी, अगर परमेसर आस्सा यहूदी लोका रा न्याय नी करदा, ता परमेसर संसारा रे लोका रा भी न्याय नी करी सकदा। "
ROM,3,7,"“कुछ लोक एह्ड़ा बोली सके कि अगर मेरे झूठा री वजहा ले परमेसरा री सच्चाई जाहिर हुई, होर तेस्जो महिमा मिली, ता क्या परमेसर मुंजो पापी साहीं सजा देई सका या मेरा न्याय करी सका?” "
ROM,3,8,कुछ लोक आस्सा पर इल्जाम ल्गाहें कि आस्से लोका जो ये ही स्खाये कि “आऊआ आस्से बुराई करहे ताकि खूब भलाई हो” होर एह्ड़े इल्जाम लगाणे बाले लोका जो सजा मिलणी चहिए। 
ROM,3,9,"ता इन्हा सभीरा क्या मतलब आ? क्या एता रा मतलब ये आ कि आस्से यहूदी लोक गैर-यहूदी लोका ले बड़ी किन्हें खरे ऐें? नी, कधी नी; क्यूंकि आस्से यहूदी लोको होर गैर-यहूदी लोको दुंहीं पर इल्जाम ल्गाई गईरा कि आस्से सभ पापा रे कब्जे मन्झ ऐें। "
ROM,3,10,"जिहां पवित्र सास्त्रा मन्झ लिखिरा, “परमेसरा री नजरा मन्झ कोई धर्मी माह्णुं नी आ, एक भी धर्मी माह्णुं नी आ। "
ROM,3,11,"कोई माह्णुं समझ्दार नी आ, होर कोई भी माह्णुं परमेसरा जो जाणना नी चाहन्दा। "
ROM,3,12,"सब माह्णुं परमेसरा ले दूर हुई गईरे, सभी रे सभ निकम्मे हुई गईरे, कोई भी खरे काम करणे वाल्आ नी आ, एक भी नी आ।” "
ROM,3,13,"“तिन्हारा मुंह मुस्का आऊणें वाली कबरा साहीं जो खुलीरी, क्यूंकि स्यों जो बोले, गन्दा ही बोल्हा ऐें, स्यों दूजेया जो धोखा देणे वाली गल्ला बोले,” “तिन्हारी गल्ला जैहरले सांपा साहीं खतरनाक ई।” "
ROM,3,14,“होर तिन्हारी गल्ला स्राप होर कड़वाहटा किन्हें भर्ही गया।” 
ROM,3,15,“स्यों चोट पौहुन्चाणे होर खून करणे रे कठे तेज ऐें। 
ROM,3,16,"स्यों जेथी केथी जाहें, तेथी बुरे काम होर अत्याचार करहे। "
ROM,3,17,तिन्हा जो लोका किन्हें बगैर लड़ाई झगड़ा कितरे नी रेहणा आऊंदा।” 
ROM,3,18,“तिन्हा लोका जो परमेसरा रा बिल्कुल डर नी आ।” 
ROM,3,19,"आस्से जाणहां ऐें कि, मूसा री व्यवस्था जो कुछ बोल्हा ई, से व्यवस्था रे अधीन रैहणे वाले किन्हें बोली ई, ताकि कोई भी माह्णुं भाने नी मारी सके होर परमेसर सारे संसारा रे लोका जो दोसी ठैहराए होर तिन्हो सजा दे। "
ROM,3,20,"क्यूंकि मूसा री व्यवस्था जो मन्ने रे ज्रीए कोई भी माह्णुं परमेसरा री नजरा मन्झ धर्मी माह्णुं नी बणी सकदा, इधी कठे कि व्यवस्था आस्सो दसी कि आस्से पापी ऐें। "
ROM,3,21,पर ऐबे मूसा री व्यवस्था जो मन्ने बगैर परमेसरे आस्से आपणी नजरा मन्झ धर्मी माह्णुं बणाईरे। होर ये व्यवस्था होर नबीया री कताबा मन्झ बौह्त पैहले लिखिरा कि केस तरीके किन्हें परमेसरे आस्से आपणी नजरा मन्झ धर्मी माह्णुं बणा। 
ROM,3,22,मतलब जेबे आस्से यीसू मसीह पर विस्वास करहे ता परमेसर आस्सो आपणी नजरा मन्झ धर्मी माह्णुं बणा। होर ये यीसू मसीह पर विस्वास करणे वाले सभी लोका रे कठे ई। क्यूंकि परमेसर सभी लोका साउगी एक साहीं बर्ताव करहा। 
ROM,3,23,होर सभीए पाप कितेया होर परमेसरा री महिमा रे ले दूर हुई गये। 
ROM,3,24,"पर परमेसरे आपणे अनुग्रह रे ज्रीए आस्सा जो आपणी नजरा मन्झ धर्मी माह्णुं बणा, होर तिन्हें आस्सा जो मसीह यीसू रे ज्रीए आस्सा रे पापा री सजा ले मुफ्ता मन्झ अजाद कितेया। "
ROM,3,25,"परमेसरे मसीह यीसू जो आस्सा रे पापा रे प्रायस्चित रे कठे भेजेया, होर तिन्हें आपणा खून बहाई किन्हें आपणी जान देई दिति ताकि मसीह यीसू पर विस्वास करणे रे ज्रीए आस्से परमेसरा वाले आये। होर परमेसरे ये इधी कठे कितेया ताकि से एस गल्ला जो जाहिर करी सके कि पैह्ल्के जमाने मन्झ से पापी लोका साउगी सबर रखणे मन्झ होर तिन्हारे पाप माफ़ करणे मन्झ धार्मिक थे। पर एस टैम परमेसरा री धार्मिकता जाहिर हुन्दी लगिरी कि जेस ले से आपु ई धर्मी ठैहरे, होर जो यीसू पर विस्वास करहे, तिन्हो भी आपणी नजरा मन्झ धर्मी माह्णुं बणाए। "
ROM,3,26,"ता आस्सा री धार्मिकता पर बडयाई करणा पुरे तरीके ले नामुमकिन आ, क्यूंकि परमेसर आस्सा रे पापा रा लेख जोखा इधी कठे नी मटांदा कि आस्से कुछ बिधिया जो होर मूसा री व्यवस्था जो मन्ने, पर इधी कठे कि मसीह यीसू पर विस्वास करहे। "
ROM,3,27,इधी कठे ये गल साफ ई कि परमेसर हर एक माह्णुं जो मूसा री व्यवस्था जो मनणे रे कठे नी पर यीसू मसीह पर विस्वास करणे रे ज्रीए आपणी नजरा मन्झ धर्मी माह्णुं बणा। 
ROM,3,28,"परमेसर सिर्फ यहूदी लोका रा परमेसर नी आ, पर से गैर-यहूदी लोका रा भी परमेसर आ। "
ROM,3,29,"क्यूंकि परमेसर एक ई आ, होर से जिन्हें खतना कितिरे लोका जो होर बगैर खतना कितिरे लोका जो भी मसीह यीसू पर विस्वास करणे रे ज्रीए ही आपणी नजरा मन्झ धर्मी माह्णुं बणा। "
ROM,3,30,"ता क्या आस्सा रा विस्वास मूसा री व्यवस्था जो रद्द करहा ऐें? नी कधी नी, पर मसीह रे विस्वासा रे ज्रीए आस्से व्यवस्था जो पूरा करहा ऐें। "
ROM,4,1,ता फेरी आस्सा जो यहूदी लोक हूंणे रे नाते आपणे बापदादे अब्राहमा रे बारे मन्झ क्या बोलणा चहिए? केस वजहा ले परमेसरे से आपणी नजरा मन्झ धर्मी माह्णुं बणाया? 
ROM,4,2,"क्यूंकि अगर अब्राहम खरे कामा रे ज्रीए परमेसरा री नजरा मन्झ धर्मी माह्णुं बणी जान्दा, ता तेजो बडयाई करणे री वजहा हुन्दी पर से परमेसरा रे साम्हणें आपणे खरे कामा पर बडयाई नी सकदा। "
ROM,4,3,"क्यूंकि पवित्र सास्त्रा मन्झ लिखिरा कि “अब्राहमे परमेसरा रे वादे पर विस्वास कितेया, इधी कठे परमेसरे से आपणी नजरा मन्झ धर्मी माह्णुं बणाया।” "
ROM,4,4,"काम करणे वाले री मजदूरी देणा दान नी ई, पर तेसरा हक्क समझ्या जाहाँ। "
ROM,4,5,पर लोक आपणे खरे कामा री वजहा ले नी पर पापी लोका जो आपणी नजरा मन्झ धर्मी बनाणे वाले परमेसरा पर विस्वास करणे रे ज्रीए धर्मी माह्णुं बणा। 
ROM,4,6,"तिहां ही राजा दाऊद बोला कि परमेसरे तिन्हा लोका जो किहाँ आसीस दितिरी, जिन्हा लोका जो बगैर खरे कामा ले ही तिन्हें आपणी नजरा मन्झ धर्मी माह्णुं बणाया। "
ROM,4,7,"जिहां जे पवित्र सास्त्रा मन्झ लिखिरा, “धन्य ऐें स्यों, जिन्हारे अधर्मा माफ़ हुए, होर जिन्हारे पाप भुलाई दिते। "
ROM,4,8,धन्य आ से माह्णुं जेसरे पाप परमेसर नी गिणदा।” 
ROM,4,9,"ता ये धन्य वचन, क्या खतना कितिरे वाले रे कठे ही आ, या बगैर खतना कितिरे वाले रे कठे भी आ? जिहां पवित्र सास्त्रा मन्झ लिखिरा आस्से से ही बोले कि, “अब्राहमे परमेसरा रे दितिरे वादे पर विस्वास कितेया होर इधी कठे परमेसरे से आपणी नजरा मन्झ धर्मी माह्णुं बणाया।” "
ROM,4,10,ये सब कुछ केस टैमा हुआ? खतना हूंणे रे पैहले या खतना हूंणे रे बाद? ये खतने करणे रे बाद नी पर खतना हूंणे रे पैहले ही हुआ। 
ROM,4,11,"परमेसरे पैहले ही अब्राहमा जो आपणी नजरा मन्झ धर्मी माह्णुं बणाई किन्हें तेजो अपनाई लितिरा था, जेबे हाल्ले तेसरा खतना नी हुआ था। खतने री न्साणी परमेसरा रे ज्रीए अपनाई जाणे रा न्साणी। इधी कठे अब्राहम तिन्हा लोका रा आत्मिक बापदादे आ जिन्हा लोका रा खतना नी हुआ पर स्यों परमेसरा पर विस्वास करहे। स्यों लोक आपणे विस्वासा रे ज्रीए परमेसरा री नजरा मन्झ धर्मी माह्णुं बणे। "
ROM,4,12,"होर अब्राहम तिन्हा खतना कितिरे वाले रा भी आत्मिक बापदादा आ, पर तेबे ही जेबे स्यों अब्राहम साहीं परमेसरा पर विस्वास करहे जिहां अब्राहमे भी आपणे खतना हूंणे ले पैहले परमेसरा पर विस्वास करहा था। "
ROM,4,13,"परमेसरे अब्राहमा किन्हें ये वादा कितेया कि तेस होर तेसरा बंस संसारा रे वारस हूंणां, पर तिन्हें ये वादा इधी कठे नी कितेया कि अब्राहम मूसा री व्यवस्था रा पालन करेया करहा था, बल्की से इधी कठे हुआ क्यूंकि अब्राहम परमेसरा पर विस्वास करहा होर परमेसरे से आपणी नजरा मन्झ धर्मी माह्णुं बणाया। "
ROM,4,14,"अगर अब्राहम होर तेसरे बंस किन्हें ये वादा इधी कठे बान्हेया क्यूंकि स्यों व्यवस्था जो मन्ने थे, ता विस्वासा री कोई जरूरत नी, होर वादे रा कोई मतलब नी रेहन्दा। "
ROM,4,15,"जो व्यवस्था जो पूरी तरहा नी मनदा परमेसर तिन्हो सजा देआ, होर जेथी व्यवस्था नी ईं तेथी तेता री टाल मटोल भी नी हाई। "
ROM,4,16,"एस वजहा ले वादा परमेसरा पर विस्वास करणे ले मिल्हा ई, जो अनुग्रहा रे मताबक हो। ये वादा अब्राहमा रे सभी बंसा जो मिली सका, ना कि सिर्फ तिन्हारे कठे जो लोक व्यवस्था जो मन्ने, पर तिन्हा लोका रे कठे भी आ, जो अब्राहमा साहीं परमेसरा पर विस्वास करहा ऐें; क्यूंकि अब्राहम ई आस्सा सभी विस्वासी लोका रा बापदादा आ। "
ROM,4,17,"जिहां पवित्र सास्त्रा मन्झ लिखिरा कि, “मैं तू बौह्त जातिया रा बापदादे नियुक्त कितिरा।” अब्राहम परमेसरा री नजरा मन्झ आस्सा रा बापदादा आ, जिन्हें परमेसरा पर विस्वास कितेया कि से मरिरे या जो जिउंदा करहा, होर तिन्हा चीजा जो, जो बिलकुल नी हाई; तिन्हा चीजा जो हुक्म देआ कि स्यों हुई जाओ। "
ROM,4,18,"परमेसरे अब्राहमा किन्हें वादा कितेया कि, “तेस कई जातिया रा बापदादे हूंणां।” हलांकि सारी गल्ला ये जाहिर करी थी कि से कई लोका रा बापदादे नी बणी सकदा, फेरी भी तिन्हें दुआसी मन्झ आस रखी किन्हें विस्वास करदा रैहया। "
ROM,4,19,"होर अब्राहम एक सौ साला रा था, होर से ये जाणदे हुए कि तेसरा सरीर सौ साला री उम्रा मन्झ बूढा हुई चुकिरा था होर सारा बांझ थी, से आपणे विस्वासा मन्झ कमजोर नी हुआ। "
ROM,4,20,"होर तिन्हें आपणे विस्वासा री वजहा ले परमेसरा रे वादा पर सक नी कितेया, पर विस्वासा मन्झ मजबूत हुई किन्हें परमेसरा री महिमा किती। "
ROM,4,21,"होर पक्का जाणा था कि, जेस गल्ला रा वादा जो परमेसरे कितिरा था, से तेस जो पूरा करणे रे कठे सामर्थी आ। "
ROM,4,22,एस विस्वासा री वजहा ले परमेसरे से आपणी नजरा मन्झ धर्मी माह्णुं बणाया। 
ROM,4,23,"होर पवित्र सास्त्रा रा ये बचन कि, “परमेसरे से आपणी नजरा मन्झ धर्मी माह्णुं बणाया,” ये सिर्फ तेसरे कठे नी लिखिरा। "
ROM,4,24,"अगर आस्से परमेसरा पर विस्वास करघे, ये गल आस्से रे कठे बी ई। जेस परमेसरे प्रभु यीसू जो मरिरे मन्झा ले जिउंदा कितेया तेस पक्का आस्से आपणी नजरा मन्झ धर्मी माह्णुं बनाणे। "
ROM,4,25,"मसीह यीसू आस्सा रे पापा रे कठे पकड़वाया होर मारेया गया, होर परमेसरे से दबारा जिउंदा भी कितेया, ताकि आस्से परमेसरा री नजरा मन्झ धर्मी माह्णुं बणी सके। "
ROM,5,1,"इधी कठे यीसू मसीह पर विस्वास करणे रे वजहा ले परमेसरे आस्से आपणी नजरा मन्झ धर्मी माह्णुं बणाए, क्यूंकि प्रभु यीसू मसीहे जो आस्सा रे कठे कितिरा जेसरे ज्रीए आस्सा रा परमेसरा साउगी मेल मिलाप हुआ। "
ROM,5,2,"आस्सा रे विस्वास करणे रे ज्रीए मसीहे आस्सा पर अनुग्रह कितेया, जेसरे ज्रीए आस्से टिकीरे, होर आस्से हिम्मत होर खुसी साउगी परमेसरा री महिमा जो बांडणे रे कठे उत्सुक ऐें। "
ROM,5,3,"सिर्फ ये ई नी, पर आस्से दुःखा जो सैहण रे कठे भी खुस हुयें, एह्ड़ा जाणी किन्हें कि दुःखा सैहण करणे ले सबर बधां। "
ROM,5,4,"क्यूंकि आस्से ऐबे सिखिरा कि कियां सबर रखणा चहिए, इधी कठे परमेसरे आस्सो मंजूरी दितिरी, क्यूंकि तिन्हें आस्सो मंजूरी देई दितिरी, इधी कठे आस्सा वाले आस ई। "
ROM,5,5,"होर ये आस आस्सा जो दुआस नी करदी क्यूंकि परमेसरे आस्सा जो पवित्र आत्मा दितिरी, होर से पवित्र आत्मा आस्सा रे दिला जो परमेसरा रे प्यारा किन्हें भरा। "
ROM,5,6,"क्यूंकि जेबे आस्से कमजोर थे, ता परमेसरा रे नियुक्त टैमा पर मसीह यीसू आस्सा पापी लोका रे कठे मरेया। "
ROM,5,7,"धर्मी माह्णुं रे कठे आपणी जान देणा लोका रे कठे मुस्किल आ, पर हुई सक्हा कि कोई माह्णुं केसी भले माह्णुं रे कठे आपणी जाण देणे रे कठे त्यार हुई जाये। "
ROM,5,8,"पर परमेसर आस्सा पर आपणे प्यारा री भलाई एस तरहा जाहिर करहा कि, जेबे आस्से पापी ही थे ता मसीह यीसू आस्सा रे कठे मरेया। "
ROM,5,9,"क्यूंकि मसीहे रे खून बहाई किन्हें आस्सा रे पाप रे कठे मरणे रे ज्रीए परमेसरे आस्से आपणी नजरा मन्झ धर्मी माह्णुं बणाए, इधी कठे मसीहा आस्से परमेसरा रे गुस्से ले पक्का बचाणे। "
ROM,5,10,क्यूंकि जेबे आस्से परमेसरा रे बरखलाप थे ता तेसरे मह्ठे री मौता रे ज्रीए आस्सा रा मेल मिलाप परमेसरा साउगी कुराया गया। जेबे कि मसीह ऐबे जिउंदा ये पक्की गल कि तेस आस्सा रा उद्धार करणा। 
ROM,5,11,"होर सिर्फ येई नी, ऐबे ता प्रभु यीसू मसीह रे ज्रीए आस्सा रा परमेसरा किन्हें मेल मिलाप हुई गया, इधी कठे आस्से परमेसरा मन्झ खुस ऐें। "
ROM,5,12,"इधी कठे जिहां कि एक माह्णुं आदमा रे ज्रीए पाप एस संसारा मन्झ आया जो परमेसरा रा पैहला बणाईरा माह्णुं था। होर आदम पाप करणे री वजहा ले से मरेया, होर इंहां ही संसारा मन्झ जिउंदे सभ माह्णुं मरी गये, क्यूंकि ये एह्ड़ी गल थी कि जिहां आदमे पाप कितेया ता सभी लोके पाप कितेया। "
ROM,5,13,"परमेसरे मूसा जो व्यवस्था देणे रे पैहले ही पाप संसारा मन्झ था, पर जेथी व्यवस्था नी, तेथी पाप भी नी गिणी जांदा। "
ROM,5,14,"तेबे भी आदमा ले लई किन्हें मूसा तक सभ लोके पाप कितेया, होर स्यों सभ मरी गये; एथी तक कि स्यों लोक भी मरी गये; जिन्हें जे परमेसरा रे हुक्म नी टाल्या था, जिहां जे आदमे सीधे परमेसरा ले पाईरे हुकमा जो टाल्ली दितिरा था। जेबे आदम आया ता तेसरे पापा री वजहा ले सभी लोका री जिन्दगी पर असर पया, ठीक तिहां ईं जेबे यीसू मसीह संसारा मन्झ आया ता तेसरा भी सभी लोका री जिन्दगी जो पापा ले बचाणे रा असर पया। "
ROM,5,15,"पर आदमा रे पाप होर परमेसरा रे अनुग्रहा रे दाना मन्झ बौह्त फर्क आ। क्यूंकि आदमा रे पापा री वजहा ले सभ लोका मरी गये, पर एस ले बड़ी किन्हें यीसू मसीह रे ज्रीए कई लोका जो परमेसरा रा बड़ा अनुग्रह होर धार्मिकता रा दान मिलेया। "
ROM,5,16,"पर परमेसरा रे दाना री तुलना आदमा रे पापा किन्हें नी किती जाई सक्दी। क्यूंकि एक माह्णुं रे पापा रे वजहा ले तेस पर होर तेस साउगी सभ माह्णुं जो सजा मिली, हालांकि आस्से बौह्त ज्यादा पाप किते पर परमेसरा रे आस्सा जो आपणा दान दितेया जिन्हें आस्से तेसरी नजरा मन्झ धर्मी माह्णुं बणाए। "
ROM,5,17,"क्यूंकि एक माह्णुं आदमा रे पाप री वजहा ले सभ लोक मरी गये। पर यीसू मसीह रे ज्रीए आस्सा पर बौह्त बडा अनुग्रह हुआ, होर परमेसरे आस्से आपणी नजरा मन्झ धर्मी माह्णुं बणाए। होर यीसू मसीह पर विस्वास करणे रे ज्रीए आस्सो अनंत जिन्दगी मिलणी होर आस्सा यीसू मसीह साउगी राज करणा। "
ROM,5,18,"इधी कठे जिहां आदमा रे पापा री वजहा ले परमेसरे सभ लोका जो सजा दिति, ठीक तिहां ईं यीसू मसीह रे धार्मिकता रे काम करणे रे ज्रीए सभ माह्णुं जो जिन्दगी मिली, होर स्यों परमेसरा री नजरा मन्झ धर्मी माह्णुं बणे। "
ROM,5,19,"क्यूंकि जिहां एक माह्णुं रे हुक्म नी मनणे ले बौह्त लोक पापी बणे, तिहां ही एक माह्णुं रे हुक्म मनणे री वजहा ले बौह्त लोका परमेसरा री नजरा मन्झ धर्मी माह्णुं बणे। "
ROM,5,20,"परमेसरे आपणी व्यवस्था मूसा जो इधी कठे दिती, ताकि लोक ये जाणी सके कि स्यों कितना भारी पाप करी चुकिरे, पर जेबे लोके होर भी ज्यादा पाप किते, तेथी परमेसरे आपणा अनुग्रह होर भी ज्यादा कितेया। "
ROM,5,21,"परमेसरे ये इधी कठे कितेया क्यूंकि लोक पाप करी किन्हें मरदे लगिरे थे, पर यीसू मसीह रे ज्रीए परमेसरा रा अनुग्रह तिन्हो तेसरी नजरा मन्झ धर्मी माह्णुं बणा होर अनंत जिन्दगी देआ। "
ROM,6,1,"परमेसरे आपणे अनुग्रह ले आस्सा रे पापा जो माफ़ करहा, पर एता रा मतलब ये नी कि आस्से पाप करदे रहिए कि, परमेसर आस्सा पर होर भी अनुग्रह करदा रहे। "
ROM,6,2,नी आस्सो कधी एह्ड़ा नी करणा चहिए! जेबे आस्से पापा रे कठे मरी गये ता फेरी बार-बार आस्सो पाप नी करणा चहिए। 
ROM,6,3,"आस्से जाणांहे कि आस्से जितने भी मसीह यीसू साउगी एक हूंणे रे कठे बपतिस्मा लया, ये एह्ड़ा था जिहां आस्से मसीह साउगी मरे। "
ROM,6,4,इधी कठे जेबे आस्से बपतिस्मा लितेया ये एह्ड़ा था कि आस्से मसीह साउगी मरी गये होर गडी दिते। जिहां बापू परमेसरे आपणी महिमा रे ज्रीए यीसू मसीह जो मरिरे मन्झा ले जिउन्दा कितेया; तिहां ईं तिन्हें आस्से एस लायक बणाए कि आस्से भी नौंईं जिन्दगी जीए। 
ROM,6,5,"क्यूंकि अगर आस्से बपतिस्मे रे ज्रीए तेसरी मौता मन्झ एस तरीके किन्हें तेसरे साउगी एक हुई गये, ता पक्का तेसरे मरिरे मन्झा ले जी उठणा री समानता मन्झ भी आस्सा तेस साउगी एक हूई जाणे। "
ROM,6,6,"क्यूंकि आस्से जाणहां ऐें कि आस्सा री पुराणी पाप भरा स्वभाव मसीह यीसू साउगी क्रूसा प्रयाल्हे चढ़ाई गई, होर पाप भरा सरीर बेकार हुई गया, होर आस्से अगे जो पापा रे गुलाम नी रहे। "
ROM,6,7,"क्यूंकि जेबे आस्से मसीह यीसू साउगी मरी गये, ता पापा री कैदा ले छुटी गये। "
ROM,6,8,"होर अगर आस्से मसीह साउगी मरी गये, ता आस्सा रा ये विस्वास आ कि, आस्सा तेस साउगी जीणा भी आ। "
ROM,6,9,"क्यूंकि आस्से ये जाणहां ऐें कि, मसीह मरिरे मन्झा ले जिउंदे हुई किन्हें दबारा मरणे वाल्आ नी आ। तेस दबारा मौता री कैदा मन्झ नी आऊंणा। "
ROM,6,10,"क्यूंकि मसीह जो पापा रे कठे एक ई बार मरी गया; पर ऐबे जो जिन्दगी से जिया करहा, से परमेसरा जो आदर देणे रे कठे जिया करहा। "
ROM,6,11,"एह्ड़ा ई तुस्से भी आपणे आपा जो पापा रे कठे ता मरिरा, पर मसीह यीसू रे ज्रीए परमेसरा रे आदरा रे कठे जिउंदा समझा। "
ROM,6,12,"इधी कठे पापा री इच्छा जो आपणे सरीरा पर राज नी करणे देआ, एह्ड़ा नी हो कि तुस्से इन्हा पापा री इच्छा रे अधीन जीओ। "
ROM,6,13,"होर आपणे सरीरा रे अंगा जो बुरी काम करणे रे कठे पाप जो ना सौंपा, पर आपणे आपा जो मरिरे मन्झा ले जिउंदा जाणी किन्हें आपणी जिन्दगी परमेसरा जो सौंपा। आपणे सरीरा रे अंगा जो धार्मिकता रे कामा रे कठे परमेसरा जो पूरी तरहा सौंपा। "
ROM,6,14,"होर पापा तुस्सा पर राज नी करणा, क्यूंकि तुस्से मूसा री व्यवस्था रे अधीन नी पर परमेसरा रे अनुग्रहा रे अधीन जिउंदे। "
ROM,6,15,"ता एता रा मतलब क्या हुआ? क्यूंकि आस्से मूसा री व्यवस्था रे अधीन नी, पर परमेसरा रे अनुग्रह रे अधीन ऐें, इधी कठे आस्सो कधी पाप नी करणा चहिए। "
ROM,6,16,"तुस्से जाणांहे कि तुस्से आपणे आपा जो केसी रा गुलाम हूंणे रे कठे सौंपी देहां ऐें, तेबे से माह्णुं तुस्सा रा माल्क हुआ होर तुस्सा जो तेसरा हुक्म मनणा चहिए। तुस्से पापा रे गुलाम बणी सके, जो तुस्सा जो मौता री वखा जो लेई जां, एता रे बजाय तुस्से परमेसरा रे हुक्मा जो भी मन्हां ईं सका ऐें, जो तुस्सा जो धार्मिकता री जिन्दगी री वखा जो लेई जां। "
ROM,6,17,"तुस्सा री पुराणी जिन्दगी मन्झ तुस्से पापा रे गुलाम थे, पर ऐबे तुस्से पुरे मना किन्हें मसीह रे बारे मन्झ तिन्हा उपदेसा जो मन्नदे लगिरे जो तुस्सा जो स्खाईरे थे। इधी कठे हांऊँ परमेसरा रा धन्यावाद करहा। "
ROM,6,18,"होर जेबे परमेसरे तुस्सा जो पापा री कैदा ले अजाद करी दितिरा, इधी कठे ऐबे पाप रे गुलाम नी, पर धार्मिकता रे काम करणे रे कठे तुस्से परमेसरा रे गुलाम बणी गईरे। "
ROM,6,19,"केसी रे गुलाम हूंणे रे उदाहरणा जो हांऊँ इधी कठे देई करहा कि आम आदमी भी बड़ी असानी किन्हें समझी सके, क्यूंकि तुस्से हाल्ले भी आत्मिक सच्चाई जो समझणे रे कठे नासमझ ऐें। जिहां तुस्सा री पुराणी जिन्दगी मन्झ तुस्सा रे सरीरा रे अंग बुरी इच्छा रे गुलाम थे होर तुस्से हर किस्मा रे असुद्ध काम करहा ऐें थे, तिहां ईं ऐबे तुस्से आपणे सरीरा रे अंगा जो धार्मिकता रे काम करणे रे कठे परमेसरा रे गुलाम बणाऊआ, ताकि तुस्से पवित्र जिन्दगी जी सको। "
ROM,6,20,"जेबे तुस्से पापा रे गुलाम थे, ता तुस्से धार्मिकता रे काम नी करी पांदे थे। "
ROM,6,21,तुस्से बुरे काम करहे थे पर एेबे तुस्से तिन्हा बुरे कामा ले सर्मिन्दा ऐें। एह्ड़ी पाप करणे री अजादी ले तुस्सा जो क्या फायदा हुआ? एह्ड़ी पापा री गल्ला रा अंत मौत आ। 
ROM,6,22,"पर ऐबे पापा ले छुटकारा पाई किन्हें होर परमेसरा रे गुलाम बणी किन्हें तुस्से एह्ड़े काम करहे जो पवित्रता री वखा जो लेई जाहें, होर एह्ड़े कामा रा अंत अनंत जिन्दगी ई। "
ROM,6,23,"क्यूंकि पापा री मजदूरी ता मौत ई, पर जो दान परमेसर आस्सो देआ से अनंत जिन्दगी ई, से आस्सो प्रभु यीसू मसीह ले मिला। "
ROM,7,1,"हे भाइयो बैहणो, तुस्से बिधियो जो जाणांहे कि जेबे तक माह्णुं जिउंदा रैंहयां, तेबे तक ही मूसा री व्यवस्था रा हक तिन्हारा पर रैंहयां। "
ROM,7,2,"उदाहरणा रे कठे बिधि रे मताबक एक जन्नानी आपणे लाड़े किन्हें जिन्दे जी तेस किन्हें बझीरी। पर जेबे तेस्सा रा लाड़ा मरी जां, ता से केसी होरी किन्हें ब्याह करणे रे कठे अजाद ई। हालांकि अगर लाड़े रे जिन्दे जी से केसी दूजे माह्णुं वाले चली जाईं, ता तेस्सा जो व्यभिचारणी बोल्या जां। "
ROM,7,3,"ता हे मेरे भाइयो होर बैहणो, जेबे तुस्से मसीह साउगी मरी गये तेबे तुस्से व्यवस्था रे कठे मरिरे बणी गये, ताकि तुस्से मसीह रे हुई जाओ, जो मरिरे मन्झा ले जिउंदा हुई गईरा। होर तुस्से परमेसरा री सेऊआ करी सके। "
ROM,7,4,"क्यूंकि जेबे आस्से पापा रे स्वभावा रे अधीन थे, ता व्यवस्था सक्ति पाई किन्हें आस्सा री पापा री इच्छा जो बढ़ाई देईं थी, जो मौता वखा जो लेई जाईं थी। "
ROM,7,5,"जेस व्यवस्था री कैदा मन्झ आस्से थे तेता रे कठे आस्से मरी गये। होर एेबे व्यवस्था ले छुटी गये ताकि ऐबे आस्से पवित्र आत्मा रे मताबक नौंईं रीती किन्हें परमेसरा सेऊआ करी सके, ना कि तेस्सा पुराणी रीती पर जेबे आस्से लिखिरी व्यवस्था जो मन्ने थे। "
ROM,7,6,"ता आस्से क्या बोलिए? क्या मूसा री व्यवस्था पाप ई? नी कधी नी! पर ये व्यवस्था ई थी जिन्हें मेरे पाप मेरे पर जाहिर किते। अगर व्यवस्था मन्झ ये नी लिखिरा हुंदा कि, “लालच मत कर, ता हांऊँ नी जाणी पांदा कि लालच करणा पाप आ।” "
ROM,7,7,"पर पापे मौका पाई किन्हें हुक्मा रे ज्रीए मेरे मन्झ सभ किस्मा रा लालच पैदा कितेया, क्यूंकि मूसा री व्यवस्था रे बगैर पाप मुर्दा आ। "
ROM,7,8,"एक टैम था जेबे हांऊँ बगैर मूसा री व्यवस्था जाणे जिया था, पर जेबे हांऊँ व्यवस्था जो जाणी गया, ता पाप मेरे पर असर करदा लगेया, होर एता ले एह्ड़ा लगेया कि हांऊँ मरी गया। "
ROM,7,9,"होर जिन्हा हुकमा जो परमेसरे दितिरा था कि हांऊँ जिउंदा रहूँ, सेही मुंजो मरणे री सजा देई गई। "
ROM,7,10,"क्यूंकि पापे मौका पाई किन्हें हुक्मा रे ज्रीए हांऊँ धोखा दितेया, होर एह्ड़ा लगा कि एता रे ज्रीए हांऊँ मरी ही गया। "
ROM,7,11,"इधी कठे आस्से बोली सके कि मूसा री व्यवस्था पवित्र ई, होर हुक्म भी पवित्र, धर्मी होर खरा आ। "
ROM,7,12,"ता क्या से व्यवस्था जो खरी, मेरे मरणे री वजहा बणी? नी कधी नी! पापे ही एह्ड़ा कितेया। पापे ही तेस व्यवस्था जो लेई किन्हें जो खरी, मुंजो मौत देई गई। एह्ड़ा करणे ले पापे जाहिर कितेया कि तेसरी असलीयत क्या ई, होर हुक्मे ये जाहिर कितेया कि पाप बौह्त ज्यादा बुरा। "
ROM,7,13,"क्यूंकि आस्से जाणहां ऐें कि मूसा री व्यवस्था ता आत्मिक ई, पर हांऊँ सिर्फ एक माह्णुं आ होर पापा रा गुलाम आ। "
ROM,7,14,"होर जो कुछ हांऊँ करहा, तेता जो हांऊँ नी समझ्दा, होर जो कुछ हांऊँ करणा चाहां, से हांऊँ हमेसा नी करदा, होर जेस चीजा ले मुंजो नफरत हुंहां ईं, से ई चीज हांऊँ हमेसा करहा। "
ROM,7,15,"होर अगर जो हांऊँ नी चाहन्दा स्यों ही बुरे काम करहा, ता हांऊँ मनी लैंहां कि, मूसा री व्यवस्था खरी ई। "
ROM,7,16,"ता एह्ड़ी हालता मन्झ जो तेस बुरे काम जो करहा से हांऊँ नी, पर जो मेरे अंदर पाप बस्सिरा से ही करहा। "
ROM,7,17,"क्यूंकि हांऊँ जाणहां कि, जो पापा रा स्वभाव मेरे मन्झ आ से कोई खरी चीज नी करदी, भले काम करणे री इच्छा ता मेरे मन्झ हाई, पर खरे काम मेरे ले बणदे। "
ROM,7,18,"क्यूंकि जेस खरे कामा करणे री इच्छा हांऊँ करहा, से ता हांऊँ नी करदा, पर जेस बुराई रे काम करणे री इच्छा हांऊँ नी करदा से ई हांऊँ करदा रैंहयां। "
ROM,7,19,"पर अगर हांऊँ तेह्ड़ा ई करहा जेसरी इच्छा हांऊँ नी करदा, ता तेता रा करणे वाल्आ हांऊँ नी हाया, पर पाप जो मेरे मन्झ बस्सिरा। "
ROM,7,20,"एस वजहा ले मुंजो एस सच्च रा पता लगा कि, जेबे हांऊँ भलाई करणे री इच्छा करहा, ता हांऊँ बुरा ही करहा। "
ROM,7,21,क्यूंकि हांऊँ पूरे दिला ले ता परमेसरा री व्यवस्था पर खुस रैंहयां। 
ROM,7,22,"पर मुंजो आपणे सरीरा रे अंगा मन्झ पापा रा स्वभाव सुझ्हा, जो परमेसरा री व्यवस्था किन्हें लड़हा, होर ये पापा रा स्वभाव जो मेरे सरीरा मन्झ बस्सिरा से मुंजो आपणा कैदी बणा। "
ROM,7,23,हांऊँ केह्ड़ा बदनसीब माह्णुंआं! कोस हांऊँ एस सरीरा मन्झ बस्सिरे पापा रे स्वभावा ले बचाणा जो मौत लेई आहूँआं? 
ROM,7,24,"हांऊँ परमेसरा रा धन्यावाद करहा जिन्हें प्रभु यीसू मसीह रे ज्रीए हांऊँ बचाया, सारा मतलब ये आ कि हांऊँ आपणे दिला ले चाहां कि परमेसरा री व्यवस्था जो मन्नू, पर पापा रे स्वभावा री वजहा ले हांऊँ पापा रा गुलाम आ। "
ROM,8,1,"इधी कठे एेबे जो मसीह यीसू मन्झ विस्वास करहे, तिन्हा पर सजा रा हुक्म नी आ। "
ROM,8,2,"क्यूंकि पवित्र आत्मा तुस्सा जो जिन्दगी देआ, जो मसीह यीसू रे वखा ले आ, होर आस्सा जो पाप होर मौता ले अजाद करी देणा। "
ROM,8,3,"मूसा री व्यवस्था आस्सो नी बचाई सकदी, क्यूंकि पापा रा स्वभाव व्यवस्था जो कमजोर बणा। पर परमेसरे आपणे मह्ठे जो आस्सा पापी लोका री समानता मन्झ एस संसारा मन्झ भेजी किन्हें होर आस्सा रे पापा रे कठे बलिदान करी किन्हें तिन्हें आस्से बचाई दिते। परमेसरे मसीह रे सरीर मन्झ पापा री सजा रा हुक्म देई दितेया। "
ROM,8,4,"परमेसरे ये इधी कठे कितेया कि आस्सा जो पापी स्वभावा रे मताबक नी, पर पवित्र आत्मा रे मताबक चल्हा ऐें, आस्सा मन्झ व्यवस्था रे धार्मिक बिधिया पूरी हुई जाये। "
ROM,8,5,"क्यूंकि जो पापा रे स्वभावा रे मताबक चल्हा ऐें, स्यों पापमय गल्ला पर ध्यान ल्गाहें; पर जो पवित्र आत्मा रे मताबक चल्हा ऐ, स्यों तिन्हा गल्ला पर ध्यान ल्गाहें जो आत्मा जो खरी लगी। "
ROM,8,6,"इधी कठे अगर आस्से पापा रे स्वभाव रे अधीन आ, ता ये आस्सो मौत वखा जो लेई जाई। पर अगर आस्से पवित्र आत्मा रे अधीन आ, ता ये आस्सा जो जिन्दगी होर सांति देईं। "
ROM,8,7,"क्यूंकि पापा रे स्वभाव रे अधीन हूंणा परमेसरा किन्हें बैर रखणा आ, क्यूंकि पाप रा स्वभाव परमेसर री व्यवस्था रे अधीन नी आ, होर ना ही ये व्यवस्था री गल्ला जो मनी सक्हा। "
ROM,8,8,"क्यूंकि जो पापा रे स्वभाव रे अधीन ऐें, स्यों परमेसरा जो खुस नी करी सक्दे। "
ROM,8,9,"पर जेब्की पवित्र आत्मा तुस्सा मन्झ वास करहा, ता तुस्से पापा रे स्वभाव रे अधीन नी ऐें, पर पवित्र आत्मा रे अधीन ऐें। अगर केसी मन्झ पवित्र आत्मा नीआ, ता से मसीह रा नीआ। "
ROM,8,10,"होर अगर मसीह तुस्सा मन्झ वास करहा आ, ता पापा री वजहा ले सरीरा रे मरणे पर भी पवित्र आत्मा तुस्सा जो जिन्दगी देआ, क्यूंकि तुस्से परमेसरा री नजरा मन्झ धर्मा माह्णुं बणाई गईरे। "
ROM,8,11,"होर अगर परमेसरा री आत्मा जिन्हें यीसू जो मरिरे मन्झा ले जिउंदा कितेया तुस्सा मन्झ वास करहा। जेस परमेसरे मसीहा जो मरिरे मन्झ जिउंदा कितेया तेस आपणी आत्मा रे ज्रीए जो तुस्सा मन्झ वास करही, तुस्सा रे मरणे वाले सरीरा जो भी जिउंदा करणा। "
ROM,8,12,"इधी कठे हे भाइयो बैहणो, आस्से पाप रे स्वभाव रे कर्जदार नी ऐें कि, आस्से तेसरे मताबक जिन्दगी जीए। "
ROM,8,13,"क्यूंकि अगर तुस्से पापा रे स्वभाव रे मताबक आपणी जिन्दगी जिंघे, ता तुस्सा मरणा, पर अगर पवित्र आत्मा री सामर्था ले तुस्से आपणे पापा रे स्वभाव री इच्छा जो मारघे, ता जिउंदा रैंह्णां। "
ROM,8,14,"इधी कठे जितने लोक परमेसरा रे आत्मा रे मताबक जीये, स्यों ईं परमेसरा रे बच्चे ऐें। "
ROM,8,15,"क्यूंकि तुस्सा जो गुलामी री आत्मा नी मिलिरी कि, गुलामा साहीं दबारा परमेसरा ले डरे, पर पवित्र आत्मा आस्सो परमेसरा री बच्चे बणाई, जेस ले आस्से परमेसरा जो, “हे बापू, हे बापू,” पुकारी किन्हें बोल्हा ऐें। "
ROM,8,16,"पवित्र आत्मा आपु ई आस्सा री आत्मा साउगी गुआही देहां कि, आस्से परमेसरा रे बच्चे ऐे। "
ROM,8,17,"होर अगर आस्से बच्चे ऐें, ता वारिस भी ऐें, होर परमेसरा रे वारिस होर मसीह रे संगी वारिस ऐें। अगर आस्से मसीह साहीं दुःख सहन करहे ता तेस साउगी आस्से तेसरी महिमा मन्झ भी साझी हुयें। "
ROM,8,18,"मुंजो पक्का पता कि, जो एस टैम जो दुःख आस्से सहन करहे स्यों तेस महिमा रे साम्हणें कुछ भी नी ऐें, जो परमेसर आस्सा जो देणे वाल्आ आ। "
ROM,8,19,"क्यूंकि सारी रचिरी चीजा बड़ी आसा ले तेस ध्याड़े रा इंतजार करेया करहा ई, जेबे परमेसरा ये जाहिर करी देणा कि तेसरे सच्चे बच्चे कुणहें? "
ROM,8,20,"क्यूंकि परमेसरा री रचिरी सारी चीजे आपणा रचिरा मकसद गुआई दितेया, पर आपणी इच्छा ले नी, पर इधी कठे कि परमेसरे एह्ड़ा कितेया। पर फेरी भी आस्सा जो आस हाई। "
ROM,8,21,कि परमेसरा रा रचिरी सारी चीजे तेस ध्याड़े रा इंतजार करही जेस ध्याड़े से मौत होर विनासा ले छुटकारा पाई किन्हें परमेसरा री संताना री साउगी महिमामय अजादी रे साझी हूंणा। 
ROM,8,22,"क्यूंकि आस्से जाणहां ऐें कि, आदमा रे पाप करणे रे टैमा ले ऐबे तक परमेसरा री रचिरी सारी चीजे पीड़ा मन्झ करलाया होर तड़फया करहा ई, ठीक जिहां एक जनानिया जो बच्चा जमणे रे पैहले पीड़ा हुई। "
ROM,8,23,"होर सिर्फ परमेसरा री रचिरी चीजे ई नी पर आस्से भी आपणे आपा मन्झ करलाहें हालांकि आस्से मन्झ पवित्र आत्मा वास करहा, जो आऊणें वाली महिमा रा पैहले ले सुआद चखणे रे रूपा मन्झ आस्सा साउगी आ। पर ऐबे आस्से इंतजार करहा ऐें कि परमेसरा आस्से आपणे सच्चे बच्चे बनाणे, होर ये तेबे हूंणा जेबे तेस आस्सा रे सरीरा जो छुटकारा देणा। "
ROM,8,24,"ऐबे परमेसरे आस्सा रा उद्धार कितिरा इधी कठे आस्सा वाले ये आसा ई। पर अगर आस्सा वाले पैहले ले कोई चीज हाई जेसरी आस्से आस रखीरी, ता फेरी आगे जो तेता जो पाणे री आस रखणे री जरूरत नी। क्यूंकि जेस चीजा जो कोई देख्या करहा तेता जो पाणे री आस क्या करणी? "
ROM,8,25,"पर जेस चीजा जो आस्से नी देख्दे, अगर तेता जो पाणे री आस रख्हा ऐें, ता धीरजा किन्हें तेसरा इंतजार भी करहा ऐें। "
ROM,8,26,"होर इंहां ईं पवित्र आत्मा भी आस्सा री कम्जोरी मन्झ मदद करहा, क्यूंकि आस्से नी जाणदे कि प्रार्थना किहाँ करणी चहिए। आस्से बयान नी करी सकदे कि किहां पवित्र आत्मा आपु ई करलादें हुए आस्सा रे कठे अर्ज करहा। "
ROM,8,27,होर परमेसर जो सभ कुछ जाणहां से पवित्र आत्मा री मना री गल्ला जो जाणहां। क्यूंकि से पवित्र आत्मा परमेसरा रे पवित्र लोका रे कठे परमेसरा री इच्छा रे मताबक अर्ज करहा। 
ROM,8,28,"होर आस्से जाणहां ऐें कि जो लोक परमेसरा किन्हें प्यार रख्हा ऐें, होर जो परमेसरा री इच्छा रे मताबक चुणिरे तिन्हारे कठे सब गल्ला मिली किन्हें भलाई पैदा करहा ई। "
ROM,8,29,"क्यूंकि जिन्हों परमेसरे पैहले ले चुणी लितिरा तिन्हो आपणे मह्ठे साहीं बणने रे कठे पैहले ले ठैहराई भी आ, ताकि यीसू मसीह परमेसरा रे बाकि संताना रा जेठा बणे। "
ROM,8,30,"फेरी जिन्हा जो तिन्हें पैहले ले ठैहराया, तिन्हा जो चुणीरा भी आ, होर जिन्हों चुणीरा, परमेसरे स्यों आपणी नजरा मन्झ धर्मी माह्णुं भी बणाईरे, होर जिन्हों परमेसरे आपणी नजरा मन्झ धर्मी माह्णुं बणाईरा, तिन्हा जो आपणी महिमा रे साझीदार भी बणाया। "
ROM,8,31,"ता आस्से इन्हा गल्ला जो ध्यान रखदे हुए बोली सके कि, अगर परमेसर आस्सा वखा जो आ, ता कोई आस्सा रा व्रोध नी करी सकदा। "
ROM,8,32,"परमेसरे आपणे निज मह्ठे जो भी नी बचाया, पर आस्से सभी रे कठे से व्रोधीया ले पकड़वाया। ता परमेसरे जो कुछ देणे रा वादा आस्सा किन्हें कितिरा से सभ कुछ देणा। "
ROM,8,33,परमेसरा रे साम्हणें आस्से चुणिरे पर कोई दोस नी लगाई सकदा। क्यूंकि परमेसरे ही आस्सो आपणी नजरा मन्झ धर्मी माह्णुं बणाईरे। 
ROM,8,34,"कोई आस्सा पर सजा रा हुक्म नी देई सकदा। क्यूंकि मसीह यीसू ही से आ जो मरी गया होर मरिरे मन्झा ले भी जिउंदा हुई गया। से परमेसरा रे सीधी वखा जो आ, होर आस्सा रे कठे अर्ज भी करहा। "
ROM,8,35,"कुछ भी आस्सो मसीहा रे प्यारा ले लग नी करी सकदा। ना दुःख, ना संकट, ना उपद्रव, ना अकाल, ना नंगाईया, ना जोख्म, होर ना खतरा ना मौत। "
ROM,8,36,"ये आस्सा साउगी तिहां ही हुआ करेया जिहां दाऊदे पवित्र सास्त्रा मन्झ परमेसरा किन्हें बोल्या, “हे परमेसर तुस्सा रे कारण आस्सा पर हर टैम मरणे रा खतरा बणी रैंहयां; आस्से मारी जाणे वाली भेडा साहीं समझे जाहें।” "
ROM,8,37,"पर इन्हा सभी गल्ला ले आस्से मसीह रे ज्रीए जिन्हें जे आस्सा किन्हें प्यार कितेया, जयवन्ता ले भी बढ़ी किन्हें आ। "
ROM,8,38,"क्यूंकि हांऊँ पक्का जाणहां कि, आस्सो परमेसरा रे प्यारा ले कोई लग नी करी सकदा, जो आस्सा रे प्रभु मसीह यीसू रे ज्रीए जाहिर हुईरा। चाहे आस्से मरी जाए, या जिउंदे रहे तेता ले कोई फर्क नी आ; ना स्वर्गदूत, ना प्रधानतायें, ना वर्तमान, ना भविस्य, ना सामर्थ, ना ऊंचाई, ना गैहराई होर ना कोई होर रचिरी चीजा आस्सो परमेसरा रे प्यारा ले लग करी सकी। "
ROM,9,1,"ऐबे अगर परमेसरा रे प्यारा ले कोई आस्सो लग नी करी सकदा, ता किधियो इस्राएल देसा रे लोक परमेसरा ले दूर हुई गये जो मेरे आपणे यहूदी लोक ऐें, मुंजो एस गल्ला ले बौह्त दुःख आ होर मेरे दिला मन्झ तिन्हारे रे कठे बौह्त बोझ आ। मेरे आपणे लोका रे छुटकारे कठे अगर मेरे पर दोस लगे या हांऊँ मसीह ले लग भी कितेया जांऊँ, तेबे भी हांऊँ एता रे कठे त्यार आ। होर हांऊँ सच्च बोला कि मसीह मेरा गुआह आ। मेरी अंतरात्मा होर पवित्र आत्मा भी एस गल्ला री गुआही देआ कि हांऊँ झूठ नी बोलदा। "
ROM,9,2,"स्यों मेरे साहीं इस्राएल देसा रे लोक ऐें। परमेसरे आपणे बच्चे हूंणे रे कठे स्यों चुणिरे। तिन्हें तिन्हा पर आपणी महिमा जाहिर कितिरी। परमेसरे तिन्हा किन्हें वाचा बान्ही होर तिन्हो आपणी व्यवस्था दिति, स्यों सच्चाई किन्हें परमेसरा री अराधना करहे होर तिन्हें परमेसरा ले वादे पाईरे। "
ROM,9,3,"अब्राहम, इसहाक होर याकूब जेह्ड़े बडे लोक तिन्हारे बापदादे ऐें, होर मसीह भी माह्णुं हूंणे रे नाते इस्राएल देसा रा था। परमेसर जो सभी ले गास राज करहा, तेसरी बड़ाई जुग-जुग हुन्दी रहे। आमीन। "
ROM,9,4,"परमेसरे आपणा वादा पूरा कितेया, क्यूंकि इस्राएल देसा रे लोका रे सारे बंस सच्चे परमेसरा रे लोक नी ऐें। "
ROM,9,5,"होर अब्राहमा रे बंसा मन्झ जमणे री वजहा ले ही सभ परमेसरा रे बच्चे नी बणी जांदे, पर पवित्र सास्त्रा मन्झ परमेसरे अब्राहमा किन्हें बोलिरा कि, “जो इसहाक रे बंस मन्झ जमघे से ही तेरे बच्चे मनी जाणे।” "
ROM,9,6,"मतलब जो कुदरती रूपा अब्राहमा ले जम्मे, स्यों परमेसरा रे बच्चे हो ये जरूरी नी आ। पर जो वादे रे बच्चे, स्यों ही अब्राहमा रे बच्चे गिणे जाहें। "
ROM,9,7,"क्यूंकि परमेसरे ये वादा कितिरा था कि, “मां अगली साल एस टैम दबारा आऊंणा, होर तेबे सारा रा एक मह्ठा जमणा।” "
ROM,9,8,"होर ये मह्ठा आस्सा रा बापदादा इसहाक था, इसहाक होर रिबका रे जअणुं बच्चे हुए। "
ROM,9,9,"होर हल्ली तक ना ता बच्चे जम्मिरे थे, होर ना तिन्हें बच्चे कुछ भला या बुरा कितिरा था, परमेसरे रिबका किन्हें बोलेया कि “तेरे जेठे मह्ठे छोटे मह्ठे री सेऊआ करणी।” परमेसरे ये गल जाहिर करणे रे कठे बोली कि से आपणे मना री इच्छा ले लोका जो चुणा, ना कि तिन्हारे कितिरे केसी कामा री वजहा ले। "
ROM,9,10,"ये गल ठीक ही जिहां पवित्र सास्त्रा मन्झ लिखिरी परमेसर बोला कि, “मैं याकूबा किन्हें एसावा ले ज्यादा प्यार कितेया।” "
ROM,9,11,"इन्हा गल्ला जो मना मन्झ रखी किन्हें क्या आस्से एह्ड़ा बोलिए कि, परमेसर जिन्हा जो चुणणा चांहा जेबे से तिन्हा लोका जो चुणा, ता क्या से अन्याय करहा? नी कधी नी! "
ROM,9,12,"क्यूंकि परमेसरे मूसा किन्हें बोल्या, “हांऊँ जेस केसी पर दया करणा चाहूँ, मां तेस पर दया करणी, होर जेस केसी पर तरस करणा चाहूँ तेस पर ही तरस करणी।” "
ROM,9,13,"इधी कठे ये माह्णुं री इच्छा होर कोसिसा पर नी, पर परमेसरा पर निर्भर आ कि से केस पर दया करणा चांहा। "
ROM,9,14,"क्यूंकि पवित्र सास्त्रा मन्झ परमेसरे मिस्र देसा रे राजा (फिरौन) किन्हें बोल्या था कि, “मैं तू इधी कठे राजा बणाईरा, ताकि हांऊँ आपणी सामर्थ तुजो दसी सकूं, होर संसारा रे सारे लोक मेरी बढ़ाई करी सके।” "
ROM,9,15,"ता फेरी, से जेस पर चाहां, तेस पर दया करहा; होर जेस जो चाहां, तेस जो ढीठ बणाई देआ। "
ROM,9,16,"तेबे कुछ लोका मेरे किन्हें बोलणा अगर एह्ड़ा ता परमेसर किहां बोली सका कि, “आस्से दोसी ऐें?” कोई भी परमेसरा जो तेसरी इच्छा पूरी करणे ले नी रोकी सकदा। "
ROM,9,17,"पर हे मेरे दोस्त, हांऊँ तेरे ले पूछा तू कुणहां, जो परमेसरा पर सुआल करहा। क्या घड़ीरी चीजा घड़नेवाल्ऐ किन्हें बोली सक्हा ई कि, “तैं हांऊँ एह्ड़ा किधियो घड़ेया?” "
ROM,9,18,"क्या कुम्हारा जो माटे पर हक नी हाया कि एक ई ढेले मन्झा ले, एक भांडा खास मकसदा रे कठे, होर दूजा आम मकसदा रे कठे बणाये? ता एता मन्झ हरानी री केह्ड़ी गल ई? "
ROM,9,19,"एह्ड़ा ही परमेसरे आस्सा साउगी भी कितिरा। से आपणा गुस्सा दसणे चांहां था होर आपणी सामर्थ जाहिर करणा चांहां था। से तिन्हा जो बड़े धीरज रखी किन्हें सैहां था, जिन्हा पर तेसरा गुस्सा जाहिर हूंणे वाल्आ था, होर जो विनास हूंणे रे लायक थे। "
ROM,9,20,"होर से आपणी महान महिमा जो तिन्हा लोका पर जाहिर करणा चाहां था, जिन्हा पर तिन्हें दया किती, होर जो पैहले ले ही तेसरे महिमा मन्झ साझी हूंणे रे कठे चुणिरे थे। "
ROM,9,21,मतलब आस्सा पर जिन्हा जो तिन्हें ना सिर्फ यहूदी लोका मन्झा ले पर अन्यजाति लोका मन्झा ले भी चुणेया। 
ROM,9,22,"अन्यजाति लोका रे बारे मन्झ परमेसर होसे नबी री कताबा मन्झ भी बोल्हा, “जो मेरी प्रजा नी थी, तिन्हा जो मां आपणी प्रजा बोलणा, होर जो प्रजा लाडली नी थी, तेस्सा जो लाडली बोलणा। "
ROM,9,23,"होर एह्ड़ा हूंणां कि जेस जगहा मन्झ तिन्हा किन्हें ये बोल्या गईरा था कि, तू आस्सा री प्रजा नी हाई, तेस ई जगहा मन्झ तिन्हा जिउंदे परमेसरा रे बच्चे कैहलाणे।” "
ROM,9,24,"होर यसायाह नबिये इस्राएल देसा रे लोका रे बारे मन्झ हाका पाई किन्हें बोल्हा, “चाहे इस्राएल देसा रे लोका री गिणती समुद्रा रे रेते रे बराबर हो, तेबे भी तिन्हा मन्झा ले कम ही बचणे। "
ROM,9,25,क्यूंकि प्रभुआ आपणा न्याय धरती रे सभ लोका पर पूरी तरहा ले होर जल्दी ई पूरा करणा।” 
ROM,9,26,"जिहां यसायाह नबी ये पैहले भी बोलिरा था, “सर्वसक्तिमान प्रभु अगर आस्सा जो बंस नी देंदा, ता आस्से सदोम होर गमोरा सैहरा रे लोका साहीं हुई जांदे, जिन्हों प्रभुए पूरी तरहा नास करी दितेया था।” "
ROM,9,27,"इन्हा गल्ला जो मना मन्झ रखी किन्हें आस्से ये बोल्हे कि, अन्यजाति लोक आपणे आपा जो परमेसरा री नजरा मन्झ धर्मी माह्णुं बणने री कोसिस नी करदे थे, पर स्यों यीसू पर विस्वास करणे रे ज्रीए परमेसरा री नजरा मन्झ धर्मी माह्णुं बणे। "
ROM,9,28,"पर इस्राएल देसा रे लोक, जो मूसा री व्यवस्था रा पालन करी किन्हें परमेसरा री नजरा मन्झ धर्मी माह्णुं बणने री कोसिस किती पर स्यों कामयाब नी हुई सके। "
ROM,9,29,पर एह्ड़ा किहां हुआ? ये इधी कठे हुआ कि स्यों लोक विस्वासा ले नी पर भले कामा किन्हें परमेसरा री नजरा मन्झ धर्मी बणने री कोसिस करहा ऐें थे। तिन्हें लोके यीसू मसीह जो नी अपनाहां जो तेस पात्थरा साहीं ऐें जेस ले ठोकर लगी। 
ROM,9,30,"जिहां परमेसर पवित्र सास्त्रा मन्झ यीसू मसीह रे बारे मन्झ बोल्हा, “देखा हांऊँ सिय्योन सैहरा मन्झ लोका जो ठेस लगणे वाल्आ एक पात्थर, होर ठोकर खाणे री चटान रख्हा, होर जो तेस पर विस्वास करघा, तेस कधी भी सर्मिन्दा नी हूंणां।” "
ROM,10,1,"हे भाइयो होर बैहणो, मेरे मना री इच्छा होर मेरे आपणे यहूदी लोका रे कठे मेरी प्रार्थना ई कि, परमेसर तिन्हारा उद्धार करहे। "
ROM,10,2,"क्यूंकि हांऊँ तिन्हारी गुआही देहां कि, स्यों परमेसरा रे कठे हिम्मत रखे, पर परमेसरा री सेऊआ करणे री सही समझ तिन्हा वाले नी। "
ROM,10,3,"क्यूंकि स्यों एस गल्ला जो नी मनणा चाहंदे कि परमेसरा किहाँ आपणी नजरा मन्झ लोका जो धर्मी माह्णुं बणा, इधी कठे स्यों आपणे तरीके ले धर्मी हूंणे री कोसिस करहे। क्यूंकि स्यों एस गल्ला जो नी मनणा चाहें थे कि किहाँ परमेसर लोका जो आपणी नजरा मन्झ धर्मी माह्णुं बणा। "
ROM,10,4,क्यूंकि मसीह रे आऊणें ले व्यवस्था रा मकसद पूरा हुआ। होर इधी कठे अगर कोई मसीह पर विस्वास करहा ता परमेसर तेजो आपणी नजरा मन्झ धर्मी माह्णुं बणा। 
ROM,10,5,"मूसे नबिये व्यवस्था जो मन्नदे हुए धर्मी माह्णुं बणने रे बारे मन्झ पवित्र सास्त्रा मन्झ ये लिखिरा कि, “जो माह्णुं व्यवस्था रे हुक्मा जो मन्हा, तेस एस वजहा ले ई जिउंदे रैहणां।” "
ROM,10,6,"पर विस्वासा रे ज्रीए परमेसरा रे नजरा मन्झ धर्मी माह्णुं बणने रे बारे मन्झ पवित्र सास्त्रा ये लिखिरा कि, “तू ये देख्या बोलदा कि मसीहा जो हेठ ल्याऊणे रे कठे स्वर्गा जो केस जाणा?” "
ROM,10,7,"होर ये भी देख्या बोलदा कि, “हेठ पताल लोका मन्झ मसीह जो मरिरे मन्झा ले जिउंदा करणे रे कठे केस जाणा?” "
ROM,10,8,"पर एह्ड़ा लिखिरा कि, “परमेसरा रा वचन तेरे वाले आ, होर तेजो तुस्से आपणे मुंहा ले बोली सके होर आपणे दिला मन्झ मन्हां ईं सके।” ये से ई विस्वासा रा बचन आ, जो आस्से प्रचार करहा ऐें। "
ROM,10,9,"अगर तू लोका रे साम्हणें यीसू जो प्रभु मन्हां ईं ले, होर आपणे मना मन्झ ये भी विस्वास करहे कि, परमेसरे मसीह जो मरिरे मन्झा ले जिउंदा कितेया, ता परमेसरा पक्का तुस्सा रा उद्धार करणा। "
ROM,10,10,"होर आस्से आपणे मना ले विस्वास करहे, होर इधी कठे ही परमेसरे आस्सो आपणी नजरा मन्झ धर्मी माह्णुं बणाया। आस्से ये अंगीकार करहे होर मसीह पर विस्वास करहे, इधी कठे आस्सा रा उद्धार हुणा। "
ROM,10,11,"क्यूंकि यसायाह नबिये पवित्र सास्त्र मन्झ मसीह रे बारे मन्झ ये लिखिरा कि, “जो कोई तेस पर विस्वास करघा, तेस सर्मिन्दा नी हूंणां।” "
ROM,10,12,"यहूदी लोका होर गैर-यहूदी लोका मन्झ कुछ फर्क नी हाया, इधी कठे कि परमेसर सभिरा प्रभु आ; होर जो मदद रे कठे तेजो हाका पाए तिन्हो बौह्त आसीस देआ। "
ROM,10,13,"क्यूंकि पवित्र सास्त्रा मन्झ लिखिरा, “जो कोई प्रभु जो मदद रे कठे हाका पांगा, तेसरा उद्धार हूंणा।” "
ROM,10,14,"पर जिन्हें लोके प्रभु यीसू मसीह पर विस्वास नी कितेया, ता तिन्हा से मददा रे कठे किधियो हाका पाणी? अगर तिन्हें प्रभु रे बारे मन्झ नी सुणिरा ता तेस पर विस्वास किहाँ करणा? होर स्यों किहाँ सुणी सके जेबे तक कि तिन्हो कोई प्रभु रे बारे मन्झ नी सुणाये? "
ROM,10,15,"होर कोई तिन्हा वाले जाई किन्हें किधियो सुणाये, जेबे तक कि प्रभुऐ स्यों नी भेजिरे हो? होर इधी कठे पवित्र सास्त्रा मन्झ लिखिरा, “तिन्हा लोका रे पैर कितने बांके ऐें, जो खरी खबरा री खुसी री खबर ल्याए!” "
ROM,10,16,"पर सभीए तेस खुसी री खबरा पर विस्वास नी कितेया। यसायाह नबी बोल्हा कि, “हे प्रभु, आस्सा री खबरा पर केसीए विस्वास नी कितेया।” "
ROM,10,17,"इधी कठे विस्वास एस खबरा जो सुणने ले आहूँआं, होर ये खबर से बचन आ जो मसीह रे बारे मन्झ दसी। "
ROM,10,18,"पर हांऊँ तुस्सा किन्हें बोला कि पक्का यहूदी लोके मसीह रे बारे मन्झ सुणेया ता हूँगा। क्यूंकि पवित्र सास्त्रा मन्झ लिखिरा कि, “तिन्हारी अवाज सारी धरती पर, होर तिन्हारे बचन संसारा रे हर जगहा पूजी गये।” "
ROM,10,19,"फेरी हांऊँ तुस्सा ले पूछा कि, क्या इस्राएल देसा रे लोक मसीह रे बारे मन्झ नी जाणदे थे? सभी ले पैहले ता ये गल प्रभुए मूसा नबिये किन्हें बोलिरी थी, “मां तुस्सा यहूदी लोका रे मना मन्झ गैर-यहूदी लोका रे ज्रीए जो हकीकता मन्झ एक जाति भी नी, जलनी पैदा करणी, होर मां नर्क्कली जाति लोका रे ज्रीए तुस्सा रे मना मन्झ गुस्सा पैदा करणा।” "
ROM,10,20,"फेरी यसायाह नबिये बड़ी हिम्मता साउगी ये बोल्या जो परमेसरे तेस किन्हें बोलिरा था, “जो मुंजो तोप्दे नी थे, तिन्हें हांऊँ पाई लया; होर जो मुंजो पुछदे भी नी थे, तिन्हा पर हांऊँ जाहिर हुई गया।” "
ROM,10,21,"पर इस्राएल देसा रे लोका रे बारे मन्झ परमेसरे यसायाह नबी रे ज्रीए ये भी बोल्हा कि, “हांऊँ सारा ध्याड़ा आपणे हाथ एक हुक्म नी मनणे वाले होर मेरे बरखलाप रैहणे वाली प्रजा री तरफ पसारे रैंहयां कि वापस तिन्हो आपणे वाले आऊणें रे कठे सादी सकूं।” "
ROM,11,1,"इधी कठे हांऊँ पूछा, क्या परमेसरे आपणी प्रजा जो छाडी दितेया? नी कधी नी; हांऊँ भी ता इस्राएल देसा रा आ: अब्राहमा रे बंस होर बिन्यामीन रे गोत्रा मन्झा ले आ। "
ROM,11,2,"परमेसरे आपणी से प्रजा नी छाडी, जेस जो तिन्हें पैहले ले ई चुणी लितिरा। तुस्से जाणदे कि, पवित्र सास्त्र एलिय्याह नबी रे बारे मन्झ क्या लिखिरा कि से इस्राएल देसा रे लोका रे व्रोधा मन्झ परमेसरा ले सिकायत करहे। "
ROM,11,3,"से बोल्हा कि, “हे प्रभु, तिन्हें तेरे नबी घात किते, होर तुस्सा री वेदिया सटी दिती; होर तेरे हुकमा जो मन्ने वाल्आ हांऊँ कल्हा ई रही गईरा, होर स्यों मुंजो भी मारणा चांहे।” "
ROM,11,4,"पर तेबे परमेसरे एलिय्याह नबी किन्हें बोल्या, “मैं आपणे कठे सात हजार माह्णुं रखी छाडीरे जिन्हें बाल देऊआ री पूजा करणे रे कठे घुटने नी टेके।” "
ROM,11,5,होर तिहां ईं एस टैम परमेसरा रे अनुग्रहा री वजहा ले इन्हा यहूदी लोका मन्झा ले कुछ लोक बचीरे जिन्हों परमेसरे आपणे लोक बणने रे कठे चुणीरा। 
ROM,11,6,"अगर परमेसरे तिन्हो आपणे अनुग्रहा ले चुणीरा, ता फेरी ये खरे कामा जो पूरा करी किन्हें नी हुआ। अगर ये खरे कामा री वजहा ले हुआ ता फेरी अनुग्रह, अनुग्रह नी रैंहयां। "
ROM,11,7,"ता नतीजा ये हुआ, हालांकि इस्राएल देसा रे लोक चाहें थे कि परमेसर तिन्हो आपणी नजरा मन्झ धर्मी माह्णुं बणाए, पर एह्ड़ा नी हुआ। पर परमेसरे जिन्हों चुणेया तिन्हो आपणी नजरा मन्झ धर्मी माह्णुं बणाया। बाकि लोके ढीठ हुई किन्हें परमेसरा रे हुकमा जो टाल्ली दितेया। "
ROM,11,8,"यसायाह नबी रे ज्रीए जेह्ड़ा पवित्र सास्त्रा मन्झ लिखिरा कि, “परमेसरे तिन्हो आजा तक कमजोर दिमाग देई दितेया, होर एह्ड़ी हाखिया दिती जो नी देखी सके, होर एह्ड़े कान दिते जो नी सुणें।” "
ROM,11,9,"होर राजा दाऊद अर्ज करी किन्हें बोल्हा, “स्यों धाम खांदे टैम अचानक एक पक्षी साहीं जाला मन्झ फसी किन्हें पकड़ी जाएं, होर एक डांगरे साहीं खोले मन्झ पई जाएं, ताकि तिन्हो ठीक ढंगा किन्हें सजा मिले। "
ROM,11,10,"तिन्हारी हाखिया एह्ड़ी काणी हुई जाये ताकि स्यों देखी नी सको, होर तू हमेसा परेसानिया जो देई किन्हें तिन्हारी पीठा जो झुकाई किन्हें रख्या।” "
ROM,11,11,"हांऊँ पूछा, क्या यहूदी लोक ठोकर लगणे री वजहा ले नास हुई गईरे? नी कधी नी! पर तिन्हें परमेसरा रे हुक्म नी मन्ने री वजहा ले अन्यजाति लोका रा उद्धार हुआ, ताकि इस्राएला देसा रे लोक तिन्हें ले जल्हे। "
ROM,11,12,"इस्राएल लोका रा परमेसरा रे हुक्म नी मनणा, अन्यजाति लोका रे कठे भलाई री वजहा हुई; ता जेबे इस्राएली लोका परमेसरा वखा जो वापस आऊंणा ता अन्यजाति लोका रे कठे कितनी ज्यादा भलाई हूणीं। "
ROM,11,13,"हांऊँ तुस्सा अन्यजाति लोका किन्हें ये गल्ला बोल्हा। जेब्की हांऊँ अन्यजाति लोका रे कठे चुणिरे चेले आ, ता हांऊँ आपणी सेऊआ री बड़ाई करहा। "
ROM,11,14,ताकि किहाँ नी किहाँ हांऊँ आपणे यहूदी लोका मन्झ जल्नी कुराई किन्हें तिन्हा मन्झा ले एकी रा भी उद्धार करी सकूं। 
ROM,11,15,"क्यूंकि जेबे इस्राएल लोका जो छाडी दितेया ता संसारा रे बाकि लोका रा परमेसरा किन्हें मेल मिलाप हुआ। ता इस्राएला रे लोका रा यीसू जो मसीह ग्रहण करणा, केसी रा मरिरे मन्झा ले जिउंदा हूंणे रे बराबर हूणा। "
ROM,11,16,"हांऊँ इस्राएला रे लोका रे बारे मन्झ तुस्सा जो ये उदाहरण देआ, आस्सा यहूदी लोका रा ये रुआज आ कि जेबे आस्से रोटी बणाने रे कठे आटा बाटे ता पैहला पेड़ा आस्से परमेसरा रे कठे रखे। अगर ये एक पेड़ा परमेसरा रा ता ये पूरा बाटीरा आटा भी परमेसरा रा। होर डाला रा उदाहरण भी एह्ड़ा ही आ, अगर जड़ परमेसरा री ता पांगे भी तेसरे हूणें। "
ROM,11,17,"होर इस्राएला रे लोक खेती वाले जैतूना रे पांगे साहीं ऐ, होर अब्राहम, इसहाक होर याकूब एस डाला री जड़ा साहीं आ। होर अगर एस जैतूना रे डाला रे कुछ पांगे तोड़ी दिते जाए, होर तू जो एक जंगली जैतूना रे डाला रे पांगे साहीं आ होर तेता पर कलम करी दिती जाए, ता यहूदी लोका जो मिलणे वाली आसिसा रा फायदा तुस्सा जो भी हुआ। ठीक तिहां ही जिहां जंगली जैतूना रे डाला रे पांगे जो खेती वाले डाला री जड़ा ले रस मिला। "
ROM,11,18,ता तुस्से तिन्हा टूटीरे पांगे जो कम देख्या समझ्दे। तुस्से किहां बडयाई करी सके क्यूंकि तू सिर्फ एक पांगा ई आ। ता याद रख्या कि तू जड़ा जो नी पर जड़ तुजो सम्भाल्हा ई। 
ROM,11,19,"फेरी तू ये बोली सक्हा कि, “परमेसरे यहूदी लोका जो तेस टूटीरे पांगे साहीं नकारी दितेया कि से अन्यजाति रे लोको जो अपनाई ले जो कलम कितिरी पांगे साहीं।” "
ROM,11,20,"ये सच्च आ, स्यों ता विस्वास नी करणे री वजहा ले तोड़ी गई, पर तू आपणे विस्वासा री वजहा ले बणी रैंहयां पर बडयाई देख्या करदा, पर एस गल्ला ले डर तेरे किन्हें क्या हुई सक्हा था। "
ROM,11,21,"क्यूंकि जेबे परमेसरे असली पांगे पर दया नी किती, ता तेस तुस्सा पर भी दया नी करणी जो सिर्फ कलम कितरे पांगे। "
ROM,11,22,"इधी कठे परमेसरा री दया होर सख्ती रे बारे मन्झ ध्याना किन्हें सोचा! परमेसरे यहूदी लोका रे प्रति सख्ती बरती, जिन्हें तेसरा हुक्म नी मन्नेया। परमेसरे तुस्सा पर दया किती, पर अगर तू एस दया जो नी समझ्हा ता तुध पर सख्ती बरती जाणी। "
ROM,11,23,"होर अगर स्यों यहूदी लोक जो पांगे साहीं काटी दितिरे थे, अगर स्यों परमेसरा वाले वापस आई किन्हें विस्वास करहे, ता स्यों दबारा डाला किन्हें कलम किते जाणे, क्यूंकि परमेसर ये करणे रे लायक आ। "
ROM,11,24,"क्यूंकि अगर तू जो जंगली जैतूना रा पांगा आ तू काटीरा हो, होर जंगली हूंणे रे बाद भी एक खरे जैतूना रे डाला किन्हें कलम करी दितिरा हो, ता ये जो खरे जैतूना रे ही पांगे ऐें, इन्हा रे कठे ता होर भी असान आ कि तिन्हो आपणे ई जैतूना रे डाला किन्हें दबारा कलम करही किन्हें जोड़ी दितिरा हो। "
ROM,11,25,"हे भाईयो होर बैहणो, हांऊँ चाहाँ कि तुस्से एस गुप्त सच्चाई जो समझी लो ताकि तुस्से बडयाई ना करो। होर इस्राएल रे लोका रे बारे मन्झ गुप्त सच्चाई ये ही कि जेबे तक सब अन्यजाति रे लोक मसीह वाले नी आई जांदे, तेबे तक इस्राएल देसा रे कुछ लोका एह्ड़े ही ढीठ बणी रैंह्णां। "
ROM,11,26,"होर इंहां करी किन्हें जेबे सारे अन्यजाति रे लोका मसीहा वाले आई जाणा तेबे परमेसरा सारे इस्राएल देसा रे लोका रा उद्धार करणा। जिहां पवित्र सास्त्रा मन्झ लिखिरा कि, “छुड़ाणे वाल्आ सिय्योन सैहरा ले आऊंणा, होर याकूबा रे बंसा मन्झ ले अभक्ति दूर करणी "
ROM,11,27,"होर तिन्हा साउगी मेरी ये ई वाचा हूणीं, जेबे मां तिन्हारे पाप माफ़ करी देणे।” "
ROM,11,28,"यहूदी लोक परमेसरा रे दुस्मण बणी गईरे, क्यूंकि तिन्हें खुसी री खबरा पर विस्वास नी कितेया, होर एता ले तुस्सा रा फायदा हुआ। पर परमेसर तिन्हा किन्हें प्यार करहा, क्यूंकि तिन्हारे बाप-दादेया जो दितिरी वाचा रे मताबक परमेसरे स्यों आपणे लोक हूंणे रे कठे चुणी लितिरे थे। "
ROM,11,29,"क्यूंकि परमेसर आपणे दाना ले, होर बुलाहटा ले कधी पीछे नी हटदा। "
ROM,11,30,"क्यूंकि जिहां तुस्से अन्यजाति रे लोके पैहले परमेसरा रा हुक्म नी मन्या, पर ऐबे परमेसरे तुस्सा पर दया कितिरी, क्यूंकि ऐबे इस्राएली लोके परमेसरा रे हुक्म नी मन्नदे। "
ROM,11,31,ऐबे तुस्सा पर दया हुईरी इधी कठे परमेसरा तिन्हा पर भी दया करणी। 
ROM,11,32,क्यूंकि सभ लोक परमेसरा रा हुक्म नी मन्नदे होर इधी कठे परमेसरा तिन्हा किन्हें कैदी वाल्आ सलूक करहा। पर से एह्ड़ा इधी कठे करहा कि से सभी पर दया करी सके। 
ROM,11,33,"वाह! परमेसरा रा धन, बुद्धि होर ज्ञान सच्चे ई महान ऐें! तेसरे विचार जो कोई बयान नी करी सकदा, होर तेसरे पैंडे जो कोई नी समझी सकदा। "
ROM,11,34,“प्रभु री बुद्धि जो कोई नी समझी सकदा? या कुण तेस जो सलाह देई सक्हा? 
ROM,11,35,या कुन्ने पैहले तेस जो कुछ दितेया जेसरा बदला तेस जो दितेया जाए? एह्ड़ा कोई नी आ।” 
ROM,11,36,"क्यूंकि सभ कुछ परमेसरा री तरफा ले आ, होर तेसरे ज्रीए ही बणी रैहयां, होर तेसरे ही महिमा रे कठे आ। हांऊँ प्रार्थना करहा कि लोक परमेसरा री महिमा जुग-जुग करदे रहे। आमीन। "
ROM,12,1,"इधी कठे हे भाइयो होर बैहणो, हांऊँ तुस्सा किन्हें परमेसरा री दया याद दिलाई किन्हें बिनती करहा कि आपणे आपा जो ही जिउंदे होर पवित्र, होर परमेसरा जो खुस करणे वाले बलिदान रे रूपा मन्झ चढ़ाऊआ; ये ई परमेसरा री अराधना करणे रा सच्चा तरीका आ। "
ROM,12,2,"होर एस संसारा रे लोका साहीं नी बणा; पर परमेसर तुस्सा री सोचा जो बदली दे, जेस ले तुस्सा री जिन्दगी भी बधली जाए। तेबे तुस्से, तुस्सा रे कठे परमेसरा री जो खरी, होर खुस करणे वाली, होर सिद्ध इच्छा जो आपणे अनुभवा ले जाणी लेणा। "
ROM,12,3,"क्यूंकि हांऊँ तेस अनुग्रहा री वजहा ले जो मुंजो मिलीरा, तुस्सा मन्झा ले हर एकी किन्हें बोल्हा कि, जेह्ड़ा समझणा चहिए, तेता ले बढ़ी किन्हें कोई भी आपणे आपा जो नी समझे। एता रे बजाय खरी समझ रखी किन्हें होर परमेसरे जितना विस्वास तुस्सा जो दितिरा तेसरे ही मताबक आपणे आपा जो समझा। "
ROM,12,4,"क्यूंकि जिहां आस्सा रे सरीरा मन्झ बौह्त सारे अंग ऐें, होर सभ अंगा रा काम एकी साहीं नी आ। "
ROM,12,5,"तिहां ईं आस्से जो मसीह मन्झ विस्वासी ऐें, आस्से सब मसीह रे सरीरा रे अंग ऐें, होर आस्से सभ एक दूजे किन्हें जुड़ीरे भी ऐें। "
ROM,12,6,"होर जेब्की तेस अनुग्रहा रे मताबक जो परमेसरे आस्सा जो दितिरा, आस्सा जो लग-लग दान मिलिरा। जेस जो परमेसरे भविस्यवाणी करणे रा दान दितिरा, से तिन्हा ही गल्ला जो बोले जेस पर तेजो विस्वासा कि परमेसरे तेस किन्हें बोलिरी। "
ROM,12,7,"अगर एक दूजे री सेऊआ करणे रा दान मिलिरा हो, ता सेऊआ मन्झ लगिरे रहो, अगर कोई स्खाणे रा दान मिलिरा हो, ता स्खाणे मन्झ लगिरे रहो। "
ROM,12,8,"होर अगर होंसला देणे रे दान मिलिरा हो, से होंसला देणे मन्झ लगिरा रहे; होर अगर जरूरत मंद लोका जो मदद करणे रा दान मिलिरा हो, से पुरे मना ले करहे। होर अगर परमेसरे तुस्सा जो अगुवाई करणे रे दान दितिरा हो, ता से तेस जिम्मेदारी जो खरे ढंगा किन्हें निभाए, होर अगर दया करणे रा दान मिलिरा हो, ता से खुसी किन्हें करहे। "
ROM,12,9,केसी से प्यारा करणे रा ढोंग मत करहा; बुराई ले नफरत करहा; भले करणे मन्झ लगे रहूआ। 
ROM,12,10,एक दूजे किन्हें एह्ड़ा प्यार करहा जिहां से तुस्सा रा सक्का भाई बैहण हो; लगातार आदर करणे मन्झ एक दूजे ले बढ़ी चला। 
ROM,12,11,"खूब मेहनत करहा पर आलसी मत बणा, जोसा मन्झ भर्ही किन्हें परमेसरा री सेऊआ करदे रहुआ; होर पुरे मना किन्हें करदे रहुआ। "
ROM,12,12,खुस रैहया क्यूंकि तुस्सा वाले बौह्त बड़ी आस ई; दुःखा मन्झ सबर रखा; प्रार्थना मन्झ लगातार लगी रैहया। 
ROM,12,13,"परमेसरा रे पवित्र लोका जो जिन्हा चीजा री कमी हो, तेता जो पूरी करणे मन्झ तिन्हारी मदद करा; अजनबीया रा आदर-खातर करणे मन्झ लगी रैहया। "
ROM,12,14,आपणे सताणे वाले जो स्राप नी देआ पर आसरीवाद देआ। 
ROM,12,15,खुसी मनाणे वाले साउगी खुसी मनाऊआ होर रोणे वाले साउगी रोआ। 
ROM,12,16,आपु मन्झ एकता रखा; बडयाई करणे वाले नी बणा; पर नम्र दीन लोका साउगी संगति रखा; आपणी नजरा मन्झ बुद्धिमान मत बणा। 
ROM,12,17,"बुराई रे बदले केसी किन्हें बुराई नी करा; जो गल्ला सभी लोका रे कठे खरी ई, तिन्हा गल्ला री फिकर करा। "
ROM,12,18,"जेथी तक हुई सको, सभ माह्णुं साउगी तुस्से मेल मिलाप रखा। "
ROM,12,19,"हे लाडले भाईयो होर बैहणो, “आपणा बदला आपणे आप नी लैणा; पर परमेसरा जो तुस्सा रा बदला लेणा” क्यूंकि पवित्र सास्त्रा मन्झ प्रभु बोल्हा, “बदला लैणा मेरा काम आ, मां बदला चुकाणा।” "
ROM,12,20,"क्यूंकि पवित्र सास्त्रा मन्झ ये भी लिखिरा, “पर अगर तेरा दुस्मण भूखा हो ता तेस जो खाणा खुआऊआ; होर अगर से प्यासा हो, ता तेस जो पाणी प्याऊआ; क्यूंकि एह्ड़ा करणे ले तेस सर्मिन्दे हुणा।” "
ROM,12,21,बुराई ले मत हारा पर भलाई किन्हें बुराई जो जीती लऊआ। 
ROM,13,1,"हर एक माह्णुं तिन्हारे सासन करणे वाले अधिकारिया रे अधीन रहे; क्यूंकि कोई अधिकार एह्ड़ा नी आ, जो परमेसरा री तरफा ले नी हो; होर जो लोक हाल्ले अधिकार मन्झ ऐें, स्यों परमेसरा रे ज्रीए ही नियुक्त किते गईरे। "
ROM,13,2,"इधी कठे अगर कोई तिन्हारा विरोध करहा जिन्हों सासन करणे रे अधिकार दितिरे, ता से परमेसरा रे नियमा रा विरोध करहा, होर विरोध करणे वाले सजा पाणी। "
ROM,13,3,"अगर कोई खरे कामा करहा, ता तेजो अधिकारी रा डर नी आ अगर बुरा करहा ता तेबे तेजो डर मन्ना चहिए। अगर तू अधिकारी ले बेखौफ रैंह्णां चाहां, ता खरा काम कर होर तेस तेरी तारीफ करणी; "
ROM,13,4,"जो सत्ता मन्झ बैठिरे अधिकारी ऐें स्यों तुस्सा री भलाई रे कठे परमेसरा रे ज्रीए नियुक्त किते गईरे सेऊआदार ऐें। पर अगर तू बुरे काम करहे, ता डर; क्यूंकि तिन्हा वाले तुजो सजा देणे रा हक आ। स्यों सेऊआदार परमेसरा रे ज्रीए नियुक्त किते गईरे ताकि स्यों बुरे काम करणे वाले जो सजा देई सके। "
ROM,13,5,"इधी कठे तिन्हारे अधीन रैंह्णां जरूरी आ, ना सिर्फ सजा रे डरा री वजहा ले, पर इधी कठे भी कि तुस्से आपणी अंतरात्मा रे साम्हणें सच्चे रही सको। "
ROM,13,6,"इधी कठे तुस्से अधिकारिया जो कर भी देआ, क्यूंकि स्यों परमेसरा रे सेऊआदार ऐें, होर हमेसा आपणी जिम्मेदारी जो पूरा करणे मन्झ लगिरे रैंहयां ऐें। "
ROM,13,7,"इधी कठे हर केसी जो जितना तिन्हारा हक आ, तितना देणा जरूरी आ, होर सब प्रकारा रे करा जो भरी देआ; होर तिन्हा अधिकारिया रा डर मनी किन्हें तिन्हारा आदर करा। "
ROM,13,8,"एकी दूजे किन्हें प्यार करणे रे अलावा तुस्से केसी होरी गल्ला मन्झ केसी रा भी कर्जदार मत बणा, क्यूंकि जो दूजे किन्हें प्यार रख्हा, तिन्हें ई परमेसरा री दितिरी व्यवस्था री सारे हुकमा जो पूरा कितेया। "
ROM,13,9,"क्यूंकि मूसा री व्यवस्था मन्झ एह्ड़े कई सारे हुक्म दितिरे जिहां कि, “व्यभिचार नी करणा, हत्या नी करणा, चोरी नी करणा, लालच नी करणा।” होर इन्हा रे अलावा होर सारे हुक्म भी ऐें, ता सभिरा न्चोड़ एस हुक्मा मन्झ पाया जाहाँ कि, “आपणे पड़ोसी साऊगी आपणे साहीं प्यार रखा।” "
ROM,13,10,"अगर तुस्से आपणे पड़ोसी किन्हें प्यार करहे ता तेसरी बुराई नी करदे, इधी कठे जो प्यार करहा से परमेसरा री दितिरी व्यवस्था री गल्ला जो पूरी करहा। "
ROM,13,11,"परमेसरा रा आस्सा जो एस बुरे संसारा ले उद्धार करणे रा टैम नेडे आ, होर इन्हा गल्ला जो जाणी किन्हें एक दूजे किन्हें प्यार करहा। क्यूंकि आस्से जेबे पैहली बारी विस्वास कितेया था, तेबे ले आस्सा रा उद्धार रा टैम होर भी नेडे आ। इन्हा गल्ला जो समझ्दे हुए निंद्रा ले जागिरे लोका साहीं त्यार होर चौकन्ने रहूआ। "
ROM,13,12,"एह्ड़ा लगहा कि रात बौह्त बीती गईरी हो, होर ध्याड़ा निकलणे वाल्आ आ, होर मसीह रा वापस आऊणें रा ध्याड़ा नेडे आ; इधी कठे लोक नह्यारे मन्झ रही किन्हें जो बुरे कामा जो करहे तिन्हो छाडी दे, होर प्रयासे मन्झ रही किन्हें बुरे कामा ले लड़ने रे कठे हथियार बान्ही लऊआ। "
ROM,13,13,"होर आस्सो एह्ड़े जीणा चहिए जिहां आस्से ध्याड़ीया रे प्रयासे मन्झ जीणे वाले, ना कि न्याहरे मन्झ रही किन्हें बुरे काम करी किन्हें जीणे वाले। इधी कठे आस्सा मन्झ रंगरलिया, पी किन्हें मुतालणा, व्यभिचार, लुचपना, झगड़े होर जल्नी नी हूणीं चहिए। "
ROM,13,14,"बल्की प्रभु यीसू मसीह रूपी हथियार जो पैन्ही लऊआ, ता तुस्सा पाप रे स्वभावा री इच्छा जो पूरी करणे री कोसिस नी करणी। "
ROM,14,1,विस्वासा मन्झ कमजोर आदमी जो तेसरे व्यक्तिगत राय पर बगैर सक करी किन्हें अपनाई लो। 
ROM,14,2,"क्यूंकि एकी जो विस्वास आ कि, सभ कुछ खाणा ठीक आ, पर जो विस्वासा मन्झ कमजोर आ, से साग-सब्जी ई खाहां। "
ROM,14,3,"से, जे माह्णुं सब कुछ खांहां तेजो नीची नजरा ले नी देखा, जो सब कुछ नी खांदा; एस तरीके ले, से जे सब कुछ नी खांदा, तेस पर दोस नी लगाए जो सब कुछ खांहां, क्यूंकि परमेसरे तिन्हा दुहीं जो अपनाहां। "
ROM,14,4,"परमेसर आस्सा सभीरा माल्क आ, होर आस्से सब तेसरे सेऊआदार ऐें होर तू परमेसरा रे दूजे सेऊआदारा पर दोस नी ल्गाई सकदा। तेसरा मजबूत रैंह्णां या पई जाणा तेसरे माल्का पर निर्भर करहा, जेब्की से मजबूत करी दितेया जाणा; क्यूंकि परमेसर तेस जो मजबूत करी सक्हा। "
ROM,14,5,"एस तरीके ले कुछ लोक एक ध्याड़े जो दूजे ले बढ़ी किन्हें मन्ने, होर कोई सभ ध्याड़े जो एकी साहीं मन्ने। होर आपणे मना मन्झ पक्का करी लेया कि से जे सोची करहा से ठीक आ। "
ROM,14,6,"जो माह्णुं केसी ध्याड़े जो मन्हां, से प्रभु जो इज्जत देणे रे कठे मन्हां। होर जो सभ कुछ खाहां, से प्रभु जो इज्जत देणे रे कठे खाहां, क्यूंकि से परमेसरा रा धन्यावाद करहा। होर जो साग-पात खाहां, से भी प्रभु जो इज्जत देणे रे कठे खाहां, होर से भी परमेसरा रा धन्यावाद करहा। "
ROM,14,7,"क्यूंकि आस्से सभ आपणे प्रभु रे, अगर आस्से जिउंदे रहे या मरी भी जाये ता ये आस्सा रे प्रभु री इज्जत रे कठे, ना कि आपणी इज्जत रे कठे। "
ROM,14,8,"मसीह इधी कठे मरेया होर दबारा जिउंदा भी हुई गया कि, मरिरे होर जिउंदे लोक दुंहें यीसू मसीह जो ही प्रभु मने। "
ROM,14,9,तू तुस्से आपणे विस्वासी भाई होर बैहणा पर किधियो दोस ल्गाहां? या तू फेरी किधियो आपणे विस्वासी भाई होर बैहणा जो निचा बोल्हा? परमेसरा आस्सा सभीरा न्याय करणा। 
ROM,14,10,"क्यूंकि पवित्र सास्त्रा मन्झ लिखिरा, “प्रभु बोल्हा, मेरी जिन्दगी री कसम कि हर एक माह्णुंआं मेरे साम्हणें घुटना टेकणा, होर हर एक माह्णुंआं परमेसरा रा अंगीकार करणा।” "
ROM,14,11,ता फेरी आस्सा सभी जो आपणे-आपणे कामा रा लेखा परमेसरा जो देणा पऊणा। 
ROM,14,12,ता अगे जो आस्से एक दूजे पर दोस नी लगाए पर तुस्से ये ई ठाणी लऊआ कि तुस्सा री वजहा ले कोई विस्वासी भाई होर बैहण पाप करहे या परमेसरा पर विस्वास करणा ना छाडी दे। 
ROM,14,13,"हांऊँ जाणहां, होर प्रभु यीसू री तरफा ले मुंजो पक्का हुईरा कि, कोई खाणा आपणे आपा ले असुद्ध नी ई, पर जो केसी खाणे जो असुद्ध समझ्हा, तेसरे कठे से खाणा असुद्ध ई। "
ROM,14,14,"अगर तेरा भाई या बैहण तुस्सा रे खाणे रे वजहा ले दुःखी हुंहां, ता तेरे बर्ताव मन्झ प्यारा नी आ। क्यूंकि तुस्सा रे खाणे री वजहा ले अगर कोई भाई होर बैहण परमेसरा जो मनणा छाडी दे ता तू तेस खाणे जो मत खा। मसीह तिन्हा विस्वासी भाई होर बैहण रे कठे भी मरीरा। "
ROM,14,15,"अगर तुस्सा रे विचार ले कोई काम सही आ, पर दूजा तेजो गलत समझा ता तेस कामा जो करणा छाडी दे। "
ROM,14,16,"क्यूंकि परमेसरा रे राजा मन्झ खाणा पीणा बडा नी आ; एता रे बजाय, परमेसरा री नजरा मन्झ धर्मी माह्णुं बणना, सांति होर पवित्र आत्मा मन्झ खुसी, ये गल्ला बडी ई। "
ROM,14,17,जो कोई इंहां मसीह री सेऊआ करहा ता परमेसरा तेस ले खुस हुई जां होर माह्णुं भी तेसरे बारे मन्झ खरा बोल्हा। 
ROM,14,18,"इधी कठे आस्से तिन्हा कामा जो करणे री कोसिस करहे जेस ले लोक एक दूजे किन्हें सांति किन्हें रहे, होर एक दूजे रे विस्वासा जो मजबूत करी सके। "
ROM,14,19,"तुस्से जेहड़ा खाणा, खाणा चाहें तेता री वजहा ले परमेसरा रा काम नी बगाड़ा; खाणे मन्झ सब कुछ सुद्ध ता हाया, पर तुस्से जो खाएं तेस वजहा ले कोई होर परमेसरा पर विस्वास करणा छाडी दे, ता से गल बुरी ई। "
ROM,14,20,"खरा ता ये आ कि, तू ना मास खाए, होर ना दाखा रा रस पिये, ना होर कुछ एह्ड़ा करहे, जेस ले तेरा भाई या बैहण परमेसरा पर विस्वास करणा छाडी दे। "
ROM,14,21,"तेरा इन्हा गल्ला जो लेई किन्हें जो विस्वास हो, से तेरे होर तेरे परमेसरा रे बीचा री गल ई। धन्य आ से, जो तेस गल्ला मन्झ, जेस जो से सही समझ्हा, से तेस गल्ला रे कठे आपणे आपा जो दोसी नी मनदा। "
ROM,14,22,"पर अगर तुस्सा रे मना मन्झ सक आ कि क्या खाणा या नी खाणा, पर फेरी भी खाई ले ता तुस्से पाप करहे, क्यूंकि तुस्से आपणे विस्वासा रे मताबक नी करदे। होर अगर तुस्से एह्ड़ा काम करहे जेस पर तुस्सा जो विस्वासा आ कि से सही नी आ, ता से पाप आ। "
ROM,15,1,"हुई सक्हा कि आस्से जो विस्वासा मन्झ मजबूत ऐें जाणांहे कि इन्हा सभी गल्ला ले कोई फर्क नी पउन्दा, पर आस्से इन्हा कामा जो आपणे आपा जो खुस करणे रे कठे नी करी सकदे। आस्सो तिन्हा लोका रे सक होर डरा पर विचार करणा चहिए जो सोचे ये कि ये चीजा करणा गलत आ। "
ROM,15,2,"आस्सा मन्झा ले हर एक जो आपणे विस्वासी भाई होर बैहणा साउगी खरा करणा चहिए, होर जेता ले से खुस हुई जाये होर आपणे विस्वास जो मजबूत करी सके। "
ROM,15,3,"क्यूंकि मसीहे आपणे आपा जो खुस नी कितेया, पर जिहां पवित्र सास्त्रा मन्झ लिखिरा कि, “तेरे निंदा करणे वाले री मेरी निंदा कितिरी।” "
ROM,15,4,"जितनी गल्ला पैहले ले पवित्र सास्त्रा मन्झ लिखी गई, स्यों आस्सा जो स्खाणे रे कठे ई लिखी गईरी कि आस्सो धीरज होर होंसला मिली सके, जो पवित्र सास्त्र आस्सो देआ। ताकि आस्सो से आस मिले जो परमेसरे आस्सा जो देणे रा वादा कितिरा। "
ROM,15,5,होर हांऊँ प्रार्थना करहा कि धीरज होर होंसला देणे वाल्आ परमेसर तुस्सा जो एक दूजे किन्हें सांति साउगी जीणे मन्झ तुस्सा री मदद करहे; जेह्ड़ी मसीह यीसू रे हुक्म मन्ने वाले रे कठे सही समझा जां। 
ROM,15,6,"ताकि तुस्से सभ मिली किन्हें आस्सा रे परमेसर, प्रभु यीसू मसीह रे बापू री बड़ाई करा। "
ROM,15,7,"इधी कठे, जिहां मसीहे तुस्से ग्रैहण किती रे, तिहां ईं तुस्से भी एक दूजे जो ग्रैहण करा ताकि एह्ड़ा करणे रे लोक परमेसरा री बड़ाई करहे। "
ROM,15,8,"हांऊँ बोल्हा आ कि, जो वादा बापदादेया जो दितीरा था, तिन्हा वादे जो पूरा करणे रे कठे होर ये जाहिर करणे रे कठे कि परमेसर सच्चा आ, मसीह यहूदी लोका रा सेऊआदार बणेया। "
ROM,15,9,"होर गैर-यहूदी रे लोका भी परमेसर री दया री वजहा ले परमेसरा री बड़ाई करहे, जिहां पवित्र सास्त्रा मन्झ लिखिरा, “इधी कठे मां जाति-जाति रे लोका मन्झ तेरी बढ़ाई करणी, होर तुस्सा रे नांऊँआं रा भजन गाणा।” "
ROM,15,10,"पवित्र सास्त्रा मन्झ ये भी लिखिरा, “हे जाति-जातिया रे सब लोको, परमेसरा री प्रजा साउगी खुसी मनाऊआ।” "
ROM,15,11,"होर एक होर जगहा पवित्र सास्त्रा मन्झ ये लिखिरा, “हे जाति-जातिया रे सब लोको, प्रभु री बड़ाई करा, होर हे राज्य-राज्य रे सब लोको; तेसरी बड़ाई करा।” "
ROM,15,12,"होर फेरी यसायाह नबीये पवित्र सास्त्रा मन्झ लिखिरा, “यिसै री एक बंस आऊंणा, होर अन्यजाति रे लोका रा हाकम हूंणा, तेस पर अन्यजाति रे लोका आस रखणी कि, तेस तिन्हारा उद्धार करणा।” "
ROM,15,13,"हांऊँ प्रार्थना करहा कि परमेसर जो तुस्सा जो आस देआ, से तुस्सा जो तेस पर विस्वास करणे रे कारण आपणी बड़ी खुसी होर सांति किन्हें भरे, ताकि पवित्र आत्मा री सामर्था ले तुस्सा री आस होर भी बढ़दी जाए। "
ROM,15,14,"हे मेरे भाइयो होर बैहणो, हांऊँ आपु भी तुस्सा रे बारे मन्झ पक्का जाणहां कि, तुस्से भी आपु ई भले काम रे भर्ही रे। होर ये जाणांहे कि परमेसर तुस्सा ले क्या चांहा होर एक दूजे जो सिखाई भी सक्हा ऐें। "
ROM,15,15,"फेरी भी मैं कुछ गल्ला बौह्त हिम्मत करी किन्हें लिखी कि, तुस्सा जो दबारा इन्हा गल्ला जो याद कुराई सकूं। ये तेस अनुग्रह री वजहा ले हुआ, जो परमेसरे मुंजो दितिरा। "
ROM,15,16,"कि हांऊँ अन्यजाति रे लोका रे कठे मसीह यीसू रा सेऊआदार हुई किन्हें एक याजका साहीं परमेसरा रे वखा ले खुसी री खबरा रा प्रचार करहा। जेस ले अन्यजाति लोका जो जिन्हा जो पवित्र आत्मे पवित्र कितिरा, तिन्हा जो हांऊँ परमेसरा जो चढावे मन्झ चढ़ाई सकूं, जेस ले परमेसरा खुस हूंणा। "
ROM,15,17,इधी कठे हांऊँ यीसू मसीह री वजहा ले ही परमेसरा री सेऊआ पर गर्व करी सक्हा। 
ROM,15,18,"क्यूंकि हांऊँ हिम्मत करी किन्हें बोली सक्हा कि जो काम मसीहे मेरे ज्रीए किते, तेसरी वजहा ले हांऊँ अन्यजाति लोका जो परमेसरा रा हुक्म मन्ने रे कठे त्यार करी पाया। होर जेबे तिन्हें मेरी गल्ला सुणी होर मेरे काम देखे, तेबे तिन्हें परमेसरा पर विस्वास कितेया। "
ROM,15,19,पवित्र आत्मा रे दितिरे सामर्था ले हांऊँ चिन्ह होर नौखे काम करहा। होर इधी कठे यरुस्लेम सैहरा ले लई किन्हे इल्लुरिकुमा जिल्ले तक हांऊँ जेथी तक गया तेथी मै सारे लोका किन्हें मसीह रे बारे मन्झ खुसी री खबरा रा प्रचार कितेया। 
ROM,15,20,"पर आस्सा रे मना री सभी ले बड़ी इच्छा ये ई कि, खुसी री खबरा रा प्रचार तिन्हा जगहा मन्झ, जेथी मसीह यीसू रे बारे मन्झ हाल्ले तक नी सुणीरा हो तेथी प्रचार करूं। हांऊँ तेस घर बनाणे वाले साहीं आ जो दूजे री निंऊँआं पर घर नी बणान्दा। "
ROM,15,21,"पर पवित्र सास्त्रा मन्झ लिखिरी एस्सा गल्ला जो हांऊँ पूरा करणा चांहां, “जिन्हा वाले तेसरी खुसी री खबरा नी पूजी, तिन्हा ई से देखणा, होर जिन्हें नी सुणेया तिन्हा ई समझणा।” "
ROM,15,22,"तुस्सा वाले आऊणें रे कठे हांऊँ केसीए बार-बार रोक्या, क्यूंकि हांऊँ इन्हा जगहा मन्झ प्रचार रा काम करेया करहा था। "
ROM,15,23,"पर एेबे इन्हा सारी जगहा मन्झ, मैं तिन्हा सभी जो खुसी री खबर प्रचार किती, जिन्हें मसीह रे बारे मन्झ नी सुणीरा था। क्यूंकि कई साल्ला ले मेरी येह इच्छा ई कि हांऊँ तुस्सा किन्हें मिलू इधी कठे ऐबे मां तुस्सा वाले आऊंणा। "
ROM,15,24,"इधी कठे जेबे मां इस्पानिया देसा जो जाणा ता मुंजो आसा ई कि तेथी जांदे हुए मेरी मुलाकात तुस्सा किन्हें हूणीं। होर तुस्सा साउगी संगति करणे मन्झ खुस हुई जांऊँ, होर इस्पानिया देसा रे सफरा कठे तुस्से मेरी मदद करो। "
ROM,15,25,पर एेबे ता हांऊँ परमेसरा रे पवित्र लोका जो ढब्बे री मदद करणे रे कठे यरुस्लेम सैहरा जो जाया करहा। 
ROM,15,26,"क्यूंकि मकीदुनिया होर अखाया ईलाके रे लोका जो पुरे दिला ले एस कामा जो करणा खरा लग्या कि जो परमेसरा रे पवित्र लोक यरुस्लेम सैहरा मन्झ ऐे होर गरीब लोक ऐे, तिन्हारी मदद करणे रे कठे कुछ ढब्बे कठ्ठा करूं। "
ROM,15,27,"तिन्हें ये खुसी किन्हें कितेया, यरुस्लेम सैहरा रे लोक तिन्हारे कर्जदार भी ऐें, क्यूंकि परमेसरा ले खरी चीजा जो पाणे रे कठे यहूदी लोका साउगी अन्यजाति रे लोक भी साझी हुए, होर ये बिलकुल ठीक आ कि, एस दुनिया री खरी गल्ला मन्झ अन्यजाति रे लोक साउगी यहूदी लोक साझी हो। "
ROM,15,28,"इधी कठे मां पैहले यरुस्लेम सैहरा जो जाई किन्हें तिन्हो ये कठ्ठा कितिरे ढब्बे देई किन्हें तिन्हारी मदद करणी। तेता ले बाद रोम सैहरा मन्झ आई किन्हें तुस्सा किन्हें मिलणा, होर तेबे इस्पानिया देसा जो चली जाणा। "
ROM,15,29,"होर हांऊँ जाणहां कि, जेबे मां तुस्सा वाले आऊंणा, ता तुस्सा मेरे साउगी मसीह रे दितिरी महान आसीसा मन्झ साझीदार बणना। "
ROM,15,30,"होर हे भाईयो होर बैहणो, हांऊँ प्रभु यीसू मसीह पर आस्सा रे विस्वासा री वजहा ले होर तेस प्यारा री वजहा ले जो पवित्र आत्मे दितिरी, हांऊँ तुस्सा ले बिनती करहा कि तुस्से सभ मेरे कठे मेरे साउगी परमेसरा ले बौह्त ईमानदारी किन्हें प्रार्थना करहा। "
ROM,15,31,"कि परमेसर मुंजो यहूदिया ईलाके मन्झ रैहणे वाले अविस्वासी लोका ले बचाई रखे। होर ये ढब्बे री मदद जो हांऊँ यरुस्लेम सैहरा रे मन्झ लेई जाई करहा, एता ले तेथी रैहणे वाले परमेसरा रे पवित्र लोका जो खुसी मिली सके। "
ROM,15,32,"होर ये भी कि हांऊँ परमेसरा री इच्छा ले तुस्सा वाले खुसी साउगी आऊ, होर तुस्सा साउगी रही किन्हें अराम पांऊँ। "
ROM,15,33,हांऊँ प्रार्थना करहा कि सांति देणे वाल्आ परमेसर तुस्सा सभी साउगी रहे। आमीन। 
ROM,16,1,हांऊँ एस्सा चिठ्ठी रे ज्रीए फीबे नांऊँआं री मसीह बैहणा रा परिचय तुस्सा साउगी कुराणा चांहा। जो ये चिठ्ठी तुस्सा तक पुजाणी। ये बैहण किंख्रिया सैहरा री कलीसिया री अगुवी ई। 
ROM,16,2,तुस्से ये जाणी किन्हें तेस्सा रा स्वागत करहा कि तुस्से सभ प्रभु रे लोक ऐें; होर अगर एस्सा जो कुछ चीजा री ज्रूरत हो ता तुस्से मदद करेया। क्यूंकि एस्से मेरी होर मेरे साउगी कईया री मदद कितिरी। 
ROM,16,3,"प्रिसकिल्ला बैहण होर तेस्सा रे लाड़े अक्विला भाई जो मेरा नमस्कार, जो प्रभु यीसू मसीह री सेऊआ रे कामा करणे मन्झ मेरे सहकर्मी ऐें। "
ROM,16,4,"तिन्हें मेरे प्राणा रे कठे आपणी जिन्दगी दाऊआ पर ल्गाई रखिरी थी होर सिर्फ हांऊँ नी, पर अन्यजाति लोका री सारी कलीसिया रे लोक भी तिन्हारा धन्यावाद करहा ऐें। "
ROM,16,5,"होर तेस्सा कलीसिया रे लोका जो भी नमस्कार, जो तिन्हारे घरा मन्झ कठा हुई। मेरे लाडले दोस्त इपैनितुस भाई जो मेरा नमस्कार, जिन्हें आसिया रे ईलाके मन्झ सभी ले पैहले मसीह पर विस्वास कितेया। "
ROM,16,6,"मरियम बैहणा जो भी मेरा नमस्कार, जेस्से जे तुस्सा रे कठे बौह्त ज्यादा मैहनत किती। "
ROM,16,7,"अन्द्रुनिकुस भाई होर युनियास बैहण जो भी मेरा नमस्कार जो यहूदी लोक ऐे, होर मेरे साउगी जेल्हा मन्झ थे। इन्हों चुणिरे चेले बौह्त इज्जत देहें, क्यूंकि स्यों मेरे ले पैहले मसीह विस्वासी बणी गईरे थे। "
ROM,16,8,"अम्पलियातुस भाई जो भी मेरा नमस्कार, जो प्रभु मन्झ मेरा लाडला दोस्त आ। "
ROM,16,9,"उरबानुसा भाई जो भी मेरा नमस्कार, जो मसीह यीसू री सेऊआ करणे रे कामा मन्झ आस्सा रा सहकर्मी आ, होर मेरे लाडले दोस्त इस्तखुस भाई जो भी मेरा नमस्कार। "
ROM,16,10,"अपिल्लेस भाई जो मेरा नमस्कार, जो परखणी रे बाद भी मसीह पर विस्वास करणे मन्झ मजबूत रह्या। अरिस्तुबुलुस भाईया रे परिवारा जो भी मेरा नमस्कार। "
ROM,16,11,"मेरी यहूदी भाई हेरोदियोन जो नमस्कार। नरकिस्सुस भाई रे परिवारा रे लोक जो मेरा नमस्कार, जो प्रभु यीसू पर विस्वास करहे। "
ROM,16,12,"त्रूफैन्ना होर त्रूफोसा दुहीं बैहणा जो नमस्कार, जो प्रभु रे कामा रे कठे मैहनत करही। लाडली दोस्त पिरसिस बैहणा जो मेरा नमस्कार, जो प्रभु रे कामा रे कठे बौह्त ज्यादा मैहनत करही। "
ROM,16,13,"रूफुस भाई जो प्रभु रे ज्रीए चुणीरा खास सेऊआदार आ, होर तेसरी माऊ, जो मेरी माऊआ साहीं ई, तिन्हा दुंहीं जो नमस्कार। "
ROM,16,14,असुंक्रितुस होर फिलगोन होर हिरमेस होर पत्रुबास होर हर्मास भाईयो होर तिन्हा साउगी रे सारे विस्वासी भाई बैहणीया जो नमस्कार। 
ROM,16,15,"फिलुलुगुस भाई होर युलिया बैहण होर नेर्युस भाई होर तेसरी बैहण, होर उलुम्पास भाई होर तिन्हा साउगी रे सभ परमेसरा रे पवित्र लोका जो मेरा नमस्कार। "
ROM,16,16,जेबे तुस्से संगती करदे आहूँआं ऐें ता आपु मन्झ गले मिली किन्हें एक दूजे जो बड़े प्यारा किन्हें नमस्कार करा। एस जगहा री सभ मसीह कलीसिया रे विस्वासी लोका री तरफा ले तुस्सा जो नमस्कार। 
ROM,16,17,"एेबे हे भाईयो होर बैहणो, हांऊँ तुस्सा किन्हें अर्ज करहा कि तिन्हा लोका पर खूब ध्यान देआ, जो लोक तुस्सा रे मन्झ फूट पाहें, होर तिन्हा लोका पर जो तुस्सा जो दितिरे सच्चे उपदेसा रे बरखलाफ भड़काए, जेस ले तुस्सा रा विस्वास कमजोर हुआ। तिन्हा लोका ले दूर रैहया। "
ROM,16,18,"क्यूंकि एह्ड़े लोक आस्सा रे प्रभु मसीह री सेऊआ नी करदे, पर आपणी व्यक्तिगत इच्छा जो पूरी करहा ऐें, होर चिकनी चुपड़ी गल्ला किन्हें सीधे सादे लोका जो धोखा दें। "
ROM,16,19,"होर सभ लोक जाणांहे कि तुस्से किहां बढ़िया तरीके किन्हें प्रभु रे हुक्मा जो मन्ने; इधी कठे हांऊँ तुस्सा रे बारे मन्झ खुसी म्नांहां। पर हांऊँ ये चाहां कि, तुस्से ये जाणने मन्झ कि क्या बांका एता रे कठे बुद्धिमान, होर बुरे कामा रे कठे भोले बणी किन्हें रहो। "
ROM,16,20,होर सांति देणे वाल्आ परमेसर सैताना जो खत्म करी किन्हें तेस जो तुस्सा रे अधीन करी देणा। हांऊँ प्रार्थना करहा कि आस्सा रा प्रभु यीसू मसीह तुस्सा जो आपणा अनुग्रह देंदा रहे। 
ROM,16,21,"तिमिथियुस भाई जो मेरा सहकर्मी आ, होर लूकियुस, यासोन होर सोसिपत्रुस जो मेरा यहूदी भाई आ, तुस्सा सभी जो तिन्हारा नमस्कार। "
ROM,16,22,"हांऊँ तिरतियुस भी तुस्सा जो नमस्कार करहा। हांऊँ प्रभु रे लोका मन्झ एक आ, होर एस चिठ्ठी जो लिखणे रे कठे पौलुसा री मदद करेया करहा। "
ROM,16,23,"गयुस भाई री तरफा ले तुस्सा जो नमस्कार। हांऊँ ऐबे तेसरे घरा मन्झ रहा, जेथी कलीसिया रे सारे विस्वासी लोक कठा हुयें। एस सैहरा रा भंडारी इरास्तुस भाई, होर आस्सा रे क्वारतुस भाई रा तुस्सा जो नमस्कार। "
ROM,16,24,हांऊँ प्रार्थना करहा कि आस्सा रा प्रभु यीसू मसीह तुस्सा जो आपणा अनुग्रह देंदा रहे। 
ROM,16,25,"एेबे आस्से परमेसरा री बढ़ाई करहे, जो तुस्सा जो मेरे सुणाई री खुसी री खबरा रे ज्रीए यानी यीसू मसीह रे बारे मन्झ कितिरे प्रचार रे मताबक, तुस्सा जो विस्वासा मन्झ मजबूत करी सक्हा। यीसू मसीह रे एस प्रचारे तुस्सा अन्यजाति लोका रे कठे परमेसरा री योजना जो जाहिर करी दितिरा, से योजना जो सुर्हू ले ही भेदा मन्झ ल्कोई रखीरी थी। "
ROM,16,26,"होर जिहां सुर्हू ले परमेसरे हुक्म दितेया होर नबिया रे ज्रीए लिखी गया, एेबे ये ल्कोई री गल्ल सब जाति रे लोका मन्झ प्रचार किती गई, ताकि स्यों भी परमेसरा पर विस्वास करणे वाले, होर तेसरे हुक्म मनणे वाले बणी जाऐ। "
ROM,16,27,यीसू मसीह रे ज्रीए तेस ज्ञानी होर बुद्धिमान परमेसरा री जुग-जुग बढ़ाई हुन्दी रहे। आमीन। 
1CO,1,1,"हांऊँ पौलुस, एस्सा चिठ्ठी जो लिख्या करहा। हांऊँ एथी आस्सा रे विस्वासी भाई सोस्थिनेस साउगी आ जो मेरी मदद करी करहा। हांऊँ परमेसर री इच्छा ले मसीह यीसू रा चुणिरे चेले हूंणे रे कठे नियुक्त कितिरा। "
1CO,1,2,"ये चिठ्ठी कुरिन्थुस सैहरा री परमेसरा री कलीसिया रे लोका रे कठे ईं। आस्से ये चिठ्ठी तुस्सा लोका रे कठे लिखदे लगिरे जिन्हा जो परमेसरे मसीह यीसू साउगी एक करी किन्हें आपणे लोक हूंणे रे कठे लग कितिरा। होर तिन्हें तुस्से सादीरे कि तुस्से तेसरे पवित्र लोक बणो, ठीक तिहां जिहां तिन्हें बाकि सब लोका जो भी चुणी लितिरा जो हर जगहा आस्सा रे प्रभु यीसू मसीह री अराधना करहा ऐें; क्यूंकि से आस्सा सभीरा प्रभु आ। "
1CO,1,3,हांऊँ प्रार्थना करहा कि आस्सा रा बापू परमेसर होर प्रभु यीसू मसीह तुस्सा जो अनुग्रह होर सांति देंदा रहे। 
1CO,1,4,"हांऊँ हमेसा तुस्सा रे बारे मन्झ परमेसरा रा धन्यावाद करहा कि तिन्हें आपणे अनुग्रह ले तुस्सा जो बौह्त सारी आसिसा दितिरी, होर ये इधी कठे हुआ कि तुस्से मसीह यीसू साउगी एक कितिरे गईरे। "
1CO,1,5,यीसू मसीह साउगी एक हूणे रे ज्रीए परमेसरे तुस्सा जो से सारी चिजा दितिरी जिन्हारी जे तुस्सा जो जरूरत ई। खास करी किन्हें परमेसरे तुस्सा जो कई प्रकारा रा आत्मिक बरदान दितिरा ताकि तुस्से परमेसरा री खबरा जो होर तेसरे बचना रे ज्ञान जो दूजेया जो दसी सको। 
1CO,1,6,"होर स्यों वरदान जो परमेसरे तुस्सा जो दितिरे, स्यों एस्सा गल्ला जो पक्का करहे कि जो खबर मसीह रे बारे मन्झ ई से सच्ची। "
1CO,1,7,"होर इधी कठे कि जेबे तुस्से यीसू मसीह रे दबारा वापस आऊणें रा इंतजार करदे लगिरे, परमेसरे से सब आत्मिक बरदान तुस्सा जो देई दितिरे, जेह्ड़ा पवित्र आत्मा सब विस्वासी लोका जो देआ। "
1CO,1,8,"परमेसरा तुस्से आखरी तक तुस्सा रे विस्वास मन्झ मजबूत बणाई रखणे, ताकि तुस्से आस्सा रे प्रभु यीसू मसीह रे वापस आऊणें रे ध्याड़े मन्झ बेकसूर रही सको। "
1CO,1,9,"होर तुस्से पक्का जाणी लो कि परमेसरा एह्ड़ा ही करणा, क्यूंकि परमेसर आपणे वादे जो पूरा करणे रे कठे सच्चा आ; होर तिन्हें तुस्से आपणे मह्ठे आस्सा रे प्रभु यीसू मसीह साउगी एक हूणे रे कठे चुणी लितिरा। "
1CO,1,10,"हे भाईयो होर बैहणो, आस्सा रे प्रभु यीसू मसीह रे हका ले हांऊँ आपणे दिला ले अर्ज करहा कि तुस्से सभ एक दूजे किन्हें राजी हुई किन्हें एक ई गल बोला; होर तुस्से झगड़ा करी किन्हें लग नी हो। पर एता रे बजाय हांऊँ तुस्सा किन्हें विनती करहा कि एक दूजे किन्हें मिली जुली कर एक ही प्रकारा रा सोच-विचार होर एक ऐें मकसद रखो। "
1CO,1,11,"क्यूंकि हे मेरे भाइयो होर बैहणो, खलोए रे परिवारा रे लोके मुंजो तुस्सा रे बारे मन्झ दसेया कि, तुस्सा मन्झ झगड़े हुएया करहा ऐें। "
1CO,1,12,"मेरे बोलणे रा मतलब ये आ कि तुस्सा मन्झा ले कुछ लोक ता आपणे आपा जो पौलुसा रा चेला बोले, ता कुछ लोक आपणे आपा जो अपुल्लोसा रा चेला, होर कुछ लोक आपणे आपा जो कैफा रा चेला बोले, ता कुछ लोक आपणे आपा जो मसीहा रा चेला बोल्हा ऐें। "
1CO,1,13,"एह्ड़ा बोली किन्हें तुस्से जो करहे से ठीक नी आ, क्योंकि मसीह लग-लग टोलिया मन्झ नी बंढीरा। क्या हांऊँ पौलुस तुस्सा रे पापा री माफ़ी रे कठे क्रूसा प्रयाल्हे मरेया? नी! क्या तुस्से इधी कठे बपतिस्मा लितेया की तुस्से सब मेरे चेले बणो? नी एह्ड़ा नी आ। "
1CO,1,14,"हांऊँ परमेसरा रा धन्यावाद करहा कि, तुस्सा लोका मन्झा ले क्रिस्पुस होर गयुसा विस्वासी भाईया जो छाडी किन्हें, मै केसी जो भी बपतिस्मा नी दितेया। "
1CO,1,15,इधी कठे कोई भी एह्ड़ा नी बोली सकदा कि तिन्हें मेरे चेले बणने रे कठे बपतिस्मा लितिरा। 
1CO,1,16,"होर मैं स्तिफनासा रे परिवारा जो भी बपतिस्मा दितेया; होर मुंजो याद नी आ कि इन्हा जो छाडी किन्हें, मैं केसी होरी जो भी बपतिस्मा दितिरा हो। "
1CO,1,17,"क्यूंकि मसीहे हांऊँ, बपतिस्मा देणे रे कठे नी, पर खुसी री खबर सुनाणे रे कठे भेजिरा। होर जेबे हांऊँ एह्ड़ा करहा तेबे से मेरे बोलणे रे ज्ञाना रे मताबक नी करदा। नही ता लोका मेरे ज्ञाना री वजहा ले मेरे पर विस्वास करणा, होर तिन्हा क्रूस पर मसीह रे मरणे री सामर्था जो नी समझणा। "
1CO,1,18,"जेबे लोक मसीह रे क्रूसा प्रयाल्हे मरणे री खबरा जो सुणे ता कुछ लोका जो ये खबर नर्क्कल्या री गल लगा ई। जो एह्ड़ा सोचे स्यों नरका मन्झ नास हूंणे रे कठे बढ़दे लगिरे, पर आस्से लोके जिन्हें एस खबरा पर विस्वास कितिरा आस्सा रे कठे ये परमेसरा री से सामर्थ ई जेसरे ज्रीए से लोका जो बचाहां। "
1CO,1,19,"क्यूंकि पवित्र सास्त्रा मन्झ लिखिरा, “मां ज्ञानिया रा ज्ञान नास करणा, होर समझदारा री समझ बेकार करी देणी।” "
1CO,1,20,"होर तेबे, आस्से ज्ञानी लोका रे बारे क्या बोली सके? होर यहूदी व्यवस्था स्खाणे वाल्ऐ रे बारे मन्झ क्या बोली सके? या संसारा रे लोक जो चलाकी किन्हें गल्ला करहे तिन्हारे बारे मन्झ क्या बोली सके? परमेसरे तिन्हा सभी जो नर्क्कला बणाई दितिरा होर तिन्हारे ज्ञान जो बेकार साबित करी दितिरा। "
1CO,1,21,"क्यूंकि जेबे परमेसरे आपणे ज्ञाना रे मताबक देखेया कि संसारा रे लोक आपणे ज्ञाना रे ज्रीए तेस जो कधी नी जाणी सकदे, ता परमेसरा जो ये ठीक लग्या कि आस्सा री खुसी री खबरा जो प्रचार करणे रे ज्रीए विस्वास करणे वाले लोका रा उद्धार करहे, भले ही कुछ लोका जो ये गल नर्क्कली लगाई। "
1CO,1,22,"ये गल यहूदी लोका जो नर्क्कली लगी, क्योंकि स्यों एस गल्ला जो सच्च साबित करणे रे कठे स्वर्गा ले चिन्ह चाहें, होर ये यूनान देसा रे लोका रे कठे भी नर्क्कली गल ई, क्योंकि स्यों संसारा रे ज्ञाना री तोपा मन्झ रैंहयां ऐें। "
1CO,1,23,"पर आस्से ता क्रूसा प्रयाल्हे आस्सा रे पापा री माफ़ी रे कठे मरिरे मसीहा रा प्रचार करहा ऐें जो यहूदी लोका रे कठे ठोकरा रा कारण आ , होर अन्यजाति लोका रे कठे भी नर्क्कली गल ई। "
1CO,1,24,"पर तिन्हो जिन्हों परमेसरे आपणे लोक हूंणे रे कठे सादीरे, चाहें यहूदी लोक हो, या यूनान देसा रे लोक हो, इन्हा दुहीं रे कठे येह मसीह ही परमेसरा री सामर्थ, होर परमेसरा रा ज्ञान आ। "
1CO,1,25,क्यूंकि जो गल परमेसरा री नर्क्कली लगी से माह्णुंआं रे ज्ञाना ले ज्ञानवान ईं; होर जो गल परमेसरा री कमजोरी लगी से माह्णुंआं री ताकता ले बौह्त सामर्थी ई। 
1CO,1,26,"हे भाईयो होर बैहणो, तुस्से आपणे बारे मन्झ सोचा कि जेबे परमेसरे तुस्से आपणे लोक हूंणे रे कठे सादिरे थे ता तुस्सा री जिन्दगी केहड़ी थी कि, तुस्सा मन्झा ले कई लोक माह्णुंआं रे देखणे रे नजरिये रे मताबक बौह्त ज्ञानी, या बौह्त सामर्थी, होर बौह्त इज्जतदार नी थे। "
1CO,1,27,"पर परमेसरे स्यों लोक चुणे जो संसारा री नजरा मन्झ मूर्ख ऐें कि स्यों ज्ञानी लोका जो सर्मिन्दा करहे; होर परमेसरे स्यों लोक चुणे जो संसारा री नजरा मन्झ कमजोर ऐें, ताकि स्यों ताकतवर लोका जो सर्मिन्दा करहे। "
1CO,1,28,"होर परमेसरे स्यों लोक चुणे जो संसारा री नजरा मन्झ नीच होर बेकार ऐें होर जो कुछ भी नी ऐें, ताकि इन्हारे ज्रीए संसार जेस जो खास लोक समझा तिन्हा जो नास करी दे। "
1CO,1,29,परमेसरे एह्ड़ा इधी कठे कितेया ताकि कोई माह्णुं परमेसरा रे साम्हणें बडयाई नी करी सके। 
1CO,1,30,पर परमेसरे तुस्सा जो मसीह यीसू साउगी एक कितिरा होर मसीह रे ज्रीए से आस्सो आपणा ज्ञान देआ। होर परमेसर आस्सा जो आपणी नजरा मन्झ धर्मी भी बणा। मसीह रे ज्रीए आस्से पवित्र कितिरे होर से आस्सो आस्सा रे पापा ले अजाद करहा। 
1CO,1,31,"इधी कठे कि मसीह आस्सा रा सब कुछ आ, आस्से तेह्ड़ा ही करहे जिहां पवित्र सास्त्रा मन्झ लिखिरा कि, “जो बडयाई करहे से तिन्हा गल्ला पर बडयाई करहे जो प्रभुए आस्सा रे कठे कितिरी।” "
1CO,2,1,"हे भाईयो होर बैहणो, जेबे हांऊँ तुस्सा वाले आया होर मैं तुस्सा जो परमेसरा री खबरा रे बारे मन्झ दसेया, ता मैं बडी-बडी गल्ला नी बोली होर ना ही मैं आपणे आपा जो बडा ज्ञानवान दसेया। "
1CO,2,2,"क्यूंकि मैं ये फैसला करी लईरा था कि, मैं सिर्फ यीसू मसीह रे बारे मन्झ होर क्रूसा प्रयाल्हे तेसरी मौता रे बारे मन्झ ही गल करणी। "
1CO,2,3,जेबे हांऊँ तुस्सा रे बीच रैंहयां था हांऊँ कमजोर था होर डरा साउगी काम्दा रैंहयां था। 
1CO,2,4,"मेरा सिखाणा होर मेरा प्रचार करणा माह्णुंआं रे ज्ञाना रे मताबक लुभाणे वाली गल्ला रे ज्रीए नी था, पर पवित्र आत्मे सामर्थी रूपा किन्हें जाहिर कितेया कि जो खबर मैं तुस्सा जो दसी से सच्च थी। "
1CO,2,5,"ताकि तुस्सा रा विस्वास माह्णुंआं रे ज्ञाना पर नी, पर परमेसरा री सामर्था पर निर्भर हो। "
1CO,2,6,"फेरी भी हांऊँ तिन्हा लोका जो जेह्ड़े आत्मिक रूपा ले स्याणे तिन्हारे बीचा मन्झ ज्ञाना री गल्ला रा प्रचार करहा; पर ये ज्ञान माह्णुंआं रा ज्ञान नी आ, होर एस संसारा रे हाकमा रा भी ज्ञान नी आ जिन्हारा नास हूंणे वाल्आ आ। "
1CO,2,7,"पर आस्से परमेसरा रे तेस ज्ञाना रे बारे मन्झ दस्हा ऐें जो लुख्ही रा था, जेस जो ऐबे तक हाल्ले केसीए नी समझ्या। पर आस्सा पर ये गल जाहिर हुईरी कि परमेसरे सृस्टी जो रचणे ले पेहले ही आपणे ज्ञाना मन्झ ये तय कितेया कि आस्सा जो तेसरी महिमा मिलणी। "
1CO,2,8,"परमेसरा री गल्ला जो एस संसारा रे हाकमा मन्झा ले केसिए नी समझ्या, क्यूंकि अगर स्यों समझ्दे, ता स्यों तेस महिमामय प्रभु जो क्रूसा प्रयाल्हे नी चढ़ान्दे। "
1CO,2,9,"पर ये ही गल जो पवित्र सास्त्रा मन्झ लिखिरी; “जो कधी हाखिये ले नी सुझ्या, होर जो कधी काना ले नी सुणेया, होर जो गल माह्णुंआं रे दिला मन्झ नी आई, एह्ड़ी गल्ला परमेसरे आपणे प्यार रखणे वाले रे कठे त्यार कितरी।” "
1CO,2,10,"पर परमेसरे यूँ गल्ला पवित्र आत्मा रे ज्रीए आस्सा चुणिरे चेले पर जाहिर किती; क्यूंकि पवित्र आत्मा सभ गल्ला जो तोप्हा ई, बल्की परमेसरा री गुप्त गल्ला जो भी। "
1CO,2,11,"तुस्से ही से माह्णुंऐ जो जाणी सके कि तुस्सा रे मना मन्झ क्या विचार आ, ठीक तिहां ईं परमेसरा री आत्मा ही परमेसरा रे मना रे विचारा जो जाणी सक्हा ई। "
1CO,2,12,"पर आस्सा रा सोच विचार संसारा रे माह्णुंआं साहीं नी आ, पर परमेसरे आस्सो आपणी आत्मा दितिरी, ताकि आस्से तिन्हा गल्ला जो जाणें, जो परमेसरे आस्सा जो आपणे अनुग्रह ले दितिरी। "
1CO,2,13,"होर इधी कठे आस्से इन्हा गल्ला जो दूजेया जो भी दसाहें, आस्से आत्मिक लोका रे कठे आत्मिक सच्चाईया रा बखान माह्णुंआं रे स्खाईरे ज्ञाना रे सब्दा किन्हें नी करदे, पर पवित्र आत्मा रे स्खाईरे सब्दा किन्हें करहा ऐ। "
1CO,2,14,"पर सांसारिक माह्णुं परमेसरा री आत्मा री सच्चाई जो नी मन्नदा, होर स्यों गल्ला तेसरी नजरा मन्झ नर्क्कले री गल्ला ई। क्यूंकि पवित्र आत्मा जेस मन्झ वास करहा, से ही माह्णुं इन्हा गल्ला री कीमता जो परखी सक्हा। "
1CO,2,15,"जिन्हें पवित्र आत्मा पाईरी से ही पवित्र आत्मा री सखाई री सभ गल्ला जो परखी सक्हा, पर जिन्हा वाले पवित्र आत्मा नी, स्यों तिन्हा लोका रे विचारा जो नी परखी सकदे जिन्हा वाले पवित्र आत्मा ई। "
1CO,2,16,"ये गल सच्ची क्यूंकि पवित्र सास्त्रा मन्झ लिखिरा कि, “प्रभु रे मना री गल्ला जो कोई नी जाणी सकदा। होर कोई भी परमेसरा जो स्खाई नी सक्दा।” पर आस्से विस्वासी लोक मसीह रे मना री गल्ला जो समझी सक्हा ऐें। "
1CO,3,1,"हे भाईयो होर बैहणो, जेबे हांऊँ तुस्सा साउगी था तेबे हांऊँ तुस्सा जो गहरी गल्ला नी सखाई सकेया जिहां जे आत्मिक लोका जो सखाई जांहीं। मुंजो तुस्सा लोका किन्हें तिहां गल्ला करणी पई जिहां तुस्से संसारिक लोक ऐें, या एह्ड़ा जिहां तुस्से मसीह जिन्दगी मन्झ ऐबे भी बच्चे ऐें। "
1CO,3,2,"तेस टैम मैं तुस्सा जो परमेसरा री खबरा ले सिर्फ हल्की गल्ला सखाई री थी, जिहां कि एक बच्चे जो दूध प्याहें। पर परमेसरा री बचना री डुघ्ही गल्ला नी सखाई जेह्ड़ी नाजा साहीं ई, क्यूंकि तेता रे कठे तुस्से हाल्ले त्यार नी थे। "
1CO,3,3,"क्यूंकि तुस्से हाल्ले भी संसारा रे लोका साहीं ऐें, इधी कठे जेबे तुस्सा मन्झ जल्नी होर झगड़ा हूँआ ता से एस गल्ला जो साबित करहा कि तुस्से हाल्ले भी संसारा रे लोका साहीं ऐें। होर तुस्से तिन्हा लोका साहीं जीहां ऐें जो प्रभु रे लोक नी ऐें? "
1CO,3,4,"इधी कठे कि जेबे एक बोल्हा कि, “हांऊँ पौलुसा रा चेला आ,” होर दूजा बोल्हा कि, “हांऊँ अपुल्लोसा रा चेला आ,” ता एह्ड़ा बोली किन्हें तुस्से संसारा रे लोका साहीं बर्ताव करहा ऐें। "
1CO,3,5,"ता फेरी सोचा कि अपुल्लोस कुणहां? होर हांऊँ पौलुस कुणहां? आस्से ता सिर्फ परमेसरा रे सेऊआदार ऐें जिन्हारे ज्रीए तुस्से मसीह पर विस्वास कितेया, होर आस्सा मन्झा ले सभीए से काम कितेया जो परमेसरे दितेया। "
1CO,3,6,"अगर हांऊँ तुस्सा री तुलना डोरिया साउगी करूं ता हांऊँ तेस साहीं आ जो बेजा बाहां, होर अपुल्लोस तेस माह्णुं साहीं आ जो पाणी देआ, पर एस डाला जो बधाणे वाल्आ परमेसर ई आ। "
1CO,3,7,इधी कठे डाल लगाणे वाल्आ होर पाणी देणे वाल्आ दुहें कुछ नी ऐ। सिर्फ परमेसर ही बडा जिन्हें एस डाला जो बधाया। 
1CO,3,8,"एक डाल लगाणे वाले साहीं मैं तुस्सा जो खुसी री खबर सुणाई होर परमेसर रा बचन स्खाणा सुर्हू कितेया होर अपुल्लोसे पाणी देणे वाले साहीं तुस्सा जो लगातार सिखांदा रैहया, होर आस्सा दुहीं रा एक ऐें मकसद आ, पर परमेसरा आस्सा दुहीं जो आस्सा री मैहनता रे मताबक इनाम देणा। "
1CO,3,9,"क्यूंकि आस्से परमेसरा रे सहकर्मी ऐें, होर तुस्से सभ विस्वासी लोक परमेसरा री एक खेती साहीं ऐें जो तेसरी ई। होर हांऊँ तुस्सा री तुलना एक घरा साउगी करी सका जेस जो परमेसर बणाया करहा। "
1CO,3,10,"परमेसरे जो अनुग्रह मुंजो दितिरा, तेता रे ज्रीए मैं एक खरे राजमिस्त्री साहीं तेस घरा री निउंआं पाई, होर दूजे लोक तेस ही निउंआं पर घर बणाहें। पर हर एक माह्णुं चतन्न रहे कि से तेस निउंआं पर केह्ड़ा घर बणा। "
1CO,3,11,"ये घर जो बणी करहा तेसरी नींऊँआं पेहले ले ही पाई दितिरी, जो सिर्फ यीसू मसीह आ। कोई दूजी नींऊँ नी पाई सक्दा यानि यीसू मसीह ही एक रस्ता, जेसरे ज्रीए लोक परमेसरा जो जाणी सके। "
1CO,3,12,"अगर मसीह सेऊआदार खरी गल्ला जो स्खायें जो परमेसरे तिन्हो दितिरी, से तिन्हा घर बनाने वाले साहीं आ जो तेस निंऊँआं पर बांकी चीजा जिहां सोना या चांदी या कीमती पात्थर किन्हें घर बणाई करहे। पर अगर स्यों झूठी गल्ला स्खायें तेबे स्यों तिन्हा बणाने वाले साहीं आ जो घटिया चीजा जिहां लकड़ी, भूह या घाहा किन्हें घर बणाहें। "
1CO,3,13,पर न्याय रे ध्याड़े आगिया हर केसी रे काम जाहिर करणे कि केसरे काम खरे थे होर केसरे काम बुरे थे; होर आगिया दसणा कि तेस माह्णुं रे कामा री कोई कीमत हाई की नी। 
1CO,3,14,"अगर केसी घर बणाने वाले रा काम जो तिन्हें तेस निंऊँआं पर बणान्दी बारी कितिरा हो, होर अगर से नी फुख्हे ता मसीहा तेस जो इनाम देणा। "
1CO,3,15,पर अगर केसी घर बणाने वाले रा काम फुख्ही जान्घा ता मसीहा तेस जो इनाम नी देणा। पर तेस जो अनंत जिन्दगी मिलणी जो परमेसरे तेसरे कठे रखीरी। 
1CO,3,16,"तुस्से सच्चे जाणांहे कि तुस्से सभ परमेसरा रे मन्दरा साहीं ऐें, होर परमेसरा रा दितिरा पवित्र आत्मा तुस्सा रे बीचा मन्झ वास करहा। "
1CO,3,17,"अगर कोई परमेसरा रे लोका रा (यानि जो लोक परमेसरा रे मन्दरा साहीं ऐें) तिन्हारी एकता जो नास करघा ता परमेसरा तेस जो सजा देणी, क्यूंकि तुस्से सभ परमेसरा रे पवित्र मन्दरा साहीं ऐें। "
1CO,3,18,"कोई आपणे आपा जो धोखे मन्झ नी रखे; अगर तुस्सा मन्झा ले कोई आपणे आपा जो संसारा रे लोका री नजरा मन्झ ज्ञानी सम्झहा, ता से तिन्हारी नजरा मन्झ नर्क्कले बणी जाए; ताकि तुस्से परमेसरा री नजरा मन्झ ज्ञानी बणी सके। "
1CO,3,19,"क्यूंकि एस संसारा रे लोक जिन्हा गल्ला जो ज्ञान समझे, स्यों सभ परमेसरा री नजरा रे साम्हणें नर्क्कली गल्ला ई, ये ठीक तेह्ड़ा ही आ जेह्ड़ा पवित्र सास्त्रा मन्झ लिखिरा कि, “परमेसर ज्ञानी लोका री चलाकी मन्झ तिन्हा जो फसाई देहां।” "
1CO,3,20,"होर फेरी पवित्र सास्त्रा मन्झ ये भी लिखिरा कि, “प्रभु ज्ञानी लोका रे विचारा जो जाणहां कि स्यों सभ बेकार ऐें।” "
1CO,3,21,"इधी कठे तुस्से बडयाई मत करा कि तुस्से केसी एक खास माह्णुं रे चेले ऐें, हांऊँ पौलुस, अपुल्लोस, पतरस सब कोई तुस्सा रे ऐें, एथी तक की सब कुछ तुस्सा रा ही आ यानि संसारा री चीजे, अगर तुस्से जिउंदे हो, या मरी गईरे हो, वर्तमान, भविस्य भी। सभ कुछ तुस्सा रा ही आ, "
1CO,3,22,"होर तुस्से मसीहा रे ऐें, होर मसीह परमेसरा रा आ। "
1CO,4,1,तुस्से आस्सा जो मसीह रे सेऊआदार समझा जिन्हा जो परमेसरा रे लुख्ही रे ज्ञाना जो लोका जो समझाणे रा काम सौंपी दितिरा। 
1CO,4,2,"एता ले बढ़ी किन्हें, परमेसरे जेस जो ये काम करणे जो दितिरा जरूरी आ कि से भरोसे रे लायक हो ताकि से एस दितिरे कामा जो पूरा करी सके। "
1CO,4,3,"पर हांऊँ एस गल्ला री फिकर नी करदा कि, तुस्से या कोई होर लोक मेरे बारे मन्झ ये बोल्हे कि ये भरोसे रे लायक हाया की नी आ, सच्च ता ऐें आ कि हांऊँ आपणे बारे मन्झ भी ये नी बोलदा कि हांऊँ भरोसे रे लायक हाया की नी। "
1CO,4,4,"मेरी अंतरात्मा मुंजो केसी गल्ला मन्झ दोसी नी बणान्दी, फेरी भी एता ले हांऊँ बेकसूर नी बणदा, क्यूंकि परमेसर मेरा परखणे वाल्आ होर से ही मुंजो बेकसूर साबित करहा। "
1CO,4,5,"इधी कठे आस्सा रे प्रभु रे वापस आऊणें रे ध्याड़े तक कोई केसी रा न्याय नी करहे; क्यूंकि परमेसरा ही लोका रे मना रे मन्झ लुख्ही रे सारे विचार जाहिर करणे जिन्हों कोई नी जाणदा। होर माह्णुंआं रे मना रे विचार जाहिर करणे, होर तेबे परमेसरा हर एक माह्णुं री बड़ाई करणी। "
1CO,4,6,"हे भाईयो होर बैहणो, मैं अपुल्लोस होर आपणे बारे मन्झ तुस्सा जो इधी कठे दसेया कि तुस्से आस्सा जो एक उदाहरणा साहीं लेई सको, होर तुस्से एस कहाबता रा मतलब सीखी सको, “पवित्र सास्त्रा मन्झ जो लिखिरा तिन्हा गल्ला ले अगे मत बढ़ा।” ये खरा नी आ कि तुस्से केसी एकी जो इज्जत देई किन्हें बडा बणाओ, होर दूजे जो बेज्जत करी किन्हें नीचा दसा। "
1CO,4,7,"कुण बोल्हा कि तू केसी दूजे ले खरा आ? होर जो सभ कुछ तेरे वाले आ से परमेसरे तुजो दितिरा। होर जेबे परमेसरे ही तुजो सभ कुछ दितिरा, ता तुजो कोई हक नी आ तू केसी भी गल्ला मन्झ बडयाई करहे। "
1CO,4,8,"तुस्सा जो एह्ड़ा लगा कि तुस्सा री सारी आत्मिक जरूरता पैहले ले पूरी हुई गईरी, होर तुस्सा जो लगा कि तुस्से पैहले ले ही स्यों सारे बरदान मिली गईरे, जो पवित्र आत्मा आपणे लोका जो देआ; होर तुस्से लगा कि तुस्से आस्सा बगैर ही परमेसरा रे राजेया मन्झ राज करदे लगिरे। हांऊँ खुस हुई जांदा अगर तुस्से सच्चे राज करदे, ताकि आस्से भी तुस्सा साउगी राज करदे। "
1CO,4,9,"मुंजो एह्ड़ा लगी करहा कि परमेसरे आस्से चुणिरे चेलेया जो सभी ले पिछली जगहा मन्झ रखिरा, यानि तिन्हा कैदिया साहीं जिन्हों राजा रे लड़ाई रे बादा मन्झ हूंणे वाली, जितिरी यात्रा मन्झ सभी री पिछली जगहा मन्झ रखायें। जिन्हारा जंगली जानवरा रा मारणा सभ लोक देख्हे; एथी तक लोक ही नी पर स्वर्गदूता होर सारे माह्णुं आस्सो देख्हे, जिहां कि स्यों तमासा देखी करहे। "
1CO,4,10,"आस्से चुणिरे चेले आपणे आप जो नर्क्कले समझे, क्यूंकि आस्से मसीह रे बारे मन्झ प्रचार करहे; पर तुस्से कुरुन्थी सैहरा रे विस्वासी लोके गलती किन्हें आपणे आपा जो बुद्धिमान मसीह लोक समझी लईरा! बहुत लोक आस्सा चुणिरे चेलेया रे बारे मन्झ समझे कि आस्सा चुणिरे चेले वाले कोई हक नी आ; पर तुस्से बड़े बडयाई किन्हें बोले कि तुस्सा वाले परमेसरा री दितिरी सामर्थ ई, लोक आस्सा री इज्जत नी करदे पर स्यों तुस्सा री इज्जत करहे। "
1CO,4,11,"आजके ध्याड़े तक आस्से भूखे-सोखे होर पुराणे फटीरे-फुटीरे कपड़े पैहने ऐें, होर लोके आस्से मारिरे होर कुटीरे, होर आस्सा वाले रैहणे कठे घर नी ऐें। "
1CO,4,12,"होर आस्से आपणे हाथा ले मैहनत करहा ऐें। जेबे लोक आस्सा जो बुरा बोल्हा ऐें, ता आस्से तिन्हो आसरीवाद देहां ऐें; जेबे लोक आस्सो स्ताहें, ता आस्से सबरा किन्हें सैहन करहा ऐें। "
1CO,4,13,"जेबे लोक आस्सा जो बदनाम करहा ऐें, तेबे भी आस्से बड़ी दया किन्हें जबाब दें। आज भी लोक आस्सा री इज्जत नी करदे होर ना आस्सा री कोई कीमत ई, क्यूंकि लोक आस्सो संसारा रा गंद होर कूड़ा-करकट समझे। "
1CO,4,14,"हांऊँ तुस्सा जो ये गल्ला सर्मिन्दा करणे रे कठे नी पर सुधारणे रे कठे लिखी करहा, क्यूंकि तुस्से सभ मेरे बच्चे साहीं ऐें जिन्हा किन्हें हांऊँ बौह्त प्यार करहा। "
1CO,4,15,"हालांकि मसीह हूंणे रे नाते तुस्सा रे स्खाणे वाले बौह्त सारे गुरु भी हुंगे, पर तुस्सा रा बापू एक ऐें आ। होर तुस्सा जो सभी ले पैहले खुसी री खबर सुणाणे री वजहा ले हांऊँ तुस्सा रा आत्मिक बापू बणेया। "
1CO,4,16,"इधी कठे हांऊँ तुस्सा ले अर्ज करहा कि, जिहां हांऊँ मसीह साहीं जिन्दगी जीहां, तिहां ईं तुस्से भी मेरे साहीं जिन्दगी जिया। "
1CO,4,17,"इधी कठे मैं तिमिथियुस तुस्सा वाले भेजिरा। हांऊँ तेजो एक मह्ठे साहीं प्यार करहा, होर से प्रभु रा भरोसे लायक सेऊआदार आ तेस तुस्सा जो दसणा कि हांऊँ क्या करहा होर कियां मसीह रा चेला बणी किन्हें जियां, ठीक स्यों गल्ला जो हांऊँ हर जगहा री सभ कलीसिया रे लोका जो सखा। "
1CO,4,18,"तुस्सा मन्झा ले कुछ लोक ता एह्ड़ा सोचे कि मां तुस्सा वाले आई किन्हें नी मिलणा, इधी कठे तुस्से घमंडी बणी गईरे। "
1CO,4,19,"पर प्रभू चाहे ता मां तुस्सा वाले जल्दी जे आई जाणा, होर मां इन्हा घमंडी लोका री गल्ला जाणी लैणी, होर तिन्हारी सामर्था रा पता भी ल्गाई लैणा। "
1CO,4,20,"क्यूंकि परमेसरा रा राज बौह्त सारी गल्ला रा नी, बल्कि परमेसरा री सामर्था किन्हें जिन्दगी जीणा। "
1CO,4,21,"जेबे हांऊँ तुस्सा वाले आऊँ ता तुस्से क्या चाहें कि हांऊँ करूं? अगर तुस्से आपणी बुरी गला ले नी सुधरी रे हुंगे ता मां आपणे तरीके ले तुस्से सुधारणे, पर अगर तुस्से सुधरी गईरे हुंगे ता मां तुस्सा पर नम्रता दसणी, होर दसणा कि हांऊँ तुस्सा किन्हें कितना प्यार करहा। "
1CO,5,1,"कुछ लोके मुंजो दसिरा कि तुस्सा री कलीसिया मन्झ कुछ लोक व्यभिचार मन्झ पई गईरे, पर एह्ड़ा व्यभिचार जो अन्यजाति लोके मन्झ भी नी हुन्दा। एक माह्णुं आपणी सौतेली माऊआ किन्हें नजायज रिस्ता रख्हा। "
1CO,5,2,"होर तुस्सा जो ता एस गल्ला ले दुखी हुणा चहिए था, होर जिन्हें माह्णुं एह्ड़ा कितेया से कलीसिया ले काढी देणा चहिए था, एता रे बजाय तुस्से एस गल्ला मन्झ घमंड करहे। "
1CO,5,3,"भले ही हांऊँ तुस्सा ले दूर आ, पर एह्ड़ा लगेया कि आपणे मना ले हांऊँ तेथी आ, होर मैं एह्ड़े काम करणे वाले रे खलाफ फैसला करी चुकिरा। "
1CO,5,4,"होर तुस्से एह्ड़ा करणा चहिए कि तुस्से सब विस्वासी लोक हूंणे रे नाते कठ्ठा हो, ये जाणदे हुए की तुस्सा वाले आस्सा रे प्रभु यीसू मसीह रा दितिरा हक हाया। होर एह्ड़ा कि हांऊँ भी आपणे मना ले तेथी आ। होर तेबे यीसू मसीह री सामर्था ले, "
1CO,5,5,"तेस पाप करणे वाले माह्णुं जो आपणी कलीसिया ले काढी देआ, होर वापस तेस जो सैताना रे हका मन्झ सौंपी देआ, क्या पता से पाप करणा छाडी दे। क्यूंकि अगर से पाप करना छाडी दे ता जेस ध्याड़े प्रभुआ न्याय करणा पक्का तेस ध्याड़े तेस बची जाणा। "
1CO,5,6,"तुस्से एस तरीके किन्हें घमंड करणा छाडी दो; तुस्से जाणांहे कि, ये पाप थोह्ड़ा जे स्जेड़ा साहीं आ जो पुरे आटे जो स्जेड़ा करी देहां। "
1CO,5,7,"तुस्सा जो एस पापी माह्णुं जो आपणे मन्झ ले काढी देणा चहिए, जिहां कि यहूदी लोक फसहा रा साजा हूंणे ले पैहले आपणे-आपणे घरा ले स्जेड़ा काढी दे। तेबे तुस्सा अस्जेह्ड़ा रोटी बणी जाणा, यानि तुस्सा विस्वासिया रे एक एह्ड़े झुंडा बणी जाणा, जिन्हारे बीचा मन्झ जाणी बुझी किन्हें पाप करणे वाल्आ कोई माह्णुं नी हुंदा। क्यूंकि जेबे तुस्से मसीह पर विस्वास कितेया था, परमेसरे तुस्से अंदरा ले साफ करी दितिरा था। मसीह आस्सा रे पापा कठे मारी दितेया होर से तेस छेलु साहीं आ जेस जो यहूदी फसहा रे साजे रे टैमा बलि चढ़ाहें थे। "
1CO,5,8,"इधी कठे आऊआ आस्से आपणे फसहा रा साजा मनाहें। जिहां यहूदी स्जेड़ा बाहर काढेया, तिहां ही आस्से आपणे पुराणे पापा रे स्वभावा जो छाडी दे, होर जिहां यहूदी स्जेड़ी रोटी खाएं थे, आस्सो भी परमेसरा रे लोका साहीं जीणा चहिए, जिन्हा मन्झ कोई बुराई नी हुन्दी, यानि आपणे दिला मन्झ चलाकीया री गल्ला जो काढी किन्हें सच्चाई किन्हें यीसू मसीह साउगी चलना चहिए। "
1CO,5,9,"मैं जो चिठ्ठी तुस्सा जो पैहले लिखिरी थी, तेता मन्झ मैं तुस्सा जो बोलिरा था कि व्यभिचारी लोका री संगत नी करणी। "
1CO,5,10,"मेरा ये बिल्कुल मतलब नी था कि तुस्से एस दुनिया रे व्यभिचारिया, लालची, ठगणे वाले या मूर्ति पूजणे वाले किन्हें कोई रिस्ता नी रखा; अगर तुस्सा जो एह्ड़ा करणा ता तुस्सा जो एस संसारा जो छाडणा पऊणा। "
1CO,5,11,"पर मेरा बोलणे रा मतलब ये आ; कि ऐहड़े आदमी साउगी कोई नाता नी रखा जो आपणे आपा जो मसीह रा विस्वासी बोल्हा पर व्यभिचारी, लालची, मूर्ति पूजा करणे वाल्आ, गाल्ई देणे वाल्आ, सराबी या ठगणे वाल्आ हो, ता तेस माह्णुं साउगी खाणा भी नी खाणा। "
1CO,5,12,क्यूंकि कलीसिया ले बाहरवाले लोका रा फैसला करणा मेरा काम नी आ। पर कलीसिया रे लोका जो डांटणे रा काम सच्चे तुस्सा रा। 
1CO,5,13,"कलीसिया रे बाहरले लोका रा फैसला ता परमेसरा करणा, पर जिहां पवित्र सास्त्रा मन्झ लिखिरा कि तुस्से केसी भी गंदे काम करणे वाले माह्णुं जो आपणे किन्हें रिस्ता मत रखणा देआ। "
1CO,6,1,"अगर तुस्सा रा केसी दूजे विस्वासी साउगी झगड़ा हुंहां, ता तुस्से अविस्वासी न्यायधीस वाले देख्या जांदे। तुस्सा जो तुस्सा री कलीसिया रे केसी लोका जो बोलणा चहिए कि, से तुस्सा री लड़ाई रा फैसला करहे कि कुण सही आ कुण गलत। "
1CO,6,2,"तुस्से जाणांहे कि, आऊणें वाले ध्याड़े मन्झ परमेसरा रे पवित्र लोका संसारा रे लोका रा न्याय करणा। इधी कठे जेबे तुस्सा मन्झ छोटे लड़ाईया हुई ता तुस्से जरुर फैसला करी सके कि कुण सही आ होर कुण गलत। "
1CO,6,3,"तुस्से जाणांहे कि आस्सा ही आऊणें वाले ध्याड़े मन्झ स्वर्गा ले सटीरे स्वर्गदूता रा न्याय करणा, ता सच्चे आस्से एस जिन्दगी मन्झ हूंणे वाली छोटी-छोटी गल्ला रा फैसला करी सके। "
1CO,6,4,"होर अगर एह्ड़ी गल्ला आई ता तिन्हारे फैसला करणे रे कठे एह्ड़े लोका वाले नी लेई जाणा चहिए, जिन्हारा कलीसिया रे लोक आदर नी करदे। "
1CO,6,5,"हांऊँ ये गल तुस्सा जो सर्मिन्दा करणे रे कठे बोली करहा; क्या सच्चे तुस्सा मन्झा ले एक भी समझदार नी आ, जो आपणे विस्वासी भाईया होर बैहणा रे झगड़े रा फैसला करी सका? "
1CO,6,6,बल्कि एक विस्वासी दूजे विस्वासी रे खलाफ मुकद्दमे जो लेई किन्हें अविस्वासी न्यायधिसा वाले जा। होर स्यों एस कामा जो अविस्वासी लोका रे साम्हणें करहे। 
1CO,6,7,"पर सच्च गल ता ऐें ई कि तुस्सा रे बीचा मन्झ कानूनी मुकद्दमे चलणे रा मतलब ये हुआ कि तुस्से एक मसीही जिन्दगी जीणे मन्झ हारी गईरे। इधी कठे कोई होर मसीही भाई या बैहण तुस्सा किन्हें गलत करहे, या धोखे किन्हें तुस्सा रा कुछ लेई ले ता तेता रे बदले मन्झ तुस्से कुछ मत करहा। "
1CO,6,8,"पर तुस्से ता आपु अन्याय होर नुकसान करहा ऐें, होर आपणे ई विस्वासी भाई बैहणा जो लुट्हा ऐें। "
1CO,6,9,"तुस्से पक्का जाणांहे कि, अन्याय करणे वाले लोक परमेसरा रे राजा रे वारस नी हूंणे। कोई तुस्सा जो ये गल बोली किन्हें धोखा नी दे कि, तुस्से बुरे काम किन्हें भी परमेसरा रे लोक बणी सके। वेस्यागामी, मूर्तिपूजक, व्यभिचारी, लुच्चे ल्फंगे होर समलैंगिक, "
1CO,6,10,"चोर, लोभी, सराबी, गाल्ई देणे वाले, होर अंधेर करणे वाले लोका परमेसरा रे राजा रे वारस नी हुणा। "
1CO,6,11,"होर तुस्सा मन्झा ले कुछ लोक पैहले एह्ड़े ई थे, पर प्रभु यीसू मसीह रे नांऊँआं ले होर परमेसरा री दितिरी आत्मा ले तुस्सा रे पाप धोई दितिरे, ताकि तुस्से पवित्र होर परमेसरा री नजरा मन्झ धर्मी बणी सको। "
1CO,6,12,"तुस्से बोली सके कि, हांऊँ सभ चीजा करी सक्हा क्यूंकि हांऊँ एक विस्वासी आ; पर सभ चीजा मेरे फायदे रे कठे नी ई। हांऊँ सभ चीजा करी सक्हा, क्यूंकि हांऊँ एक विस्वासी आ, पर मां केसी भी गल्ला जो आपणे गास हावी नी हूंणे देणा। "
1CO,6,13,"तुस्से ये भी बोली सके कि, खाणा पेटा रे कठे, होर पेट खाणे रे कठे आ, ये ता सच्च आ, पर परमेसरा यूँ दुहें नास करी देणे। आस्सा रे सरीर भी व्यभिचारा रे कठे नी ऐें, पर आस्सा रा सरीर प्रभु रा होर एता ले प्रभु री सेऊआ करणी चहिए। "
1CO,6,14,"पर आस्सा रा सरीर इधी कठे भी खास आ क्यूंकि जिहां परमेसरे आपणी सामर्था ले प्रभु यीसू मसीह जो मरिरे मन्झ ले जिउंदा कितेया, तिहां ही तेस आपणी सामर्थ किन्हें आस्से मरिरे मन्झ ले जिउंदे करणे। "
1CO,6,15,तुस्से सच्चे जाणांहे कि तुस्सा रे सरीर मसीहा रे अंग ऐें। ता क्या आस्सो मसीहा रे एस अंगा जो लेई किन्हें वेस्या रे अंगा किन्हें जोड़ना चहिए? नी कधी नी। 
1CO,6,16,"तुस्से पक्का जाणांहे कि, पवित्र सास्त्रा मन्झ लिखिरा कि, “तिन्हा दुहींया एक बणी जाणा।” इधी कठे तुस्सा जो पता हूंणा चहिए कि जो एक वेस्या किन्हें जुड़ी जाहाँ से तेस्सा वेस्या किन्हें एक बणी जाहाँ। "
1CO,6,17,"होर जो प्रभु साउगी जुड़ी जाहाँ, तेसरी आत्मा होर प्रभु री आत्मा एक बणी गईरी। "
1CO,6,18,"पूरी तरहा व्यभिचारा ले बची किन्हें रहा; एसरे अलावा माह्णुं रे ज्रीए कितिरा कोई भी पाप तेसरे सरीरा जो प्रभाव नी करदा, पर व्यभिचार करणे वाल्आ आपणे ई सरीरा रे बरखलाफ पाप करहा। "
1CO,6,19,"तुस्से सच्चे जाणांहे कि, तुस्सा रा सरीर से मन्दर आ जेस मन्झ पवित्र आत्मा वास करहा; जो ये पवित्र आत्मा परमेसरे तुस्सा जो दितिरी, होर तुस्से आपु आपणे नी ऐें पर परमेसरा रे। "
1CO,6,20,"क्यूंकि परमेसरे तुस्सा रे कठे बौह्त बडी कीमत चुकाईरी, जेबे तिन्हें यीसू मसीह जो क्रूसा प्रयाल्हे बलिदान कितेया, इधी कठे आपणे सरीरा ले परमेसरा री महिमा करा। "
1CO,7,1,"ऐबे जो सुआल तुस्से मेरे ले चिठ्ठी मन्झ पूछीरा था तेता रा जबाब देआ। तुस्से पूछीरा था कि, “क्या आस्सा लोका रे कठे ये खरा कि आस्से ब्याह नी करहे?” "
1CO,7,2,"क्यूंकि ये आम गल ई लोक नजायज रिस्ते मन्झ पई जाए, इधी कठे हांऊँ सलाह देआ कि हर एक मर्ध ब्याह करहे, होर आपणी लाड़ी किन्हें वफादार रहे। "
1CO,7,3,"एक मर्ध लाड़ा हूंणे रे नाते आपणी जिम्मेदारी पूरी करहे; होर तिहां ईं एक जन्नानी भी लाड़ी हूंणे री जिम्मेदारी पूरी करहे, होर दुहीं जणे एक दूजे री जरूरता जो पूरा करहे। "
1CO,7,4,"लाड़ी जो आपणे सरीरा पर हक नी आ, पर तेस्सा रे लाड़े जो आ; तिहां ईं लाड़े जो भी आपणे सरीरा पर हक नी आ, पर लाड़ी जो आ। "
1CO,7,5,"तुस्से एक दूजे ले लग नी रैहया; पर सिर्फ कुछ टैमा तक आपु मन्झ रजामंदी करी किन्हें लग रैहया, ताकि प्रार्थना करणे रे कठे कुछ टैम मिली सके, होर फेरी दबारा एक साउगी रैहया, एह्ड़ा नी हो कि आपणे आपा पर काबू नी रखणे री वजहा ले सैतान तुस्सा जो नजायज रिस्ता रखणे रे कठे परखे। "
1CO,7,6,"पर जो कुछ हांऊँ बोल्हा से मेरी सलाह ई, ना कि हुक्मा। "
1CO,7,7,"हांऊँ ये चाहां कि, जिहां मैं ब्याह नी कितिरा, तिहां ही तुस्से सभ भी ब्याह मत करहा; पर परमेसरे सभी जो खास वरदान दितिरा। परमेसरे कुछ लोका जो ब्याह करणे रा वरदान दितिरा, होर कुछ लोका जो बगैर ब्याह किन्हें रैहणे रा वरदान दितिरा। "
1CO,7,8,"कुआरेया होर विधवा जो मेरी सलाह ये ई कि, तिन्हारे कठे ये खरा आ कि स्यों बगैर ब्याह कितिरे रहे, जिहां जे हांऊँ आं। "
1CO,7,9,"पर अगर स्यों सबर नी करी सको, ता स्यों ब्याह करहे; क्यूंकि सरीरा री इच्छा साउगी लड़ने ले खरा कि ब्याह करी ले। "
1CO,7,10,"जिन्हारा जे ब्याह हुई गईरा, तिन्हा जो हांऊँ नी, पर प्रभु हुक्म देहां कि, लाड़ी आपणे लाड़े जो तलाक नी दे। "
1CO,7,11,"होर अगर तलाक हुई भी जाए, ता से दूजा ब्याह नी करहे; या आपणे लाड़े किन्हें दबारा मेल करी ले। होर ना लाड़ा आपणी लाड़ी जो तलाक दे। "
1CO,7,12,"पर ऐबे ये प्रभु रा हुक्म नी आ, पर हांऊँ तिन्हा विस्वासी लोका किन्हें बोलणा चाहां, जिन्हारा ब्याह अविस्वासी लोका किन्हें हुई गईरा; अगर केसी विस्वासी भाई री लाड़ी प्रभु पर विस्वास नी करदी हो, होर तेस साउगी रैंहणां चाहीं, ता से विस्वासी भाई आपणी लाड़ी जो तलाक नी दे। "
1CO,7,13,"होर जेस्सा विस्वासी जनाने रा लाड़ा विस्वास नी करदा हो, होर से तेस्सा साउगी रैहणे ले खुस हो; ता से विस्वासी जनाने आपणे लाड़े जो तलाक नी दे। "
1CO,7,14,"क्यूंकि एक विस्वासी लाड़ी री वजहा ले परमेसरा तेस्सा रे अविस्वासी लाड़े जो अपनाई लेआ, होर विस्वासी लाड़े री वजहा परमेसर तेसरी अविस्वासी लाड़ी जो अपनाई लेआ। अगर ये सच्च नी हुंदा कि तुस्सा रा अविस्वासी लाड़ा या लाड़ी परमेसरा रे हुंदे, ता तुस्सा रे बाल बच्चे भी परमेसरा रे नी हुंदे, पर एेबे ता तुस्सा रे बाल बच्चे भी परमेसरा रे। "
1CO,7,15,"अगर कोई अविस्वासी भाई या बैहण तलाक देणा चाहां, ता से एह्ड़ा करी सक्हा। एह्ड़ी हालता मन्झ एक विस्वासी लाड़ा या लाड़ी जो ब्याह रे बंधना मन्झ बझिरे रैहणे री जरूरत नी ई, क्यूंकि अविस्वासी ये तलाक देई करहा; पर परमेसरे आस्सा जो सांति किन्हें जिन्दगी जीणे रे कठे सादिरा। "
1CO,7,16,हे लाड़ियो तूस्से पक्का याद रखा कि तुस्सा री वजहा ले तुस्सा रे लाड़े री जिन्दगी बदली सकां ई। या हे लाड़ेयो तुस्से याद रखा कि तुस्सा री वजहा ले तुस्सा री लाड़ीया री जिन्दगी बदली सकां ई। 
1CO,7,17,"मेरा इतना सब कुछ बोलणे रा मतलब ये आ कि जिहां प्रभुए हर एकी जो जेस हालाता मन्झ रखीरा होर जिहां परमेसरे आपणे लोक हूंणे रे कठे सादीरे, से तेस ही हालाता मन्झ आपणी जिन्दगी जीये। होर ये ही गल हांऊँ हर कलीसिया रे लोका जो सखा। "
1CO,7,18,"एक उदाहरणा रे कठे, अगर कोई यहूदी माह्णुं प्रभु यीसू पर विस्वास करहा ता तेस जो तेसरी यहूदी हूंणे री पछयाण छाडणे री जरूरत नी, होर कोई गैर-यहूदी माह्णुं प्रभु यीसू पर विस्वास करहा ता तेस जो यहूदी बणने रे कठे खतना कुराणे री जरूरत नी। "
1CO,7,19,एक माह्णुं रा खतना हुईरा हो या नी हुईरा हो एता ले कोई फर्क नी पउन्दा। पर परमेसरा रे हुक्मा जो मनणा ही सभी ले जरूरी आ। 
1CO,7,20,"परमेसरे जेस माह्णुं जो जेस हालाता मन्झ आपणे लोक हूंणे रे कठे सदिरा, से माह्णुं तेस हालाता मन्झ आपणी जिन्दगी जीये। "
1CO,7,21,"अगर तैं सेऊआदार हुंदे हुए प्रभु यीसू पर विस्वास कितिरा हो, ता तू एता रे बारे मन्झ फिकर नी कर; पर अगर तेरा माल्क बोल्हा कि तू अजाद आ ता तू चली जा, तेबे तू जाईं सक्हा। "
1CO,7,22,"क्यूंकि जेस जो सेऊआदारा री हालाता मन्झ प्रभु रे लोक हूंणे रे कठे सादेया गईरा हो, से एक अजाद माह्णुं साहीं आ क्यूंकि प्रभु यीसूए तेस जो तेसरे पापा ले अजादी देई दितीरी। होर तिहां ईं जेस माह्णुं जो अजादी री हालाता मन्झ सदिरा हो, स्यों मसीहा रा सेऊआदार बणी जाहाँ। "
1CO,7,23,"क्यूंकि परमेसरे तुस्सा रे कठे बौह्त बडी कीमत चुकाईरी, जेबे तिन्हें यीसू मसीह जो क्रूसा प्रयाल्हे बलिदान कितेया; इधी कठे माह्णुं रे गुलाम नी बणी किन्हें परमेसरा रे गुलाम बणा। "
1CO,7,24,"हे भाईयो होर बैहणो, परमेसरे जेस माह्णुं जो जेस हालाता मन्झ आपणे लोक हूंणे रे कठे सदिरा, से तेस ही हालाता मन्झ आपणी जिन्दगी जीये। "
1CO,7,25,"कुआरिया रे बारे मन्झ प्रभु रा कोई हुक्म मुंजो नी मिलिरा, पर प्रभुए आपणी दया ले मुंजो भरोसे रे लायक ज्ञान दितिरा होर तेता री वजहा ले हांऊँ आपणी राय देहां। "
1CO,7,26,"क्यूंकि इन्हा ध्याड़े मन्झ विस्वासी लोका साउगी हर जगहा बौह्त परेसानिया वाली गल्ला हुई करहा ई, इधी कठे मुंजो लगहा कि ये खरा कि कुआरे लोक कुआरे ही रहे। "
1CO,7,27,"अगर तेरे वाले लाड़ी ई, ता फेरी तलाक देणे री कोसिस नी कर; होर अगर तेरे वाले लाड़ी नी ई, ता तू ब्याह करणे री कोसिस नी कर। "
1CO,7,28,"पर अगर तू ब्याह भी करहे, ता पाप नी आ; होर अगर कुआरी रा ब्याह हुई जाए ता तेता मन्झ भी कोई पाप नी आ; पर ब्याहिरे लोका जो संसारा मन्झ रैहन्दे हुए बौह्त कस्टा रा साम्हणा करणा पऊणा, होर हांऊँ चाहां कि तुस्से इन्हा कस्टा ले बची रैहया। "
1CO,7,29,"हे भाईयो होर बैहणो, हांऊँ तुस्सा किन्हें बोल्हा कि, एस संसारा मन्झ आस्सा रा रैहणे रा टैम बौह्त थोह्ड़ा रही गईरा, इधी कठे एस्सा गल्ला री ज्यादा फिकर नी करा कि, तुस्सा वाले लाड़ी हाई की नी ई। पर प्रभु री सेऊआ करणे रे बारे मन्झ सोचदे रैहया। "
1CO,7,30,"होर जो रोणे वाले हो, या जो खुसी मनाणे वाले हो, होर जो खरीदारी करणे वाले हो, कोई भी इन्हा गल्ला री ज्यादा फिकर नी करहे, क्यूंकि एह्ड़ा करणे ले तुस्से प्रभु री सेऊआ करणे ले दूर हुई सके। "
1CO,7,31,"होर जो कुछ एस संसारा मन्झ आस्सा वाले आ, आस्सा जो इन्हा चीजा जो ज्यादा कीमत नी देणी चहिए, क्यूंकि एस संसारा मन्झ जो कुछ आस्सा वाले आ, से जल्दी ही खत्म हूंणे वाल्आ आ। "
1CO,7,32,हांऊँ चाहां कि तुस्से संसारा री रोजकी जिन्दगी री फिकरा ले अजाद रहो। कुआरा आदमी प्रभु री सेऊआ रे बारे मन्झ सोच्दा रैंहयां कि से प्रभु जो किहाँ खुस करहे। 
1CO,7,33,"पर ब्याहिरा आदमी संसारा री गल्ला रे बारे मन्झ सोच्दा रैंहयां कि, से आपणी लाड़ी जो किहाँ खुस करहे। "
1CO,7,34,"होर इधी कठे से दो गल्ला रे बारे मन्झ सोचदा रैहया, एक तेस जो आपणी लाड़ी जो खुस करणा होर दूजा प्रभु जो खुस करणा। ब्याहिरी होर कुआरी मन्झ भी फर्क आ: कुआरी प्रभु री सेऊआ रे बारे मन्झ सोच्दी रैंहयां ईं, ताकि किहां से सरीरा होर आत्मा दुंहीं किन्हें परमेसरा जो खुस करी सके; पर ब्याहिरी ज्नाने, संसारा री चीजा रे बारे मन्झ सोच्दी रैंहयां ईं कि, से आपणे लाड़े जो किहाँ खुस रखे। "
1CO,7,35,"हांऊँ यूँ गल्ला तुस्सा री भलाई रे कठे बोल्या करहा, तुस्सा जो ब्याह करणे ले रोकणे रे कठे नी बोली करहा। पर इधी कठे कि तुस्से सही ढंगा किन्हें जिन्दगी जी सको; ताकि तुस्से एक मन हुई किन्हें प्रभु री सेऊआ मन्झ लगी रहो। "
1CO,7,36,"अगर केसी बापू जो लगहा कि से आपणी कुआरी मह्ठी रा देरी किन्हें ब्याह करणे रे ज्रीए तेस्सा साउगी अन्याय करी करहा, क्यूंकि तेस्सा री उम्र ढलदी लगिरी हो, ता से बापू तेह्ड़ा ही करहे, जेह्ड़ा तेस जो करणा ठीक लगहा। ता से बापू आपणी मह्ठी रा ब्याह करी सक्हा, एता मन्झ कोई पाप नी आ। "
1CO,7,37,"अगर से आपणे मना मन्झ पक्का करी लेआ कि, तेसरी मह्ठीया रे कठे कुआरा रेहणा ही ठीक आ, होर एह्ड़ा करणे रे कठे तेस पर केसी रा दबाब नी हो, तेबे जो फैसला तिन्हें लितिरा, ता तेस बापू जो पूरा करणे रा हक आ। होर अगर तिन्हें आपणी मह्ठी जो कुआरा रखणे रा फैसला करी लितिरा, ता से परमेसरा री नजरा मन्झ खरा करहा। "
1CO,7,38,"इधी कठे जो आपणी कुआरी मह्ठी रा ब्याह करहा, से खरा करहा; पर जो ब्याह नी करदा से होर भी खरा करहा। "
1CO,7,39,"जेबे तक केसी ज्नाने रा लाड़ा जिउंदा आ, तेबे तक तेस जो तेस साउगी ब्याहा रा रिस्ता निभाणा पऊणा, पर अगर तेस्सा रा लाड़ा मरी जाए ता से अजाद ई, होर जेस साउगी से चाहे ब्याह करी सक्हा ई, पर सिर्फ तेस किन्हें जो प्रभु मन्झ विस्वास करदा हो। "
1CO,7,40,"पर मेरे विचारा ले, अगर से दबारा ब्याह नी करहे; ता तेस्सा होर भी ज्यादा खुस रहणा। हांऊँ सम्झहा कि जेबे हांऊँ एह्ड़ी गल्ला बोल्हा ता परमेसरा री आत्मा मेरे ज्रीए ये गल्ला करही। "
1CO,8,1,"तुस्सा री चिठ्ठी मन्झ तुस्से मेरे ले मूर्ति रे साम्हणें बलि कितिरी चीजा रे बारे मन्झ भी पूछीरा था। हां, आस्से सब इन्हा गल्ला रे बारे मन्झ “कुछ ना कुछ जाणांहे।” पर जेबे ये ही ज्ञान लोका जो बडयाई करणे वाल्आ बणाई देहां, ता प्यार आस्सा जो आगे बधणे मन्झ मदद करहा। "
1CO,8,2,"अगर कोई आदमी ये समझ्हा कि, से ज्ञानवान आ, ता से असली मन्झ ऐबे तक कुछ तेहड़ा जाणी ही नी सकेया, जेहड़ा जाणना तेसरे कठे जरूरी आ। "
1CO,8,3,"पर अगर कोई परमेसरा किन्हें प्यार रख्हा, ता परमेसर तेस जो जाणहां। "
1CO,8,4,"होर ऐबे खाणे रे बारे मन्झ हांऊँ तुस्सा जो जबाब देणा चाहां। मूर्ति रे साम्हणें बलि कितिरी चीजा रे बारे मन्झ आस्से जाणांहे कि मूर्तिया एस संसारा री सच्ची इस्वर नी, होर सिर्फ एक ही सच्चा परमेसर आ। "
1CO,8,5,"हलांकि स्वर्गा मन्झ होर धरती पर बौह्त सारी चीजा ई, जिन्हा जो लोक इस्वर होर प्रभु बोले। "
1CO,8,6,"तेबे बी आस्सा रा एक ई परमेसर आ; होर से आस्सा रा बापू आ; होर तिन्हें ही सारी चीजा रचिरी, होर आस्से तेसरे कठे ही जिउंदे, होर आस्सा रा एक ई प्रभु आ, होर से यीसू मसीह आ; जेसरे ज्रीए सारी चीजा रचिरी, होर आस्से तेसरे ज्रीए जिउंदे। "
1CO,8,7,"पर आस्सा रे कुछ विस्वासी लोका जो ऐबे तक ये नी पता कि मूर्तिया वाले कोई सामर्थ नी। क्यूंकि स्यों पैहले इन्हा मूर्तिया री पूजा करहे थे, ऐबे स्यों मूर्तिया रे साम्हणें बलि कितिरी चीजा जो खाहें, ता तिन्हों एस गल्ला री गलत समझ हुई जाहीं कि स्यों हाल्ले भी मूर्तिया री पूजा करेया करहा ऐ; इधी कठे स्यों आपणे मना मन्झ ये सोची किन्हें बौह्त दुखी हुई जाहें कि, मूर्तिया रे साम्हणें बलि कितिरा खाणा तिन्हो खाणा पो, ता स्यों पाप करी बैठे। "
1CO,8,8,"पर खाणा आस्सा जो परमेसरा रे नेडे नी पुजान्दा, अगर आस्से नी खान्घे, ता तेता ले आस्से परमेसरा जो कम खुस नी करदे, होर अगर खाई भी ले, तेबे बी परमेसरा री नजरा मन्झ आस्से कुछ खास नी बणदे। "
1CO,8,9,"पर चतन्न रैहया कि, तुस्सा री खाणे री अजादी विस्वासा मन्झ कमजोर लोका रे कठे तेसरे पाप करणे री वजहा नी बणे। "
1CO,8,10,"तुस्से ता जाणांहे कि ये मूर्तिया असली मन्झ परमेसर नी, ता तुस्से इन्हा मूर्तिया रे मन्दरा मन्झ कुछ भी खाई ले। पर एह्ड़ा कोई माह्णुं जो आपणे विस्वासा मन्झ कमजोर आ, होर से तुस्सा जो तेथी कुछ खांदे देखी किन्हें आपु भी मूर्तिया रे साम्हणें बलि कितिरी चीजा खाणे रे कठे हिम्मत करहा, हलांकि से सोच्हा कि एह्ड़ा करणा पाप आ। "
1CO,8,11,"होर इधी कठे तू जिन्हा गल्ला जो जाणहां, तिन्हारी वजहा ले से विस्वासा मन्झ कमजोर आदमी मसीह पर विस्वास करणा छाडी देणा, जेसरे कठे मसीह यीसूए आपणी जान दितीरी। "
1CO,8,12,"होर जेबे तुस्से आपणे विस्वासी भाई या बैहणा ले कुछ एह्ड़ा कुराहें, जो तेस जो करणा गलत लगहा ता एह्ड़ा कुराई किन्हें, तुस्से तेसरे बरखलाफ पाप करहे; ता तुस्से मसीहा रे बरखलाफ भी पाप करहे। "
1CO,8,13,"इधी कठे अगर मूर्तिया रे साम्हणें बलि कितिरे खाणे (मास) री वजहा ले केसी विस्वासी भाई होर बैहणा रा विस्वास कमजोर हुई जाहाँ, ता मां कधी भी एह्ड़ा खाणा नी खाणा जेसरी वजहा ले तेस आदमी रा विस्वास कमजोर हुई जाओ। "
1CO,9,1,जो कुछ मुंजो खरा लगहा तेता जो खाणे रे कठे हांऊँ अजाद आ। हांऊँ एक चुणिरा चेला आ। मैं आस्सा रा प्रभु यीसू देखीरा। प्रभुए जो काम करणे रे कठे मुंजो दितिरा तुस्से तेता रा नतीजा। 
1CO,9,2,"भले ही दूजे लोक एस्सा गल्ला जो नी मनदे कि हांऊँ प्रभु यीसू रा चुणिरा चेला आ, पर तुस्सा जो ये गल मनणी चहिए। क्यूंकि हांऊँ ही तुस्सा वाले सभी ले पैहले खुसी री खबर लेई किन्हें आईरा था। तुस्सा रा विस्वास जो यीसू मसीह पर आ, से एस गल्ला रा सबूत आ कि हांऊँ सच्चे तुस्सा रे कठे परमेसरा रा चुणिरा चेला आ। "
1CO,9,3,स्यों जे मेरे चुणिरा चेले हूंणे पर सुआल करहे तिन्हारे कठे मेरा ये ई जवाब आ। 
1CO,9,4,मेरा होर बरनबासा रा पुरा हक आ कि आस्से तुस्सा लोका ले पैसे री मदद लेई सके। 
1CO,9,5,"जिहां चुणिरे चेले, प्रभु रे भाई होर पतरस जेबे सेऊआ करणे रे कठे आपणी लाड़ी साउगी जाहें, तिहां मेरा भी हक आ कि हांऊँ एह्ड़ा करूं। "
1CO,9,6,"क्या तुस्सा जो एह्ड़ा लगहा कि मुंजो होर बरनबासा जो ही, आपणे खर्चे पुरे करणे रे कठे काम धंधा करणा चहिए, जेबे कि आस्से भी परमेसरा रे सेऊआदार ऐें? "
1CO,9,7,कोई भी आदमी आपणे खर्चे पर स्पाही रा काम नी करदा। से जो अंगूरा रा बगीचा लगां से भी तेसरा फल खाणे री उम्मीद रखा। होर भेडा रे झुंडा री रखवाली करणे वाल्आ भी तिन्हा भेडा रा दूध पीणे री उम्मीद रखा। 
1CO,9,8,हांऊँ ये सभ गल्ला माह्णुं री सोचा रे मताबक नी बोल्दा लगिरा। 
1CO,9,9,"मूसा री व्यवस्था भी एह्ड़ा बोली। मूसा री व्यवस्था मन्झ लिखिरा, “कणक गांहणे वाले बोल्ह्दा रा मुंह देख्या बान्ह्दा,” क्या परमेसर सिर्फ बोल्ह्दा री फिकर करहा? नी! "
1CO,9,10,"पर से आस्सा रे कठे ही बोल्हा। होर ये आस्सा रे कठे ही लिखिरा, क्यूंकि हल चलाणे वाल्आ आस रखी किन्हें डोहर्रिया बाहें, होर गांहणे वाल्आ फसल पाणे री आस रखी किन्हें फसला जो गांहा। "
1CO,9,11,"आस्से तुस्सा रे बीचा मन्झ आत्मिक बेजा बाय्हिरा, होर इधी कठे ये बड़ी गल नी कि आस्से तुस्सा ले आस्सा री जरूरता जो पूरा करणे री फसला जो काटणे री उम्मीद रखायें। "
1CO,9,12,"अगर तुस्से दूजे लोका री मदद किती जिन्हें तुस्सा वाले आई किन्हें प्रचार कितेया, तेबे बरनबासा होर मेरा ज्यादा हक बणा कि तुस्से आस्सा री जरूरत पूरी करहा। क्यूंकि आस्से सभी ले पैहले तुस्सा जो खुसी री खबर सुणाई री, पर आस्से दुहीं जणे एस गल्ला रे कठे तुस्सा पर बोझ नी पाया, एता रे बजाय आस्से हर चीजा बर्दास किती, ताकि आस्से केसी जो भी मसीह री खुसी री खबरा पर विस्वास करणे ले नी रोके। "
1CO,9,13,"तुस्से पक्का जाणांहे कि जो लोक मन्दरा मन्झ सेऊआ करहा ऐें, तिन्हा जो तिन्हारा खाणा मन्दरा ले ई मिल्हा, होर जो बेदी पर बलि चढ़ाहें तिन्हा जो तेस्सा बलि रे चढ़ावे मन्झ हिस्सा मिला। "
1CO,9,14,एस तरहा प्रभुए हुक्म दितिरा कि खुसी री खबर सुनाणे वाले रा गुजारा खुसी री खबरा जो सुणने वाले लोका ले ही मिलना चहिए। 
1CO,9,15,"पर इन्हा हका मन्झा ले मैं एकी रा भी कधी इस्तेमाल नी कितेया। होर ये गल्ला मैं इधी कठे नी लिखी कि, ऐबे तुस्सा मेरे कठे एह्ड़ा करणा। बिलकुल भी नी! मेरे कठे मरणा ठीक आ एता रे बजाय कि हांऊँ तुस्सा ले मदद मांगू, क्यूंकि अगर मैं तुस्सा ले मजदूरी पाई ता फेरी हांऊँ एस गल्ला पर बडयाई नी करी सकदा कि मैं बिना कुछ लितिरे तुस्सा रे कठे काम कितिरा। "
1CO,9,16,"इधी कठे अगर हांऊँ खुसी री खबरा रा प्रचार करहा ता एता मन्झ बडयाई करणे री कोई वजहा नी; क्यूंकि प्रभु यीसूए मुंजो ये काम करणे रा हुक्म दितिरा, होर अगर हांऊँ खुसी री खबर नी सुणाऊं ता मुंजो बौह्त सजा मिलणी। "
1CO,9,17,"क्यूंकि अगर हांऊँ आपणी इच्छा ले ये काम करहा, ता मुंजो मजदूरी मिल्हा ई, होर अगर हांऊँ आपणी इच्छा ले नी करूं, तेबे भी जो जिम्मेदारी परमेसरे मुंजो दितिरी, तेस्सा जो हांऊँ पूरा करहा। "
1CO,9,18,ता मेरी मजदूरी क्या ई? मेरी मजदूरी ये ई कि हांऊँ बिना केसी ले मजदूरी जो लितिरे खुसी री खबरा रा प्रचार करी सक्हा। हालांकि मुंजो खर्चा मांगणे रा पूरा हक आ। 
1CO,9,19,"एता रा मतलब ये आ कि हांऊँ केसी रा भी गलाईरा मनणे रे कठे बंधीरी नी आ, सिर्फ इधी कठे कि स्यों मेरी मदद करहे बल्की हांऊँ अजाद आ, फेरी भी मैं सभिरा सेऊआदार बणा, ताकि हांऊँ तिन्हा जो मसीह वाले ल्याई सकूं। "
1CO,9,20,"यानि जेबे हांऊँ यहूदी लोका साउगी हूंहां, ता तिन्हा साहीं जियां था ताकि हांऊँ तिन्हा जो मसीह वाले ल्याई सकूं; जेबे हांऊँ यहूदी व्यवस्था रे मनणे वाले साउगी रैहया था, हांऊँ आपु भी तेस व्यवस्था रे अधीन रैहया। हालांकि मुंजो तेस व्यवस्था जो मनणे री जरूरत नी, पर मैं स्यों मन्हां ईं ताकि हांऊँ व्यवस्था रे अधीन रैहणे वालेया जो मसीह वाले ल्याई सकूं। "
1CO,9,21,"ठीक तिहां ही हांऊँ गैर-यहूदी लोका रे साउगी था ता तिन्हा साहीं जियां, जो यहूदी व्यवस्था जो नी मनदे थे, ताकि तिन्हो भी मसीह वाले ल्याई सकूं, पर हांऊँ जाणहां कि हांऊँ परमेसरा री व्यवस्था रे बगैर नी जिया करहा था, क्यूंकि हांऊँ मसीह री व्यवस्था रे अधीन ही आ। "
1CO,9,22,"कि जेबे हांऊँ तिन्हा लोका साउगी रैहया था, जो कुछ गल्ला जो लेई किन्हें सक करहे थे कि इन्हा गल्ला जो करणा प्रभु री नजरा मन्झ ठीक आ की नी, ता मैं भी गल्ला जो करणा छाडी दिती; ताकि हांऊँ तिन्हा जो भी मसीह वाले ल्याई सकूं। होर हांऊँ सभ माह्णुं रे कठे सभ कुछ बणेया, ताकि किहां नी किहां मेरे ज्रीए परमेसर कुछ लोका रा उद्धार करी सके। "
1CO,9,23,"होर हांऊँ सभ कुछ मसीह रे बारे मन्झ जो खुसी री खबर ई, तेता जो सुनाणे रे कठे करी करहा, ताकि हांऊँ भी तेस आसरीवाद रा साझीदार बणी जाऊं, जेस जो देणे रा वादा परमेसरे खुस खबरी मन्झ कितिरा। "
1CO,9,24,"तुस्से पक्का जाणांहे कि, दौड़ा मन्झ ता बौह्त सारे लोक दौड़हा ऐें, पर इनाम एक ई लई जाहाँ। तुस्से एह्ड़े दौड़ा कि, इनाम जीती सको। "
1CO,9,25,"जो लोक दौड़ मन्झ दौड़ना चाहें स्यों पैहले एता री त्यारी करहे, होर हर तरहा रा सबर करहा ऐें, स्यों एह्ड़ा जीतणे रे कठे होर इज्जत पाणे रे कठे करहे। तिन्हारी इज्जत पातरा रे बणिरे मुक्टा किन्हें करी जाहीं, जो जल्दी सुक्की जाहें। पर आस्से जो यीसू मसीह मन्झ विस्वास करहे, आस्सा री भी इज्जत हूणीं, होर आस्सो एह्ड़ी आसीस मिलणी; जो जुग-जुग रे कठे बणी रैहणी। होर इधी कठे आस्सो होर भी सबर रखणा चहिए। "
1CO,9,26,"इधी कठे ही हांऊँ आपणी मसीह जिन्दगी जो एक पक्के मकसदा साउगी जिंदा लगीरा, जिहां एक कुस्ती लड़ने वाल्आ हाऊआ मन्झ नी पर आपणे व्रोधी रे सरीरा पर ही मुक्के मारहा। "
1CO,9,27,"हांऊँ आपणे सरीरा जो आपणे बसा मन्झ रखा, ताकि हांऊँ आपणी ही इच्छा जो आपणे काबू मन्झ रख्ही सकूं, केते एह्ड़ा नी हो कि हांऊँ होरी लोका जो खुसी री खबरा रा प्रचार करूं, होर मुंजो आपु जो ही इनाम नी मिले। "
1CO,10,1,"हे भाईयो होर बैहणो, हांऊँ चाहां कि तुस्से एस गल्ला जो याद रखा कि बौह्त पैहले आस्सा रे बापदादेया साउगी बियाबान जंगला मन्झ क्या हुईरा था। परमेसरे एक बादल भेजी किन्हें तिन्हारी अगुवाई किती, जो तिन्हारे आगे-आगे चला था। होर तिन्हों लाल समुद्रा रे पाणी ले बचाई किन्हें सुक्की धरती मन्झ लेई आया। "
1CO,10,2,होर मूसा रे साउगी चलने रे नाते तिन्हें सभीए बादला मन्झ होर समुद्रा मन्झ बपतिस्मा लितेया। 
1CO,10,3,"होर तिन्हें सभीए से रोटी खाधी, जो तिन्हो स्वर्गा ले परमेसरे दिति। "
1CO,10,4,"होर तिन्हें सभीए से ही पाणी पितेया जो परमेसरे तिन्हो चट्टाना ले दितेया, क्यूंकि जिन्हें तिन्हारे कठे पाणी दितेया से तिन्हा साउगी-साउगी चल्हा था; होर से चट्टान मसीह था। "
1CO,10,5,"पर फेरी भी तिन्हा मन्झा ले ज्यादातर लोका ले परमेसर खुस नी था, इधी कठे स्यों बियाबान जंगला मन्झ मरी गये। "
1CO,10,6,"ये सारी गल्ला आस्सा रे बापदादेया साउगी इधी कठे हुई की आस्सो चेतावनी मिले कि अगर आस्से भी तिन्हा साहीं बुराई करणे री इच्छा करघे, ता जो तिन्हा साउगी हुआ से आस्सा किन्हें भी हुई सक्हा। "
1CO,10,7,"मूर्तिया री पूजा मत करहा, जिहां तिन्हा मन्झा ले बौह्त लोके कितेया, ये ठीक तिहां ही आ जेह्ड़ा पवित्र सास्त्रा मन्झ लिखिरा कि, “लोक धामा मन्झ खाणे -पीणे रे कठे बैठे, होर रंगरलिया मनाणे रे कठे उठे।” "
1CO,10,8,लज्जा वाल्आ कोई काम नी करहे; जेह्ड़ा की आस्सा रे बापदादेया मन्झ ले कई कितेया; होर एक ई ध्याड़े त्रेई हजार लोक मरी गये। 
1CO,10,9,"प्रभु री परखणी मत करहा; जेह्ड़ा तिन्हा मन्झा ले बौह्त लोके कितेया, होर जैहरले सांपे स्यों डसे होर स्यों मरी गये। "
1CO,10,10,"कूड़कूड़ाऊआ मत, जेह्ड़ा कि तिन्हा मन्झा ले बौह्त लोके कितेया, होर परमेसरे आपणे दूत भेजी किन्हें स्यों मारी दिते। "
1CO,10,11,"पर ये सभ गल्ला, जो आस्सा रे बापदादेया साउगी हुई से इधी कठे हुई कि ये सभी लोका रे कठे उदाहरण बणे, होर ये गल्ला आस्सा री चेतावनी रे कठे लिखी गईरी, जो संसारा रे आखरी टैमा मन्झ रैंहयां करहा ऐें। "
1CO,10,12,"इधी कठे अगर कोई विस्वासी ये सोच्हा कि, से आपणे विस्वासा मन्झ मजबूत खड़ीरा, ता से चतन्न रहे कि से भी इन्हा पापा मन्झ नी पई जाए। "
1CO,10,13,"तुस्से कोई एह्ड़ी परखणी मन्झ नी पईरे, जो माह्णुं रे सैहणे ले बाहर हो। परमेसर भरोसे रे लायक आ; क्यूंकि से तुस्सा जो एह्ड़ी परीक्सा मन्झ नी पऊणे देंदा, जेस्सा रा तुस्से साम्हणा नी करी सकदे, पर एता रे बजाय तेस तुस्सा जो सामर्थ देणी, जेता री तुस्सा जो जरूरत ई, ताकि तुस्से पापा ले बची सको। "
1CO,10,14,"इधी कठे, हे लाडले भाईयो होर बैहणो, मूर्तिया री पूजा करणे ले आपणे आपा जो बचाई किन्हें रखा। "
1CO,10,15,"हांऊँ तुस्सा जो बुद्धिमान समझी किन्हें ये गल्ला बोल्हा, इधी कठे इन्हा गल्ला रे गास सोच विचार करहा कि युयां गल्ला सही या गलत। "
1CO,10,16,"प्रभु भोज मन्झ जेबे आस्से तेस डोंगें ले (अंगूरा रा रस) पीये, होर जेता रे कठे आस्से परमेसरा रा धन्यावाद दें, तेबे आस्से सच्चे मसीह रे खूना रे साझी बणे। इधी कठे, जेबे आस्से रोटी तोड़ी किन्हें खाएं, ता आस्से सच्चे मसीह रे सरीरा रे साझीदार बणे। "
1CO,10,17,"इधी कठे कि, एक ई रोटी ई जो कि मसीह ई, होर हालांकि आस्से बौह्त सारे ऐें, आस्से एक सरीर बणी जाहें; क्यूंकि आस्से सभ तेस्सा एक रोटी मन्झ ले खाहें। "
1CO,10,18,"तिन्हा इस्राएल देसा रे लोका रे बारे मन्झ सोचा, जो एक बेदी रे चारों तरफ कठ्ठा हुई किन्हें तेता पर बलि कितिरी चीजा मन्झ ले खाहें, एह्ड़ा करणे ले स्यों तेस बेदी री सेऊआ रे साझी बणी जाहें। "
1CO,10,19,"मेरे बोलणे रा मतलब क्या आ? हांऊँ ये नी बोलदा लगिरा कि मूर्ति, या मूर्ति रे साम्हणें चढ़ाईरी बलि री कोई कीमत या वजूद नी आ। "
1CO,10,20,"पर हांऊँ ये बोली करहा कि स्यों लोक तिन्हा मूर्तिया रे कठे जिन्हा चीजा री बलि चढ़ाहें, स्यों परमेसरा रे कठे नी, पर दुस्टात्मा रे कठे चढ़ाहें, हांऊँ ये नी चाहन्दा कि तुस्से दुस्टात्मा रे साझी बणा। "
1CO,10,21,"तुस्से प्रभु रे डोंगें होर प्रभु रे मेजा मन्झा ले जो प्रभु री मौता जो याद कुराहां, साझीदार हुंदे हुए, होर दुस्टात्मा रे डोंगें होर दुस्टात्मा री मेजा मन्झा साझीदार नी हुई सक्दे, जो दुस्टात्मा रे कठे चढ़ाई जाहीं। "
1CO,10,22,अगर आस्से एह्ड़ा करघे ता सच्चे आस्से प्रभु रे गुस्से जो भड़काहें। याद रखा कि आस्से परमेसरा ले ज्यादा सक्तिमान नी ऐें। 
1CO,10,23,"तुस्से बोल्हे कि आस्सा वाले सभ कुछ करणे री अजादी, हां पर सभ चीजा आस्सा रे फायदे रे कठे नी। आस्से सभ कुछ करणे रे कठे अजाद ऐे, पर सारी चीजे परमेसर पर विस्वासा करणे जो नी बढ़ादीं। "
1CO,10,24,"तुस्सा मन्झ ले हर एकी जो सिर्फ आपणे बारे मन्झ ई नी सोचणा चहिए, बल्की दूजे री भलाई रे कठे भी सोचणा चहिए। "
1CO,10,25,"तुस्सा जो एह्ड़ा करणा चहिए बजारा मन्झ जो भी मास बिक्हा, तेता जो खरीदी किन्हें खाई लो, ये मत पूछा कि ये मूर्ति रे साम्हणें बलि कितिरा, होर तेबे तुस्सा री अंतरात्मा तुस्से दुखी नी करणे। "
1CO,10,26,"“तुस्से एतो खाई सके, क्यूंकि पवित्र सास्त्रा मन्झ लिखिरा, धरती होर जो कुछ एता मन्झ आ; से सभ प्रभु रा आ।” "
1CO,10,27,"होर अगर कोई अविस्वासी लोका मन्झ ले तुस्सा जो सादा दे, होर अगर तुस्से जाणा चाहो, ता जो खाणा तुस्सा रे साम्हणें रखिरा एता रे बारे मन्झ ये नी पूछा कि ये खाणा बलि कितिरा या नी, ताकि अगर से बलि कितिरा हुन्घा, ता तेता रे खाणे री वजहा ले तुस्सा री अंतरात्मा तुस्सा जो दोसी नी बणाहें। "
1CO,10,28,"पर अगर कोई तुस्सा लोका जो ये बोले, “ये मूर्ति रे कठे बलि कितिरा प्रसाद आ,” ता तुस्से तेस जो मत खाऊआ, आपणी अंतरात्मा री वजहा ले नी, पर तेसरी अंतरात्मा री वजहा ले जिन्हें तुस्सा जो ये गल दसीरी। "
1CO,10,29,"हांऊँ तुस्सा री नी पर दूजे री अंतरात्मा रे बारे मन्झ गल करी करहा कि क्या फायदा अगर तुस्से आपणी खाणे री अजादी जो ज्यादा जोर दे, होर दूजे माह्णुं जो ये लगा कि से पाप आ? एता ले कोई फायदा नी आ। "
1CO,10,30,"अगर हांऊँ धन्यावाद देईं किन्हें हांऊँ मूर्ति रे साम्हणें बलि कितिरे खाणे जो खाई लेहां, ता तेता रे कठे मेरे पर किधियो दोस लगाया जाहाँ, जेसरे खाणे रे कठे मैं परमेसरा जो धन्यावाद दितिरा? "
1CO,10,31,"होर एता रा जबाब ये आ कि चाहे तुस्से खाऊआ या पिऊआ, या चाहे जो कुछ करा, पर सभ कुछ परमेसरा री महिमा रे कठे करा। "
1CO,10,32,"हांऊँ जो कुछ भी करहा, तेता मन्झ सभी जो खुस रखणे री कोसिस करहा; हांऊँ आपणी भलाई नी सोचदा पर सभी री भलाई सोचा ताकि सब बची सको। इधी कठे तुस्से भी एस तरीके किन्हें जीया कि तुस्से यहूदी लोका रे कठे, या गैर-यहूदी लोका रे कठे, या परमेसरा री कलीसिया रे लोका रे कठे कोई भी परेसानी खड़ी नी करी सको, जेता ले स्यों मसीह पर विस्वास करणा छाडी दे। "
1CO,11,1,"जिहां हांऊँ मसीह साहीं जिन्दगी जीहां, तिहां ईं तुस्से भी मेरे साहीं जिन्दगी जिया। "
1CO,11,2,"हांऊँ तुस्सा जो सराहां, क्यूंकि तुस्से मुंजो सभ गल्ला मन्झ याद करहा ऐें; होर जो भी गल्ला मैं तुस्सा जो सखाई री, तिन्हारा पालण बड़े चतन्न हुई किन्हें करेया करहा ऐें। "
1CO,11,3,"पर एक गल ई जो हांऊँ चाहां कि तुस्से ये जाणी लो: कि हर एक मर्धा रा मूंड मसीह आ, होर एक लाड़ीया रा मूंड लाड़ा, होर मसीह रा मूंड परमेसर आ। "
1CO,11,4,"इधी कठे कि माह्णुं मसीह री महिमा जो जाहिर करहा अगर से, लोका रे बीच मन्झ मूंड ढख्ही किन्हें प्रार्थना या भविस्यवाणी करहा, से मसीह री बेज्जती करहा, जो तेस्सा रा मूंड आ। "
1CO,11,5,"पर जो ज्नाने लोका रे बीच मन्झ प्रार्थना या भविस्यवाणी करदे टैम बगैर मूंड ढख्ही किन्हें प्रार्थना या भविस्यवाणी करहा ई, ता से आपणे लाड़े री बेज्जती करहा ईं जो तेस्सा रा मूंड आ। ता एह्ड़ी जनाने होर तेस्सा जन्नानी मन्झ कोई फर्क नी आ कि जेस्सा जो बेज्जती कुराणे रे कठे मूंड मूंडाईं दे। "
1CO,11,6,"अगर से ज्नानी मूंड नी ढखणा चाहीं, ता से आपणे बाल भी काटी दे; पर अगर ज्नाने रे कठे बाल कटाणा या मूंडाणां सरमा री गल ई, ता फेरी से प्रार्थना या भविस्यवाणी करदे टैम आपणा मूंड ढख्ही ले। "
1CO,11,7,"मर्धा रे कठे आपणा मूंड ढक्णा ठीक नी आ, क्यूंकि से परमेसरा रे रूपा मन्झ बणाईरा होर तेसरी महिमा जो दसां, पर ज्नाने मर्धा री महिमा जो जाहिर करी। "
1CO,11,8,"क्यूंकि पैहला-मर्ध आदम ज्नाने ले नी आईरा, पर ज्नाने मर्धा ले आईरी। "
1CO,11,9,"क्यूंकि परमेसरे पैहले-मर्धा जो ज्नाने री मददा रे कठे नी बणाईरा, पर ज्नाने जो मर्धा री मददा रे कठे बणाईरी। "
1CO,11,10,"इधी कठे कि स्वर्गदूता देखी करहे, ज्नाने जो ये करणा ठीक आ कि, से आपणी अधीनता जो दस्दे हुए, आपणे मूंडा जो ढ्खही किन्हें रखे। "
1CO,11,11,"फेरी भी अगर आस्से विस्वासी लोका री गल करहे ता ज्नाने जो मर्धा री मदद चहिए, होर मर्धा जो ज्नाने री मदद चहिए। "
1CO,11,12,"हालांकि परमेसरे पैहली-जन्नानी जो पैहले-मर्धा किन्हें रच्या, पर ऐबे ज्नाने ई जो मर्धा जो जणा ई; पर परमेसर ही आ जिन्हें सारी चीजा री रचना किती। "
1CO,11,13,"हांऊँ चाहां कि तुस्से आप्हुए एस गल्ला रा फैसला करा, क्या ये ठीक आ की नी कि एक ज्नाने कलीसिया मन्झ लोका रे बीच मन्झ बगैर मूंड ढखी किन्हें परमेसरा ले प्रार्थना करही। "
1CO,11,14,प्रकृति आप्हुए तुस्सा जो सिखाहीं कि अगर कोई मर्ध आपणे बाल लम्बे रखे; ता तेसरे कठे ये सरमा री गल ई। 
1CO,11,15,पर प्रकृतिए ज्नाने जो लम्बे बाल ओढ़ने रे कठे दितिरे; ठीक तिहां ही ज्नानिया जो लोका रे बीचा मन्झ प्रार्थना करदी बारी तिन्हो आपणा सिर ढकणा चहिए। 
1CO,11,16,"पर अगर केसी जो लगहा कि हांऊँ गलत बोली करहा, ता तुस्से ये जाणी ले कि ये गल्ला आस्सा री कलीसिया मन्झ होर बाकि परमेसरा री कलीसिया मन्झ एह्ड़ी ही मन्हां ईं जाहीं। "
1CO,11,17,"जिन्हारे बारे मन्झ ऐबे हांऊँ तुस्सा किन्हें गल करदा लगिरा तिन्हारे बारे मन्झ हांऊँ तारीफ नी करी सकदा, क्यूंकि कलीसिया मन्झ कठ्ठा हूंणे ले तुस्सा री भलाई नी पर बुराई ही हुई। "
1CO,11,18,"क्यूंकि सभी ले पैहली गल ता ये कि मैं ये सुणीरा कि, जेबे तुस्से कलीसिया मन्झ अराधना रे कठे कठ्ठा हुंहां ऐें, ता तुस्सा मन्झ फूट पईरी हुंहां ईं, होर हांऊँ विस्वास करहा जो गल्ला स्यों बोली करहे तिन्हा मन्झ ले कुछ-कुछ सही। "
1CO,11,19,"तुस्सा जो क्या लगहा कि तुस्सा रे बीचा मन्झ जेबे बंटवारा हूणा, तेबे ही दूजे लोका जो पता लगणा कि कुण परमेसरा रे चुणिरे लोक ऐें? नी एह्ड़ा बिलकुल भी नी आ। "
1CO,11,20,"इधी कठे जेस तरीके किन्हें तुस्से प्रभु यीसू री मौता जो याद करणे रे कठे एक जगहा कठे हुंहां ऐें, ता तेस जो प्रभु भोज नी बोली सकदे। "
1CO,11,21,"क्यूंकि मुंजो पता लगिरा की तुस्सा मन्झ ले कई लोक दूजे साउगी बांडणे ले पैहले आपणा खाणा झटपट खाई लैंहां ऐें, जेस वजहा ले कुछ लोक भूखे ही चली जाहें, होर कुछ मुताली जाहें। "
1CO,11,22,"क्या खाणे-पीणे रे कठे तुस्सा रे घर-बार नी हाए? तुस्से परमेसरा री कलीसिया रा अनादर करेया करहा ऐें, होर गरीबा जो बेज्जत करी करहा ऐें। हांऊँ तुस्सा जो क्या दसुं? क्या हांऊँ तुस्सा री तारीफ करूं? एह्ड़ा करणे रे कठे मां तुस्सा री तारीफ नी करणी। "
1CO,11,23,"क्यूंकि जो गल्ला हांऊँ तुस्सा जो सखाई करहा, ये स्यों गल्ला ई जो प्रभुए ले मुंजो मिलिरी; कि प्रभु यीसू जेस राती से पकड़या गया तिन्हें रोटी लिती, "
1CO,11,24,"होर परमेसरा रा धन्यावाद करी किन्हें तोड़ी होर बोल्या कि, “ये मेरा सरीर आ; जो तुस्सा रे कठे देई दितिरा, होर मेरी यादगारा रे कठे एह्ड़ा ही करदे रैहया।” "
1CO,11,25,"होर जेबे स्यों रोटी खाई बैठे ता यीसूए अंगूरा रे रसा रा भरिरा डोंगा लितेया होर बोल्या, “ये डोंगा मेरे खूना मन्झ नौंईं वाचा ई, जेबे केभे पीओ, ता मेरी यादगारा रे कठे एह्ड़ा ही करदे रैहया।” "
1CO,11,26,"क्यूंकि जेबे भी तुस्से एस रोटीया मन्झ ले खाहें, होर एस डोंगें मन्झा ले पीहां ऐें, ता प्रभु री मौता जो जेबे तक से वापस नी आये, प्रचार करहा ऐें। "
1CO,11,27,"इधी कठे जो कोई मसीह जो बेज्जत करणे ले तरीके ले प्रभु री रोटी खाए, या तेसरे डोंगें मन्झा ले पीए, ता से प्रभु रे सरीर होर खूना रे खलाफ पाप करहा। "
1CO,11,28,इधी कठे हर एक माह्णुं एस रोटी जो खाणे ले होर एस डोंगें मन्झ ले पीणे ले पैहले आपणे आपा जो परखी ले। 
1CO,11,29,"क्यूंकि जो रोटी जो खाणे होर डोंगें मन्झ ले पीणे रे टैम मसीह रे सरीरा री इज्जत नी करहे, से एस तरहा खाई पी किन्हें आपणे गास सजा जो बुलावा देहां। "
1CO,11,30,"एस वजहा ले तुस्सा मन्झा ले बौह्त सारे लोक आपणे सरीरा मन्झ कमजोर ऐें होर ब्मार ऐें, होर कई ता मरी भी गये क्यूंकि ये परमेसरा री सजा ई। "
1CO,11,31,"अगर सभी ले पैहले आस्से आपणे आपा जो परखी लैंघे, ता परमेसरा आस्सो सजा नी देणी। "
1CO,11,32,"पर अगर प्रभु आस्सा जो एस तरहा सजा देई करहा, ता से सिर्फ आस्सा जो सुधारी करहा; ताकि आस्सा जो संसारा रे लोका साउगी न्याय रे ध्याड़े सजा नी मिले। "
1CO,11,33,"इधी कठे, हे मेरे भाइयो होर बैहणो, जेबे तुस्से प्रभु भोज खाणे रे कठे कठ्ठा हुंहां ऐें, ता एक दूजे रे कठे रुकेया करा कि एक साउगी खाणा खाई सके। "
1CO,11,34,"अगर कोई भूखा हो, ता से आपणे घरा ई खाई ले, ताकि जेबे तुस्से कठे हो ता तुस्से सब कुछ खरे ढंगा किन्हें करहा, ताकि परमेसर तुस्सा जो सजा नी दे। होर बाकि गल्ला रे बारे मन्झ जो तुस्से लिखिरा था, स्यों मां तेथी आई किन्हें समझाई देणी। "
1CO,12,1,"हे भाईयो होर बैहणो, तुस्से मेरे ले पवित्र आत्मा रे दितिरे बरदाना रे बारे मन्झ पूछीरा था, हांऊँ चाहां कि तुस्से इन्हा बरदाना रे बारे मन्झ खरी किन्हें जाणी लो। "
1CO,12,2,"तुस्से जाणहां ऐें कि, परमेसरा पर विस्वास करणे ले पैहले तुस्से किहां जीहां ऐें थे। तुस्से भटकाई दितिरे थे कि तुस्से मरिरी मूर्तिया री पूजा करहा। "
1CO,12,3,"इधी कठे हांऊँ चाहां की तुस्सा एस्सा गल्ला जो जाणी लो कि परमेसरा री दितिरी आत्मा रे ज्रीए कोई भी माह्णुं एह्ड़ा नी बोल्दा कि यीसू स्रापित आ, होर पवित्र आत्मा रे ज्रीए ही से ये बोली सक्हा कि “यीसू ही प्रभु आ।” "
1CO,12,4,"होर ऐबे, कई किस्मा रे आत्मिक बरदान हुयें, पर इन्हा सभीरा देणे वाल्आ सिर्फ एक ही आ, होर से पवित्र आत्मा ई। "
1CO,12,5,"होर लग-लग तरीके किन्हें आस्से प्रभु री सेऊआ करी सके, पर आस्से सभ एक ही प्रभु री सेऊआ करहे। "
1CO,12,6,"होर परमेसर भी कई किस्मा किन्हें आस्सा री जिन्दगी मन्झ काम करहा, पर से एक ई परमेसर आ, जो आपणा काम आस्सा री जिन्दगी रे ज्रीए करहा। "
1CO,12,7,"पर परमेसरे आस्सा सभी जो एक-दूजे विस्वासी भाई बैहणा री मददा रे कठे एह्ड़ा बरदान दितिरा, जो पवित्र आत्मा री उपस्थिति जो जाहिर करहा। "
1CO,12,8,क्यूंकि पवित्र आत्मा केसी एक माह्णुं जो बुद्धि री गल्ला बोलणे रा बरदान देईं; होर से ही आत्मा केसी दूजे माह्णुं जो ज्ञाना री गल्ला बोलणे रा बरदान देईं। 
1CO,12,9,"होर से केसी एक माह्णुं जो मसीह पर गहरा विस्वास करणे रा बरदान देईं, होर ये ही आत्मा दूजे माह्णुं जो चंगा करणे रा बरदान देईं। "
1CO,12,10,"पवित्र आत्मा केसी जो चमत्कार रे काम करणे री सामर्थ देईं; होर केसी जो भविस्यवाणी करणे रा बरदान देईं, होर केसी जो ये परखणे री समझ कि पवित्र आत्मा री तरफा ले होर दुस्ट आत्मा री तरफा ले मिलणे वाले बरदाना मन्झ क्या फर्क आ। होर केसी जो लग-लग भासा बोलणे रा बरदान देईं, जो तिन्हें कधी नी सिखिरी हो; होर कुछ लोका जो इन्हा भासा रा मतलब दसणे रा बरदान देईं। "
1CO,12,11,"पर ये सारे बरदान एक ही आत्मा रा काम आ, पवित्र आत्मा हर विस्वासी जो तेह्ड़ा बरदान देआ जेह्ड़ा चाहां। "
1CO,12,12,"क्यूंकि जिहां माह्णुं रे सरीर रे बौह्त सारे अंग हुयें, होर बौह्त सारे अंग मिली किन्हें एक पूरा सरीर बणा, तिहां ही मसीह भी आ होर स्यों लोक भी, जो तेस पर विस्वास करहे। "
1CO,12,13,"एस तरीके ले आस्से सभीए जो या ता यहूदी लोक ऐें, या गैर-यहूदी ऐें, या गुलाम ऐें, या अजाद ऐें, एक ई पवित्र आत्मा रे ज्रीए एक सरीर हूंणे रे कठे बपतिस्मा लितेया। आस्सा सभी जो एक ई आत्मा मिली, जिहां आस्से सभिये एक ऐें डोंगें ले पितिरा हो। "
1CO,12,14,"आस्सा रे सरीरा मन्झ एक ई अंग नी आ, पर बौह्त सारे अंग ऐें। "
1CO,12,15,"सोचा, अगर पैर बोले कि, “हांऊँ हाथ नी आ, इधी कठे हांऊँ सरीरा रा अंग नी आ,” ता क्या हाथ रा एह्ड़ा बोलणे ले से सरीरा रा अंग नी आ? "
1CO,12,16,"होर अगर कान बोले कि, “हांऊँ हाखी नी आ, इधी कठे हांऊँ सरीरा रा अंग नी आ,” ता क्या कान रा एह्ड़ा बोलणे ले से सरीरा रा अंग नी आ? "
1CO,12,17,होर अगर सारा सरीर सिर्फ हाख ई हुन्दी ता केथी ले सुणना था? अगर सारा सरीर कान ई हुन्दा ता सिंघणा केथी ले था? 
1CO,12,18,पर परमेसरे आपणी इच्छा रे मताबक आस्सा रे सरीरा रे सभ अंगा जो एक-एक करी किन्हें ठीक जगहा मन्झ रखे। 
1CO,12,19,"अगर सरीरा रे सारे अंग एक साहीं हुन्घे, ता सरीर ही नी हुन्दा। "
1CO,12,20,"इधी कठे, भले ही सरीर रे कई सारे अंग हुयें, पर सरीर एक ई आ। "
1CO,12,21,"हाखी हाथा किन्हें नी बोली सक्दी कि, “मुंजो तेरी ज्रूरत नी हाई,” होर ना मूंड पैरा किन्हें बोली सक्हा कि, “मुंजो तुस्सा री ज्रूरत नी हाई।” "
1CO,12,22,"एता रे बिल्कुल परे, सरीरा रे जिन्हा अंगा जो आस्से कमजोर समझ्हा ऐें, स्यों बौह्त जरूरी ऐें। "
1CO,12,23,"होर सरीरा रे जिन्हा अंगा जो आस्से कम इज्जता रे लायक समझे, तिन्हा जो आस्से बौह्त ध्याना ले ढकी किन्हें रख्हा ऐें। ता तिन्हा अंगा जो, जिन्हों आस्से दूजेया जो नी दसी सकदे, इधी कठे आस्से तिन्हारा बौह्त ज्यादा ध्यान रखी किन्हें संभाला ऐें। "
1CO,12,24,"फेरी भी इज्जत रे लायक अंगा जो खास देखभाला री ज्रूरत नी ई, पर परमेसरे आस्सा रा सरीर एह्ड़ा बणाईरा, ताकि कम इज्जत वाले अंगा जो ज्यादा देखभाल होर इज्जत मिली सके। "
1CO,12,25,"परमेसरे ये इधी कठे कितेया कि सरीरा रे सारे अंग एक दूजे किन्हें मिली किन्हें रहे, होर सरीरा रे सारे अंग एक दूजे री देखभाल करहे। "
1CO,12,26,"होर अगर सरीरा रे एक अंग बीमार हुंहां, ता पुरे सरीरा मन्झ पीड़ा हुंहां ऐें, होर तिहां ही अगर सरीरा रे एकी अंगा रा लाज करहे, ता पूरा सरीर ठीक हुंहां होर खुसी बणा। "
1CO,12,27,"एस तरहा तुस्से सभ लोक मसीह रे सरीर ऐें, होर तुस्से सभ तेसरे सरीरा रे अंग भी ऐें। "
1CO,12,28,"होर मसीह रे एस सरीरा मन्झ जो की कलीसिया ई, परमेसरे लग-लग लोका जो लग-लग काम दितिरा। पैहले तिन्हें चुणिरा चेलेया जो नियुक्त कितेया, दूजा तिन्हें नबीया जो जेह्ड़े परमेसरा री खबरा जो सुणाहें; त्रीजे तिन्हा जो नियुक्त कितेया जो स्खायें। तेता ले बाद तिन्हा लोका जो, जेस जो तिन्हें चमत्कारा रे काम करणे रा हक दितेया। तेता ले बाद तिन्हें स्यों लोक नियुक्त किते, जिन्हा वाले चंगाई करणे रा हक आ, फेरी तिन्हा लोका जो जेह्ड़े दूजेया री मदद करी सके। फेरी तिन्हें स्यों लोक नियुक्त किते जो अगुवे, फेरी तिन्हा जो भी जो लग-लग भासा बोलणे वाले, जो तिन्हें कधी भी नी सिखिरी हो। "
1CO,12,29,हर कोई चुणिरा चेला नी हुंदा। हर कोई नबी नी हुंदा। हर कोई स्खाणे वाले नी हुंदा। होर हर केसी वाले चमत्कारा रे काम करणे रा हक नी हुंदा। 
1CO,12,30,"हर केसी जो ब्मारा जो ठीक करणे रा बरदान नी मिलिरा। होर हर केसी जो लग-लग भासा बोलणे रा बरदान नी मिलिरा, जो तिन्हें कधी भी नी सिखिरी हो। "
1CO,12,31,"हर केसी जो लग-लग भासा रा मतलब दसणे रा बरदान नी मिलिरा, जो तिन्हें कधी भी नी सिखिरी। इधी कठे पवित्र आत्मा ले बडे ले बडे बरदाना पाणे री इच्छा रखा! पर ऐबे मां तुस्सा जो दसणा की एता ले भी खरा क्या आ। "
1CO,13,1,"अगर हांऊँ माह्णुंआं, होर स्वर्गदूता री भासा बोलूं, होर दूजे किन्हें प्यार नी करूं, ता मेरी गल्ला ठनठन करदा पीतल, होर झनझन करदी झांझ साहीं बेकार ईं। "
1CO,13,2,"होर अगर हांऊँ भविस्यवाणी करी सकूं, होर सभ भेदा होर सभ किस्मा रे ज्ञाना जो समझी सकूं, होर एथी तक कि मेरा परमेसरा पर पूरा विस्वास हो कि, हांऊँ प्हाड़ा जो हटाई सकूं, पर दूजे किन्हें प्यार नी करूं, ता मेरी कोई भी कीमत नी। "
1CO,13,3,"होर अगर हांऊँ आपणी सारी जायदाद गरीबा जो बांडी देऊँ, होर तिन्हो आपणा सरीर फुकणे रे कठे भी देई देऊँ, होर दूजे किन्हें प्यार नी करूं, ता एता ले मुंजो कोई फायदा नी आ। "
1CO,13,4,"जो लोक प्यार करहे, स्यों सबर रखणे वाले, होर दया करणे वाले हुयें; स्यों लोक हिर्ख नी करदे, होर आपणे बारे मन्झ बडी-बडी गल्ला नी करदे बड़ाई नी करदा। होर स्यों बडयाई नी करदे। "
1CO,13,5,"स्यों लोक केसी री बेज्जती नी करदे, स्यों आपणी ही खुसी रे बारे मन्झ नी सोचदे, स्यों जल्दी गुस्सा नी करदे, होर स्यों तिन्हा बुरी गल्ला जो याद नी रखदे, जो तिन्हारे बरखलाफ कितिरी हो। "
1CO,13,6,"जेबे लोक बुरे कामा करहे ता स्यों खुस नी हुन्दे, पर स्यों तेबे खुस हुयें जेबे लोक सही काम करहे। "
1CO,13,7,"स्यों लोक हमेसा सभ गल्ला जो सही लैहें, स्यों परमेसरा पर विस्वास करणा कधी नी छाडदे, स्यों हमेसा आस रखायें, जेबे तिन्हो परेसानिया होर कष्ट हुयें तेबे भी सबर रखे। "
1CO,13,8,"भविस्यवाणिया होर होरी-होरी भासा मन्झ गल करणा होर सभी गल्ला रा खास ज्ञान, बेकार हुई जाणा, पर प्यार हमेसा बणी रैहणा। "
1CO,13,9,"क्यूंकि आस्सा रा खास ज्ञान होर भविस्यवाणी करणे री सामर्थ दुहें अधूरी ई। पर जेबे तेस आऊंणा जो पूरा होर सिद्ध आ, तेबे जो अधुरा आ तेता री जरुरुत नी रैहणी। "
1CO,13,10,"ये एक माह्णुं रे बधणे साहीं आ। जेबे हांऊँ बच्चा था, ता हांऊँ बच्चे साहीं बोल्हा था, सोच्हा था, होर समझा था। पर जेबे हांऊँ बडा हुई गया, ता मैं बचपना छाडी दितेया। "
1CO,13,11,"होर ये ही गल आस्सा विस्वासिया साउगी भी, क्यूंकि आस्से तेस माह्णुं साहीं ऐें, जो आपणी सकल धुंधले सीसे मन्झ देखी करहा, क्यूंकि ऐबे तक भी आस्से सारी गल्ला जो साफ-साफ नी समझी सके। सारी गल्ला आस्से आऊणें वाले टैम मन्झ ही समझी सके, क्यूंकि आस्सा परमेसर आम्हणें-साम्हणें देखणा। ऐबे, मेरा ज्ञान पूरा नी आ। आऊणें वाले टैम मन्झ ही मां से सच्चे जाणना, जिहां परमेसर मुंजो जाणहां। "
1CO,13,12,"इधी कठे एेबे आस्से इन्हा तीन गल्ला जो करे: परमेसरा पर विस्वास रखा, परमेसरा रे वादे पर आस रखा, एक दूजे किन्हें प्यार रखा। पर इन्हा तीन गल्ला मन्झ सभी ले बडी गल ये ई कि दूजे किन्हें प्यार करहा। "
1CO,14,1,"एक दूजे किन्हें प्यार करणे री हर कोसिस करहा, होर पवित्र आत्मा से बरदाना पाणे री गहरी इच्छा रखा, खास करी भविस्यवाणी रा बरदान पाणे री इच्छा रखा। "
1CO,14,2,"क्यूंकि जो अनजाण भासा मन्झ बोल्हा, तेस भासा जो कोई माह्णुं नी समझी सकदा, से माह्णुंआं किन्हें नी, पर परमेसरा किन्हें गल्ला करहा। इधी कठे कोई नी सम्झ्हदा कि से क्या बोल्या करहा। क्यूंकि से पवित्र आत्मा री सामर्था ले गुप्त गल्ला बोल्हा। "
1CO,14,3,"पर जो भविस्यवाणी करहा, से विस्वासी लोका जो तिन्हारे विस्वासा मन्झ मजबूत हूंणे रे कठे मदद करहा। जेता ले तिन्हो हिम्मत मिली होर स्यों आपणे मना मन्झ तस्सली पाएं। "
1CO,14,4,"अनजाण भासा मन्झ गल करणे वाल्आ एक माह्णुं आपणे आपा रा विस्वास ही मजबूत करहा, पर जो भविस्यवाणी करहा से कलीसिया रे सारे विस्वासी लोका रे विस्वासा जो मजबूत करहा। "
1CO,14,5,"हांऊँ चाहां कि, तुस्से सभ अनजाण भासा मन्झ गला करहा, पर ज्यादातर हांऊँ ये चाहां कि, तुस्से भविस्यवाणी करा। क्यूंकि एक माह्णुं अनजाण भासा मन्झ गल करहा, अगर से तेता रा मतलब कलीसिया रे लोको रे विस्वासा जो मजबूत करणे रे कठे नी समझाई सकदा, ता जो माह्णुं भविस्यवाणी करहा से एस अनजाण भासा बोलणे वाले ले बढ़ी किन्हें आ। "
1CO,14,6,"इधी कठे हे भाईयो होर बैहणो, अगर हांऊँ तुस्सा वाले आई किन्हें अनजाण भासा मन्झ गल्ला करूं, होर तेता रा मतलब नी समझाई सकूं ता तेता ले तुस्सा जो क्या फायदा हूंणां? एता रे बजाय अगर हांऊँ से गल तुस्सा जो दसु जेता रा परमेसरे प्रकासन दितिरा हो, या सच्च रा ज्ञान, या भविस्यवाणी, या उपदेसा री गल्ला दसु, ता तेता ले तुस्सा जो फायदा हूंणां। "
1CO,14,7,"एस तरहा अगर गाणे-बजाणे वाली चीजा, जिहां बंसरी या बीन, जिन्हा ले अवाज निकल्हा ई, अगर इन्हारी अवाजा मन्झ फर्क नी हो, ता ये पता नी चलणा कि बंसरी या बीन बजेया करहा ई। "
1CO,14,8,"होर अगर लड़ाई रे टैम तुरही री अवाज ठीक ढंगा किन्हें नी सुणदी, ता स्पाही लड़ाई रे कठे त्यार नी हुई सकदा। "
1CO,14,9,"इंहां ईं तुस्से भी, अगर तुस्से भी एह्ड़े सब्दा जो बोल्हे, जिन्हा जो लोक नी समझ्दे कि तुस्से क्या बोल्या करहे ता ये हाऊआ मन्झ तीर मारने साहीं आ। "
1CO,14,10,"संसारा मन्झ बौह्त सारी लग-लग भासा ई, पर तिन्हा मन्झा ले हर एक भासा रा आपणा मतलब आ। "
1CO,14,11,"पर अगर हांऊँ केसी भासा रा मतलब नी समझूं, ता बोलणे वाले रे कठे हांऊँ एक परदेसी साहीं बणना; होर बोलणे वाल्आ मेरे कठे एक परदेसीया साहीं हूंणा। "
1CO,14,12,"इधी कठे तुस्से जेबे पवित्र आत्मा ले बरदाना पाणे री गहरी इच्छा रखे, ता एह्ड़ी बरदाना पाणे री इच्छा रखा जेता ले कलीसिया रे विस्वासिया रा विस्वास मजबूत हो। "
1CO,14,13,"इधी कठे जो अनजाण भासा मन्झ परमेसरा किन्हें गल्ला करा, से प्रार्थना करहे कि से जो बोल्हा तेता रा मतलब भी दूजे जो समझाई सके। "
1CO,14,14,"क्यूंकि जेबे हांऊँ अनजाण भासा मन्झ प्रार्थना करूं; ता मेरी आत्मा प्रार्थना करहा ई, पर मेरा मन एतो नी समझी पांदा। "
1CO,14,15,"होर इधी कठे जेबे हांऊँ प्रार्थना करहा ता पवित्र आत्मा री अगुवाई ले करहा; पर हांऊँ ये भी चाहां की दूजे लोक समझे कि हांऊँ क्या बोली करहा। होर जेबे हांऊँ गाऊँ ता हांऊँ चाहां की से भी पवित्र आत्मा री अगुवाई मन्झ हो, पर ये भी जरूरी आ कि जो हांऊँ गाया करहा से दूजे लोक भी समझे। "
1CO,14,16,"होर अगर तू आत्मा ले ई परमेसरा री बड़ाई करघा, ता फेरी एक अनजाण आदमी जो पवित्र आत्मा रे दितिरे बरदाना जो नी जाणदा, ता तेस तुस्सा रे परमेसरा री बड़ाई करणे रे बाद तेस जो किहाँ पता लगणा कि आमीन केभे बोलणा। "
1CO,14,17,"तू ता ठीक ढन्गा किन्हें परमेसरा रा धन्यावाद करदा हुन्घा, पर एता ले दूजे लोका रा विस्वास मजबूत नी हुंदा। "
1CO,14,18,"हांऊँ आपणे परमेसरा रा धन्यावाद करहा कि, हांऊँ तुस्सा सभी ले बढ़ी किन्हें घड़ी-घड़ीये परमेसरा किन्हें अनजाण भासा मन्झ गल्ला करहा। "
1CO,14,19,"पर जेबे हांऊँ कलीसिया मन्झ विस्वासिया रे बीचा मन्झ हूँआ, ता मेरे कठे ये खरा कि होरी जो स्खाणे रे कठे बुद्धि री पांज गल्ला ई बोलूं जो स्यों समझी सके। एता रे बजाय कि अनजाण भासा मन्झ दस हजार गल्ला बोलू, जेस जो कोई नी समझ्दा। "
1CO,14,20,"हे भाईयो होर बैहणो, तुस्से इन्हा गल्ला जो समझणे मन्झ बच्चे साहीं नी बणा; तेबे बी बुराई रे कठे बच्चे साहीं मासूम बणा; पर इन्हा गल्ला जो समझणे मन्झ स्याणे बणां। "
1CO,14,21,"पवित्र सास्त्रा मन्झ लिखिरा कि, प्रभु बोल्हा, “मां होर ही भासा बोलणे वाले होर परदेसी लोका रे मुंहा ले एस जाति रे लोका किन्हें गल्ला करणी, तेबे बी इन्हा मेरी गल्ला नी सुणनी।” "
1CO,14,22,"इधी कठे अनजाण भासा विस्वासी लोक रे कठे नी ई, पर अविस्वासी लोका रे कठे न्याय रा एक चिन्ह आ, होर भविस्यवाणी अविस्वासी लोका रे कठे नी ई पर विस्वासी लोका रे कठे न्याय रा एक चिन्ह आ। "
1CO,14,23,"इधी कठे अगर कलीसिया रे लोक एक जगहा कठे हो, होर सभिरे सभ अनजाण भासा मन्झ परमेसरा किन्हें गल करहे, होर कोई बाहरवाले लोक जो ये भासा नी समझ्दे हो या कोई अविस्वासी लोक अंदर आई जाए ता पक्का तिन्हा सोचणा कि तुस्से पागल हुई गईरे। "
1CO,14,24,"पर अगर सभ विस्वासी लोक भविस्यवाणी करदे लगिरे हो, होर कोई अविस्वासी या एस बरदाना रे बारे मन्झ अनजाण आदमी अंदर आई जाए, ता तेस जो एहसास हुई जाणा कि से पापी आ, होर तेस आपणी जिन्दगी तुस्सा रे बोलणे री वजहा ले बदली देणी। "
1CO,14,25,"परमेसरा रे संदेसा तेस जो तेसरी बुराई यानि तेसरी गुप्त विचारा जो समझणे रे कठे मदद करणी, होर तेबे तेस ये जाणी किन्हें कि से पापी आ होर तेस पाप करणा छाडी देणा होर तेस झुकी किन्हें परमेसरा री अराधना करणी। होर मनी लैणा कि, “सच्चे परमेसर तुस्सा रे बीचा मन्झ आ।” "
1CO,14,26,"हे भाईयो होर बैहणो, सुणा तुस्सा जो क्या करणा चहिए? जेबे तुस्से अराधना रे कठे हुंहां ऐें, ता तुस्सा मन्झ एकी माह्णुंआं प्रभु रे भजन गाणे, एकिया स्खाणे, होर एकिया परमेसरा रे दितिरे प्रकासन दसणे, होर एकिया अनजाण भासा मन्झ प्रभु किन्हें गल करणी, होर दूजेया तेसरा मतलब दसणा। ये सभ कुछ तुस्सा जो विस्वासी लोका जो मजबूत करणे रे कठे करणा चहिए। "
1CO,14,27,"अगर अनजाण भासा मन्झ परमेसरा किन्हें गल्ला करणा चाहां, ता सिर्फ दो या तीन जणे बारी-बारी बोले, होर एक इन्हा भासा रा मतलब दसणे वाल्आ हुणा जरूरी आ। "
1CO,14,28,"पर अगर अनजाण भासा मन्झ बोलणे वाल्आ रा मतलब दसणे वाल्आ कोई नी हो, ता से माह्णुं कलीसिया मन्झ चुप रहे, होर तेसरी गल्ला परमेसर होर तेसरे बीचा मन्झ ही रहे। "
1CO,14,29,"दो या तीन ही लोक भविष्यवाणी करहे, होर बाकि बचिरे लोक ये देखे कि जो स्यों बोली करहे, से बचना रे मताबक ठीक या नी। "
1CO,14,30,"पर अगर केसी दूजे आदमी जो मण्डली मन्झ बैठीरा हो, तेस जो परमेसरा री तरफा ले कोई संदेस मिले, ता पैहले आदमी जो बोलदा लगिरा से चुप हुई जाये होर तेस जो बोलणे दे। "
1CO,14,31,"तुस्से सभ भविस्यवाणी करी सक्हा ऐें पर एकी रे बाद एक करेया, ताकि सभ सीखे, होर सभी जो हिम्मत मिले। "
1CO,14,32,एक नबी जो परमेसरा री गल्ला बोल्हा से आपणे आपा जो आपणे बसा मन्झ रखा: से आपणी इच्छा ले बोली सक्हा होर आपणी इच्छा ले बोलना बंद भी करी सक्हा। 
1CO,14,33,"क्यूंकि परमेसर गड़बड़ी रा परमेसर नी आ, पर सांति रा परमेसर आ। परमेसरा रे पवित्र लोका री सभ कलीसिया मन्झ एस ऐें बिधिया रा पालन करहे। "
1CO,14,34,"ज्नाने कलीसिया मन्झ चुप रहे, क्यूंकि तिन्हा जो ज्यादा गल्ला करणे री इज्जाजत नी ई। जेहड़ा व्यवस्था मन्झ लिखिरा भी आ। "
1CO,14,35,"होर अगर स्यों कुछ सीखणा चाहीं ता स्यों मण्डली मन्झ सुआल जबाब नी करहे, पर घरा जाई किन्हें आपणे-आपणे लाड़े ले पूछे, क्यूंकि ज्नाने रा कलीसिया मन्झ गल्ला करणा ठीक नी आ। "
1CO,14,36,एह्ड़ा क्या आ कि तुस्सा मन्झ कुछ लोक पैहले दसीरी व्यवस्था रा पालन नी करदे? तुस्सा जो लगहा कि तुस्सा ही थे जिन्हें सभी ले पैहले परमेसरा रा बचन दूजेयो दितिरा था? 
1CO,14,37,"अगर कोई आदमी आपणे आपा जो नबी या एह्ड़ा आदमी सम्झहा जेस जो पवित्र आत्मे बरदान दितिरा हो, ता ये जाणी ले कि, जो गल्ला हांऊँ तुस्सा जो लिख्हा, स्यों प्रभु रे हुक्म ऐें। "
1CO,14,38,"पर अगर कोई मेरी लिखिरी इन्हा गल्ला पर भरोसा नी करहा, ता तुस्से भी तेसरी बोलिरी गल्ला पर भरोसा देखेया करदे। "
1CO,14,39,"हे भाईयो होर बैहणो, इधी कठे भविस्यवाणी करणे री गहरी इच्छा रखा होर अनजाण भासा मन्झ परमेसरा किन्हें गल करणे रे कठे केसी जो नांह नी करा। "
1CO,14,40,"पर जो कुछ तुस्से कलीसिया मन्झ करहे, तिन्हा सारी गल्ला जो सही ढंगा किन्हें होर क्रमा रे मताबक करहा। "
1CO,15,1,"हे भाईयो होर बैहणो, हांऊँ तुस्सा जो से ई खुसी री खबर याद कुराहां, जो हांऊँ तुस्सा जो पैहले सुणाई बैठीरा, जेता पर तुस्से पैहले विस्वास भी कितिरा था, होर जेस पर तुस्सा रा विस्वास मजबूत बणीरा। "
1CO,15,2,"अगर तुस्से एस खुसी री खबरा पर जेता रा मैं प्रचार कितिरा, तेता पर तुस्सा रा विस्वास बणी रैहन्गा ता परमेसरा तुस्सा रा उद्धार करणा; अगर तुस्सा रा विस्वास कमजोर हुई जाए ता तेता री कोई कीमत नी, होर से बेकार आ। "
1CO,15,3,एस वजहा ले मैं तुस्सा जो सभी ले खास संदेस दसेया जो मैं प्रभु यीसू ले मिलेया। होर से संदेस ये आ: कि पवित्र सास्त्रा रे बचना रे मताबक यीसू मसीह आस्सा रे पापा रे कठे मरी गया। 
1CO,15,4,होर दफनाया गया; होर पवित्र सास्त्रा रे मताबक से त्रीजे ध्याड़े मरिरे मन्झ ले जिउंदा हुई गया। 
1CO,15,5,होर फेरी से पतरसा जो सूझेया होर तेता ले बाद से बारा चेलेया जो भी सुझ्या। 
1CO,15,6,"तेता ले बाद से पांज सौ ले भी ज्यादा चेलेया जो सुझ्या, जिन्हा मन्झा ले बौह्त आज तक जीऊन्दे ऐें, जेब्की कुछ लोका री मौत हुई चुकीरी। "
1CO,15,7,"फेरी से याकूबा जो सुझ्या, होर सभ चुणिरे चेलेया जो भी सुझ्या। "
1CO,15,8,"होर सभी ले बाद तिन्हें आपणे आपा जो मेरे पर जाहिर कितेया, जो तेस बच्चे साहीं आ जेसरा जन्म ठीक टैमा पर नी हुईरा हो। "
1CO,15,9,"क्यूंकि हांऊँ चुणिरे चेले मन्झ सभी ले कम खास आ, बल्की चुणिरा चेला बणने रे लायक भी नी आ, क्यूंकि मैं परमेसरा री कलीसिया रे लोक स्ताईरे थे। "
1CO,15,10,"पर अगर आज हांऊँ चुणीरा चेला आ ता परमेसरा रे अनुग्रह ले आ, होर तिन्हें जो अनुग्रह मेरे पर कितेया, से बेकार नी हुआ। पर मैं तिन्हा दूजे चुणिरे चेलेया ले बढ़ी किन्हें मैहनत किती; तेबे बी ये मेरी तरफा ले नी हुएया, पर परमेसरा रे अनुग्रहे मेरी बड़ी मदद किती कि हांऊँ तेसरा काम करी सकूं। "
1CO,15,11,"इधी कठे चाहे हांऊँ आ, या चाहे दूजे चुणिरे चेले हो, आस्से सभ मसीह रे बारे मन्झ ही प्रचार करहा ऐें, होर एता पर ई तुस्से विस्वास कितेया। "
1CO,15,12,"ऐबे हांऊँ तुस्सा किन्हें ये बोलणा चाहां: इधी कठे कि आस्से सभिये तुस्सा किन्हें ये प्रचार कितेया कि परमेसरे मसीह जो तेसरे मरणे रे बाद मरिरे मन्झा ले जिउंदा कितेया, ता तुस्सा मन्झा ले कोई ये नी बोल्हे कि, परमेसरा विस्वासी लोक मरणे ले बाद जिउंदे नी करणे! "
1CO,15,13,"अगर मरणे ले बाद जी उठणा नी हुन्दा, ता फेरी मसीह भी मरिरे मन्झ ले जिउंदा नी हुआ। "
1CO,15,14,"होर अगर मसीह मरिरे मन्झ ले जिउंदा नी हुएया, ता फेरी जेस खबरा रा आस्सा रा प्रचार करहे से भी बेकार आ, होर तुस्सा रा मसीह पर विस्वास करणे रा कोई मतलब नी आ। "
1CO,15,15,"अगर मरिरे आदमी रा जी उठणा नी हुन्दा, ता फेरी आस्से भी परमेसरा रे बारे मन्झ तुस्सा किन्हें झूठ बोल्या कि तिन्हें मसीहा जो मरिरे मन्झ ले जिउंदा कितेया, जेबे कि तिन्हें से सच्चे नी कितेया। "
1CO,15,16,"हांऊँ तुस्सा किन्हें भी बोल्हा, क्यूंकि अगर कोई भी आदमी आपणे मरणे ले बाद जिउंदा नी हुंदा, ता मसीहा भी आपणे मरणे रे बाद जिउंदा नी हुईरा। "
1CO,15,17,"होर अगर मसीह जिउंदा नी हुएया, ता तुस्सा रा मसीह पर विस्वास करणे रा कोई मतलब नी आ; होर तुस्से हली तक भी आपणे पापा मन्झ जीया करहा ऐें। "
1CO,15,18,"एता रा मतलब ये भी आ कि मसीह मन्झ विस्वासी लोक जो मरी गईरे, स्यों नास हुई चुकिरे। "
1CO,15,19,"अगर आस्से सिर्फ एथी री जिन्दगी रे कठे मसीहा पर आस रख्हा ऐें, ता एस संसारा रे सभ माह्णुंआं ले बढ़ी किन्हें आस्सा री हालत दुःखदाई। "
1CO,15,20,"पर सच्चाई ये ई कि परमेसरे मसीह जो मरिरे मन्झा ले जिउंदा कितिरा, होर से एस्सा गल्ला रा सबूत आ कि तेस स्यों सभ भी जिउंदे करणे जो मरी गईरे। "
1CO,15,21,इधी कठे जिहां एक माह्णुं आदमा रे ज्रीए मौत संसारा मन्झ आई होर ऐबे मरिरे मन्झ ले जिउंदा हूंणा भी एक दूजे माह्णुं ले यानि मसीह ले सुर्हू हुआ। 
1CO,15,22,"होर जिहां पैहले माह्णुं आदमा री वजहा ले सभी री मौत हुआ कराई, क्यूंकि आस्से तेसरे बंस ऐे; तिहां ईं दूजे माह्णुं यानि मसीह साउगी जितने भी लोक जुड़ीरे, तिन्हा सभीया मरिरे मन्झ ले जिउंदे हुई जाणा। "
1CO,15,23,"पर हर एक क्रमा रे मताबक जिउंदे किते जाणे; होर एता रा सबूता ये आ कि मसीह सभी ले पैहले जिउंदा कितेया गया। फेरी जेबे मसीहा वापस आऊंणा, ता तेसरे लोक भी जिउंदे किते जाणे। "
1CO,15,24,"होर जेबे मसीहा सभ प्रभुता, अधिकार, होर हर किस्मा री सामर्थ रा नास करी देणा, तेबे संसारा रा अंत हुई जाणा। होर तेता ले बाद मसीहा राज बापू परमेसर रे हाथो सौंपी देणा। "
1CO,15,25,"पर जेबे तक परमेसर आपणे सभ दुस्मणा जो पूरी तरहा हराई नी दे, तेबे तक मसीह रा तेस राजा पर राज करणा जरूरी आ। "
1CO,15,26,"सभी ले आखरी दुसमण मौत ई, जेस्सा रा सर्वनास करी दितेया जाणा। "
1CO,15,27,"क्यूंकि पवित्र सास्त्र मन्झ भजन संगीतकारे लिखिरा कि “परमेसरा सभ कुछ तेसरे सामर्था रे हेठ करी देणा,” पर तेता मन्झ परमेसर आपु सामिल नी आ, क्यूंकि परमेसरे ही सभ कुछ मसीह री सामर्था रे अधीन करी दितिरा। "
1CO,15,28,"होर जेबे सभ कुछ मसीह रे अधीन आ यानि मह्ठे रे अधीन आ, ता मह्ठेया भी आपणे आपा जो परमेसरा रे अधीन करी देणा। ताकि परमेसर जिन्हें आपणे मह्ठे जो सभ चीजा रे गास हक दितिरा, से ही परमेसर हर जगहा होर गल्ला रा बडा हक रखे। "
1CO,15,29,"अगर मरिरे लोक जिउंदे नी हुन्घे, ता तेस प्रथा रा क्या वजूद आ, जेथी कुछ लोक मरिरे रे कठे बपतिस्मा लैंहां ऐें? होर परमेसर अगर मरिरे लोका जो दबारा जिउंदा नी करदा ता लोक ऐबे भी एस प्रथा जो किधियो मन्हा ऐें "
1CO,15,30,"अगर मरिरे लोका दबारा जिउंदे नी हुन्घे, ता आस्सा रे कठे भी ये नर्कल्ली गल ई कि आस्से आपणे आपा जो बार-बार खतरे मन्झ किधियो पाई करहे। "
1CO,15,31,"हे भाईयो होर बैहणो, जिहां ये गल पक्की कि तुस्सा रे मसीह यीसू किन्हें जुड़ने री वजहा ले हांऊँ बडयाई करहा, ता ये गल भी पक्की हांऊँ हर रोज मरणे रे खतरे मन्झ आ। "
1CO,15,32,"अगर परमेसर मरिरे जो जिउंदे नी करदा, ता एथी इफिसुस सैहरा मन्झ जिन्हें लोके मेरा जंगली जानवरा साहीं व्रोध कितेया, ता जो कष्ट तिन्हें मुंजो दिते ता तिन्हो सहन करणे रा कोई फायदा नी हुआ। तेबे ता ये खरा हुंदा कि हांऊँ लोका रे बोलणे रे मताबक मनी लैंदा कि “खाहें-पींऐें, अगर काल आस्से मरी जांघे ता सब कुछ खत्म हुई जाणा।” "
1CO,15,33,"एह्ड़ी गल्ला करणे वाले ले धोखा देख्या खांदे, “बुरी संगत खरे चरित्रा जो बिगाड़ी देहां ईं।” "
1CO,15,34,"होसा मन्झ आऊ होर पाप करणा छाडी दे; हांऊँ तुस्सा जो ये गल सर्मिन्दा करणे रे कठे ये बोल्हा, क्यूंकि तुस्सा मन्झ ले कई एह्ड़े ऐें जो परमेसरा जो सही ढंगा किन्हें नी जाणदे। "
1CO,15,35,"उदाहरणा रे कठे अगर तुस्सा मन्झ ले कोई पूछे कि, “किहाँ परमेसर मरिरे जो जिउंदे करहा या तिन्हारा सरीर केह्ड़ा हूंणा,” "
1CO,15,36,"ता मेरा जबाब ये आ कि नर्क्कले नी बणा, क्या तुस्से एह्ड़ा बोल्हे कि जेबे कोई बेजा जमीना पर बाहें ता बगैर मरे ही से बूटा बणी जा, तुस्से एह्ड़ा किहां बोली सके? "
1CO,15,37,"अगर तुस्से कणका रा बेजा या कुछ दूजा बेजा बाईरा हो ता तुस्से सिर्फ एक बेजा ही बाईरा, एक बूटा नी बाईरा। "
1CO,15,38,"पर परमेसर ही आ, जो एक बेजे जो बूटे मन्झ बढ़ाहां, होर हर किस्मा रा बेजा आपणा-आपणा बूटा बढ़ाहां। "
1CO,15,39,"संसारा मन्झ सभ प्राणिया रा सरीर एकी साहीं नी हुन्दा, माह्णुंआं रा सरीर जानवरा साहीं नी हुंदा; चिड़ुआ पंखेरू रा सरीर मछिया रे सरीरा साहीं नी हुंदा। "
1CO,15,40,"होर जिहां संसारा रे प्राणिया रे सरीर कई प्रकारा रे हुंहां ऐें, तिहां आसमाना मन्झ भी ऐें, जिहां कि सूरज, चाँद, होर तारे। पर आसमान री चीजा रा सुन्दरता लग प्रकारा री, होर धरती री चीजा री सुन्दरता होर ही किस्मा री। "
1CO,15,41,"सूरजा रा सुन्दरता लग आ, होर चाँदा री सुन्दरता लग ई, होर तारे री सुन्दरता लग ई, क्यूंकि एक तारे रे सुन्दरता ले दूजे तारे री सुन्दरता मन्झ फर्क आ। "
1CO,15,42,"इधी कठे जेबे मरिरे लोका दबारा जिऊन्दे हूंणा तेबे तिन्हा किन्हें बी एह्ड़ा ई हूंणां, से सरीर जो तिन्हा दबाणा से सड़ने वाल्आ, पर जेबे तेस जिउंदे हुई जाणा तेबे तेस सरीरा कधी भी सड़ना। "
1CO,15,43,"जेबे आस्सा रा सरीर दबाया जाहाँ, तेबे से कमजोर होर बदसुरत हूंहां, जेबे तिन्हा मरिरे मन्झ ले जिउंदे हुणा, तिन्हा सुंदर होर सामर्थी हूंणा। "
1CO,15,44,"जिहां आस्सा रा मास होर खूना रा सरीर हूंहां, तिहां ही एक होर सरीर हूँआ जेस जो परमेसरा री आत्मे जिन्दगी दितिरी; आस्सा रा ये मास होर खूना रा सरीर परमेसरा रे ज्रीए जिन्दगी दितिरे वाले सरीरा मन्झ बधली जाणा। "
1CO,15,45,"पवित्र सास्त्रा मन्झ भी लिखिरा आ कि, “पैहला माह्णुं आदम जिउंदा प्राणी बणेया” होर आखरी आदम यानि मसीह ही अनंत जिन्दगी देणे वाल्आ बणेया। "
1CO,15,46,"सभी ले पैहले मास होर खूना रा सरीर आया, फेरी से सरीर आया जेस जो परमेसरा री आत्मे जिन्दगी दितिरी। "
1CO,15,47,पैहला माह्णुं धरती ले यानि माटे रा बणिरा था; दूजा माह्णुं यानि मसीह स्वर्गा ले आईरा था। 
1CO,15,48,"संसारा रे लोक पैहला माह्णुं आदमा साहीं ऐें जो माटे रा बणीरा था, पर जो स्वर्गा रे लोक ऐे, स्यों स्वर्गा ले आईरे माह्णुं यानि मसीह साहीं ऐें। "
1CO,15,49,"होर जिहां आस्से तेसरा रूप जो माटे रे था से आस्सो मिलेया, तिहां ईं आस्सा जो से स्वर्गीय रूप भी मिलणा। "
1CO,15,50,"हे भाईयो होर बैहणो, हांऊँ तुस्सा किन्हें बोल्हा, एस संसारा मन्झ आस्सा रा मास होर खूना रा बणीरा सरीर स्वर्गा मन्झ परमेसरा रे राजा मन्झ वास नी करी सक्दा। आस्से आपणे मरणे वाले सरीरा किन्हें स्वर्गा मन्झ नी जी सकदे क्यूंकि तेथी मौत नी। "
1CO,15,51,"एस भेदा री गल्ला जो सुणहा: आस्सा मन्झा ले कुछ विस्वासिया नी मरणा। ये सारी गल्ला पलक झपक्दे ही हुई जाणी। जेबे आखरी तुरही बजणी ता मरिरे या जुग-जुग जिउंदे रैहणे रे कठे जी उठणा, होर आस्से जो जिउंदे तिन्हारा सरीर भी बधली जाणा। "
1CO,15,52,"क्यूंकि आस्सा रा सरीरा जो जल्दी ही मरणे वाल्आ होर सड़ने वाल्आ, जरूरी आ कि ये एक एह्ड़े सरीरा मन्झ बधली जाये, जो कधी भी ना मरदा हो ना सड़दा हो। "
1CO,15,53,"होर जेबे एह्ड़ा हूंणा तेबे ये गल पूरी हूणीं जो परमेसरे पवित्र सास्त्रा मन्झ लिखिरी, होर जो ये बोल्या कि, “मौत हराई देणी, होर तेस्सा कधी भी नी रेहणा।” होर एस तरहा पवित्र सास्त्रा रा लिखिरा पूरा हुई जाणा। "
1CO,15,54,“हे मौत तेरी जीत केथी ई? हे मौत तेरा डंक केथी आ?” 
1CO,15,55,"मौता रा डंक ता पाप आ, होर व्यवस्था जाहिर करही कि आस्से पाप कितिरा। "
1CO,15,56,"पर परमेसरा रा धन्यावाद हो, जो आस्सा जो मसीह रे मरणे रे ज्रीए पाप होर मौता पर जीत देआ। "
1CO,15,57,"इधी कठे हे मेरे प्यारे भाईयो होर बैहणो, आपणे विस्वासा मन्झ मजबूत रैहया, कोई तुस्सा जो नी भड़काए, होर प्रभु रे कामा मन्झ हमेसा बढ़दे जाऊआ, क्यूंकि तुस्से जाणहां ऐें कि, तुस्से प्रभु रे कठे मैहनत करहे, से बेकार नी ई। "
1CO,16,1,"यरुस्लेम सैहरा रे परमेसरा रे पवित्र लोका री मददा रे कठे जो पैसा तुस्से कठा कितिरा, एता रे बारे मन्झ तुस्से मेरे ले सुआल पूछीरा था, होर ऐबे हांऊँ तेता रे बारे मन्झ बोलणा चाहां, एसरे बारे मन्झ जो गल्ला मैं गलातिया ईलाके री कलीसिया रे लोका जो करणे रे कठे बोलिरा था तुस्से भी तेह्ड़ा करहा। "
1CO,16,2,"हर तुआरा रे ध्याड़े तुस्सा मन्झा ले हर एक माह्णुं आपणी कमाई मन्झ ले कुछ पैसे काढी किन्हें लग रखेया, ताकि जेबे हांऊँ आऊ तेस टैम तुस्सा जो दान कठा करणे रे कठे परेसानी नी हो। "
1CO,16,3,"होर जेबे मां तेथी रेहणा, होर जो लोक तुस्सा री नजरा मन्झ भरोसा रे लायक ऐें, स्यों मां से दान देई किन्हें यरुस्लेम सैहरा जो भेजी देणे, होर मां एक चिठ्ठी भी तिन्हा साउगी भेजणी ताकि तेथी रे विस्वासी लोका जो तिन्हारी पैहचाण हुई सके। "
1CO,16,4,"होर अगर तुस्सा जो लगहा कि मुंजो जाणा चहिए, ता स्यों मेरे साउगी जाईं सके। "
1CO,16,5,मकीदुनिया ईलाके मन्झ जाणे रे बाद मां आई किन्हें तुस्सा किन्हें मिलणा। 
1CO,16,6,"हुई सक्हा कि कुछ लंबे टैमा तक हांऊँ तुस्सा साउगी रहूँ, या हुई सकां पूरी सरदी हांऊँ तुस्सा वाले काटूं, होर तेता ले बाद मेरे अगले सफरा रे कठे तुस्से मुंजो मददा साउगी विदा करी सके। "
1CO,16,7,हांऊँ नी चाहन्दा कि मकीदुनिया ईलाके मन्झ जांदे हुए सिर्फ कुछ टैमा रे कठे हांऊँ तुस्सा वाले आई किन्हें तुस्सा साउगी रहूँ। अगर प्रभु री इच्छा ई ता हांऊँ आस रखा कि कुछ लंबे टैमा तक तेथी तुस्सा साउगी रहूँ। 
1CO,16,8,पर मां पिन्तेकुस्ता रे साजे तक इफिसुस सैहरा मन्झ ई रैंह्णां। 
1CO,16,9,"क्यूंकि एथी मुंजो एक बडा काम यानि परमेसर रा बचन सुनाणे रा मौका मिलिरा, हालांकि एथी बौह्त लोक एह्ड़े जो मेरा व्रोध करहे। "
1CO,16,10,"अगर तिमिथियुस कुरुन्थी सैहरा मन्झ आई जाए, ता तेसरा आदर-खातर इज्जता किन्हें करेया, क्यूंकि से मेरे साहीं प्रभु रा काम करहा। "
1CO,16,11,"इधी कठे कोई तेस जो बेज्जत नी करहे, पर सफरा रे कठे जरूरत वाली चीजा देई किन्हें विदा करेया, ताकि से मेरे वाले आई जाए; क्यूंकि हांऊँ तेसरा होर दूजे विस्वासी भाईया जो भी न्हयाल्या करहा जो तेस साउगी सफर करी करहा ऐ थे। "
1CO,16,12,"होर मैं आस्सा रे विस्वासी भाई अपुल्लोसा ले घड़ी-घड़ीये अर्ज किती कि से भी दूजे विस्वासी भाईया साउगी जाये, जो तुस्सा किन्हें मिलदे आईरे थे, पर से एस टैम नी आऊंणा चाहन्दा, पर जेबे तेस जो बढ़िया मौका मिल्घा तेस आई जाणा। "
1CO,16,13,"चतन्न रहुआ, तुस्से विस्वासा मन्झ मजबूत बणी रहुआ, होर साहसी बणा। "
1CO,16,14,"जो कुछ भी तुस्से करहा ऐें, सब कुछ प्यारा किन्हें करा। "
1CO,16,15,"हे भाईयो होर बैहणो, तुस्से स्तिफनासा जो होर तेसरे परिवारा जो जाणहां ऐें कि, अखाया ईलाके मन्झ तिन्हें ही सभी ले पैहले मसीह पर विस्वास कितेया था, होर स्यों परमेसरा रे पवित्र लोका री सेऊआ रे कठे त्यार रैंहयां ऐें। "
1CO,16,16,"इधी कठे हांऊँ तुस्सा ले अर्ज करहा कि एह्ड़े लोका री सुणेया करहा, बल्की एह्ड़े सभी री सुणा जो प्रभू रे कामा जो बौह्त मैहनता किन्हें होर बड़ी भक्ति किन्हें करहे। "
1CO,16,17,"होर हांऊँ स्तिफनास, फूरतूनातुस होर अखइकुस विस्वासी भाईया रे मेरे वाले आऊणें ले बौह्त खुस आ, क्यूंकि तिन्हें मेरी से मदद किती, जेता जो करणे रे कठे तुस्से एथी नी ऐें। "
1CO,16,18,"तिन्हें मेरे मना जो हिम्मत दिति होर आसा करहा कि मेरे ले ये खबर सुणी किन्हें तुस्सा रे मना जो भी हिम्मत मिलणी, इधी कठे तुस्सा जो भी एह्ड़े लोका री इज्जत करणी चहिए। "
1CO,16,19,आसिया रे ईलाके री कलीसिया रे विस्वासी लोका री तरफा ले तुस्सा जो नमस्कार। अक्विला होर तेसरी लाड़ी प्रिसकिल्ला रा होर तिन्हारे घरा मन्झ कठा हूंणे वाली कलीसिया रे विस्वासी भाई बैहणा री तरफा ले भी तुस्सा जो प्रभु मन्झ बौह्त-बौह्त नमस्कार। 
1CO,16,20,"एथी जितने भी विस्वासी भाई बैहण ऐें, तिन्हारी तरफा ले तुस्सा जो नमस्कार। गले मिली किन्हें एक दूजे किन्हें नमस्कार करा। "
1CO,16,21,"होर ऐबे हांऊँ पौलुस, एस्सा चिठ्ठी रे आखरी मन्झ आपणे ही हाथा किन्हें एस नमस्कारा जो लिख्या करहा। "
1CO,16,22,"अगर कोई प्रभु किन्हें प्यार नी करहा, ता से स्रापित आ, हे आस्सा रे प्रभु, आई जा! "
1CO,16,23,हांऊँ प्रार्थना करहा कि आस्सा रा प्रभु यीसू तुस्सा जो आपणा अनुग्रह देंदा रहे। 
1CO,16,24,"हांऊँ तुस्सा सभी किन्हें प्यार करहा, जो मसीह यीसू किन्हें जुड़ीरे। आमीन। "
2CO,1,1,हांऊँ पौलुसा ये चिठ्ठी तुस्सा रे कठे लिख्दा लगिरा। हांऊँ परमेसरा री इच्छा ले मसीह यीसू रा चुणिरा चेला आ। होर मसीह मन्झ आस्सा रा भाई तिमिथियुस मेरे साउगी आ। हांऊँ ये चिठ्ठी कुरिन्थुस सैहरा रे परमेसरा री कलीसिया रे लोका रे कठे होर सारे अखाया ईलाके रे सब परमेसरा रे पवित्र लोका रे कठे लिखी करहा। 
2CO,1,2,हांऊँ प्रार्थना करहा कि आस्सा रा बापू परमेसर होर प्रभु यीसू मसीह तुस्सा जो अनुग्रह होर सांति देंदा रहे। 
2CO,1,3,"आस्सा रे प्रभु यीसू मसीह रा बापू, होर परमेसरा री बड़ाई हो, जो आस्सा पर दया करणे वाल्आ बापू, होर जो हमेसा आस्सो तस्सली देणे वाल्आ परमेसर आ। "
2CO,1,4,"से आस्सा रे सब दुःखा मन्झ आस्सा जो तस्सली देहां; ताकि आस्से तेस्सा तस्सली री वजहा ले जो परमेसर आस्सा जो देहां, तिन्हा जो भी तस्सली देई सके, जो केसी न केसी वजहा ले दुःखा मन्झ हो। "
2CO,1,5,"क्यूंकि आस्से जितना ज्यादा मसीह यीसू रे कठे दुःख सैहया करहा ऐें, परमेसरा तेता ले ज्यादा मसीह रे ज्रीए आस्सा जो होर भी तस्सली देआ। "
2CO,1,6,"आस्से दुःख सैहया करहे, ताकि परमेसर तुस्सा जो तस्सली दे, होर तुस्सा रा उद्धारा करहे। क्यूंकि परमेसर आस्सो तस्सली देआ, इधी कठे तेस तुस्सा जो भी तस्सली देणी। क्यूंकि तुस्से बड़े सबरा साउगी आस्सा साहीं दुःख सहीरा। "
2CO,1,7,"होर आस्सा री आस तुस्सा रे बारे मन्झ बिल्कुल पक्की ई; क्यूंकि आस्से जाणहां ऐें कि, जिहां तुस्से आस्सा रे दुःखा मन्झ सहभागी हुहाँ ऐें, तिहां ईं तुस्से तेस तस्सली मन्झ भी सहभागी हो जो परमेसर आस्सा जो देआ। "
2CO,1,8,"हे भाईयो बैहणो, आस्से चाहाँ ऐें कि तुस्से आस्सा रे तेस दुःखा रे बारे मन्झ जाणा, जो आसिया रे ईलाके मन्झ आस्सा पर पया। आस्से ऐहड़े भारी बोझा साउगी दभी गईरे थे, जो आस्सा रे सैहणे ले बाहर था, एथी तक कि आस्से मरणे ही वाले थे। "
2CO,1,9,"जेब्की आस्से आपणे मना मन्झ सोची लईरा था कि, आस्सा रा मरणा पक्का। ये इधी कठे हुआ कि आस्से आपणे आपा पर नी पर परमेसरा पर भरोसा रखे, जो मरिरे जो जिउंदा करहा। "
2CO,1,10,"परमेसरे ही आस्से ऐहड़ी बडी मौता ले बचाए, होर तेस बचाणें भी; होर आस्सा जो होंसला कि तेस आस्से अगे भी बचान्दे रैंह्णां। "
2CO,1,11,"होर तुस्से भी मिली जुली किन्हें प्रार्थना रे ज्रीए आस्सा री मदद करहा ऐें, ताकि परमेसर तिन्हा प्रार्थना रे ज्रीए आस्सा पर अनुग्रह करहे। होर एस गल्ला री वजहा ले कई सारे लोक आस्सा रे कठे परमेसरा रा धन्यावाद करणा। "
2CO,1,12,"आस्से आपणी अंतरात्मा री सच्चाई पर बडयाई करहा ऐें। संसारा मन्झ होर खास करी किन्हें तुस्सा रे बीचा मन्झ आस्सा रा जीवन पवित्र होर सच्चा था, जो परमेसरा री तरफा ले आस्सा जो मिलिरा था। आस्से माह्णुंआं रे ज्ञाना पर भरोसा नी रखेया, बल्कि परमेसरा रे अनुग्रहा पर भरोसा रखेया। "
2CO,1,13,"आस्से तुस्सा जो हमेसा आपणी चिठ्ठीया मन्झ तिन्हा गल्ला जो लिख्हा ऐ, जो तुस्से पढ़ी सको होर समझी सको। भले ही ऐबे तुस्से आस्सो पूरी तरहा नी समझी पाए, पर मुंजो आस ई कि प्रभु यीसू रे दबारा वापस आऊणें रे ध्याड़े तुस्सा इन्हा सभी गल्ला जो पूरी तरहा समझी जाणा, ताकि तेस ध्याड़े तुस्से आस्सा रे कठे गर्वा री वजहा बणा, जिहां कि आस्से तुस्सा रे गर्वा री वजहा ऐें। "
2CO,1,14,"क्यूंकि मुंजो भरोसा आ कि तुस्सा री समझ अधूरी ई, इधी कठे ऐबे हांऊँ चाहां कि हांऊँ सभी ले पैहले तुस्सा वाले आऊँ; ताकि मेरे दो बारी तुस्सा वाले आऊणें ले तुस्सा जो दो गुणी आसीस मिले। "
2CO,1,15,"हांऊँ सोच्या करहा था कि तुस्सा वाले ले हुई किन्हें हांऊँ मकीदुनिया ईलाके जो जाऊं, होर मकीदुनिया ईलाके ले तुस्सा वाले वापस आऊँ; होर तुस्से मुंजो यहूदिया ईलाके तक सफरा करणे रे समान देई किन्हें मेरी मदद करो। "
2CO,1,16,तुस्से पूछदे लगिरे कि मैं आपणी सोच किधियो बदली दिती। क्या तुस्सा जो लगां कि हांऊँ आपणा फैसला लापरवाही किन्हें करहा? क्या तुस्सा जो लगां कि हांऊँ सांसारिक लोका साहीं करणा चाहां जो कुछ गल्ला मन्झ “हां” ता करहे पर सही मन्झ तेता रा मतलब “नांह” हूँआ। 
2CO,1,17,"जिहां परमेसर सच्चा आ, तिहां ही जो कुछ आस्से तुस्सा किन्हें बोले से हमेसा सच्चा हूँआ। "
2CO,1,18,"क्यूंकि परमेसरा रा मह्ठा प्रभु यीसू मसीह जेसरे बारे मन्झ हांऊँ, सिलास होर तिमिथियुस प्रचार करहे, से प्रभु यीसू सच्चा आ; तेस मन्झ हाँ होर नांह दुंहें नी थी, पर तेता मन्झ “हां” ईं “हां” हुई थी। "
2CO,1,19,"क्यूंकि परमेसरा रे जितने वादे, स्यों सभ मसीह मन्झ हां ई, इधी कठे आस्से आमीन बोल्हा ऐें यानी हां, ताकि आस्सा रे ज्रीए परमेसरा री महिमा हो। "
2CO,1,20,"परमेसर ही आ, जो आस्सा जो मसीह रे कठे तुस्सा साउगी मजबूत बणी रैह्णे मन्झ आस्सा री मदद करहा। परमेसरे आस्सा पर आपणी छाप लगाई किन्हें ब्याने रे रूपा मन्झ आपणी आत्मा आस्सा रे दिला मन्झ रखी किन्हें आस्सा जो आपणे कठे चुणीरा। "
2CO,1,21,"परमेसरा मेरी एस सच्चाई रा गुआह आ कि हांऊँ तुस्सा किन्हें सच्च बोल्हा। हांऊँ दबारा कुरिन्थुस सैहरा मन्झ इधी कठे नी आया, क्यूंकि हांऊँ तुस्सा जो दुःख नी देणा चांहदा था। "
2CO,1,22,"एता रा मतलब ये नी कि, आस्से तुस्सा पर एस गल्ला रा हक जताया करहे कि तुस्सा जो केस गल्ला पर विस्वास करणा चहिए। क्यूंकि तुस्से आपणे ही विस्वासा रे ज्रीए मजबूत बणिरे, होर आस्से तुस्सा री ही खुसी रे कठे तुस्सा साउगी काम करणा चाहें। "
2CO,2,1,मैं आपणे मना मन्झ ये ई ठाणी लया था कि मां फेरी दबारा तुस्सा वाले तेथी आई किन्हें तुस्सा जो दुःख नी दूं। 
2CO,2,2,"क्यूंकि अगर हांऊँ आई किन्हें तुस्सा जो दुखी करूं, ता तुस्सा रे अलावा मुंजो खुसी देणे वाल्आ होर कोई नी आ, सिर्फ तुस्से ई जेह्ड़े मै दुखी कितिरे। "
2CO,2,3,"होर मैं ये ई गल तुस्सा जो इधी कठे लिखी कि, केते एह्ड़ा नी हो कि, मेरे आऊणें पर जिन्हा ले मुंजो खुसी मिलणी चहिए, हांऊँ तिन्हा ले दुखी हुई जाऊं। क्यूंकि मुंजो तुस्सा सभी पर ऐस गल्ला रा भरोसा आ कि, जो मेरी खुसी ई, से ई तुस्सा सभी री भी खुसी ई। "
2CO,2,4,"बड़े कस्टा ले, होर दुखी मना ले, मैं बौह्त रोई-रोई किन्हें मैं ये चिठ्ठी तुस्सा कठे लिखी; इधी कठे नी कि, तुस्से दुखी हुई जाओ, बल्की इधी कठे कि तुस्से तेस बड़े प्यारा जो जाणी लो, जो मुंजो तुस्सा साउगी आ। "
2CO,2,5,अगर कोई मेरे दुखा री वजहा ई ता से सिर्फ मेरे कठे नी पर केसी हदा तक किन्हें तुस्सा सभी रे कठे भी दुखा री वजहा बणीरी। हांऊँ तेसरी गलतिया रे बारे मन्झ बढ़ाई-चढ़ाई किन्हें होर कुछ नी बोलणा चांहदा। 
2CO,2,6,"ऐहड़े माह्णुं जो तुस्से विस्वासी लोके जो सजा दिती, सेई तिन्हारे कठे भतेरी ई। "
2CO,2,7,"इधी कठे ऐता ले ये खरा आ कि तेसरी गलती माफ़ करहा; होर तस्सली देआ, एह्ड़ा नी हो कि से माह्णुं परमेसरा पर आपणे विस्वासा ले पूरी तरहा ले पीछे हटी जाए। "
2CO,2,8,"इधी कठे हांऊँ तुस्सा ले बिनती करहा कि, तेस जो ये दसा कि तुस्से सच्चे तेस किन्हें प्यार करहे। "
2CO,2,9,"क्यूंकि मैं इधी कठे भी लिखिरा था कि, हांऊँ तुस्सा जो परखी लूं कि, तुस्से मेरी सारी गल्ला जो मनणे रे कठे त्यार ऐें कि, नी। "
2CO,2,10,"जेसरा तुस्से कुछ माफ़ करहा ऐें तेता जो हांऊँ भी माफ़ करहा, हांऊँ तिन्हो तुस्सा रे फायदे रे कठे मसीह रे अधिकारा ले माफ़ करहा। "
2CO,2,11,"ताकि सैताना री चलाकी आस्सा पर कामयाब नी हो, क्यूंकि आस्से तेसरी सारी चाला जो जाणांहे। "
2CO,2,12,"होर जेबे हांऊँ मसीह री खुसी री खबर सुनाणे रे कठे त्रोआस सैहरा मन्झ आया, ता प्रभुऐ मेरे कठे प्रचार करणे रे कठे एक द्वार खोल्ही दितेया। "
2CO,2,13,"मेरा तितुस भाई तुस्सा री कोई खबर लेई किन्हें मेरे वाले नी आया, जेता ले मेरे मना जो चैन नी मिल्या। इधी कठे हांऊँ त्रोआस सैहरा रे विस्वासी लोका ले विदा हुई किन्हें मकीदुनिया ईलाके जो चली गया ताकि हांऊँ तितुसा जो तोपी सकूं। "
2CO,2,14,"परमेसरा रा धन्यावाद हो, जेह्ड़ा आस्सा जो मसीह मन्झ वास करणे री वजहा ले हमेसा आपणे साउगी लेई चला होर आस्सा जो जीताई देआ, होर आस्सा रे ज्रीए मसीह जो जाणने री मीठी खुसबू हर जगहा फैलाहां। "
2CO,2,15,"क्यूंकि आस्सा री जिन्दगी परमेसरा रे वाले पूजणे वाली मसीह री मीठी खुसबू साहीं ई। होर आस्सा रा प्रचार मीठी खुसबू साहीं उद्धार पाणे वाले, होर नास हूणें वाले, दुंहीं वाले पुज्हा। "
2CO,2,16,"ये खुसबू नास हूणें वाले लोका जो मरणे रे कठे मौता री मुस्क ई, होर उद्धार पाणे वाले लोका रे कठे जीवना देणे रे कठे जिन्दगी री खुसबू ई। होर सच्चे कोई भी आपणे आपा ले एस खुसबू जो फैलाणे रे लायक नी आ। "
2CO,2,17,"क्यूंकि आस्से तिन्हा साहीं नी ऐें, जो परमेसरा रे बचना रा प्रचार अमीर हूंणे रे कठे करहा ऐें; बल्की ये जाणी किन्हें कि आस्से परमेसरा रे भेजिरे। आपणी मना री सच्चाई किन्हें मसीह रे हका रे ज्रीए परमेसरा री उपस्थिति मन्झ तेसरे बचना रा प्रचार करहा ऐें। "
2CO,3,1,हांऊँ आपणे बारे मन्झ इन्हा गल्ला जो लिखी किन्हें आपणी बढ़ाई नी करणा चाहन्दा। या आस्सा जो बाकि लोका साहीं सिफारिसा री चिठ्ठीया तुस्सा वाले ल्याऊणी या तुस्सा ले लेणे री भी ज्रूरत नी। 
2CO,3,2,"पर तुस्से आपु चिठ्ठीया ई जो आस्सा री सिफारिस करी, जो आस्सा रे दिला पर लिखी गईरी। ताकि तुस्सा रे बीचा आस्सा रे भले कामा जो सब माह्णुं पछयाणी सके होर पढ़हा सके। "
2CO,3,3,"ये ता सुझ्दी गल ई कि, तुस्से तेस चिठ्ठीया साहीं ऐें जो मसीह वखा ले ई, होर आस्सा री सेऊआदारा ई रा इनाम आ। जो स्याही किन्हें पात्थरा री पटिया पर नी, बल्की जिन्दे परमेसरा री आत्मा रे ज्रीए दिला री मांस रूपी पटिया पर लिखीरी। "
2CO,3,4,आस्से एह्ड़ा इधी कठे लिख्हा ऐें कि आस्से मसीह रे ज्रीए परमेसरा पर भरोसा ऐें। 
2CO,3,5,"ये नी कि, आस्से आपणे आप ऐस लायक ऐें कि, आपणी तरफा ले केसी गल्ला रा विचार करी सक्हा ऐें; पर परमेसरा आस्सो आपणी योग्यता देआ। "
2CO,3,6,"जिन्हें आस्से नौंईं वाचा रे सेऊआदार हूणें रे लायक भी किते, मूसा री लिखिरी व्यवस्था रे सेऊआदार नी बल्की आत्मा रे सेऊआदार ऐें; क्यूंकि लिखिरी व्यवस्था मारहा ई, पर पवित्र आत्मा अनंत जिन्दगी देहां ई। "
2CO,3,7,"पात्थरा री पटिया पर लिखिरी मूसा री व्यवस्था जेबे इस्राएल देसा रे लोको दितिरी थी, तेबे परमेसरा री महिमा जाहिर हुई थी। इस्राएल देसा रे लोक मूसा रे मुंहा वखा जो ज्यादा देरा तक नी देखी पाए हालांकि तेसरे चेहरे रा तेज ज्यादा देर तक नी रैहया। अगर मौत वखा जो लेई जाणी वाली मूसा री व्यवस्था पर आधारित सेऊआ इतनी ज्यादा तेजोमय थी, तेबे नौंईं वाचा पर आधारित सेऊआ होर भी ज्यादा तेजोमय हूणीं। "
2CO,3,8,"लोका जो दोसी बनाणे वाली मूसा री व्यवस्था जेबे तेजोमय हुई, ता नौंईं वाचा जो लोका जो परमेसरा री नजरा मन्झ धर्मी माह्णुं बणाई, से होर भी तेजोमय हूणीं। "
2CO,3,9,"मूसा री व्यवस्था जो तेजा किन्हें भरी हुईरी थी, ऐबे तेस नौंईं वाचा री तेजा रे साम्हणें जो तेस ले भी ज्यादा बढ़ी किन्हें तेजस्वी ई, बगैर तेजा री हुई गईरी। "
2CO,3,10,"व्यवस्था तेस तेजा साउगी दितिरी जो घटदी जाहीं थी, पर नौंईं वाचा रा तेज होर भी ज्यादा बढ़ी किन्हें आ क्यूंकि तेस्सा कधी भी नी घटणा। "
2CO,3,11,"इधी कठे ऐहड़ी आस रखी किन्हें आस्से बड़ी हिम्मता साउगी बोल्हा ऐें, "
2CO,3,12,"होर आस्से मूसा साहीं नीं, जिन्हें आपणे मुंहा पर परदा पाइरा था ताकि इस्राएल देसा रे लोक तेस तेजा जो नी देखी सको जो घटदे हुये मजे-मजे खत्म हुंदा लगिरा था। "
2CO,3,13,"पर स्यों नर्क्कले हुई गईरे थे, क्यूंकि आज तक पुराणे नियम पढ़ने रे टैमा तिन्हारे दिला पर से ई परदा पइरा रैंहयां; पर से परदा मसीह मन्झ विस्वास करणे ले उठी जाहाँ। "
2CO,3,14,"होर आज तक जेबे केबे मूसा री व्यवस्था पढ़ी जाहीं, ता तिन्हारे दिला पर परदा पइरा रैंहयां ताकि स्यों व्यवस्था री गल्ला जो पूरी तरहा नी समझी सके। "
2CO,3,15,"बल्की जेबे केबे तिन्हा प्रभु यीसू पर विस्वास करघे, तेबे से परदा उठी जाणा। "
2CO,3,16,प्रभु ता आत्मा आ: होर जेथी केथी प्रभु रा आत्मा आ तेथी व्यवस्था री गल्ला ले अजादी ई। 
2CO,3,17,"क्यूंकि आस्से सभ सीसे साहीं उघाड़े चेहरे साउगी प्रभु री महिमा जो जाहिर करहे। ये महिमा प्रभु री वखा ले ई जो पवित्र आत्मा रे रूपा मन्झ आस्सा वाले ई, होर आस्से तेस ई तेजस्वी रूपा मन्झ थोड़ा-थोड़ा करी किन्हें बदल्दे जाहें। "
2CO,4,1,"इधी कठे जेबे आस्सा पर परमेसरा री एह्ड़ी दया हुई कि, आस्सा जो परमेसरा रे बचना जो प्रचार करणे री सेऊआ मिली, ता आस्से हिम्मत नी हारदे। "
2CO,4,2,"बल्की आस्से ता बेज्जती री गल्ला होर गुप्त काम करणा छाडी दिते, ना आस्से चलाकी करहा ऐें, होर ना आस्से परमेसरा रे बचना मन्झ मिलावट करहा ऐें, बल्की परमेसरा रे साम्हणें सिर्फ सच्चाई री गल्ला बोल्हा ऐ। होर हर माह्णुं एस गल्ला री गुआही देई सकां कि आस्से सच्चे ऐें। "
2CO,4,3,"अगर आस्से जेस खुसी री खबरा रा प्रचार करहे, तेस पर परदा पईरा हो, ता ये नास हूणें वाले रे कठे ई पईरा। "
2CO,4,4,"होर तिन्हा अविस्वासी लोका रे कठे, जिन्हारी बुद्धि ऐस संसारा रे इस्वर सैताने काणी करी दितीरी, ताकि स्यों मसीह री खुसी री खबरा जो होर तेसरी महिमा जो नी समझी सके। होर मसीह ही परमेसरा रा स्वरूप आ। "
2CO,4,5,"क्यूंकि आस्से आपणे आपा जो नी, बल्की यीसू मसीह रा प्रचार करहा ऐें कि मसीह यीसू ही प्रभु आ। होर तिन्हें ही आस्से तुस्सा रे सेऊआदार हूंणे रे कठे भेजिरे। "
2CO,4,6,"इधी कठे परमेसरे बोल्या कि, “नह्यारे मन्झा ले प्रयासा चमके,” होर से ई परमेसर समझ रूपी चमका जो आस्सा रे दिला चमका आ, ताकि आस्से यीसू मसीह मन्झ परमेसरा री महिमा जो देखी सके। "
2CO,4,7,"आस्से तिन्हा माटे रे भांडे साहीं ऐें जिन्हा मन्झ धन रखिरा आ। एता ले गल ये साफ हुई जाहीं कि ये असीम सामर्थ आस्सा री तरफा ले नी, बल्की परमेसरा री तरफा ले ई। "
2CO,4,8,"आस्से चहुँ वखा ले दुःख ता काट्हा ऐें, पर पिसदे नी ऐें; आस्से घबराई गईरे, पर आस्से दुआस नी हुन्दे। "
2CO,4,9,"सताये ता जाहें; पर छाडी नी जान्दे; गिराये ता जाहें, पर खत्म नी हुन्दे। "
2CO,4,10,"आस्से हमेसा तिन्हा गल्ला जो आपणे सरीरा मन्झ सैहन करहे, जेहड़ी यीसूऐ मरदे हुए सैहीरा था; ताकि आस्सा रे कामा ले लोक यीसू री जिन्दगी रे बारे मन्झ जाणी सके। "
2CO,4,11,"क्यूंकि आस्से जिन्दे जी हमेसा यीसू री वजहा ले मौता रे खतरे मन्झ रहे, ताकि यीसू री जिन्दगी भी आस्सा रे मरणे वाले सरीरा मन्झ जाहिर हो। "
2CO,4,12,"एसरा मतलब आस्से ता लगातार मौता रा साम्हणा करहे, पर एसरी वजहा ले तुस्सा जो अनंत जिन्दगी मिली। "
2CO,4,13,"पर आस्से खुसी री खबर सुणांदे रहे क्यूंकि आस्सा रा से ही विस्वास आ जेहड़ा भजन लिखणे वाले रा था, जेबे तिन्हें पवित्र सास्त्र मन्झ एह्ड़ा लिख्या कि, “मैं विस्वास कितेया, इधी कठे ग्लाया।” "
2CO,4,14,"क्यूंकि आस्से जाणहां ऐें, जिन्हें प्रभु यीसू जो मरिरे लोका मन्झ जिउंदा कितेया, से ही परमेसर आस्से भी मसीह यीसू साहीं जिउंदे करणे, होर तुस्सा साउगी आस्से भी आपणे उपस्थिति मन्झ लेई जाणे। "
2CO,4,15,"क्यूंकि जो भी दुःख आस्से सैहण कितिरे से तुस्सा रे फायदे रे कठे, ताकि परमेसर रा अनुग्रह ज्यादा ले ज्यादा लोका जो मिले, होर बौह्त सारे लोक परमेसरा री महिमा रे कठे तिन्हारा ज्यादा ले ज्यादा धन्यावाद करणा। "
2CO,4,16,"इधी कठे आस्से हिम्मत नी हारदे; जेब्की आस्सा रा सरीर मजे-मजे मरदा लगिरा, पर तेबे भी आस्सा रे अंदर आस्सा री आत्मा रोज-रोज नौंईं हुन्दी जाहीं। "
2CO,4,17,"क्यूंकि आस्सा री ऐबे री ये परेसानिया बौह्त छोटी होर स्यों लम्बे टैमा तक नी टिकणी। पर इन्हा परेसानिया री वजहा ले आस्सो जुग-जुग री महिमा मिलणी, जो तिन्हा सब चीज़ा ले बढ़ी किन्हें ई, जेसरे बारे मन्झ समझाणा नामुमकिन आ। "
2CO,4,18,"होर आस्से ता देखिरी चीजा जो नी बल्की अनदेखी चीजा जो देखदे रैंहयां ऐें, क्यूंकि देखीरी चीजा थोड़े ई ध्याड़े री ई, पर अनदेखी चीजा सदा बणीं रहीं। "
2CO,5,1,"क्यूंकि आस्से जाणहां ऐें कि, एस संसारा मन्झ आस्सा रा सरीर एक डेरे साहीं आ, जेस मन्झ आस्से रहे। होर जेबे ये डेरा ढई जाणा यानि आस्सा मरी जाणा, ता आस्सा जो परमेसरा री तरफा ले स्वर्गा मन्झ एक एह्ड़ा डेरा मिलणा, जो माह्णुंआं रे हाथा रा बणाईरा नी पर जुग-जुग रे कठे हूंणां। "
2CO,5,2,"एस सरीरा मन्झ रैहन्दे हुए ता आस्से रोहां धोहां ऐें, होर बड़ी इच्छा रख्हा ऐें; कि आस्सा आपणे स्वर्गीय सरीर पैन्ह्णा। "
2CO,5,3,"होर जेबे आस्सो तेस स्वर्गीय सरीरा जो पाई लैन्घे, तेबे आस्से तेस सरीरा बगैर नी पाए जाणे। "
2CO,5,4,"होर आस्से ऐस सरीर रूपी डेरे मन्झ रैहन्दे हुये बोझा हेठ दभी किन्हें रोहें-पिट्हा ऐें; क्यूंकि आस्से इन्हा सांसारिक सरीरा जो छाडणा नी चाह्न्दे, पर आस्से ये चाहें कि परमेसर आस्सो स्वर्गीय सरीर देई दे, ताकि ये मरणे वाले सरीर नी मरणे वाले सरीरा मन्झ बदली जाए। "
2CO,5,5,"से परमेसरा आ, जिन्हें आस्से एस नंऊँऐं सरीरा जो पाणे रे कठे त्यार कितिरा। तिन्हें आस्सो पवित्र आत्मा ये पक्का करणे रे कठे दितिरी कि तेस सच्चे ही आस्सो नंऊँआं सरीर देणा। "
2CO,5,6,"इधी कठे आस्से हमेसा हिम्मत रख्हा ऐें होर ये जाणहां ऐें; कि जेबे तक आस्से सरीरा मन्झ रैंहयां ऐें, तेबे तक आस्से परमेसरा साउगी स्वर्गा मन्झ नी रैहन्दे। "
2CO,5,7,"क्यूंकि आस्से प्रभु यीसू रे रूप जो देखी किन्हें नी, पर तेस पर विस्वास रखणे री वजहा ले जीएं। "
2CO,5,8,"इधी कठे आस्से हिम्मत रख्हा ऐें, होर मरणे रे बाद एस सरीरा जो छाडी किन्हें प्रभु साउगी रैंह्णां होर भी खरा समझ्हा ऐें। "
2CO,5,9,"ऐस वजहा ले आस्सा रे मना री इच्छा ये ई कि, चाहे आस्से स्वर्गा मन्झ परमेसरा साउगी रहे, चाहे धरती मन्झ तेस ले दूर रहे, पर आस्से तेस जो खरे लगदे रहे। "
2CO,5,10,"क्यूंकि ये जरूरी आ कि, मसीह आस्सा सभिरा न्याय करहे, ताकि हर एक माह्णुं आपणे-आपणे भले बुरे कामा रा इनाम मिले, जो तिन्हें आपणे सरीरा रे ज्रीए कितिरे हो। "
2CO,5,11,"इधी कठे प्रभु रा डर मनी किन्हें आस्से लोका ले अर्ज करहा ऐें कि स्यों सच्चाई पर विस्वास करहे, होर परमेसरा जाणहां कि सच्चे आस्से कुणहें। होर मेरी उम्मीद ये ई कि, सच्च मुच तुस्से भी आपणी अन्तरात्मा मन्झ आस्सो जाणी लो। "
2CO,5,12,"आस्से फेरी भी आपणी बड़ाई तुस्सा रे साम्हणें नी करदे बल्की आस्से आपणे बारे मन्झ तुस्सा जो गर्व करणे रा मौका देहां ऐें, ताकि तुस्से तिन्हा लोका जो जवाब देई सको, जो मना पर नी, बल्की बाहरी कामा पर बडयाई करहा ऐें। "
2CO,5,13,"अगर कोई बोले कि आस्से होसा मन्झ नी ऐें, ता से परमेसरा रे कठे ऐें; होर अगर कोई बोले आस्से स्याणें ऐें, ता से तुस्सा रे कठे ऐें। "
2CO,5,14,"क्यूंकि मसीह रा प्यार आस्सा जो मजबूर करहा, इधी कठे आस्से पूरा विस्वास करहे कि जेबे मसीह सभी लोका रे कठे मरेया ता आस्से ये भी विस्वास करहे कि आस्से भी आपणी पुराणी जिन्दगी रे कठे मरी चुकिरे। "
2CO,5,15,"होर मसीह इधी कठे सभी रे कठे मरी गया, ताकि जो लोक जिउंदे ऐें, स्यों अगे जो आपणे कठे नी जीये बल्की तेसरे कठे जीये, जो तिन्हारे कठे क्रूसा प्रयाल्हे मरेया होर दबारा जिउंदा हुआ। "
2CO,5,16,"इधी कठे ऐभे ले आस्से केसी जो भी माह्णुंआं री नजरा ले नी देखणा, होर अगर आस्से मसीह जो भी माह्णुंआं री नजरा ले देखे थे, पर एेबे ले आस्सा से एह्ड़ा नी देखणा; क्यूंकि ऐबे आस्से तेस जो जाणी गईरे। "
2CO,5,17,"इधी कठे अगर कोई मसीह पर विस्वास करहा, ता से नौंईं सृस्टी ई। पुराणी गल्ला बीती गई; होर स्यों सभ गल्ला नौंईं हुई गईरी। "
2CO,5,18,"होर सब गल्ला परमेसरा री तरफा ले ई, जिन्हें मसीह रे ज्रीए आस्सा रे साउगी मेल मिलाप कितेया। होर आस्सा जो, लोका किन्हें परमेसर साउगी मेल मिलापा कुराणे री सेऊआ सौंपी दिती। "
2CO,5,19,होर एस नौखे मेल मिलापा री खबर जो आस्सो सौंपीरी से ये ई कि परमेसरे मसीह रे ज्रीए संसारा रे लोका रा मेल मिलाप आपणे साउगी करी लया। परमेसरे लोका रे पापा रा दोस तिन्हा पर नी ल्गाया होर स्यों माफ़ करी दिते। 
2CO,5,20,"इधी कठे आस्से मसीह रे राजदूत ऐें। मानो परमेसर लोका ले आस्सा रे ज्रीए अर्ज करहा कि स्यों तेस मेल मिलापा री खबरा जो अपनाई ले: आस्से मसीह री वखा ले अर्ज करहा ऐें कि, परमेसरा साउगी मेल मिलाप करी लऊआ। "
2CO,5,21,"मसीह जो पापा ले अनजाण था, तेस जो ही परमेसरे आस्सा रे कठे पापी बणाया, ताकि आस्से परमेसरा री नजरा मन्झ धर्मी माह्णुं बणी जाये, क्यूंकि मसीहे आस्सा रे पापा री सजा जो आपणे गास लेई लितिरा। "
2CO,6,1,"आस्से परमेसरा साउगी काम करणे मन्झ लगिरे, आस्से ये अर्ज करहा ऐें कि, परमेसरा रा अनुग्रह जो तुस्सा पर हुईरा, तेस जो तुस्से बेकार नी जाणे देऊआ। "
2CO,6,2,"क्यूंकि पवित्र सास्त्रा मन्झ परमेसर बोल्हा, “होर जेबे सही टैम आया मैं तुस्सा री सुणीं, होर उद्धारा रे ध्याड़े मैं तेरी मदद किती।” सुणा, ऐबे ही सही टैम आ; होर ये ही से ध्याड़ा आ जेस ध्याड़े तुस्सा उद्धारा पाणा। "
2CO,6,3,"परमेसरा साउगी काम करदे हुए आस्सा रा व्यवहार केसी रे कठे कोई भी बाधा नी पांदा, ताकि एह्ड़ा नी हो कि स्यों आस्सा री सेऊआ पर दोस लगाये। "
2CO,6,4,"पर हर गल्ला मन्झ हर तरीके किन्हें आस्से ये जाहिर करहे कि आस्से सच्चमुच परमेसरा रे सेऊआदार ऐें। क्यूंकि आस्से हमेसा दुखा मन्झ धीरज रखे, हालांकि आस्सा जो बौह्त सारी कठिनाई होर संकटा हुईरे। "
2CO,6,5,"आस्से कोड़े खाधे, आस्सा जो जेल्हा मन्झ पाई दितेया, होर दंगे फसादा मन्झ आस्सो चोट लगी। आस्से बढ़ी मैहनत किती, बगैर सोये होर बगैर खाणे-पीणे रे रहे। "
2CO,6,6,"पर आस्से आपु जो पवित्र रखेया, होर समझदारी से काम कितिरा, आस्से धीरज रखेया होर दूजेया पर दया कितिरी, पवित्र आत्मा आस्सा साउगी रैंह्यां होर आस्सा रा प्यार सच्चा। "
2CO,6,7,"आस्से सच्चाई री खबर सुणाई, होर परमेसरा री सामर्थे आस्सा मन्झ काम कितेया। आस्से सीधे हाथा ले हमला करणे रे कठे होर पूठे हाथा ले बचाव करणे रे कठे धार्मिकता रे हथियारा रा इस्तेमाल करहे। इन्हा सभ गल्ला ले पता लगां कि आस्से परमेसरा रे सेऊआदार ऐें। "
2CO,6,8,"चाहें लोके आस्सा री इज्जत किती या बेज्जती किती, या तारीफ किती या बुराई किती, आस्से हमेसा आपणे बारे मन्झ सच्च ही बोल्या, भले लोक आस्सो कपटी ही बोल्हे। "
2CO,6,9,"भले ही आस्से दूजेया रे कठे अजनबी ऐें, पर तुस्से आस्सा जो ढंगा किन्हें जाणाये। एह्ड़ा लगा कि आस्से मरदे ही लगिरे पर फेरी भी आस्से हाले भी जिऊन्दे ऐें। आस्सा जो सजा मिली पर कधी केसीए आस्से जानी ले नी मारे। "
2CO,6,10,"पर आस्से हमेसा दुखा रे टैमा भी खुसी म्नांहें। हलांकि आस्से आपु ता गरीब ऐें, पर कईया जो आत्मिक रूपा ले अमीर बणाई दितिरा। होर आस्सा वाले आपणा कुछ नी हाया, पर फेरी भी सब कुछ आस्सा रा आपणा। होर येही गल्ला जाहिर करही कि आस्से परमेसरा से सेऊआदार ऐें। "
2CO,6,11,"हे कुरिन्थुस सैहरा रे विस्वासी लोके, आस्से तुस्सा किन्हें सच्ची गल्ला बोल्हे, आस्से पुरे दिला ले तुस्सा जो चाहें ऐें। "
2CO,6,12,"तुस्सा रे कठे आस्सा रा प्यार कधी कम नी हुआ, पर तुस्सा रा प्यार आस्सा रे कठे घटी गईरा। "
2CO,6,13,"पर आपणे बाल बच्चे जाणी किन्हें हांऊँ तुस्सा किन्हें बोल्हा कि, तुस्से भी आस्सा रे प्यार रे बदले मन्झ आस्सा किन्हें पुरे दिला किन्हें प्यार करहा। "
2CO,6,14,अविस्वासी लोका साउगी केसी तरीके रा नाता मत रखा। क्यूंकि धार्मिक कामा रा अधर्मा रे कामा साउगी कोई बराबरी नी। होर ना ही प्रयासे रा नह्यारे साउगी कोई रिस्ता आ। 
2CO,6,15,होर मसीह रा सैताना साउगी कोई रिस्ता नी आ। होर विस्वासी लोका रा अविस्वासी लोका साउगी कोई मेल नी आ। 
2CO,6,16,"होर मूर्तिया री परमेसरा रे मन्दरा मन्झ कोई जगहा नी। क्यूंकि आस्से ता जिन्दे परमेसरा रे मन्दर ऐें, जेह्ड़ा परमेसरे पवित्र सास्त्रा मन्झ बोलिरा कि, “मां इन्हा लोका साउगी रैहणां, होर तिन्हारे बीचा मन्झ चल्या फिरया करणा; होर मां तिन्हारा परमेसर हूंणां, होर तिन्हा मेरे लोक हूंणां।” "
2CO,6,17,"इधी कठे प्रभु पवित्र सास्त्रा रे ज्रीए आस्सा किन्हें बोल्हा, “अविस्वासी लोका रे बीचा मन्झा ले बाहर निकला होर आपणे आपा जो तिन्हा ले लग रखा; असुद्ध चीजा किन्हें कोई रिस्ता मत रखा, तेबे मां तुस्से ग्रैहण करणे।” "
2CO,6,18,"“होर मां तुस्सा रा बापू हूंणां, होर तुस्सा मेरे मह्ठे होर मह्ठीया हूंणां; ये सर्वसक्तिमान प्रभु परमेसरा रा बचना आ।” "
2CO,7,1,"हे लाडले भाईयो होर बैहणो जेबे कि परमेसरे आस्सा किन्हें ये वादा कितिरा कि आस्से तेसरे लोक हूंणे। ता आऊआ, आस्से आपणे सरीर होर आत्मा री सब गंदगी जो दूर करहे; होर परमेसरा रा सम्मान करदे हुए पूरी तरहा पवित्र जिन्दगी जीणे री भी कोसिस करदे रहुआ। "
2CO,7,2,"तुस्से आस्सा किन्हें पूरा दिला ले प्यारा करहा। आस्से ना ता केसी किन्हें अन्याय कितेया, ना केसी रा कुछ बिगाड़ेया, होर ना केसी किन्हें बईमानी किती। "
2CO,7,3,"हांऊँ ये तुस्सा पर दोस लगाणे रे कठे नी बोल्दा लगिरा: क्यूंकि हांऊँ पैहले ई बोली चुकिरा कि, हांऊँ तुस्सा किन्हें पुरे दिला किन्हें प्यार करहा होर आस्सा रा तुस्सा रा जीणे-मरणे रा साथ आ। "
2CO,7,4,"हांऊँ तुस्सा किन्हें बड़ी हिम्मत रखी किन्हें बोल्या करहा, मुंजो तुस्सा पर बौह्त गर्व आ। मुंजो बौह्त तस्सली मिलिरी, आपणे सारे दुःखा मन्झ हांऊँ खुसी किन्हें भरपूर रैंहयां। "
2CO,7,5,"क्यूंकि जेबे आस्से त्रोआस सैहरा जो छाडी किन्हें मकीदुनिया ईलाके मन्झ आये, तेबे भी आस्सा जो चैन नी मिल्या, बल्की आस्से चहुँ तरफा ले दुःख पाहें थे; बाहर लड़ाई-झगड़े थे, होर मना अंदर डर था। "
2CO,7,6,पर परमेसर दुआस लोका जो तस्सली देआ। होर तितुसा जो आस्सा वाले भेजी किन्हें परमेसरे आस्सा जो एह्ड़ी ही तस्सली दितिरी। 
2CO,7,7,"ये सच्च आ कि तितुसा किन्हें मिली किन्हें आस्से खुस हुए। पर एता ले बढ़ी किन्हें आस्से एस गल्ला पर खुस हुए कि तुस्से लोके तेस जो बौह्त हिम्मत दिती। होर तिन्हें मुंजो दसेया कि तुस्से मेरे किन्हें मिलणे री कितनी इच्छा रख्हा ऐ, तुस्से मेरे कठे दुखी ऐें होर मेरे बचाऊआ रे कठे कितनी लगन रखायें। इन्हा गल्ला ले मुंजो होर भी खुसी हुई। "
2CO,7,8,"हांऊँ नी पछताया कि मैं तुस्सा जो ये गंभीर चिठ्ठी लिखी, हालांकि तेता ले तुस्सा जो बौह्त दुःख पुज्हेया। जेबे मैं देखेया कि कुछ टैमा तक तुस्सा जो एस चिठ्ठी री वजहा ले दुःखी हुई गये, तेबे भले ही हांऊँ तेस्सा गल्ला ले पछताया पर ऐबे हांऊँ खुस आ। "
2CO,7,9,"पर इधी कठे नी कि तुस्सा जो दुःख पुज्हेया बल्की इधी कठे कि तुस्से तेस दुःखा री वजहा ले पाप करणा छाडी दितेया। क्यूंकि तुस्सा रा दुखी हूंणा परमेसरा री इच्छा रे मताबक था, ताकि आस्सा री तरफा ले तुस्सा जो केसी गल्ला मन्झ नुक्सान ना पूजे। "
2CO,7,10,"क्यूंकि आस्से जो दुःख परमेसरा री इच्छा ले सहे, तेसरी वजहा ले आस्सा पाप करणा छाडा ऐ, होर परमेसरा आस्सा रा उद्धार करणा, होर इधी कठे ये दुखा री गल नी। पर जो दुःख संसारा रे लोका जो तिन्हारे पाप करणे री वजहा ले हुआ, से तिन्हो अनंतकाला री मौता वखा जो लेई जां क्यूंकि स्यों पाप करणा नी छाडदे। "
2CO,7,11,"एस गला जो सोचा कि परमेसरा री इच्छा ले जो दुःख तुस्से सहेया तेता ले तुस्सा री जिन्दगी मन्झ क्या-क्या बदलाऊ आईरा; एता ले तुस्सा रे अंदर हिम्मत बढ़ी गई, आपणे आपा जो बेकसूर जाहिर करणे री इच्छा, होर अन्याय रे तरफ तुस्सा रा गुस्सा, दुखा रे बीचा चतन्न रहणा, मेरे किन्हें मिलणे री बढ़ी इच्छा, परमेसरा री सेऊआ री तरफ तुस्सा री फिकर, होर गलत माह्णुं जो सजा देणे रे कठे तुस्से त्यार ऐें। इन्हा गल्ला रे ज्रीए तुस्से ये साबित कितेया कि सब गल्ला जो ठीक-ठीक करणे मन्झ तुस्से कोई कमी नी छाडी। "
2CO,7,12,"हालांकि मैं ये गंभीर चिठ्ठी न्याय होर अन्याय करणे वाले रे कठे नी लिखिरी, पर इधी कठे लिखी कि तुस्से परमेसरा रे साम्हणें आपु ही देखी लो कि तुस्से आस्सा रे प्रति कितने सच्चे। "
2CO,7,13,"आस्सा जो इन्हा गल्ला ले हिम्मत मिली। आस्सो एस गल्ला ले होर भी खुसी हुई जेबे आस्से तितुस देखेया, होर तिन्हें आस्सो एस गल्ला रा होंसला दितेया कि, ऐबे तेस जो केसी भी गल्ला री फिकर नी, क्यूंकि तिन्हें ये देखेया कि तुस्सा सभीरा मेरे कठे केडा लगाऊ आ। "
2CO,7,14,"क्यूंकि अगर मैं तितुसा रे साम्हणें तुस्सा रे बारे मन्झ कुछ गर्व कितेया हो, ता हांऊँ सर्मिन्दा नी हुआ, बल्की जिहां आस्से तुस्सा साउगी सब गल्ला सच्च -सच्च बोली दिती थी, तिहां ईं आस्सा रा गर्व जाहिर करणा तितुसा रे साम्हणें भी सच्च साबित हुआ। "
2CO,7,15,"जेबे तितुसा जो याद आहूँआं ईं तुस्से सभ केहड़े आज्ञाकारी थे, होर किहाँ तुस्से डर होर आदरा किन्हें तेसरा स्वागत कितेया था; तेबे तेसरा प्यार तुस्सा सभी रे कठे होर भी ज्यादा बढ़ी जाहाँ। "
2CO,7,16,"मुंजो एस गल्ला री भी खुसी हुंहां ईं कि, ऐबे हांऊँ हर गल्ला मन्झ तुस्सा रा भरोसा करी सक्हा। "
2CO,8,1,"ऐबे हे भाईयो बैहणो, आस्से तुस्सा जो मकीदुनिया ईलाके री कलीसिया रे लोका पर हुई परमेसरा रे अनुग्रहा रे बारे मन्झ दसणा चाहें। "
2CO,8,2,"तिन्हें बड़ी परेसानिया रा सामना कितेया, होर स्यों बौह्त गरीब भी थे, फेरी भी तिन्हें बड़ी खुसी साउगी होर बढ़ी उदारता किन्हें दूजे विस्वासी लोका री मदद करणे रे कठे ढब्बे दिते। "
2CO,8,3,"होर तिन्हारे बारे मन्झ मेरी ये गुआही ई कि, जितना जे हुई सकां था तिन्हें दितेया, बल्की तिन्हें तेता ले भी बढ़ी किन्हें दितेया, होर तिन्हें ये काम आपणी पूरी इच्छा ले कितेया। "
2CO,8,4,तिन्हें लोके आस्सा किन्हें बौह्त अर्ज करी किन्हें ये ईजाजत लैणी चाही कि यरुस्लेम सैहर मन्झ रैहणे वाले परमेसरा रे पवित्र लोका री मदद करणे री खुसी मन्झ हाजिर हुई सके। 
2CO,8,5,"आस्से एह्ड़ा नी सोचा था कि तिन्हा एस तरीके किन्हें ढब्बे देणे, पर सभी ले पैहले तिन्हें प्रभु रे कठे आपणे आपा जो सौंपी दितेया, फेरी परमेसरा री इच्छा रे मताबक आपणे आपा जो आस्सा रे कठे देई दितेया। "
2CO,8,6,"इधी कठे आस्से तितुसा ले अर्ज किती कि, जिहां तिन्हें ढब्बे कठ्ठा करणे रा काम सुर्हू कितेया था, सेई एस भले कामा जो भी पूरा करहे। "
2CO,8,7,"तुस्से सब गल्ला मन्झ दूजेया ले बढ़िया करहा ऐें। तुस्सा रा विस्वास पक्का आ, तुस्से परमेसरा रे बचना रा प्रचार करणे रे लायक ऐें, होर तुस्सा जो ज्यादा ज्ञान भी आ। तुस्से दूजेया री मदद करणे रे कठे यत्ना करहा ऐें, होर आस्सा किन्हें दूजेया ले ज्यादा प्यार करहा ऐें। ऐबे तुस्सा री कोसिस ये हो कि तिहां ही गरीब विस्वासी लोका जो ढब्बे देणे रे कामा मन्झ भी बढ़दे जाऊआ। "
2CO,8,8,"हांऊँ तुस्सा जो कोई हुक्म नी देंदा लगिरा, हांऊँ सिर्फ दूजे लोका री हिम्मता री तुलना तुस्सा रे प्यारा किन्हें करेया करहा, ताकि तुस्सा रे प्यारा री सच्चाई जो परखी सकूं। "
2CO,8,9,"आस्सा रे प्रभु यीसू मसीह रे अनुग्रह जो तुस्से ठीक ढंगा किन्हें जाणहां ऐें कि, से अमीर हुई किन्हें भी तुस्सा रे कठे गरीब बणी गया ताकि तेसरे गरीब हुई जाणे ले तुस्से अमीर हुई जाओ। "
2CO,8,10,"पिछले साल सभी ले पैहले तुस्से ही थे जिन्हें ढब्बे दिते होर देणे री इच्छा मन्झ भी सभी ले अगे थे। होर एस बारे मन्झ मेरी सलाह ये ही कि तुस्सा रे कठे ये खरा कि जो काम तुस्से सुर्हू कितेया था तेता जो पूरा करा। होर एस कामा जो खत्म करणे मन्झ उत्साही बणी रहा, जिहां एतो सुर्हू करणे मन्झ तुस्से उत्साही थे। जो कुछ तुस्सा वाले हाया तेता ले ही एस कामा जो पूरा करहा। "
2CO,8,11,"क्यूंकि अगर तुस्सा रे ढब्बे देणे री इच्छा ई ता जो कुछ तेस वाले आ, तेता रे मताबक ई तेसरा दान ग्रैहण भी हूंणां, ना कि तेता रे मताबक जो तेस वाले नीआ। "
2CO,8,12,"आस्सा रा मतलब ये नी कि, होरी जो मदद करणे री वजहा ले तुस्से आपु दुखा मन्झ पई जाओ, पर इतना कि सभ वाले बराबर हो। "
2CO,8,13,"पर एस टैमा मन्झ ता तुस्सा री बढ़ती तिन्हारी ज्रूरत जो पूरी करणे रे कठे भतेरी, पर एह्ड़ा भी हुई सक्हा कि जेबे तुस्सा जो ज्रूरत पो, तेबे तिन्हा आपणी बढ़ती मन्झ ले तुस्सा री मदद करणी। तेबे दुहीं एक बराबर हुई जाणे। "
2CO,8,14,"जिहां पवित्र सास्त्रा मन्झ लिखिरा कि, “जिन्हें बौह्त कठा कितेया तेस वाले ज्यादा कुछ नी बच्या, होर जिन्हें कम कठा कितेया तेस वाले भतेरा था।” "
2CO,8,15,"परमेसरा रा धन्यावाद हो कि, जो फिकर मुंजो तुस्सा रे बारे मन्झ हूहाँ ईं, ठीक तेह्ड़ी ई फिकर परमेसरे तुस्सा रे बारे मन्झ तितुसा रे मना मन्झ पाई दिती। "
2CO,8,16,"जेबे आस्सा तेस ले अर्ज किती कि आई किन्हें तुस्सा किन्हें मिली ले ता तिन्हें आस्सा री अर्ज मनी लई, होर से ज्यादा उत्साही हुई किन्हें आपणी इच्छा ले तुस्सा वाले गया। "
2CO,8,17,"होर आस्से तितुसा साउगी एक विस्वासी भाई भेजिरा, होर सभ कलीसिया रे विस्वासी लोक तेस जो सराहें क्यूंकि से खुसी री खबरा रा प्रचार बौह्त खरे तरीके किन्हें करहा। "
2CO,8,18,"होर सिर्फ इतना ई नी, बल्की तेस जो कलीसिया रे लोका रे ज्रीए नियुक्त भी कितेया गया, ताकि ऐस ढब्बे देणे रे कामा रे कठे से आस्सा साउगी चले। आस्से ये सेऊआ इधी कठे करहा ऐें, ताकि प्रभु री महिमा हो, होर यरुस्लेम सैहरा रे विस्वासी लोका जो मदद करणे मन्झ आस्सा री हिम्मत जाहिर हुई जाए। "
2CO,8,19,"तितुसा साउगी तेस विस्वासी भाई जो भेजी किन्हें आस्से ऐस गल्ला मन्झ चतन्न रैंहयां ऐें कि, एस ढब्बे देणे री मददा री रकमा रे हिसाब किताब रे बारे मन्झ केसी जो भी आस्सा पर दोस लगाणे रे कठे कोई मौका नी मिले। "
2CO,8,20,क्यूंकि आस्से एस गल्ला री फिकर कि ना सिर्फ प्रभु रे साम्हणें बल्की माह्णुं रे साम्हणें भी हर गल्ला जो ठीक ढंगा किन्हें करी सके। 
2CO,8,21,"होर आस्से तितुस होर दूजे लोका साउगी आस्से आपणा एक होर विस्वासी भाई भेजदे लगिरे, जेस जो आस्से बार-बार परखी किन्हें बौह्त सारी गल्ला मन्झ उत्साही पाया। पर ऐबे तुस्सा पर तेस जो बड़ा भरोसा, ऐस वजहा ले से होर भी ज्यादा उत्साही आ। "
2CO,8,22,"अगर कोई तितुसा रे बारे मन्झ पुछे, ता बोल्या कि से मेरा साथी, होर तुस्सा रे कठे मेरा सैहकर्मी आ, होर अगर आस्सा रे विस्वासी भाईया रे बारे मन्झ पूछे, ता स्यों कलीसिया रे लोका रे ज्रीए भेजिरे लोक ऐें, होर स्यों मसीह रे नांऊँआं रा आदर बढ़ाए। "
2CO,8,23,इधी कठे कलीसिया रे साम्हणें तुस्से आपणा प्यार होर तुस्सा रे कठे आस्सा री गर्वा री वजहा रा सबूत तिन्हा जो देआ। 
2CO,9,1,"ऐबे एस ढब्बे रे बारे मन्झ जो यरुस्लेम सैहरा रे परमेसरा रे पवित्र लोका री सेऊआ रे कठे कठा कितेया जाहाँ, तिन्हारे बारे मन्झ मुंजो तुस्सा जो लिखणे री ज्रूरत नी ई। "
2CO,9,2,"क्यूंकि हांऊँ पैहले ले तुस्सा रे मना री इच्छा जाणहां कि तुस्से तिन्हारी मदद करणे रे कठे त्यार ऐें; इधी कठे हांऊँ तुस्सा रे बारे मन्झ मकीदुनिया ईलाके रे विस्वासी लोका रे साम्हणें गर्व दस्हा ऐें कि, तुस्से अखाया ईलाके रे विस्वासी लोक ता पिछले एक साला ले एस सेऊआ रे कठे त्यार थे, होर तुस्सा रे उत्साहा री वजहा ले होर भी लोक उत्साहित हुई गये। "
2CO,9,3,"बल्की मैं तुस्सा वाले तितुस होर तेसरे साउगी दो लोक इधी कठे भेज्दा लगिरा कि, आस्से जो गर्व तुस्सा रे बारे मन्झ दसेया, से एस गल्ला मन्झ बेकार ना ठैहरे; बल्की जेह्ड़ा मैं बोल्या तिहां ईं तुस्से भी यरुस्लेम सैहरा रे विस्वासी लोका जो ढब्बे देणे री मददा रे कठे त्यार रहो। "
2CO,9,4,"एह्ड़ा नी हो कि, अगर मकीदुनिया ईलाके रे कोई विस्वासी भाई मेरे साउगी आये, होर तुस्सा वाले से ढब्बे त्यार नी हो, ता आस्सा रा जेह्ड़ा भरोसा तुस्सा पर आ, तेता री वजहा ले आस्से बेज्जत हूंणा, पर तुस्सा एता ले भी ज्यादा बेज्जत हूंणा। "
2CO,9,5,"इधी कठे मैं विस्वासी भाईया साउगी अर्ज करणा ठीक समझ्या ताकि स्यों आस्सा ले पैहले तुस्सा वाले जाए, होर जो ढब्बे देणे रा वादा तुस्से कितिरा था तेस जो त्यार रखे, जो तुस्से कंजूसी री भावना ले नी, पर बड़ी उदारता री भावना ले दितिरा। "
2CO,9,6,"बल्की गल ता ये ई कि, जो कम बोहां तेस कम ई काटणा; होर जो ज्यादा बोहां, तेस ज्यादा ई काटणा। "
2CO,9,7,"इधी कठे जिन्हें आपणे मना मन्झ जितना भी देणे रा फैसला कितिरा से उतना ई दे, बिना इच्छा ले या मजबूरी किन्हें नी दे, क्यूंकि “परमेसर खुसी किन्हें देणे वाले साउगी प्यार रख्हा।” "
2CO,9,8,"तुस्सा री जरूरता ले बढ़ी किन्हें परमेसर तुस्सा जो सब किस्मा रा अनुग्रह देई सक्हा ऐें। जेस ले हर गल्ला मन्झ होर हर टैम, सब कुछ, जो तुस्सा रे कठे जरूरी हो, तुस्सा वाले रहे, ताकि भले काम रे कठे तुस्सा वाले जरूरता ले भी ज्यादा हो। "
2CO,9,9,"जिहां कि पवित्र सास्त्रा मन्झ लिखिरा, “परमेसर बड़ी उदारता किन्हें गरीबा जो दान देआ, होर तेसरी धार्मिकता हमेसा बणी रैंह्णी।” "
2CO,9,10,"से परमेसर ई आ जो बोणे वाले जो बेजा, होर खाणे वाले जो रोटी देहां। तिहां ई परमेसरा तुस्सा जो स्यों ससाधन देणे होर बढ़ाणे भी ऐें; जेसरे ज्रीए परमेसर तुस्सा सभी लोका मन्झ उदारता री एक बड़ी फसल काटणी। "
2CO,9,11,"परमेसरा तुस्सा जो हर किस्मा रा आसरीवाद देणा, ताकि तुस्से हमेसा उदारता किन्हें देई सको। होर जेबे आस्से तुस्सा रे उदारता ले दितिरे दान जरूरता वाले लोका वाले लेई जाये तेबे तिन्हा परमेसरा रा बौह्त धन्यावाद करणा। "
2CO,9,12,"क्यूंकि ऐस सेऊआ जो पूरा करणे ले, ना सिर्फ परमेसरा रे पवित्र लोका री घटी पूरी हुंहां ईं, बल्की तिन्हा लोका री तरफा ले परमेसरा रा बौह्त ज्यादा धन्यावाद देणे री वजह बणी जाहीं। "
2CO,9,13,"क्यूंकि तुस्सा री मदद करणे रे कठे ढब्बे देणे री सेऊआ जो सबूत मनी किन्हें कई लोका परमेसरा री बड़ाई करणी, क्यूंकि तुस्से मसीह री खुसी री खबरा जो ग्रहण करी किन्हें मनी लितिरा, तिन्हा गरीब विस्वासी लोका री होर दूजे विस्वासी लोका री मदद करणे मन्झ उदारता जाहिर करदे रैंहयां ऐें। "
2CO,9,14,"होर तिन्हा तुस्सा रे कठे परमेसरा ले प्रार्थना करणी। स्यों तुस्सा किन्हें प्यार करहा ऐें, क्यूंकि स्यों जाणांहे कि परमेसरे तुस्सा लोका पर बड़ा अनुग्रह कितिरा। "
2CO,9,15,"परमेसरा रा तेस दाना रे कठे धन्यावाद करहे, जो तेसरा मह्ठा यीसू मसीह आ, जेस दाना रे बारे मन्झ कोई पूरा ब्खान नी करी सकदा। "
2CO,10,1,"हांऊँ से ई पौलुस आ, जेसरे बारे मन्झ लोक बोल्हे कि जेबे हांऊँ तुस्सा रे साम्हणें हुआ ता बोलणे मन्झ फाहूका आ, पर तुस्सा ले दूर हूंणे पर कठोर हुई किन्हें बोला। तुस्सा ले मसीह री नम्रता, होर कोमलता री वजहा ले हांऊँ ये अर्ज करहा। "
2CO,10,2,"कुछ लोक ये बोले कि आस्सा रे जीणे रा ढंग संसारा रे लोका साहीं आ, इधी कठे जेबे हांऊँ तेथी आऊ, ता हांऊँ सोचा कि मुंजो तिन्हा लोका किन्हें कठोर हूंणा पो, जेसरी स्यों उम्मीद रख्हा ऐ। हांऊँ दिला ले चाहां कि मुंजो तुस्सा साउगी एह्ड़ा बर्ताव नी करणा पो। "
2CO,10,3,"क्यूंकि येह सच्च आ कि आस्से एस संसारा मन्झ रैंहयां ऐें, तेबे भी आस्से आपणे व्रोधीया साउगी संसारा रे लोका साहीं नी लड़दे। "
2CO,10,4,"क्यूंकि आस्सा री लड़ाई रे हथियार एस संसारा रे लोका रे हथियारा साहीं नी ऐें, पर ये गढ़ा जो ढाई देणे रे कठे परमेसरा रे सामर्थी हथियार ऐें। "
2CO,10,5,"एसरे ज्रीए आस्से हर एक व्रोधीया जो, होर हर एक बडयाई करणे वाले जो, जो परमेसरा री पैहचाणा रे व्रोधा मन्झ उठ्हा ई, तेस जो सट्टी। होर लोको रे विचार जो कैद करी किन्हें तिन्हो मसीह रा हुक्म मनणे वाल्आ बणाई देहां ऐें। "
2CO,10,6,"जेबे तुस्से मसीह रे सभ हुक्मा जो मन्ने वाले बणी जाहें, ता आस्से, सभ हुक्म नी मनणे वालेया जो सजा देणे रे कठे त्यार रहे। "
2CO,10,7,"तुस्से इन्हा गल्ला जो देख्हा ऐें, जो हाखिया रे साम्हणें हो, अगर केसी रा आपणे गास ये भरोसा हो कि, हांऊँ मसीह रा आ, ता से ये भी दबारा सोची ले कि, जिहां से मसीह रा आ, तिहां ईं आस्से भी मसीह रे ऐें। "
2CO,10,8,"क्यूंकि अगर हांऊँ तेस हका रे बारे मन्झ होर भी गर्व दस्सुं, जो प्रभुए तुस्सा रे विस्वास जो खत्म करणे रे कठे नी, पर तुस्सा जो विस्वासा मन्झ बढ़ने री मदद रे कठे दितिरा। ता एह्ड़ा करणे ले मां सर्मिन्दा नी हूंणां। "
2CO,10,9,हांऊँ नी चाहंदा कि तुस्सा जो ये लगे कि मैं डराणे रे कठे ये चिठ्ठी लिख्दा लगिरा। 
2CO,10,10,"क्यूंकि तुस्सा मन्झ कुछ बोल्हा ऐें कि, “पौलुसा री चिठिया ता सख्त होर ठेस पौहुन्चाणे वाली ई; पर जेबे से आस्सा साउगी आ ता से सरीरा ले कमजोर होर ग्लाणे बोलणे मन्झ बौह्त फाहूका आ।” "
2CO,10,11,"इधी कठे एह्ड़ा बोलणे वाले जो ये समझणा चहिए कि, जिहां आस्से दूर रही किन्हें चिठिया रे ज्रीए तुस्सा किन्हें गल्ला करहा ऐें, तिहां ईं तुस्सा साउगी रहणे पर आस्सा रे काम भी हूंणे। "
2CO,10,12,"क्यूंकि आस्से तिन्हा कुछ लोका साउगी आपणी तुलना करणे री हिम्मत नी करदे जो आपणे आपा जो बौह्त खास मन्हां ऐें, पर जेबे स्यों आपणे जो दूजे किन्हें नाप्हा ऐें, ये सभ करी किन्हें स्यों ये साबित करहा ऐें कि स्यों कितने नर्क्कले ऐें। "
2CO,10,13,"जो भी हो आस्सा आपणी हदा ले बाहर कधी गर्व नी करदे, बल्की आस्सा तेस हदा तक गर्व करणा जो परमेसरे आस्सा रे कठे तय कितिरा, होर तेस हदा मन्झ तुस्से भी आई गईरे। "
2CO,10,14,"क्यूंकि ऐबे तुस्से तेस हदा मन्झ आई गईरे, होर आस्से भी तिन्हा हदा जो पार नी कितेया, जेबे आस्से पैहली बारी तुस्सा वाले मसीह री खुसी री खबर रा प्रचार लेई किन्हें कुरिन्थुस सैहरा मन्झ आये थे। "
2CO,10,15,"होर आस्से सीमा ले बाहर होरी री मैहनता पर गर्व नी करदे; बल्की आस्सा जो आस ई कि, जिहां तुस्सा रा विस्वास बढ़दा जाणा तिहां आपणी सीमा मन्झ रेह्न्दे हुये तुस्सा रे ओरे परे रैहणे वाले लोका जो मसीह रे कठे जीती सके। "
2CO,10,16,"ताकि आस्से तुस्सा री सीमा ले अगे दूर-दूर जगहा मन्झ भी खुसी री खबर सुणाई सके, होर ये नी कि आस्से होरी री सीमा रे अंदर बणे बणाईरे कामा पर गर्व करहे। "
2CO,10,17,"पर जिहां पवित्र सास्त्रा मन्झ लिखिरा कि, जो बडयाई करहे, से प्रभु पर गर्व करहे। "
2CO,10,18,"क्यूंकि जो आपणी बड़ाई करहा, से नी, बल्की जेसरी बड़ाई प्रभु करहा, तेस जो ई परमेसर ग्रैहण करहा। "
2CO,11,1,"तुस्से दूजेया री ता सुणी ले जेबे स्यों आपणे बारे मन्झ खरी गल्ला बोला ऐें, इधी कठे हांऊँ सोचा कि अगर हांऊँ थोह्ड़ी वेवकुफी री गल्ला करहा, ता तुस्सा हांऊँ सही लैणा। "
2CO,11,2,"क्यूंकि जिहां परमेसर तुस्सा री फिकर करहा, तिहां हांऊँ भी तुस्सा री फिकर करहा; इधी कठे हांऊँ पवित्र कुआरी साहीं तुस्सा जो मसीह जो देआ जो तुस्सा रा एक ही लाड़ा। "
2CO,11,3,"पर हांऊँ डरहा कि जिहां सैताने सांपा रे रूपा मन्झ आपणी चलाकी किन्हें पैहली जन्नानी हव्वा बैहकाई, तिहां ईं तुस्सा रे मन तेस्सा सिधाई होर पवित्रता किन्हें तुस्सा जो मसीह री इज्जत करणी चहिए कि केते भ्रस्ट नी किते जाए। "
2CO,11,4,"अगर कोई तुस्सा वाले आई किन्हें, यीसू रे बारे मन्झ लग ही प्रचार करहे, जेह्ड़ा आस्से यीसू रे बारे मन्झ प्रचार कितेया था; या तुस्सा जो कोई होर आत्मा मिले, जो पवित्र आत्मा ले लग ई जो तुस्सा जो पैहले मिलिरी थी; या होर कोई एह्ड़ी खबर मिले जो तेस खुसी री खबरा ले लग हो जो तुस्से पैहले ग्रहण कितिरी थी, तेबे तुस्से इन्हा झूठे उपदेसा जो बड़ी असानी किन्हें मनी ले। होर एह्ड़ा करी किन्हें तुस्सा ले बौह्त बडी गलती हुई गईरी। "
2CO,11,5,"हांऊँ नी समझ्दा कि, स्यों झूठे चुणिरे चेले मेरे ले बढ़िया ऐें, जो आपणे आपा जो सभी ले महान चुणिरे चेले समझा ऐ। "
2CO,11,6,"हांऊँ मना कि तिन्हा लोका साहीं बोलणे ग्लाणे मन्झ माहिर नी आ, पर हांऊँ तिन्हा ले ज्यादा ज्ञान रखा आ; बल्की मैं आपणा ज्ञान तिन्हा सारे उपदेसा रे ज्रीए साबित कितिरा। "
2CO,11,7,"मैं आपणे आपा जो छोटा करी दितेया होर मुफ्ता मन्झ ही तुस्सा जो परमेसरा री खुसी री खबर रा प्रचार कितेया, ताकि तुस्से इज्जत पाओ; क्या एह्ड़ा करी किन्हें मै कुछ पाप कितेया? "
2CO,11,8,मैं दूजी कलीसिया रे लोका ले दान ग्रहण कितेया; ताकि हांऊँ मुफ्ता मन्झ तुस्सा री सेऊआ करूं। इधी कठे तुस्से एह्ड़ा मत बोला कि मै कलीसिया रे लोक लुटे। 
2CO,11,9,"होर जेबे हांऊँ तुस्सा साउगी था, होर मुंजो पैसे री कमी हुई, ता मैं केसी पर भार नी पाया, क्यूंकि विस्वासी लोके, मकीदुनिया ईलाके ले आई किन्हें मेरी कमी पूरी किती। होर मैं केसी गल्ला मन्झ आपणे आपा जो तुस्सा पर बोझ नी बणने दितेया, होर ना आगे बणने देणा। "
2CO,11,10,"हांऊँ मसीह रे बारे मन्झ तुस्सा जो सच्चाई ही दसां, तिहां ही हांऊँ दसां कि मुंजो गर्व आ कि मैं अखाया ईलाके मन्झ केसी ले पैसे नी लिते। "
2CO,11,11,मैं तुस्सा रा पैसा किधियो नी लितेया? क्या इधी कठे कि हांऊँ तुस्सा किन्हें प्यार नी रखदा? परमेसर ये जाणहां कि हांऊँ तुस्सा किन्हें प्यार रखा। 
2CO,11,12,"बल्की जो हांऊँ करेया करहा, मां तेह्ड़ा ई करदे रैंह्णां; ताकि जो लोक आस्सा री बराबरी करणे रा मौका तोप्हा ऐें, मां तिन्हा जो एस गल्ला री बडयाई नी करणे देऊँ। "
2CO,11,13,"क्यूंकि ऐहड़े लोक झूठे चुणिरे चेले ऐें, होर धोखा धड़ी करणे वाले, होर मसीह रे चुणिरे चेले हूंणे रा झूठा दावा करहा ऐें। "
2CO,11,14,होर ये कुछ हरानी री गल नी ई क्यूंकि सैतान आपु भी ज्योतिमर्य स्वर्गदूत हूंणे रा झूठा दावा करहा। 
2CO,11,15,"होर अगर सैताना रे सेऊआदार भी धार्मिकता रे सेऊआदार हूंणे रा झूठा दावा करहा ऐें, ता कुछ बड़ी गल नी ई, पर तिन्हारा अन्त तिन्हारे कामा रे मताबक हूंणां। "
2CO,11,16,"हांऊँ दबारा याद कुराई करहा, कोई मुंजो नर्क्कला नी समझे; पर अगर तुस्से हांऊँ नर्क्कला ही समझीरा ता एह्ड़ा समझी किन्हें मुंजो अपनाई लऊआ, ताकि मुंजो भी थोहड़ा बडयाई करणे रा मौका मिली जाये। "
2CO,11,17,"ऐबे ये गल्ला जो हांऊँ निधड़क हुई किन्हें बोल्या करहा, तेहड़ा नी बोलदा लगिरा जिहां प्रभु मेरे ले बुलाणा चाहां, पर नर्क्कले री वजहा ले बोल्या करहा। "
2CO,11,18,"जेबे कि बौह्त लोक संसारा रे लोका रे मताबक बडयाई करहा ऐें, ता मां भी बडयाई करणी। "
2CO,11,19,"तुस्से ता आपणे आपा जो समझदार समझे, पर फेरी भी तुस्से बड़ी खुसी किन्हें नर्क्कल्या जो सही ले! "
2CO,11,20,"क्यूंकि जेबे तुस्सा जो कोई गुलाम बणाई लैंहां, या सब कुछ लेई लेया जो तुस्सा वाले हाया, या तुस्सा रा फायदा लैंहां ऐें, या आपणे आपा जो तुस्सा ले बडा बणाहां, या तुस्सा रे मुंहा पर चांडा मारहा, ता तुस्से तेसरी सही लैंहां ऐें। "
2CO,11,21,"तुस्सा जो क्या लगहा कि मैं तुस्सा साउगी एह्ड़ा नी कितेया, ता क्या मुंजो सरम आऊणीं चहिए? नी! पर जेस केसी गल्ला मन्झ कोई बडयाई करणे री हिम्मत करहा ता हांऊँ भी नर्क्कल्या मन्झ बोल्या करहा कि हांऊँ भी तिहां बडयाई करणे री हिम्मत करहा। "
2CO,11,22,क्या स्यों ईं इब्रानी भासा बोलणे वाल्ऐ? हांऊँ भी इब्रानी आ। क्या स्यों इस्राएल देसा रे लोक ये? हांऊँ भी आ; क्या स्यों अब्राहमा रे बंसा रे ऐें? हांऊँ भी आ। 
2CO,11,23,क्या स्यों ईं मसीह रे सेवक ऐें? हांऊँ तिन्हा ले बढ़ी किन्हें आ! हांऊँ पागल आदमी साहीं हुई किन्हें बोल्हा कि मैं तिन्हा ले ज्यादा मैहनत कितिरी; तिन्हा ले ज्यादा जेल्हा मन्झ पाईरा; कई बारी कुटीरा; कई बारी मुंजो मौता रा साम्हणां करणा पईरा। 
2CO,11,24,यहूदी अगुवे पांज बारी मुंजो उन्ताली कोड़े मारे। 
2CO,11,25,तीन बार मैं बैंता री मार खाध्ही; एक बार पत्थरवाह हुआ; तीन बार मेरा जहाज डुबेया; एक ध्याड़ा होर एक रात मैं समुद्रा मन्झ काटी। 
2CO,11,26,"बार-बार मुंजो सफर करना पया। कधी दराऊआ मन्झ, कधी खूंखार डाकुआ मन्झ, कधी आपणे देसा रे लोका मन्झ, कधी अन्यजाति लोका मन्झ, कधी सैहरा मन्झ, कधी जंगला मन्झ, कधी समुद्रा रे खतरे मन्झ, कधी झूठे विस्वासी लोका रे खतरे रा सामना करना पया। "
2CO,11,27,"मैं मैहनत किती होर संघर्स कितेया, होर कई रातीया जागी किन्हें काटी। हांऊँ भूख-प्यासा रहा होर खाणे रे कठे कुछ नी था। होर मैं ठंडा रे ध्याड़े काटीरे, होर मेरे वाले निघे कपड़े नी थे। "
2CO,11,28,होर इन्हा सभी मुस्किला रे अलावा हर रोज मुंजो कलीसिया री भलाई री चिन्ता रा बोझ बणी रहा। 
2CO,11,29,जेबे कोई कमजोर हूँआ था ता हांऊँ भी आपु जो कमजोर समझा था। मुंजो बौह्त दुःख हुआं था जेबे कोई पाप करहा था। 
2CO,11,30,"अगर बडयाई करणा जरूरी आ, ता मां आपणी कमजोरी री गल्ला पर करणा। "
2CO,11,31,"परमेसर, जो यीसू मसीह रा बापू, जो हमेसा बड़ाई रे लायक आ, से जाणहां कि, हांऊँ झूठ नी बोल्दा। "
2CO,11,32,जेबे हांऊँ दमिस्क सैहरा मन्झ था तेबे राजा अरितास रे हाकमे मुंजो पकड़णे रे कठे सैहरा पर पैहरा बैठाई रखिरा था। 
2CO,11,33,"पर मुंजो सैहरा री चार दिवारी रे खोले ले किरडू मन्झ बठ्याली किन्हें हेठ तुआरी दितेया गया, होर हांऊँ हाकमा रे हाथा ले बची निख्ल्या। "
2CO,12,1,"जेब्की बडयाई करणा ता मेरे कठे खरा नी आ, तेबे बी करणा पहूंआं; पर मां प्रभु रे दितिरे दर्सन होर प्रकासना रे बारे मन्झ दसेया करहा। "
2CO,12,2,"हांऊँ एक एह्ड़े माह्णुं  जो जाणहां जो मसीह पर विस्वास रखा। चौदा साल पैहले ये माह्णुं स्वर्गा तक उठाया गया-सरीरा साउगी या बिना सरीरा रे, ये सिर्फ परमेसर ही जाणहां। "
2CO,12,3,"हांऊँ दबारा बोल्हा, मुंजो पता ये माह्णुं स्वर्गलोका वखा जो खिंजी लितेया (फेरी भी मुंजो नी पता ये सच्चे हुआ या सिर्फ एक सूपणा, सिर्फ परमेसर जाणहां), होर तेथी तिन्हें एह्ड़ी गल्ला सुणी जो सब्दा मन्झ बखान नी करी सकदे। जिन्हा गल्ला जो बोलणे री ईजाजत केसी माह्णुं जो नी। "
2CO,12,4,"ऐहड़े माह्णुं रे वखा ले मां गर्व करणा, पर आपणे आपा पर नी, सिर्फ आपणी कमजोरिया पर गर्व करणा। "
2CO,12,5,"क्यूंकि अगर हांऊँ गर्व करणा चाहूँ भी ता मां नर्क्कले नी बणना, क्यूंकि हांऊँ सच्च ही बोल्या करहा; तेबे बी गर्व करणे ले हांऊँ रुकी जाहाँ, एह्ड़ा नी हो कि, जिहां कोई मुंजो देख्हा, या मेरे ले सुणहां, मुंजो तेस ले बढ़ी किन्हें समझे। "
2CO,12,6,"पर परमेसरे मुंजो नौखे प्रकासन दितिरे, तेता रे बारे मन्झ बौह्त बडयाई नी करणी चहिए। इधी कठे तिन्हें मुंजो एक बौह्त बडी परेसानी जो झेलणे रे कठे देई दिति यानि मेरे सरीरा मन्झ एक कांडा देई दितेया। ये एह्ड़ा था जेहड़ा सैताना रा एक दूत मुंजो दुःख देहां ताकि हांऊँ बडयाई नी करूं। "
2CO,12,7,"ऐता रे बारे मन्झ मैं प्रभु ले तीन बारी बिनती किती कि, मेरे वाले ले ये कांडा दूर हुई जाए। "
2CO,12,8,"होर तिन्हें मेरे किन्हें बोल्या, “मेरा अनुग्रह तेरे कठे काफी आ; क्यूंकि तुस्सा री कमजोरी मन्झ मेरी सामर्थ सिद्ध हुंहां ईं।” इधी कठे मां बड़ी खुसी किन्हें आपणी कमजोरिया पर बडयाई करणी, ताकि मसीह मुंजो सामर्थ देंदा रहे। "
2CO,12,9,"ऐस वजहा ले हांऊँ मसीह रे कठे कमजोरिया मन्झ, होर बेज्जती मन्झ, होर गरीबी मन्झ, होर उपद्रवा मन्झ, होर दुःखा मन्झ, बौह्त खुस हुंहां; क्यूंकि जेबे हांऊँ कमजोर हुंहां, तेबे ई हांऊँ मसीह री सामर्था मन्झ ताकतवर हुंहां। "
2CO,12,10,"हांऊँ नर्क्कला साहीं बणी गया, बल्की तुस्से ई मुंजो एह्ड़े बणने मन्झ मजबूर करी दितेया। तुस्सा जो ता मेरी तारीफ़ करणी चहिए थी, क्यूंकि अगर हांऊँ कुछ भी नी आ, तेबे भी हांऊँ तिन्हा महान चुणिरे चेलेया ले केसी गल्ला मन्झ कम नी आ। "
2CO,12,11,"मै तुस्सा रे बीचा मन्झ सच्चे चुणिरा चेले हूंणे रा सबूत देंदे हुए, सबर, नौखे चिन्ह, होर चमत्कारा रे काम दसे। "
2CO,12,12,"तुस्से केह्ड़ी गल्ला मन्झ दूजी कलीसिया रे लोका ले कम थे? सिर्फ एता मन्झ कि मैं तुस्सा ले कधी भी आपणी जरूरता रे कठे पैसे नी लिते। एह्ड़ा करी किन्हें अगर मैं गलती कितिरी, ता मुंजो माफ़ करी देआ। "
2CO,12,13,"ऐबे हांऊँ त्रीजी बारी तुस्सा वाले आऊणें रे कठे त्यार आ, होर एस बारी भी मां तुस्सा ले कोई मदद नी लैणी। क्यूंकि हांऊँ तुस्सा री जायदाद नी, बल्की हांऊँ तुस्सा जो चाहां। क्यूंकि बाल बच्चेया जो मांऊ-बापू रे कठे धन दौलत कठा नी करणा चहिए, पर मांऊ-बापू जो बाल बच्चेया रे कठे धन दौलत जोड़नी चहिए। "
2CO,12,14,"परमेसरा जो मन्ने रे कठे बौह्त खुसी किन्हें तुस्सा रे कठे आपणा सब कुछ देणा, बल्की आपणी जान भी देई देणी। हांऊँ तुस्सा साउगी बौह्त प्यार रख्हा, पर एह्ड़ा लगा कि तुस्से मेरे किन्हें कम प्यार करहे। "
2CO,12,15,"कुछ भी हो, हांऊँ तुस्सा पर कोई बोझ नी बणेया। फेरी भी कोई मेरे पर जरूर दोस लगाई सक्हा कि, “ये बौह्त च्लाक आ होर तुस्सा जो धोखा देई गया!” "
2CO,12,16,मैं तितुसा जो होर विस्वासी भाई जो कधी भी तुस्सा वाले भेजी किन्हें ढब्बे री मदद नी मांगी। 
2CO,12,17,"मै स्यों तुस्सा वाले भेजे, ता क्या तितुसे धोखा देई किन्हें तुस्सा ले कुछ लितेया? नी! क्यूंकि आस्सा रा एक उदेस्य आ होर आस्से एक साहीं काम करहे। "
2CO,12,18,"हे लाडले भाईयो होर बैहणो, तुस्से आपणे मना मन्झ ये सोचेया करहा ऐें कि आस्से येह सब आपणे बचाव करणे रे कठे बोल्या करहा ऐें। आस्से ता मसीह रे ज्रीए परमेसरा जो हाजिर जाणी किन्हें बोल्हा ऐें, सब गल्ला तुस्सा रे विस्वासा री उन्नति रे कठे ई। "
2CO,12,19,"क्यूंकि मुंजो डर आ, केते एह्ड़ा नी हो कि, हांऊँ आई किन्हें जेह्ड़ा चाहां, तेह्ड़ा तुस्सा जो नी पाऊं; होर तुस्से भी मुंजो आपणी उम्मीद रे मताबक नी पाओ। मुंजो डर आ कि तुस्सा मन्झ झगड़ा, जल्नी, गुस्सा, विरोध, हिर्ख, चुगली, बडयाई, होर बखेड़े नी हो। "
2CO,12,20,"केते एह्ड़ा नी हो जेबे हांऊँ दबारा वापस तुस्सा किन्हें मिलणे आऊँ मेरा परमेसर मुंजो बेज्जत करहे। होर मुंजो तिन्हा कईया रे कठे रोणा नी पई जाए, जिन्हें पैहले गंदे काम होर अपवित्रता, होर व्यभिचार, होर भोग विलास जेह्ड़े पाप कितिरे हो, होर तिन्हें पाप करणा नी छाडीरा हो। "
2CO,13,1,"पवित्र सास्त्रा मन्झ लिखिरा कि हर एक सिकायत दो या तीन गुआहा ले साबित किती जाणी। जेबे हांऊँ दूजी बारी तुस्सा वाले मिलदे आईरा था, तेबे मैं कुछ लोका जो चेतावनी दितिरी थी, जेह्ड़े पाप करहा ऐें थे। होर ऐबे हांऊँ एस चिठ्ठी रे ज्रीए सभी जो दबारा चेतावनी देहां, जिहां मै पैहले भी दितिरी थी। ऐबे हांऊँ त्रीजी बारी तुस्सा वाले आऊणें वाल्आ होर अगर ऐबे भी तिन्हें लोके पाप करणा नी छाडीरा हूँगा ता कोई भी तिन्हो सजा ले नी बचाई सकदा। "
2CO,13,2,मै तुस्सा किन्हें बोलिरा कि तिन्हो सजा मिलणी पर फेरी भी तुस्से सबूत चाहें कि ये गल्ला हांऊँ मसीह रे ज्रीए बोल्हा। होर जेबे मसीहा तुस्से सुधारणे ता से तुस्सा रे कठे कमजोर नी आ; पर तुस्सा रे बीचा मन्झ सामर्थी हूंणा। 
2CO,13,3,"से कमजोर हुँदै हुए क्रूसा प्रयाल्हे चढ़ाया ता गया, तेबे बी परमेसरा री सामर्था ले से जिउंदा हुआ। आस्से भी मसीह साहीं कमजोर ऐें, पर तुस्सा रे कठे परमेसरा री सामर्था रे आस्सा तेस साउगी जीणा। "
2CO,13,4,"पर आपणे आपा जो परखा कि, तुस्सा रा विस्वास सच्चा हाया कि नी; होर अगर तुस्से आपणे आपा जो सच्चा पाओ, ता तुस्सा ये गल जाणी लैणी कि मसीह तुस्सा मन्झ वास करहा, होर अगर मसीह तुस्सा मन्झ वास नी करदा ता तुस्से आपणी परखणी मन्झ हारी गये। "
2CO,13,5,"मेरी आस ई कि, तुस्से ये जाणी लो कि तुस्से आपणी परखणी मन्झ नी हारिरे। "
2CO,13,6,"भले ही तुस्सा मन्झ ले केसियो लगा कि आस्से सच्चे चुणिरे चेले नी ऐें, फेरी भी आस्से आपणे परमेसरा ले प्रार्थना करहा ऐें कि, तुस्से कोई बुराई मत करदे, पर भलाई ही करो। "
2CO,13,7,"क्यूंकि आस्से सच्चाई रे बरखलाफ कुछ नी करी सक्दे, पर सच्चाई रे कठे सभ कुछ करी सक्हा ऐें। "
2CO,13,8,"जेबे आस्से कमजोर हुंहां ऐें, होर तुस्से ताकतवर, ता आस्से बौह्त खुस हुंहां ऐें। होर ये प्रार्थना भी करहा ऐें कि, तुस्से विस्वासा मन्झ सिद्ध हुंदे जाओ। "
2CO,13,9,"इधी कठे हांऊँ तुस्सा किन्हें मिलणे रे आऊणें रे पैहले दूर रही किन्हें ये गल्ला लिख्दा लगिरा कि, तेथी आऊणें पर मुंजो प्रभु रे ज्रीए दितिरे अधिकारा ले तुस्सा जो सजा नी देणा पो। क्यूंकि हांऊँ इन्हा अधिकारा जो तुस्सा रे विस्वासा जो मजबूत करणे रे कठे इस्तेमाल करणा चाहां, ना कि कमजोर करणे रे कठे। "
2CO,13,10,"हे भाईयो होर बैहणो, ऐबे आखरी मन्झ हांऊँ बोलणा चांहा कि, खुस रैहया, सिद्ध बणदे जाऊआ, होर एक दूजे जो उत्साहित करो, एक ही मन रखा, मिली जुली किन्हें सांति किन्हें रैंहयां, तुस्सा किन्हें प्यार करणे वाल्आ होर सांति देणे वाल्आ परमेसरा तुस्सा साउगी रेहणा। "
2CO,13,11,एक दूजे किन्हें गले मिली किन्हें मसीह रे प्यारा मन्झ नमस्कार करा। 
2CO,13,12,सब पवित्र लोक तुस्सा जो नमस्ते करहा ऐें। 
2CO,13,13,हांऊँ प्रार्थना करहा कि प्रभु यीसू मसीह रा अनुग्रह होर परमेसरा रा प्यार होर पवित्र आत्मा री साझेदारी तुस्सा सभी रे साउगी हुन्दी रहे। 
GAL,1,1,"हांऊँ पौलुस, एस्सा चिठ्ठी जो लिख्या करहा। होर हांऊँ चुणिरा चेला आ। मुंजो कुछ लोके या केसी माह्णुंऐ चुणिरा चेला हूंणे रे कठे नियुक्त नी कितेया। पर यीसू मसीह रे ज्रीए होर बापू परमेसरा रे ज्रीए हांऊँ चुणिरा चेला बणेया। परमेसरे यीसू जो मरिरे मन्झ ले जिउंदा कितेया। हांऊँ एस्सा चिठ्ठी जो गलातिया ईलाके री कलीसिया रे विस्वासी भाई बैहणा जो लिख्या करहा। होर जो विस्वासी भाई बैहण ऐबे मेरे साउगी एथी ऐें, स्यों तुस्सा जो नमस्कार बोल्हा ऐें। "
GAL,1,2,हांऊँ ये प्रार्थना करहा कि आस्सा रा बापू परमेसर होर प्रभु यीसू मसीह तुस्सा जो अनुग्रह होर सांति देंदा रहे। 
GAL,1,3,"आस्सा रे परमेसर होर बापू री इच्छा रे मताबक, मसीह यीसूए आस्सा रे पापा रे कठे आपणे आपा जो बलिदान करी दितेया, ताकि से आस्सा जो संसारा मन्झ ऐबे बुरे काम करणे वाली सामर्था ले बचाई सके। "
GAL,1,4,हांऊँ प्रार्थना करहा कि लोक परमेसरा री महिमा जुग-जुग करदे रहे। आमीन। 
GAL,1,5,"मुंजो हरानी एस गल्ला री कि जिन्हें परमेसरे तुस्से आपणे लोक हूंणे रे कठे मसीह रे अनुग्रह रे ज्रीए सादे, तुस्से इतनी जल्दी तेस परमेसरा ले दूर हुई गये, होर “कोई दूजे उपदेसा” जो मनदे लगे जेस जो कुछ लोक खुसी री खबर बोल्हे। "
GAL,1,6,"पर कोई दूजा उपदेस ता हाया नी, पर सिर्फ मसीह री सच्ची खुसी री खबर ई। पर कुछ लोक एह्ड़े ऐें, जो मसीह री खुसी री खबरा रे मतलबा जो बदलना चाहें, होर तिन्हें तुस्सा जो धोखा दितिरा। "
GAL,1,7,"पर अगर आस्से या स्वर्गा ले कोई भी स्वर्गदूत आई किन्हें तुस्सा जो सच्ची मसीह री खुसी री खबरा जो आस्से तुस्से सुणाई री, तेता रे बदले मन्झ तुस्सा जो कोई दूजा उपदेस सुणाए, ता परमेसरा तेस जो सजा दे। "
GAL,1,8,"जेह्ड़ा आस्से पैहले बोली चुकिरे, तेह्ड़ा ई एेबे हांऊँ दबारा बोल्हा कि तुस्से तेस सच्ची मसीह री खुसी री खबर जो आस्से तुस्सा जो सुणाई री थी, तेता रे अलावा अगर कोई दूजा उपदेस सुणगे, ता परमेसर तुस्सा जो सजा दे। "
GAL,1,9,"एेबे हांऊँ सिर्फ परमेसरा री राजी चाहां, होर कोई दूजे लोका री नी, होर हांऊँ केसी माह्णुंआं जो खुस करणे री कोसिस नी करदा लगिरा। अगर हांऊँ एह्ड़ा ही करदा, ता हांऊँ मसीह रा सेऊआदार नी हुन्दा। "
GAL,1,10,"हे भाईयो होर बैहणो, हांऊँ चाहां कि तुस्से ये जाणी लो कि जो खुसी री खबर मैं तुस्सा जो सुणाया था से माह्णुंआं रा बणाईरा नी आ। "
GAL,1,11,"क्यूंकि मैं ये गल्ला आपणे बापदादेया ले नी सीखी, होर नहीं मुंजो केसी धर्मा रे स्खाणे वाले स्खाईरी, पर यीसू मसीहे युयां गल्ला मुंजो समझाई। "
GAL,1,12,"तुस्से जाणहां ऐें कि हांऊँ यहूदी धर्मा री बिधिया रे मताबक जिन्दगी जीया था, हांऊँ परमेसरा री कलीसिया रे लोका जो बौह्त स्ताहां था, होर मसीह पर विस्वास करणे वालेया जो नास करणे री कोसिस करहा था। "
GAL,1,13,आस्सा रे बापदादेया रे उपदेसा जो सिखणे होर मनणे मन्झ हांऊँ आपणे उम्रा रे कई यहूदी लोका ले ज्यादा तेज था। 
GAL,1,14,"पर परमेसरे आपणे मह्ठे जो मेरे पर जाहिर करणे रा फैसला लितेया, ताकि हांऊँ यीसू मसीह रे बारे मन्झ अन्यजाति लोका रे बीचा खुसी री खबरा रा प्रचार करूं। परमेसरे ही मेरे जमणे रे पैहले हांऊँ चुणी लितेया, होर आपणे अनुग्रह री वजहा ले तिन्हें हांऊँ आपणी तेसरी सेऊआ करणे रे कठे सादेया। यीसू मसीहे जेबे आपणे आपा जो मेरे पर जाहिर कितेया, तेता ले बाद हांऊँ केसी माह्णुं वाले सलाह लेणे रे कठे नी गया। "
GAL,1,15,"होर ना हांऊँ यरुस्लेम सैहरा मन्झ तिन्हा लोका वाले गया जो मेरे चुणिरे चेले बणने रे पैहले ले ही चुणिरे चेले थे, पर हांऊँ झट पट अरब देसा जो चली गया, होर फेरी तेथी ले दबारा दमिस्का सैहरा जो वापस आया। "
GAL,1,16,"फेरी तीन साला ले बाद हांऊँ पतरस किन्हें मिलणे रे कठे यरुस्लेम सैहरा जो चली गया, होर तेस वाले हांऊँ पन्द्रा ध्याड़े तक रैंहयां। "
GAL,1,17,पर हांऊँ तेथी चुणिरे चेलेया मन्झा ले सिर्फ प्रभु रे भाई याकूबा किन्हें ही मिलेया। 
GAL,1,18,"परमेसर मेरा गुआह आ कि, जो गल्ला हांऊँ तुस्सा जो लिख्या करहा, तेता मन्झ कोई भी झूठ नी आ। "
GAL,1,19,यरुस्लेम सैहरा मन्झ चुणिरे चेलेया किन्हें मिलणे रे बाद हांऊँ सीरिया ईलाके होर किलकिया ईलाके मन्झ गया। 
GAL,1,20,पर यहूदिया ईलाके री कलीसिया रे मसीही विस्वासी लोके हांऊँ कधी नी देखिरा था। 
GAL,1,21,"पर स्यों लोक मेरे बारे मन्झ ये सुणदे रहे थे कि, “जो पैहले आस्सा जो स्ताहां था, ऐबे से ही यीसू मसीह री खुसी री खबरा रा प्रचार करी करहा, जेस जो से पैहले नास करणे री कोसिस करहा था।” "
GAL,1,22,"इधी कठे कि जो परमेसरे मेरे कठे कितेया, तेता रे कठे स्यों परमेसरा री बड़ाई करदे रहे। "
GAL,2,1,चौदा साला ले बाद हांऊँ बरनबासा साउगी यरुस्लेम सैहरा जो गया होर हांऊँ तितुसा जो भी आपणे साउगी लेई गया। 
GAL,2,2,"होर हांऊँ तेथी इधी कठे गया, क्यूंकि परमेसरे मुंजो दसिरा था कि हांऊँ तेथी जांऊँ। होर जेबे हांऊँ तेथी था ता सिर्फ जाणे-माने अगुवे किन्हें कल्हे मन्झ मिलेया, होर तेस खुसी री खबरा रे बारे मन्झ स्यों समझाए, जेसरे बारे मन्झ हांऊँ अन्यजाति लोका रे बीचा मन्झ प्रचार करदा आईरा। हांऊँ तिन्हा वाले इधी कठे गया ताकि जो काम मैं पिछले टैमा मन्झ कितिरा था, या जो ऐबे करेया करहा, से बेकार नी हुई जाए। "
GAL,2,3,"हालांकि तितुस, जो मेरे साउगी आ से यूनान देसा रा रैहणे वाल्आ; होर तेसरा खतना नी हुईरा। पर यरुस्लेम सैहरा री कलीसिया रे जाणे-माने अगुवे तेस जो अपनाणे रे कठे अपनाणे ले नांह नी कितेया। होर तिन्हें तेस जो खतना कुराणे रे कठे भी मजबूर नी कितेया। "
GAL,2,4,"तितुसा रा खतना नी कुराणा एक परेसानी बणी गई जेबे स्यों झूठे भाई छुपी किन्हें आस्सा रे बीचा मन्झ आये, हालांकि हांऊँ कल्हे जे ही अगुवे किन्हें मिलिरा था। तिन्हें झूठे भाईए आस्सा री तेस अजादी जो नास करणे री कोसिस किती जो आस्सा जो आस्सा रे उद्धारकर्ता यीसू मसीह रे ज्रीए मिलिरी, ताकि स्यों दबारा आस्सा जो यहूदी धर्मा री व्यवस्था रा गुलाम बणाए। "
GAL,2,5,"पर आस्से एक घड़ी रे कठे भी तिन्हारी गल नी मन्नी, ताकि तुस्से सच्ची खुसी री खबर पर विस्वास करदे रेहो, जो आस्से तुस्सा जो सखाई री। "
GAL,2,6,"पर यरुस्लेम सैहरा री कलीसिया रे जाणे-माने अगुवे मेरे उपदेसा साउगी कुछ होर नी जोड़ेया। स्यों अगुवे कुण थे एता ले मुंजो कोई फर्क नी पऊन्दा, क्यूंकि परमेसर बाहरा रा रूप देखी किन्हें न्याय नी करदा। "
GAL,2,7,"पर एता ले उल्टा जेबे तिन्हें अगुवे देख्या कि, जिहां परमेसरे पतरसा जो यहूदी लोका जो खुसी री खबरा रा प्रचार करणे रा काम करणे रे कठे नियुक्त कितेया, तिहां ई गैर-यहूदी लोका जो खुसी री खबरा रा प्रचार करणे रे कठे हांऊँ नियुक्त कितेया। "
GAL,2,8,"क्यूंकि परमेसरे जिन्हें पतरसा जो यहूदी लोका रे कठे चुणिरा चेला नियुक्त कितेया, तिन्हें ई हांऊ भी नियुक्त कितिरा था कि हांऊँ गैर-यहूदी लोका रे कठे चुणिरा चेला बणुं। "
GAL,2,9,"याकूब, पतरस , होर यहून्ना जो कलीसिया रे जाणे-माने अगुवे समझी जाहें थे, तिन्हें तेस बरदाना जो पछयाणी लितेया, जो मुंजो मिलिरा। तिन्हें मेरे होर बरनबास साउगी आपणा हाथ मलाई किन्हें आस्से आपणे साथी बणाये। होर स्यों एस गल्ला ले मंजूर हुई गये कि आस्सा गैर-यहूदी लोका वाले जाणा, होर तिन्हा यहूदी लोका वाले जाणा। "
GAL,2,10,तिन्हें आस्सा किन्हें एक अर्ज किती कि आस्से यरुस्लेम सैहरा मन्झ रैहणे वाले गरीब विस्वासी लोका री मदद करहे; होर एस ई काम करणे रे कठे हांऊँ आपु भी कोसिस करेया करहा था। 
GAL,2,11,"पर बादा मन्झ जेबे पतरस अन्ताकिया सैहरा मन्झ वापस आई गया, ता एक बारी हांऊँ तेस जो विस्वासी लोका रे साम्हणें तेस पर प्रुआचेया, क्यूंकि से जो करी करहा था, से ठीक नी था। "
GAL,2,12,"क्यूंकि से पैहले गैर-यहूदी विस्वासी लोका साउगी खाहां पिहां था, पर जेबे यरुस्लेम सैहरा ले याकूबा रे भेजीरे कुछ विस्वासी लोक अन्ताकिया सैहरा मन्झ आये, तेबे पतरसे यहूदी लोका रे डरा ले जो गैर-यहूदिया रा खतना कुराणा चाहें थे, तिन्हें गैर-यहूदी लोका साउगी खाणा-पीणा छाडी दितेया। "
GAL,2,13,"पर तेसरे साउगी अन्ताकिया सैहरा रे कुछ होर विस्वासी लोके भी पाखंड कितेया, एथी तक कि बरनबासे भी डरा रे मारे गैर-यहूदी विस्वासी लोका साउगी मिलणा-जुलणा छाडी दितेया। "
GAL,2,14,"पर जेबे मैं देख्या कि, स्यों खुसी री खबरा री सच्चाई रे मताबक आपणी जिन्दगी नी जींदे, ता मैं सभी विस्वासी लोका रे साम्हणें पतरसा किन्हें बोल्या कि, “तू यहूदी हुई किन्हें यहूदी लोका रे रीती रुआजा जो नी मनदा, पर गैर-यहूदी लोका रे रीती रुआजा जो मन्हा। होर अगर यहूदी हुई किन्हें तैं एह्ड़ा कितिरा ता तू गैर-यहूदी लोका जो आस्सा यहूदी लोका रे रीती रुआजा जो मनणे रे कठे किधियो बोल्हा?” "
GAL,2,15,"आस्से जो जन्म-जाता ले यहूदी लोक ऐे, होर तिन्हा लोका साहीं नी ऐें, जिन्हें आस्से यहूदी लोक “पापी गैर-यहूदी” बोल्हे। "
GAL,2,16,"आस्से यहूदी विस्वासी लोक जाणांहे कि माह्णुं मूसा री व्यवस्था जो मनणे ले परमेसरा री नजरा मन्झ धर्मी नी बणदा, पर सिर्फ यीसू मसीह पर विस्वास करणे ले ही परमेसरा री नजरा मन्झ धर्मी बणहां। इधी कठे आस्से आपु भी मसीह यीसू पर विस्वास कितेया कि, आस्से मूसा री व्यवस्था जो मनणे ले नी पर यीसू मसीह पर विस्वास करणे ले परमेसरा री नजरा मन्झ धर्मी बणी जाये। क्यूंकि व्यवस्था जो मनणे ले कोई भी माह्णुं परमेसरा री नजरा मन्झ धर्मी नी बणना। "
GAL,2,17,"कुछ यहूदी लोक आस्सा जो पापी समझे, क्यूंकि परमेसरा री नजरा मन्झ धर्मी बणने रे कठे व्यवस्था जो मनणे रे बजाय आस्से सिर्फ मसीह पर भरोसा रख्हा ऐ, ता क्या एता रा मतलब ये हुआ कि मसीह आस्सा ले पाप कुराहां? नी, कधी नी। "
GAL,2,18,"पर अगर हांऊँ दबारा ये मनी लू कि व्यवस्था जो मनणे ले एक माह्णुं परमेसरा री नजरा मन्झ धर्मी बणा, ता हांऊँ सच्चे पाप करहा। "
GAL,2,19,ये एह्ड़ा था कि हांऊँ व्यवस्था रे कठे मरी गया होर इधी कठे हांऊँ व्यवस्था री कैदा मन्झ नी आ ताकि परमेसरा जो आदर देणे रे कठे जी सकूं। 
GAL,2,20,"ये एह्ड़ा था जिहां हांऊँ मसीह साउगी तेसरे क्रूसा प्रयाल्हे मरी गया, हांऊँ से नी आ जो ऐबे भी जिउंदा, पर मसीह मेरे मन्झ जिउंदा। होर जेस तरहा ले ऐबे हांऊँ जिउंदा, ता सिर्फ परमेसर रे मह्ठे पर विस्वास करणे रे ज्रीए जिउंदा, जिन्हें मेरे किन्हें इतना प्यार कितेया कि तिन्हें आपणी जान मेरे कठे देई दिती। "
GAL,2,21,"परमेसर आपणे अनुग्रहा री वजहा ले आस्सा जो धर्मी बणा। हांऊँ एस्सा गल्ला जो कधी भी नी नकारी सकदा, क्यूंकि व्यवस्था जो मनणे रे ज्रीए लोक परमेसरा री नजरा मन्झ धर्मी बणी जांदे, ता मसीह जो मरणे री जरूरत नी थी। "
GAL,3,1,"हे गलातिया ईलाके रे रैहणे वाले विस्वासी लोको, केसीए तुस्सा रा दमाग खराब करी दितिरा! क्यूंकि मैं तुस्सा जो बड़े ढंगा किन्हें ये गल समझाई री थी कि मसीह किधियो क्रूसा प्रयाल्हे मरी गया, फेरी तुस्सा जो कुन्ने इन्हा गल्ला रे बारे मन्झ धोखा दितेया? "
GAL,3,2,"तुस्से मुंजो एक गल दसा: कि तुस्से किहां पवित्र आत्मा पाई, क्या व्यवस्था जो मनणे ले तुस्से पवित्र आत्मा पाई? नी, तुस्से खुसी री खबरा जो सुणी किन्हें होर तेता पर विस्वास करणे रे ज्रीए पवित्र आत्मा पाई। "
GAL,3,3,"क्या सच्चे तुस्सा रा दमाग खराब हुई गईरा कि, तुस्से पवित्र आत्मा रे ज्रीए मसीह साउगी नौंईं जिन्दगी सुर्हू करी किन्हें ऐबे आपणी सामर्था रे ज्रीए एस नौंईं जिन्दगी रा अंत करणा चाहें? "
GAL,3,4,क्या तुस्सा रा इतना दुःख सहन करना बेकार आ? हांऊँ सच्चे उम्मीद करहा कि ये बेकार नी थे। 
GAL,3,5,"होर परमेसर तुस्सा जो बड़ी उदारता किन्हें आपणी पवित्र आत्मा देआ, होर तुस्सा मन्झ चमत्कारा रे काम करहा। ता क्या से इधी कठे एह्ड़ा करहा कि तुस्से मूसा री व्यवस्था जो मन्नेया या इधी कठे कि तुस्से मसीह खुसी री खबरा जो सुणी किन्हें तेस पर विस्वास कितेया। "
GAL,3,6,"“होर ऐबे अब्राहमे रे बारे मन्झ सोचा, तिन्हें परमेसरा रे वादे पर विस्वास कितेया इधी कठे परमेसरे से आपणी नजरा मन्झ धर्मी माह्णुं बणाया।” "
GAL,3,7,"ता तुस्से ये जाणी लऊआ कि, जो लोक अब्राहमा साहीं परमेसरा पर विस्वास रखे, स्यों ही अब्राहमा रे सच्चे बंस ऐें। "
GAL,3,8,"बौह्त पैहले ई पवित्र सास्त्रा मन्झ लिखिरा था कि, परमेसरा गैर-यहूदी लोका जो तेस पर विस्वासा करणे रे ज्रीए ही आपणी नजरा मन्झ धर्मी बनाणा। पवित्र सास्त्रा मन्झ परमेसरे एता रे हूंणे रे बौह्त पैहले ले ई अब्राहमा जो ये खरी खबर सुणाई दितिरी थी कि, “तेरे ज्रीए मां सभ जातिया रे लोका जो आसीस देणी।” "
GAL,3,9,"इधी कठे जो लोक परमेसरा पर विस्वास करहा ऐें, परमेसर तिन्हो भी अब्राहमा साहीं आसीस देआ। "
GAL,3,10,"क्यूंकि मूसा री व्यवस्था मन्झ ये लिखिरा कि, “जो कोई व्यवस्था मन्झ लिखीरी सारी गल्ला जो हमेसा करदा नी रैहन्गा, ता परमेसरा रा स्राप तेस पर आ।” इधी कठे जो व्यवस्था जो मनणे रे ज्रीए परमेसरा री नजरा मन्झ धर्मी बणने री कोसिस करहे, तिन्हा पर स्राप पई गईरा। क्यूंकि कोई भी व्यवस्था री सारी गल्ला जो हर टैम पूरा नी करी सकदा। "
GAL,3,11,"एेबे ये गल बिल्कुल साफ हुई गईरी कि कोई भी मूसा री व्यवस्था जो मनणे रे ज्रीए परमेसरा री नजरा मन्झ धर्मी नी बणी सकदा, क्यूंकि पवित्र सास्त्रा मन्झ लिखिरा कि, “जो परमेसरा पर विस्वास रखे, से तिन्हा जो आपणी नजरा मन्झ धर्मी माह्णुं बणा होर एह्ड़े लोका जो अनंत जिन्दगी मिलणी।” "
GAL,3,12,"पर मूसा री व्यवस्था जो मनणे रे कठे परमेसरा पर विस्वास करणा जरूरी नी आ। होर जिहां पवित्र सास्त्रा मन्झ लिखिरा कि, “जो व्यवस्था री सारी गल्ला जो मन्हा, तेस तिन्हा सभी जो मनणे री वजहा ले ई जिउंदे रैहणां।”  "
GAL,3,13,"जेबे मसीहे आपणे प्रयाल्हे स्रापा जो लेई किन्हें आस्सा रे कठे क्रूसा प्रयाल्हे मरी गया, तेबे तिन्हें आस्से व्यवस्था रे स्रापा ले छुड़ाई लिते। क्यूंकि पवित्र सास्त्रा मन्झ लिखिरा कि, “जो कोई लकड़ी पर मारी दितेया जाहाँ, से स्रापित आ।” "
GAL,3,14,"ये इधी कठे हुएया कि, जो आसीस परमेसरे अब्राहमा जो देणे रा वादा कितिरा, से ई आसीस मसीह साउगी एक हूंणे री वजहा ले गैर-यहूदी लोका जो भी मिले, ताकि मसीह पर विस्वासा रे ज्रीए आस्से पवित्र आत्मा जो पाई ले, जेस जो देणे रा वादा परमेसरे आस्सा किन्हें कितिरा था। "
GAL,3,15,"हे भाईयो होर बैहणो, हांऊँ तुस्सा जो समझाणे रे कठे एक आम उदाहरण देहां। जेबे दो लोक बसिहयत नामा बणाई दे ता कोई होर तेता जो रद्द नी करी सकदा, होर नहीं तेस बसिहयत नामे मन्झ कुछ जोड़ी सक्हा। (परमेसरा रे दितिरे वादे भी एस तरहा रे) "
GAL,3,16,"होर तिहां ही परमेसरे अब्राहमा किन्हें होर तेसरे बंसा किन्हें वादा कितिरा था, पवित्र सास्त्र मन्झ ये नी लिखिरा कि, “तेरी संताना जो,” यानि बौह्त लोका रे बारे मन्झ बोलिरा हो। पर पवित्र सास्त्रा मन्झ एक बचना रा इस्तेमाल हुईरा, “तेरे बंसा जो” यानि एक माह्णुं, जेसरा नाऊँ मसीह आ। "
GAL,3,17,"मेरा बोलणे रा मतलब ये आ कि परमेसरे अब्राहमा किन्हें एक वाचा बान्ही होर वादा कितिरा था कि तेस तेसरी संताना जो आसीस देणी। इधी कठे से व्यवस्था जो, परमेसरे मूसा जो चार सौ तीह साला बाद दिती, तेस वाचा जो रद्द नी करी सकदा, होर से तेसरे वादेया जो भी नी बदली सक्दा। "
GAL,3,18,"अगर परमेसर लोका जो मूसा री व्यवस्था जो मनणे ले आसीस देंदा ता से वादेया जो टाही देंदा, पर परमेसरे बड़े अनुग्रहा ले अब्राहमा जो आसीस दिती, क्यूंकि परमेसरे पैहले ले ही एह्ड़ा करणे रा वादा तेस किन्हें कितिरा था। "
GAL,3,19,"ता फेरी बादा मन्झ परमेसरे आपणी व्यवस्था किधियो दिती? व्यवस्था इधी कठे दिती कि लोका जो दसी सके की स्यों कितने पापी ऐें। होर मूसा री व्यवस्था तेस ध्याड़े तक थी जेबे तक की अब्राहमा रे बंस नी आये, जेसरा वादा परमेसरे कितिरा था। व्यवस्था स्वर्गदूता रे ज्रीए मूसा जो दितिरी थी, होर मूसा परमेसर होर लोका रे बीचा मन्झ बिचौलिया बणी गईरा था। "
GAL,3,20,"बिचौलिये जरूरत तेबे हुई जेबे वाचा एका ले ज्यादा लोका रे बीचा मन्झ बणी, पर परमेसर जो एक आ, तिन्हें जेबे अब्राहमा किन्हें वाचा बान्ही, ता तेसरे बीचा मन्झ कोई बिचौलिया नी था। "
GAL,3,21,"क्या एता रा मतलब ये आ कि व्यवस्था वाचा रे बरखलाप ई? नी कधी नी! क्यूंकि अगर व्यवस्था आस्सा जो अनंत जिन्दगी देंदी, ता तेता रे मनणे ले आस्से परमेसरा री नजरा मन्झ धर्मी बणी जांदे। "
GAL,3,22,"पर पवित्र सास्त्र दसा कि आस्से सभ पापी ऐें, ताकि मसीह यीसू पर विस्वास करणे वाले जो परमेसरे जो देणे रा वादा कितिरा से देई दे। "
GAL,3,23,"पर मसीह यीसू पर विस्वास करणे रे पैहले आस्सा यहूदी लोका जो व्यवस्था री देखरेखा मन्झ कैदी बणाई किन्हें रखीरा था। जेबे तक परमेसरे मसीह जो आस्सा पर जाहिर कितेया, तेबे तक व्यवस्थे आस्से बंदी साहीं बणाई किन्हें रखे। "
GAL,3,24,"जिहां एक बापू आपणे छोटे मह्ठे री देखरेख होर मददा रे कठे एक सेऊआदार नियुक्त करहा , तिहां ही परमेसरे आस्सा जो व्यवस्था इधी कठे दितिरी थी कि मसीह रे आऊणें तक व्यवस्था आस्सा री मदद करहे। ताकि जेबे मसीह आई जाये ता आस्से विस्वास करणे रे ज्रीए परमेसरा री नजरा मन्झ धर्मी बणी जाये। "
GAL,3,25,"पर ऐबे जेबे आस्से मसीह पर विस्वास करी बैठीरे, ता आस्सा री देखरेख होर मददा रे कठे व्यवस्था री जरूरत नी हाई। "
GAL,3,26,"होर जेबे तुस्से मसीह रे नांऊँआ रा बपतिस्मा लितिरा था, तुस्से मसीह रे स्वभावा जो इंहां पैहनी लितेया, जिहां कोई नंऊँऐं कपड़े पैहना। इधी कठे जेबे तुस्से मसीह पर विस्वास कितेया, ता तुस्से सब परमेसरा रे बच्चे बणी गईरे। "
GAL,3,27,"इधी कठे मसीह मन्झ ऐबे ना कोई यहूदी लोक आ, होर ना कोई गैर-यहूदी लोक ऐें; ना कोई गुलाम आ, ना कोई अजाद आ; ना कोई मर्ध आ, ना कोई ज्नाने ई; क्यूंकि तुस्से सभ यीसू मसीह मन्झ एक ऐें। "
GAL,3,28,"क्यूंकि तुस्से मसीह यीसू मन्झ एक ऐें, होर तुस्से अब्राहमा री असली बच्चे, होर परमेसरे जेस आसीस रा वादा तेस किन्हें कितिरा, तेता रे वारिस भी बणी चुकिरे। "
GAL,4,1,"हांऊँ तुस्सा जो ये गल उदाहरणा देईं किन्हें समझाणा चाहां, एक अमीर आदमी रा एक मह्ठा। जेबे तक से एक बच्चा, एक गुलामा साहीं आ, क्यूंकि छोटा बच्चा हूंणे री वजहा ले हाल्ले तेस्सा जायदादा पर हक नी आ, पर बडे हूंणे पर तेस जो से सारी जायदाद मिलणी जो तेसरे बापू री। "
GAL,4,2,पर बापू रे तय कितिरे टैमा रे खत्म हूंणे तक बच्चा देखरेख होर संभाल्ने वाले री निगरानी मन्झ रैहया। 
GAL,4,3,"एह्ड़ा आस्सा साउगी भी आ, जेबे आस्से भी तेस छोटे मह्ठे साहीं बच्चे थे, ता आस्से भी गुलामा साहीं एस संसारा री कुछ बिधिया जो मन्हें थे। "
GAL,4,4,"जेबे परमेसरा रा तय कितिरा टैम पूरा हुआ, ता तिन्हें आपणा मह्ठा एस संसारा मन्झ भेज्या, होर एक ज्नाने ले से जम्मेया, तिन्हें यहूदी लोका मन्झ जन्म लितेया होर मूसा री व्यवस्था जो मन्हा था। "
GAL,4,5,"ताकि आस्सा लोका जो अजाद करी सको, जिन्हारी देखरेख मूसा री व्यवस्था री निगरानी मन्झ हुई करही थी, होर आस्से परमेसरा री आपणे बच्चे बणी सको। "
GAL,4,6,"जेब्की आस्से जो परमेसरा रे बच्चे ऐें, इधी कठे परमेसरे आपणे मह्ठे री आत्मा जो आस्सा रे दिला मन्झ भेजिरा, से ही आत्मा जो परमेसरा जो “हे बापू, हे बापू” बोली किन्हें पुकारी। "
GAL,4,7,"इधी कठे तू एेबे व्यवस्था या संसारा री बिधिया रा गुलाम नी आ, पर परमेसरा रा बच्चा आ; होर जेब्की तू परमेसरा रा बच्चा आ, ता परमेसरे जो कुछ देणे रा वादा आपणे बच्चे किन्हें कितिरा, तेस तुजो भी देणा। "
GAL,4,8,"पैहले तुस्से लोक जेबे परमेसरा जो नी जाणदे थे, ता तुस्से तेस टैम तिन्हारे गुलाम थे, जो असली मन्झ परमेसर हाए नी ऐें। "
GAL,4,9,"पर ऐबे तुस्से परमेसरा जो पछयाणी लया, बल्की मुंजो ये बोलणा चहिए कि परमेसरे ऐबे तुस्से आपणे बच्चे बणाई किन्हें अपनाई लितिरा, ता तुस्से तिन्हा कमजोर होर बेकार संसारा री बिधिया री वखा जो किधियो फिरया करहा ऐें? क्या तुस्से दबारा तिन्हा गल्ला रे गुलाम बणने री इच्छा रखे? "
GAL,4,10,"मैं सुणीरा कि तुस्से गैर-यहूदी विस्वासी लोक मूसा री व्यवस्था रे हुकमा रे मताबक खास ध्याड़ेया जो, म्हीनेया जो, मौसमा जो होर साला जो मन्हा ऐें ये सोची किन्हें कि ये गल्ला परमेसरा जो खुस करी। "
GAL,4,11,"तुस्सा रे एह्ड़े काम करणे ले मुंजो डर लगहा कि, केते एह्ड़ा नी हो कि जो सेऊआ मैं बड़ी मैहनता किन्हें तुस्सा रे बीचा मन्झ किती, से बेकार हुई जाए। "
GAL,4,12,"हे भाईयो होर बैहणो, तुस्सा साहीं बणने रे कठे मैं यहूदी व्यवस्था जो मन्ना छाडी दितेया, जिन्हों हांऊँ पैहले मन्हा था। होर इधी कठे हांऊँ तुस्सा किन्हें अर्ज करहा कि, तुस्से भी मेरे साहीं बणा, होर तिन्हा यहूदी व्यवस्था जो नी मन्हा। तुस्से कधी भी मेरा बुरा नी कितेया। "
GAL,4,13,"तुस्से याद हूंणा कि, मैं पैहली बार आपणे सरीरा री कमजोरी री वजहा ले तुस्सा वाले आईरा था, होर तेबे मैं तुस्सा जो खुसी री खबर सुणाई री थी। "
GAL,4,14,"हालांकि जो मेरी कमजोरी थी से तुस्सा रे कठे दुःखा री वजहा थी, फेरी भी तुस्से मेरे किन्हें नफरत नी किती, होर ना ही मेरे ले आपणा मुहं मोड़ेया; पर परमेसरा रे स्वर्गदूता साहीं बल्की यीसू मसीह साहीं मुंजो अपनाहां होर मेरी सेऊआ किती। "
GAL,4,15,"तुस्से तेस वक्त बड़े खुस थे! ता ऐबे तुस्सा री खुसी रा क्या हुआ? होर मुंजो पक्का पता कि अगर हुई सक्दा ता तुस्सा आपणा सब कुछ मुंजो देई देंदे, एथी तक कि तुस्से आपणी हाखिया काढी किन्हें भी मुंजो देई देंदे। "
GAL,4,16,"पर ऐबे एह्ड़ा लगा कि हांऊँ तुस्सा रा दुसमण बणी गईरा, क्यूंकि हांऊँ तुस्सा किन्हें सच्च जे बोल्या करहा। "
GAL,4,17,"झूठे उपदेस स्खाणे वाले तुस्सा जो आपणे साउगी मिलाणे री बड़ी इच्छा रखे, पर ये तुस्सा री भलाई रे कठे नी आ। तिन्हारी इच्छा ये ई कि स्यों तुस्सा जो मेरे ले लग करहे, ताकि तुस्से सिर्फ तिन्हारी सुणदे रहो। "
GAL,4,18,"ये ता खरी गल ई कोई हमेसा केसी री भलाई करणे री इच्छा रखदा हो, ना सिर्फ तेस टैम, जेब्की हांऊँ तुस्सा साउगी हूँआ। "
GAL,4,19,"हे मेरे लाडले बच्चेयो, जिहां बच्चा जणने रे टैमा जनाने जो पीड़ा हुईं, तिहां ही हांऊँ तुस्सा रे कठे एक बारी होर पीड़ा सहन करी करहा। जेबे तक तुस्से पूरी तरहा मसीहा साहीं नी बणी जाओ, तेबे तक मां से पीड़ा सहन करदे रेहणा। "
GAL,4,20,"हांऊँ ये चाहां कि एस टैम हांऊँ तुस्सा वाले हुंदा ता मां तुस्सा किन्हें बड़े सांति किन्हें गल्ला करदा, क्यूंकि मुंजो समझ नी आई करदा कि हांऊँ तुस्सा किन्हें क्या बोलू। "
GAL,4,21,"तुस्से जो मूसा री व्यवस्था रे अधीन हूंणां चाहें, क्या तुस्से सच्चे समझे कि व्यवस्था तुस्सा किन्हें क्या बोली? "
GAL,4,22,"पवित्र सास्त्रा मन्झ लिखिरा कि, अब्राहमा रे दो मह्ठे थे। तेसरा एक मह्ठा हाजिरा ले जम्मेया जो एक गुलाम थी। होर दूजा मह्ठा सारा ले जम्मेया जो गुलाम नी थी। "
GAL,4,23,"अब्राहमा रा पैहला मह्ठा यानि हाजिरा ले जो एक गुलाम थी तेस्सा ले जम्मेया, से माह्णुं री सोच-बिचारा ले ही हुआ। पर अब्राहमा रा दूजा मह्ठा जो सारा ले जम्मेया, जो गुलाम नी थी, से परमेसरा रे वादे जो पूरा करणे रे कठे हुईरा था। "
GAL,4,24,"ये दो ज्नाने परमेसरा री दो वाचा री उदाहरण ई। सीनै प्हाड़ा पर जेबे परमेसरे व्यवस्था देंदे टैमा इस्राएल लोका किन्हें वाचा बान्ही थी से हाजिरा साहीं ई। से जिन्हा बच्चे जो जम्मी थी स्यों गुलाम बणी जाहें थे, जिहां व्यवस्था भी लोका जो गुलाम साहीं बणाई। "
GAL,4,25,हाजिरा सीनै प्हाड़ा जो दस्हा ई जो अरब देसा मन्झ आ। से आजके यरुस्लेम सैहरा साहीं जेथी रे लोक मूसा री व्यवस्था रे गुलाम ऐें। 
GAL,4,26,"पर स्वर्गा रा यरुस्लेम अब्राहमा री लाड़ी सारा साहीं आ, होर तेस्सा रे बच्चे गुलाम मन्झ नी ऐें, होर आस्सा विस्वास करणे वाले लोका रे कठे ये यरुस्लेम माऊआ साहीं आ। "
GAL,4,27,"क्यूंकि जिहां पवित्र सास्त्रा मन्झ यसायाह नबिये लिखिरा, “हे बांझ जन्नाने, जेस्से कधी भी बच्चे जो जन्म नी दितेया तू नन्द कर, तू जो बच्चे जणने री पीड़ा नी जाणदी खुसी रे मारे नाच-गा, क्यूंकि छाडी गईरे बच्चे सुहागणा रे बच्चे ले बौह्त ज्यादा ई।” "
GAL,4,28,"हे भाईयो होर बैहणो, आस्से अब्राहमा रे मह्ठे इसहाका साहीं ऐें जो वादे रे मताबक जम्मिरा था, आस्से भी परमेसरा रे वादे रे मताबक तेसरे बच्चे बणी गईरे। "
GAL,4,29,"पर तेस टैम माह्णुं रे सोच-विचार ले जम्मिरा मह्ठा यानि इसमाएल, परमेसरा रे वादे रे मताबक जम्मीरे मह्ठे यानि इसहाका जो स्ताहां था। इंहां ही ऐबे आस्सो भी स्यों लोक स्ताहें, जो परमेसरा री नजरा मन्झ धर्मी बणने रे कठे मूसा री व्यवस्था जो मन्हें। "
GAL,4,30,"पर एस गल्ला रे बारे मन्झ पवित्र सास्त्र मन्झ क्या लिखिरा? “गुलाम जन्नाने हाजिरा होर तेस्सा रे मह्ठे जो बाहर काढी देआ, क्यूंकि गुलाम जन्नानी रा मह्ठा, बापू री जायदाद रा वारस नी बणी सकदा, क्यूंकि तेसरी जायदादा रा वारिस से मह्ठा, जो बापू री लाड़ी सारा ले जम्मीरा यानि जो गुलाम नी थी।” "
GAL,4,31,"इधी कठे हे भाईयो होर बैहणो, इन्हा सारी गल्ला रा निचोड़ ये आ: कि आस्से गुलाम जन्नानी हाजिरा रे बच्चे नी, जिन्हों व्यवस्था जो मनणे री जरूरत ई। आस्से सारा रे बच्चे ऐें जो गुलाम नी थी, होर आपणे विस्वासा री वजहा ले परमेसर आस्सा जो अपनाहां। "
GAL,5,1,"मसीहे आस्सा जो अजाद कितिरा, ताकि आस्से मूसा री व्यवस्था जो मनणे ले मुक्त हुई जाये। इधी कठे आपणी अजादी मन्झ मजबूत बणी रैहया, दबारा आपणे आपा जो व्यवस्था जो मनणे रे कठे गुलाम मत बनाऊआ। "
GAL,5,2,"ध्याना किन्हें सुणा, हांऊँ पौलुस तुस्सा किन्हें क्या बोल्या करहा। परमेसरा री नजरा मन्झ धर्मी बणने रे कठे अगर तुस्से खतना कुरान्घे, ता मसीहे जो तुस्सा रे कठे कितिरा, तेता ले तुस्सा जो कोई फायदा नी हूंणा। "
GAL,5,3,"हांऊँ एस्सा गल्ला जो दबारा बोला कि हर एक माह्णुं जो परमेसरा री नजरा मन्झ धर्मी बणने री इच्छा ले, जो कोई आपणा खतना कुराहां, तेस जो सारी यहूदी व्यवस्था मनणी पऊणी। "
GAL,5,4,"तुस्से जो, मूसा री व्यवस्था मनणे रे ज्रीए परमेसरा री नजरा मन्झ धर्मी बणना चाहें, तुस्से सभीए मसीह साउगी आपणा रिस्ता तोड़ी दितिरा, होर आपणे आपा जो तेस अनुग्रह ले लग करी दितिरा, जेसरे ज्रीए परमेसरे तुस्सा रा उद्धार करी सका। "
GAL,5,5,"हांऊँ ये गल बोली सका, क्यूंकि आस्सा जो पवित्र आत्मा रे ज्रीए ये पक्का कि परमेसरा आस्से आपणी नजरा मन्झ धर्मी बनाणे, क्यूंकि आस्से मसीह पर विस्वास करहे। "
GAL,5,6,"अगर तुस्से मसीह यीसू रे चेले ता ये एस गल्ला ले फर्क पउन्दा कि तुस्से खतना कुराईरा या नी, पर सिर्फ एस गल्ला रा फर्क आ कि आस्से मसीह पर आपणे उद्धारकर्ता रे रूपा मन्झ विस्वास रखे, होर परमेसर होर दूजे लोका किन्हें प्यार करहे। "
GAL,5,7,"मसीह साउगी आपणे रिस्ते मन्झ तुस्से भली भांति दोड़ेया करहा ऐें थे, एेबे कुन्ने तुस्से रोकी दिते कि, सच्चाई जो नी मन्नो? "
GAL,5,8,"एह्ड़ी गल्ला परमेसर तुस्सा जो नी स्खान्दा, जिन्हें तुस्से आपणी बच्चे बणने रे कठे सादिरे। "
GAL,5,9,"चतन्न रहा, क्यूंकि लोक जेस कहाबता जो बोल्हे से सही आ कि, “थोह्ड़ा जे सीजणा ले गुन्धी रा पुरा आटा सीजी जाहाँ।” "
GAL,5,10,"पर हांऊँ परमेसरा पर भरोसा करहा कि से तुस्सा जो इन्हा झूठे उपदेसा पर विस्वास करणे ले बचाणे। पर जो लोक तुस्सा रे मना जो असांत करी करहे, परमेसरा तिन्हो सजा देणी। "
GAL,5,11,"पर हे भाईयो होर बैहणो, हांऊँ प्रचार करी करहा कि खतने कुराणे री जरूरत नी, जो की यहूदी व्यवस्था रे बरखलाफ आ, होर इधी कठे यहूदी लोक मुंजो ऐबे तक स्ताया करहे। ता अगर हांऊँ क्रूसा रे बजाय लोका जो खतने कुराणे रे बारे मन्झ प्रचार करदा, ता यहूदी लोक मेरे ले नराज नी हुंदे। "
GAL,5,12,"खरा हुन्दा कि, जो लोक तुस्सा रे मना जो असांत करी करहे, खतना कुराणे रे साउगी-साउगी स्यों आपणे आपा जो नामर्द बनाई लैंदे। "
GAL,5,13,"हे भाईयो होर बैहणो, परमेसरे तुस्से अजाद हूंणे रे कठे सादीरे, होर इधी कठे व्यवस्था रे गुलाम मत बणा। एस्सा अजादी जो आपणी सरीरा री इच्छा जो पूरी करणे रा मौका मत समझा; एता रे बजाय प्यार किन्हें एक दूजे री सेऊआ करणे रे कठे, एस्सा अजादी जो इस्तेमाल करहा। "
GAL,5,14,"क्यूंकि सारी व्यवस्था रा निचोड़ एस एक हुक्मा मन्झ आ कि, “तू आपणे पड़ोसी किन्हें आपणे साहीं प्यार कर।” "
GAL,5,15,"पर अगर तुस्से एक दूजे जो जानवरा साहीं काट्हा-फाड़दे रहे, ता चतन्न रैहया कि, केतकी एक दूजे रा नास नी करी दो। "
GAL,5,16,"पर हांऊँ बोल्हा कि, तुस्सा जो पवित्र आत्मा रे मताबक आपणी जिन्दगी जीणी चहिए, तेबे तुस्सा सरीरा री पापमय इच्छा जो पूरी नी करणी। "
GAL,5,17,"क्यूंकि आस्सा री पापा री इच्छा पवित्र आत्मा रे बरखलाफ ई, होर पवित्र आत्मा पापा री इच्छा रे बरखलाफ ई; क्यूंकि ये एक दूजे रे व्रोधी ऐें। इधी कठे आस्से तिन्हा खरे कामा जो हमेसा नी करी पांदे जो आस्से करणा चाहें। "
GAL,5,18,"होर अगर तुस्से पवित्र आत्मा रे मताबक आपणी जिन्दगी जीए, ता तुस्से मूसा री व्यवस्था रे अधीन नी रहे। "
GAL,5,19,"तुस्से जाणांहे जो लोक पापा री इच्छा जो पूरी करहे स्यों केहड़े-केहड़े काम करहे; स्यों व्यभिचार होर गंदे काम करहे, तिन्हो भोग-बिलास करना खरा लगहा। "
GAL,5,20,"स्यों मूर्तिया री पूजा होर जादू टोणा करहे, स्यों आपणे साउगी लोका किन्हें नफरत करहे, एक दूजे किन्हें झगड़ा करहे, स्यों दूजेया री चीजा देखी किन्हें जल्नी करहे। तिन्हो एकदम गुस्सा आहूँआं, एक दूजे रा वरोध करहे, तिन्हारा साथ नी देणे वाले लोका ले राजी नी हुई किन्हें, जो लोक तिन्हारा साथ दे तिन्हा किन्हें जुड़ी जाये। "
GAL,5,21,"स्यों एक दूजे किन्हें हिर्ख रखे, पी किन्हें मुताली जाये, होर धामा मन्झ रंगरलिया मन्नाहें, होर स्यों लोक एस तरीके रे होर भी बुरे-बुरे काम करहे। इन्हा रे बारे मन्झ हांऊँ तुस्सा जो पैहले ले चेतावनी दितिरी थी होर ऐबे भी देहां कि, एह्ड़े-एह्ड़े काम करणे वाले परमेसरा रे राजा रे वारस नी हूंणे। "
GAL,5,22,"पर परमेसर रा आत्मा आस्सो जो गुण देहां से यूयाँ ऐें, प्यार, खुसी, सांति, सबर, "
GAL,5,23,"होर दया, भलाई, भरोसे रे लायक बणना, नम्रता, होर आपणे आपा पर काबू रखणा। एह्ड़ी कोई व्यवस्था नी जो इन्हा गुणा रा व्रोध करही। "
GAL,5,24,"होर जो उद्धारकर्ता यीसू रे लोक ऐें, तिन्हें आपणे पापमय जिन्दगी जो तेसरी बुरी इच्छा होर कामनाओं साउगी क्रूसा प्रयाल्हे मारी दितिरी। "
GAL,5,25,"जेब्की पवित्र आत्मे आस्सा जो नौंईं जिन्दगी दितिरी, ता आस्सा जो आपणी जिन्दगी पवित्र आत्मा रे मताबक जीणी चहिए। "
GAL,5,26,"आस्से घमंड करणे वाले नी बणे, एक दूजे जो गुस्सा नी दलाणे वाले बणे; होर ना एक दूजे किन्हें हिर्ख रखा। "
GAL,6,1,"हे भाईयो होर बैहणो, तुस्से जो आपणी जिन्दगी आत्मा रे मताबक जीये, अगर ये पता चले कि कोई विस्वासी अपराध मन्झ पखड़ी गईरा, ता बड़ी नम्रता साउगी तेस जो सही रस्ते पर आऊणें रे कठे तेसरी मदद करहा। होर आपणी भी चौकसी करा कि, तुस्से आपु भी एह्ड़ी परीक्सा मन्झ नी पई जाए। "
GAL,6,2,"जेबे कोई परेसान मन्झ ऐें आ, ता तेसरी मदद करहा, होर इंहां करी किन्हें तुस्से मसीह री व्यवस्था जो पूरी करणी। "
GAL,6,3,"क्यूंकि अगर कोई कुछ नी हूंणे पर भी आपणे आपा जो बड़ा सम्झहा, ता आपणे आपा जो धोखा देहां। "
GAL,6,4,"पर हर एक आपणे ई कामा जो परखी ले कि से खरा हाया की नी। होर अगर तिन्हें कुछ खरा कितिरा ता से आपणे कामा पर बडयाई करी सक्हा, पर तेस जो दूजे लोका रे कामा साउगी बराबरी नी करणी चहिए। "
GAL,6,5,क्यूंकि हर एक माह्णुंआं आपणे ही कामा री जिम्मेदारी चकणी। 
GAL,6,6,"जिन्हा लोका जो परमेसरा रा बचना सखाई जाहाँ, तेस जो आपणे स्खाणे वाले साउगी आपणा सभ कुछ (पैसा या खाणा) साझा करहे। "
GAL,6,7,"धोखा देख्या खांदे, केसी जो ये नी लगे कि से परमेसरा जो धोखा देई सक्हा, क्यूंकि माह्णुं जो कुछ आपणे कठे बाहां, से ई काटहा। "
GAL,6,8,"क्यूंकि जो माह्णुं आपणे पापा रे स्वभाव रे मताबक काम करहा, तेसरे पापा रे स्वभावा से मौता री वखा जो लेई जाणा। पर जो माह्णुं परमेसरा री इच्छा रे मताबक काम करहा, आत्मा तेस जो अनंत जिन्दगी देणी। "
GAL,6,9,"आस्से खरे काम करणे रे कठे हिम्मत नी छाडे; क्यूंकि अगर आस्से हार नी मनदे, ता आस्सा जो परमेसरा रे तय कितिरे टैमा पर इनाम मिलणा। "
GAL,6,10,"इधी कठे जेबे भी आस्सो मौका मिले, आस्से सभी लोका रा भला करहे; खास करी किन्हें विस्वासी भाईया रा। "
GAL,6,11,"तुस्से देखी सके, ऐबे किहां हांऊँ आपणे ही हाथा किन्हें इन्हा बडे-बडे अक्सरा किन्हें तुस्सा रे कठे लिखी करहा। "
GAL,6,12,"जो लोक खतना कुराणे रे कठे तुस्सा पर दबाब पाहें, स्यों एह्ड़ा इधी कठे करहे कि यहूदी लोक तुस्सा जो अपनाई ले। स्यों एह्ड़ा इधी कठे ही करहे ताकि लोक तिन्हो नी सताये, जेबे स्यों ये प्रचार करहे कि परमेसर लोका रा उद्धार करहा, जेबे स्यों एस गल्ला पर विस्वास करहे कि मसीह क्रूसा प्रयाल्हे मरी गया। "
GAL,6,13,"क्यूंकि खतना कुराणे वाले यहूदी विस्वासी भी मूसा री सारी व्यवस्था जो नी मनदे, पर स्यों चाहें कि तुस्सा रा खतना हुई जाये, ताकि स्यों दूजे यहूदिया ले एस गल्ला पर बडयाई करी सके कि तुस्से इन्हारी वजहा ले खतना कुराईरा। "
GAL,6,14,"हांऊँ क्रूसा प्रयाल्हे आस्सा रे प्रभु यीसू री मौता रे अलावा केसी होरी गल्ला पर बडयाई नी करणा चाहंदा। होर तेसरी मौता रे ज्रीए मानो ये संसार मेरे कठे, होर हांऊँ संसारा रे कठे क्रूसा प्रयाल्हे मरी गया। "
GAL,6,15,एता ले कोई फर्क नी पउन्दा कि तुस्से खतना कुराईरा या नी। पर फर्क एस गल्ला रा कि आस्से नौंईं सृस्टी मन्झ बदली रे या नी। 
GAL,6,16,"जितने लोक एस नियमा जो मन्हें यानि परमेसरा रे सच्चे इस्राएली लोक ऐें, परमेसर तिन्हा सभी जो आपणी सांति देंदा रैहे होर तिन्हा पर आपणी दया करदा रहे। "
GAL,6,17,"अगे मुंजो कोई होर दुःख नी दे, क्यूंकि जो घाव मेरे सरीरा मन्झ ऐें स्यों एस गल्ला जो दसे कि हांऊँ यीसू रा चुणीरा चेला। "
GAL,6,18,"हे भाईयो होर बैहणो, हांऊँ प्रार्थना करहा कि आस्सा रा प्रभु यीसू मसीह तुस्सा जो अनुग्रह देंदा रैहे। आमीन। "
EPH,1,1,"हांऊँ पौलुस, एस्सा चिठ्ठी जो लिखी करहा। होर हांऊँ परमेसरा री इच्छा ले यीसू मसीह रा चुणिरा चेला हूंणे रे कठे चुणीरा। हांऊँ ये चिठ्ठी इफिसुस सैहरा मन्झ रैहणे वाले तुस्से, जो परमेसरा रे पवित्र लोका ऐें, तुस्सा रे कठे लिखी करहा। "
EPH,1,2,हांऊँ प्रार्थना करहा कि आस्सा रा बापू परमेसर होर प्रभु यीसू मसीह तुस्सा जो अनुग्रह होर सांति देंदा रहे। 
EPH,1,3,"आस्सा रे प्रभु यीसू मसीह रा बापू, होर परमेसरा री बड़ाई हो। परमेसरे आस्सो स्वर्गा ले हर तरहा री आत्मिक आसीसा दितिरी, क्यूंकि आस्से मसीह साउगी एक ऐें। "
EPH,1,4,"संसारा जो रचणे ले पैहले ई, परमेसरे आस्सा जो आपणे लोक हूंणे रे कठे चुणी लितेया क्यूंकि आस्से मसीह साउगी एक ऐें, ताकि आस्से तेसरी नजरा मन्झ पवित्र होर बेकसूर बणी सके। "
EPH,1,5,"क्यूंकि परमेसर आस्सा किन्हें प्यार करहा, इधी कठे तिन्हें बौह्त पैहले ले ये फैसला करी दितिरा था कि, यीसू मसीहे जो काम कितेया तेसरे ज्रीए तेस आस्से आपणे बच्चे बनाणे। परमेसरे ये आपणी इच्छा ले होर खरे मकसदा साउगी कितेया। "
EPH,1,6,"ताकि आस्से परमेसरा रे नौखे अनुग्रह रे कठे तेसरी बड़ाई करहे, जो तिन्हें आस्सा जो मुफ्ता मन्झ देई दितेया, क्यूंकि आस्से तेसरे मह्ठे साउगी एक ऐें, जेस किन्हें से बौह्त प्यार करहा। "
EPH,1,7,"यीसू रे मरणे रे ज्रीए परमेसरे आस्सा जो छुटकारा दितेया, यानि आस्सा रे पाप माफ़ करी दिते। परमेसरे आस्सो बौह्त ज्यादा अनुग्रह दितिरा, जो कितना महान आ। परमेसरे आपणे बौह्त ज्यादा ज्ञान होर समझ रे मताबक "
EPH,1,8,"से ई कितेया, जेसरी तिन्हें योजना बणाईरी थी। तिन्हें आस्सा पर आपणी ल्कोई री योजना जाहिर किती, जो तिन्हें पैहले ले ही मसीह रे ज्रीए पूरी करणे रा फैसला लितिरा था। "
EPH,1,9,"परमेसरा री ये योजना थी कि ठीक टैम आऊणें पर स्वर्गा होर धरती मन्झ जो भी कुछ आ, से सब कुछ मसीह रे अधिकारा मन्झ करी दे। "
EPH,1,10,"मसीह साउगी एक करी किन्हें, परमेसरे आस्सा यहूदी लोका जो भी आपणे लोक हूंणे रे कठे चुणी लितेया, क्यूंकि सुर्हू ले तेसरी ये ही योजना थी। से सब कुछ आपणी इच्छा ले होर खरे मकसदा रे कठे करहा। "
EPH,1,11,"परमेसरे एह्ड़ा इधी कठे कितेया ताकि आस्से यहूदी लोक जिन्हें जे सभी ले पैहले मसीह पर आस रखीरी थी, आस्से परमेसरा री महिमा होर बड़ाई करहे। "
EPH,1,12,"होर तुस्सा साउगी भी एह्ड़ा हुईरा। तुस्से सच्ची खबर सुणी जो एस गल्ला री खुसी री खबर ई कि परमेसर किहां तुस्सा रा उद्धार करहा। होर जेबे तुस्से यीसू मसीह पर विस्वास कितेया ता परमेसरे तुस्सा जो से पवित्र आत्मा दिती, जेता रा देणे रा वादा तिन्हें आपणे लोका किन्हें कितिरा था। होर ये पवित्र आत्मा एस गल्ला री छाप ई कि तुस्से परमेसरा रे। "
EPH,1,13,"पवित्र आत्मा एस गल्ला रा साई कि परमेसरा आस्सा जो विरासत देणी, जेसरा देणे रा वादा तिन्हें आस्सा किन्हें कितिरा। ये तेबे हूंणा जेबे परमेसरे आस्सा जो, जो तेसरे आपणे लोक ऐें, पूरी तरहा ले छुटकारा देंगा। एता री वजहा ले लोका तेसरी महिमा होर बड़ाई करणी। "
EPH,1,14,"परमेसरे जो कुछ कितिरा तेता री वजहा ले, जेबे मैं ये सुणेया कि तुस्से मसीह यीसू पर विस्वासा करहे, होर तुस्से सभ परमेसरा रे पवित्र लोका किन्हें प्यार करहे, "
EPH,1,15,"ता मैं हमेसा तुस्सा रे कठे परमेसरा रा धन्यावाद करहा, होर आपणी प्रार्थना मन्झ तुस्सा जो याद करदा रैंहयां। "
EPH,1,16,"हांऊँ प्रार्थना करहा कि परमेसर, आस्सा रे प्रभु यीसू मसीह रा महिमामय बापू, तुस्सा पर जो आत्मिक ज्ञान होर समझ दे, ताकि तुस्से पूरी तरहा ये जाणी लो परमेसर कुणहां। "
EPH,1,17,"हांऊँ ये भी प्रार्थना करहा कि परमेसर तुस्सा रे मना जो खोली दे, ताकि तुस्से इन्हा सच्चाई जो जाणी सको कि परमेसरे तुस्सा जो जेह्ड़ी आसा दितिरी से क्या ई, जेबे तिन्हें तुस्से सादिरे थे; होर से महान होर महिमामय आसीसे क्या ई जो परमेसरे आपणे पवित्र लोका जो देणे रा वादा कितिरा। "
EPH,1,18,"हांऊँ चाहां कि तुस्से ये जाणी लो, आस्से जो मसीह पर विस्वास करहे आस्सा लोका रे कठे परमेसरा री सामर्थ महान होर नौखी ई। ये सेई सामर्थ ई, "
EPH,1,19,"जेसरे ज्रीए परमेसरे मसीह जो मरिरे मन्झा ले भी जिउंदा कितेया, होर स्वर्गा मन्झ आपणी सीधी जगहा वखा जो यानि इज्जत देणे वाली जगहा मन्झ बठाया। "
EPH,1,20,"होर तेथी मसीह सब अधिकार, होर हक, होर सामर्थ, होर प्रभुता रे गास राज करहा। एस लोका मन्झ, होर आऊणें वाले लोका मन्झ, तेसरा नांऊँ सभी ले गास आ। "
EPH,1,21,"होर परमेसरे सभ कुछ मसीह रे पैरा हेठ करी दितेया, होर हर चीजा रा अगुवा बणाई किन्हें तेस जो कलीसिया रे भलाई रे कठे देई दितेया। "
EPH,1,22,"ये कलीसिया मसीह रा सरीर आ, होर मसीह तेस जो परिपूर्ण करहा, जो हर जगहा आपणी उपस्थिति रे ज्रीए हर चीजा जो पूरा करहा ई। "
EPH,2,1,तुस्से पैहले आपणे अपराध होर पापा री वजहा ले मरिरे लोका साहीं थे; परमेसरा ले मिलणे वाली जिदंगी तुस्सा वाले नी थी। 
EPH,2,2,"तेस टैम तुस्से एस संसारा रे लोका साहीं जिन्दगी जीये थे। होर तुस्से सैताना जो मन्हें थे, जो दुस्ट आत्मा रा अधिकारी हुई किन्हें आसमाना मन्झ राज करहा, जो एेबे भी परमेसरा रे हुक्मा जो नी मनणे वाले लोका जो काबू मन्झ रखणे री कोसिस करहा। "
EPH,2,3,"आस्से भी तिन्हा साहीं जिन्दगी जीये थे, आस्से भी आपणे पापा रे स्वभावा री इच्छा पूरी किती। आस्से से सब कुछ कितेया, जो आस्सा री सरीरा री बुरी इच्छा होर मना रे बिचार बोलणे जो करहे थे। सभ लोका साहीं आस्से भी स्वभावा ले बुरे थे, होर परमेसरा री सजा रे हकदार थे। "
EPH,2,4,पर परमेसरे जो बौह्त ज्यादा दयावान आ; तिन्हें आपणे तेस बड़े प्यारा रे कारण आस्सा किन्हें प्यार कितेया। 
EPH,2,5,"जेबे आस्से पापा री वजहा ले मरिरे लोका साहीं थे, ता मानो परमेसरे आस्से मसीह साउगी दबारा जिउंदे किते। परमेसरा रे अनुग्रहा री वजहा ले आस्सा रा उद्धार हुईरा। "
EPH,2,6,"मसीह यीसू साउगी एक हूंणे री वजहा ले परमेसरे आस्से मरिरे मन्झ ले जिउंदे किते, होर स्वर्गीय स्थाना मन्झ तेस साउगी बैठाया। "
EPH,2,7,"परमेसरे एह्ड़ा इधी कठे कितेया, ताकि आऊणें वाले टैमा मन्झ से संसारा रे लोका जो दसी सके कि तेसरा अनुग्रह कितना महान आ। आस्से जो मसीह यीसू साउगी एक ऐें, आस्सा रे कठे जो कुछ परमेसरे कितेया, ये अनुग्रह तिन्हें आस्सो दसेया। "
EPH,2,8,"क्यूंकि विस्वासा रे ज्रीए परमेसरा रे अनुग्रह ले ई तुस्सा रा उद्धार हुईरा, होर तुस्सा रा उद्धार तुस्सा री वजहा ले नी हुआ, पर ये परमेसरा रा दान आ। "
EPH,2,9,"होर ये तुस्सा रे भले काम करणे री वजहा ले नी हुईरा, होर इधी कठे कोई एह्ड़ी वजहा नी कि तुस्से घमंड करहे। "
EPH,2,10,"क्यूंकि आस्से परमेसरा रे हाथा री सभी ले बढ़िया रचना ई; होर मसीह यीसू साउगी एक हूंणे री वजहा ले आस्से भले काम करणे रे कठे बणाये गईरे, जिन्हा जो परमेसरे पैहले ले आस्सा रे करणे रे कठे त्यार कितिरा। "
EPH,2,11,"इधी कठे याद करा कि, तुस्से जन्मा ले ही गैर-यहूदी ऐें, होर यहूदी लोका तुस्सा रा मजाक ड़ुआयें कि, तुस्से खतना नी कुरांदे, होर स्यों खतना कुराहें, पर तिन्हें लोके ये खतना सिर्फ सरीरा रा कितिरा, पर दिला रा नी। "
EPH,2,12,"तुस्से लोक तेस टैम मसीह जो नी जाणदे थे, होर परमेसरा रे चुणिरे लोक यानि इस्राएल देसा रे लोका मन्झ नी गिणी जांदे थे। होर परमेसरा रे लोका साउगी कितिरी वाचा रे भी साझीदार नी थे, होर एस संसारा मन्झ बगैर आस होर बगैर परमेसरा रे जिन्दगी जीये थे। "
EPH,2,13,"एक टैम था जेबे तुस्से परमेसरा ले दूर थे, पर ऐबे तुस्से यीसू मसीह साउगी एक हूंणे री वजहा ले, मसीह रे बहाईरे खूना रे ज्रीए परमेसर तुस्सा जो आपणे वाले लेई किन्हें आईरा। "
EPH,2,14,"क्यूंकि मसीहे ई आस्सा रे बीचा मन्झ सांति ल्यान्दी, पैहले मान्नो एक कान्धे यहूदी होर गैर-यहूदी लोका जो लग करी रखिरा था। स्यों एक दूजे किन्हें नफरत करहे थे, पर ऐबे मसीहे से कान्ध ढाली दितिरी, होर दुहीं जो एक करी दितिरा। "
EPH,2,15,"क्रूसा प्रयाल्हे मसीहा री मौता रे ज्रीए तिन्हें मूसा री व्यवस्था जो तेसरी सारी बिधिया होर नियमा साउगी रद्द करी दितेया, ताकि से आपणे आपा मन्झ यहूदी होर गैर-यहूदी लोका रा मेल मिलाप कुराई किन्हें तिन्हो नऊँयें माह्णुं बणाई दे। "
EPH,2,16,"होर क्रूसा प्रयाल्हे आपणी मौता रे ज्रीए मसीहे यहूदी होर गैर-यहूदी लोका रे बीचा मन्झ बैर-भाव खत्म करी किन्हें दुहीं जो एक बणाया, होर परमेसरा साउगी मेल-मिलाप कुराया। "
EPH,2,17,"मसीह आया होर तुस्से गैर-यहूदी लोक जो परमेसरा ले दूर थे होर जो यहूदी लोक तेसरे नेडे थे, दुहीं जो मेल-मिलापा री खुसी री खबर सुणाई। "
EPH,2,18,मसीह री वजहा ले होर एक ही पवित्र आत्मा रे ज्रीए आस्से सभ बापू वाले आई सके। 
EPH,2,19,"इधी कठे ऐबे तुस्से गैर-यहूदी लोक परदेसी होर मूसाफर नी रहे, पर परमेसरा रे पवित्र लोका साउगी संगी स्वदेसी होर परमेसरा रे परिवारा रे सदस्य हुई गईरे। "
EPH,2,20,"तुस्से एक घरा साहीं ऐें जेसरी निंऊआं चुणिरे चेले होर नबीये, जेसरे कुणे रा पात्थर यीसू मसीह आपणे आप आ। "
EPH,2,21,"मसीह एस घरा जो जोड़ी रखा, होर एता जो प्रभु रे कठे एक पवित्र मन्दरा रे रूपा मन्झ बढ़ादां जाहाँ। "
EPH,2,22,"होर तुस्से गैर-यहूदी विस्वासी लोक भी मसीह यीसू साउगी एक हूंणे री वजहा ले, परमेसरा रे दूजे विस्वासी लोका किन्हें जुड़ी जाएं, ताकि तुस्से पवित्र आत्मा री सामर्था रे ज्रीए परमेसरा रे रैहणे रा घर बणी सको। "
EPH,3,1,"क्यूंकि तुस्सा गैर-यहूदी लोका रे कठे परमेसरे ये सभ कुछ कितिरा, हांऊँ पौलुस तुस्सा रे कठे प्रार्थना करहा। तुस्सा गैर-यहूदी लोका जो खुसी री खबर सुणाणे री वजहा ले हांऊँ जेल्हा मन्झ आ। "
EPH,3,2,"परमेसरे आपणे बड़े अनुग्रहा ले मुंजो तुस्सा जो खुसी री खबर सुणाणे रा काम दितिरा, तेता रे बारे मन्झ तुस्से जरुर सुणिरा हुन्घा। "
EPH,3,3,"यानि परमेसरे ही मुंजो आपणी ल्कोई री योजना जाहिर किती, जेता रे मन्झ मैं पैहले थोड़ा बौह्त लिखी चुकिरा। "
EPH,3,4,"जिहां तुस्से एस्सा चिठ्ठी जो पढ़ी करहे ता तुस्सा जाणी लेणा कि, सच्चे हांऊँ मसीह रे बारे मन्झ कितने खरे किन्हें तेस ल्कोई री योजना जो समझ्हा। "
EPH,3,5,"पर परमेसरे पिछले जमाने रे लोका जो एस लकोईरी योजना रे बारे मन्झ नी दस्सीरा था, पर ऐबे पवित्र आत्मे एस योजना जो तेसरे पवित्र चुणिरे चेलेया होर नबिया पर जाहिर कितिरा। "
EPH,3,6,"परमेसरा री योजना ये ई: मसीह साउगी एक हूंणे री वजहा ले गैर-यहूदी लोका भी खुसी री खबरा रे ज्रीए तेस विरासता रे साझीदार हूंणे जो यहूदी लोका रा। स्यों एक ही सरीरा रे अंग ऐें, होर परमेसरा रे कितिरे वादे रे साझी ऐें, जो तिन्हें यहूदी लोका किन्हें कितिरा। "
EPH,3,7,"परमेसरा रे अनुग्रह रे ज्रीए तिन्हें मेरे मन्झ आपणी नौखे सामर्था जो काम करणे दितेया, जेसरी वजहा ले हांऊँ खुसी री खबरा रा प्रचार करणे रे कठे एक सेऊआदार बणेया। "
EPH,3,8,"हालांकि परमेसरे रे पवित्र लोका मन्झा ले हांऊँ सभी ले छोटा आ। फेरी भी परमेसरे मेरे पर ये अनुग्रह कितेया कि हांऊँ गैर-यहूदी लोका जो ये खुसी री खबर सुणाई सकूं कि, मसीह ले मिलणे वाली आसीसे इतनी बडी कि तिन्हारा आस्से बखान नी करी सकदे। "
EPH,3,9,"होर ये भी कि हांऊँ सभ लोका जो परमेसरा री एस लकोई री योजना जो समझाई सकूं, जेस योजना जो सभ चीजा जो रचणे वाले सुर्हू ले लकोई किन्हें रखिरा था। "
EPH,3,10,"परमेसरा रा मकसद ये था कि एेबे कलीसिया रे ज्रीए, तेसरे ज्ञाना जो जेसरी कोई सीमा नी, सारी आत्मा पर जाहिर करी दे, जो कधी नी देखिरी जगहा मन्झ हक रखी होर राज करही। "
EPH,3,11,"परमेसरे एह्ड़ा आपणी अनंत योजना रे मताबक कितेया, जेस योजना जो तिन्हें आस्सा रे प्रभु यीसू मसीह रे ज्रीए पूरा कितेया। "
EPH,3,12,"मसीह यीसू साउगी एक हूंणे री वजहा ले, होर तेस पर विस्वास करणे ले, आस्से परमेसरा री उपस्थिति मन्झ बड़ी हिम्मता किन्हें होर भरोसे किन्हें आई सके। "
EPH,3,13,"इधी कठे हांऊँ अर्ज करहा कि जो दुःख हांऊँ तुस्सा रे कठे सहन करी करहा, तेता री वजहा ले हिम्मत नी छाडा, क्यूंकि ये सब कुछ तुस्सा रे भले रे कठे आ। "
EPH,3,14,"क्यूंकि परमेसरे ये सभ कुछ तुस्सा रे कठे कितिरा, हांऊँ बापू परमेसरा रे साम्हणें घुटने टेक्की किन्हें प्रार्थना करहा। "
EPH,3,15,"परमेसर स्वर्ग होर धरती पर, हर एक घराने रा नांऊँ रख्या। "
EPH,3,16,"हांऊँ प्रार्थना करहा कि परमेसर आपणी महिमामय आसिसा रे मताबक, आपणी पवित्र आत्मा रे ज्रीए तुस्सा जो सामर्थ दे; ताकि तुस्सा रा अंदरला माह्णुं मजबूत हुई जाये, "
EPH,3,17,"जेता ले तुस्से मसीह पर विस्वास करी सको होर मसीह तुस्सा रे दिला मन्झ वास करी सके। हांऊँ प्रार्थना करहा कि परमेसरा रे कठे होर एक दूजे कठे तुस्सा रा प्यार, तुस्सा जो मजबूत बणाई रखे ताकि तुस्से पई नी जाओ। "
EPH,3,18,"होर सभ परमेसरा रे पवित्र लोका साउगी तुस्से ये जाणी सको कि, मसीह आस्सा किन्हें कितना प्यार करहा; तुस्से तेसरी प्यारा री चौड़ाई, लम्बाई, होर ऊंचाई, होर गैहराई जो समझी सको। "
EPH,3,19,"हांऊँ प्रार्थना करहा कि तुस्से मसीह रे एस प्यारा जो जाणी सको, जो माह्णुंआं री समझा ले परे आ, ताकि तुस्से परमेसरा साहीं सारी गल्ला मन्झ भरपूर हुई जाओ। "
EPH,3,20,"आस्सा रे मांगणे ले या आस्सा रे सोचणे ले ज्यादा बड़ी गल्ला जो परमेसर करी सक्हा, क्यूंकि तेसरी सामर्थ आस्सा मन्झ काम करही। "
EPH,3,21,"मसीह यीसू साउगी एक हूंणे री वजहा ले, सारे कलीसिया रे लोक परमेसरा री महिमा जुग-जुग करदे रहे। आमीन। "
EPH,4,1,"इधी कठे हांऊँ, जो प्रभु यीसू री सेऊआ करणे री वजहा ले जेल्हा मन्झ कैद आ, तुस्सा ले अर्ज करहा कि, जेस बुलाहटा ले परमेसरे तुस्से आपणे लोक हूंणे रे कठे सादीरे, तेता रे मताबक आपणी जिन्दगी जीया। "
EPH,4,2,"सारी दीनता होर नम्रता साउगी, होर सबर रखी किन्हें प्यारा किन्हें एक दूजे जो सही लो। "
EPH,4,3,"एह्ड़ा करणे रे कठे पूरी कोसिस करहा, ताकि तुस्से एक दूजे किन्हें हमेसा सांति किन्हें जी सको, क्यूंकि तुस्से पवित्र आत्मा रे ज्रीए एक कितिरे। "
EPH,4,4,"आस्से सभ विस्वासी लोक एक ई सरीरा रे अंग ऐें, होर आस्सा सभी मन्झ एक ई पवित्र आत्मा वास करहा। ठीक तिहां ई जिहां तुस्सा जो से ही आस दितिरी थी, जेबे तुस्से परमेसरा रे लोक हूंणे रे कठे सादीरे थे। "
EPH,4,5,"आस्सा सभीरा एक ई प्रभु आ, होर एक ई आ जेस पर आस्से विस्वास करहे होर से यीसू मसीह ही आ, होर आस्से सभीए एक ई बपतिस्मा लितिरा। "
EPH,4,6,"होर एक ई परमेसर आ जो सभी लोका रा बापू आ, जो आस्सा सभी गास राज करहा, होर आस्सा सभी रे ज्रीए काम करहा, होर आस्सा सभी मन्झ वास करहा। "
EPH,4,7,पर मसीहे आस्सा सभी जो अनुग्रह रे नापा रे मताबक तेसरे कामा जो करणे रे कठे खास बरदान दितिरे। 
EPH,4,8,"होर जिहां पवित्र सास्त्र मन्झ मसीह रे दितिरे बरदाना रे बारे मन्झ लिखिरा कि, “ जेबे से सभी ले गास चढ़ेया, होर बौह्त सारे कैदिया जो आपणे साउगी बांधी किन्हें लेई गया, होर तिन्हें आपणे लोका जो दान दिते।” "
EPH,4,9,"जेबे पवित्र सास्त्रा मन्झ एह्ड़ा लिख्या कि, “गास चढ़ेया” ता एता रा क्या मतलब आ? सिर्फ ये कि से धरती री सभी ले हेठली जगहा मन्झ भी उतरेया था। "
EPH,4,10,"होर जो हेठली जगहा मन्झ उतरेया था, से मसीह ई आ, जो आसमाना रे भी गास गया था। मसीहे एह्ड़ा इधी कठे कितेया ताकि से आपणी उपस्थिति ले पूरी धरती जो भरपूर करी सके। "
EPH,4,11,"मसीहे ही ये बरदान कलीसिया रे लोका जो दितिरे; तिन्हें कुछ लोका जो चुणी लितिरा कि स्यों चुणिरे चेले बणे, होर कुछ लोका जो इधी कठे कि स्यों नबी बणे। तिन्हें कुछ लोका जो इधी कठे चुणीरा कि स्यों खुसी री खबरा रा प्रचार करहे, होर कुछ लोक कलीसिया री रखवाली करणे रे कठे, होर कुछ लोका जो स्खाणे रे कठे चुणीरा। "
EPH,4,12,"परमेसरे ये बरदान इधी कठे दितिरे, ताकि परमेसरा रे लोक तेसरी सेऊआ करणे रे लायक बणे, होर कलीसिया री बढ़ौतरी रे कठे काम करी सके, जो मसीह रा सरीर आ। "
EPH,4,13,"ये सारी गल्ला इंहां करी किन्हें हुंदी रैहणी, जेबे तक कि आस्से आपणे विस्वास, होर परमेसरा रे मह्ठे रे बारे मन्झ आस्सा वाले जो ज्ञान आ, तेता रे ज्रीए आस्से सभ एक नी हुई जाए। तेबे आस्सा मसीह साहीं एक सिद्ध माह्णुं, होर पूरी तरहा ले तेस साहीं बणी जाणा। "
EPH,4,14,"इधी कठे ऐबे ले लेई किन्हें आस्से बच्चे साहीं नी बणे, आस्सा तेस किस्ती साहीं नी हूंणा, जेस जो तेज बागर डूआई किन्हें लेई जाहीं, या ल्हरें ओरे-परे घुमाई देईं। यानि ऐबे ले ठगी होर चालू माह्णुं आस्सा जो झूठी गल्ला मन्झ नी फसाई सकदे। "
EPH,4,15,"एता रे बजाय प्यार भरे तरीके किन्हें सच्चाई जो बोला। आस्से सभ हर गल्ला मन्झ सिद्ध बणे, ताकि आस्से मसीह साहीं बणी जाये, जो कलीसिया रा सिर आ। "
EPH,4,16,"आस्से सभ जो मसीह पर विस्वास रखे तेसरे सरीरा रे अंग ऐें। जिहां एक माह्णुं रा सरीर तेसरे हर एक जोड़ होर अंगा किन्हें जुड़ीरा हुआ, होर जेबे सरीरा रे हर एक अंग जुड़ी किन्हें ठीक काम करहा, तेबे सरीर बढ़दा होर मजबूत हुंदा जाहाँ। इंहां करी किन्हें जेबे आस्से मसीह रे दितिरे खास बरदाना किन्हें काम करहे, ता आस्से मजबूत होर सिद्ध बणदे जाए, होर एक दूजे किन्हें ज्यादा प्यार करणा। "
EPH,4,17,"इधी कठे जो अधिकार मुंजो प्रभुए दितिरा, तेस अधिकारा किन्हें हांऊँ बोल्हा कि, परमेसरा पर विस्वास नी करणे वाले लोका साहीं आपणी जिन्दगी मत जीया, जिन्हारी सोच बेकार ई। "
EPH,4,18,"स्यों बिलकुल भी नी समझ्दे लगीरे। स्यों परमेसरा ले मिलणे वाली जिन्दगी ले दूर ऐें, क्यूंकि स्यों ढीठ बणी गईरे, होर परमेसरा रे बारे मन्झ अनजाण बणी गईरे। "
EPH,4,19,"स्यों लुचपना मन्झ लगी गईरे, होर सभ किस्मा रे गंदे काम करी करहे, क्यूंकि जो बुरे काम स्यों करहे, तेता जो करणे मन्झ ऐबे तिन्हो कोई सर्म नी आउंदी। "
EPH,4,20,पर मसीह रे उपदेसा ले तुस्से एह्ड़ा करणा ता नी सिखिरा था। 
EPH,4,21,"मुंजो कोई सक नी आ कि जेबे तुस्से मसीह रे बारे मन्झ सुणिरा था, होर तुस्से आपणे स्खाणे वाले ले तेसरे सच्चे उपदेस सिखिरे थे। "
EPH,4,22,"तुस्सा रे स्खाणे वाले तुस्सा जो पुराणे जिन्दगी जीणे रे तरीके जो छाडणे रे कठे सखाईरा था, जेथी तुस्सा री बुरी इच्छे तुस्सा जो धोखा देई किन्हें तुस्सा री जिन्दगीया जो भ्रष्ट करी दितिरा था। "
EPH,4,23,एता रे बजाय पवित्र आत्मा जो तुस्सा रे मना होर स्वभावा जो नंऊँआं करणे देआ। 
EPH,4,24,"होर तिन्हें तुस्से एक नंऊँऐं माह्णुं बणाईरे, होर से नंऊँआं माह्णुं परमेसरा साहीं हूंणे रे कठे बणाई गईरा यानि पवित्र होर धर्मी बणने रे कठे। "
EPH,4,25,"इधी कठे झूठ बोलणा छाडी किन्हें, हर एक आपणे विस्वासी भाई किन्हें सच्च बोले, क्यूंकि आस्से सभ एक ई सरीरा रे अंग ऐें। "
EPH,4,26,"“जेबे तुस्से गुस्सा करो, ध्यान रखा केतकी तुस्सा ले पाप नी हुई जाओ,” सूरज ढल्ने तक तुस्सा रा गुस्सा खत्म हुई जाए।  "
EPH,4,27,होर एह्ड़ा करी किन्हें सैताना जो मौका मत देआ कि से तुस्सा री परखणी करहे। 
EPH,4,28,"जो चोरी करहा, से दबारा चोरी नी करहे; पर आपणे हाथा ले ईमानदारी किन्हें मैहनत करहे, ताकि गरीब लोका री मदद करणे रे कठे भी तेस वाले कुछ हो। "
EPH,4,29,"कोई गंदी गल तुस्सा रे मुहां ले नी निकले, पर लोका जो विस्वासा मन्झ बढ़ने रे कठे जो ज्रूरत हो, से ही गल करहा, ताकि सुणने वालेया जो तुस्सा री गल्ला ले हिम्मत मिली सके। "
EPH,4,30,"होर परमेसरा री पवित्र आत्मा जो आपणे कामा ले दुःखी मत करा, क्यूंकि पवित्र आत्मा से छाप ई जो एस गल्ला जो जाहिर करही कि एक ध्याड़े परमेसरा तुस्सा जो जरुर छुटकारा देणा। "
EPH,4,31,"एक दूजे किन्हें कड़वाहट होर रोस मत रखा, होर एक दूजे पर गुस्सा करी किन्हें झगड़ा मत करा, एक दूजे रे बारे मन्झ बुरी गल्ला करी किन्हें बदनाम मत करा, होर सभ किस्मा रे बैर-भाव ले तुस्से दूर रैहया। "
EPH,4,32,"एता रे बजाय एक दूजे पर दया होर करुणा करणे वाले बणा। क्यूंकि परमेसरे मसीह साउगी एक हूंणे री वजहा ले तुस्सा रे पाप माफ़ किते, इधी कठे तुस्से भी एक दूजे जो माफ़ करा। "
EPH,5,1,इधी कठे परमेसरा रे प्यारे बच्चे हूणे रे नाते तुस्से परमेसरा साहीं बणने री कोसिस करा। 
EPH,5,2,"एक दूजे किन्हें साउगी प्यारा किन्हें जिन्दगी जीया; जेह्ड़ा मसीहे भी तुस्सा किन्हें प्यार कितेया, होर तुस्सा रे पापा जो माफ़ करणे रे कठे आपणे आपा जो बलिदान करी दितेया। परमेसर एता ले खुस हुआ, क्यूंकि से बलिदान तेसरे कठे मीठी मुस्का साहीं था। "
EPH,5,3,"होर जेह्ड़ा परमेसरा रे पवित्र लोका रे खरा आ, तुस्सा मन्झ ना ता व्यभिचार, ना केसी किस्मा रे गंदे काम, होर ना पैसे रे लालचा री गल तक हो। "
EPH,5,4,"तुस्से गंदी गल्ला होर वेवकुफी री गल्ला मत करा, होर ना ही भद्दे मजाक करो। क्यूंकि तुस्सा जो एह्ड़ी गल्ला करणा सोभा नी देंदी, बल्की तुस्से परमेसरा रा धन्यावाद ही करा। "
EPH,5,5,"क्यूंकि तुस्से ये खरी तरीके किन्हें जाणहां ऐें कि, व्यभिचार करणे वाल्आ, या गन्दा आदमी, या लालची माह्णुं जो मूर्ति पूजणे वाले रे बराबर ऐें, यूँ त्राए मसीह होर परमेसरा रे राजा मन्झ विरासत नी पाई सकदे। "
EPH,5,6,"कोई तुस्सा जो धोखा देई किन्हें तुस्सा जो भी आपणे साहीं बुरे काम नी कुराये, क्यूंकि इन्हा गल्ला री वजहा ले हुक्म नी मनणे वाले पर परमेसरा रा गुस्सा भड़क्हा। "
EPH,5,7,इधी कठे तुस्से तिन्हा साउगी मिली किन्हें ये पापा रे काम मत करा। 
EPH,5,8,"क्यूंकि तुस्से ता पैहले नहयारे मन्झ थे पर एेबे जेब्की तुस्से प्रभु साउगी एक बणी गईरे, ता तुस्से ज्योति मन्झ ऐें, होर इधी कठे प्रयासे मन्झ जीणे वाले साहीं आपणी जिन्दगी जीया। "
EPH,5,9,"क्यूंकि अगर कोई एक माह्णुं प्रयासे मन्झ आ, ता तेस भलाई होर धार्मिकता रे काम करणे, होर आस्से तेस पर भरोसा करी सके। "
EPH,5,10,"होर ये जाणने री कोसिस करहा कि, प्रभु जो क्या खरा लग्हा। "
EPH,5,11,"होर तिन्हा साउगी मिली किन्हें नहयारे मन्झ रैहणे वाले लोका साहीं बेकार काम मत करा, बल्की तिन्हारे पापा रे कामा रा भांडा फोड़ दो। "
EPH,5,12,"क्यूंकि परमेसरा पर विस्वास नी करणे वाले लोक जो स्यों लुख्ही-लुख्ही किन्हें काम करहा ऐें, तिन्हारे बारे मन्झ गल्ला करणा भी सरमा री गल ई। "
EPH,5,13,"क्यूंकि जेबे प्रयासा केसी चीजा पर चमका, ता से सभ चीजा जाहिर करहा, होर जेबे प्रयासा केसी चीजा जो जाहिर करहा से चीज आपणे आपा मन्झ प्रयासा बणी जाहाँ। "
EPH,5,14,"एस वजहा ले लोक बोल्हे कि, “हे सोणे वाले जागी जा, होर मरिरे या मन्झा ले उठी जा; ता मसीह तुस्सा जो आपणा प्रयासा देणा।” "
EPH,5,15,"इधी कठे ध्याना रखा कि, केह्ड़ी जिन्दगी जीया करहे; पर नर्क्कले साहीं नी पर बुद्धिमाना साहीं जीया। "
EPH,5,16,"होर भलाई रे कठे समझदारी किन्हें हर मौके रा इस्तेमाल करहा, क्यूंकि ध्याड़े बुरे ऐें। "
EPH,5,17,"इधी कठे नर्क्कले मत बणा, पर समझदारी किन्हें ये जाणने री कोसिस करा कि, प्रभु क्या चाहां कि तुस्से करो। "
EPH,5,18,"होर सराब पी किन्हें मुताली मत जाऊआ, क्यूंकि एता ले तुस्सा बेसरमा साहीं लुचपन करणे मन्झ पई जाणा, एता रे बजाय पवित्र आत्मा किन्हें भरी जाऊआ। "
EPH,5,19,"अगर तुस्से पवित्र आत्मा किन्हें भरी जांघे, ता तुस्सा एह्ड़ा करणा कि जेबे भी तुस्सा कठ्ठा हूंणा, ता परमेसरा रे कठे भजन होर बड़ाई गान गाया करणा। होर दूजे भी गाणे गाया करहा जो पवित्र आत्मा तुस्सा जो देहां। होर आपणे-आपणे मना मन्झ प्रभु रे कठे गाणे गान्दे होर बड़ाई करदे रैहया। "
EPH,5,20,"होर जो कुछ आस्सा रे प्रभु यीसू मसीहे कितिरा, इधी कठे हमेसा सभ गल्ला रे कठे आस्सा रे बापू परमेसरा रा धन्यावाद करा। "
EPH,5,21,"होर मसीह री इज्जत करदे हुए, एक दूजे रे अधीन रैहया। "
EPH,5,22,"हे लाड़ीयो, आपणे-आपणे लाड़े रे अधीन रैहया, जिहां तुस्से प्रभु रे अधीन रैहे। "
EPH,5,23,"क्यूंकि लाड़ा लाड़ी रा मूंड आ, जेह्ड़ा कि मसीह कलीसिया रा सिर आ; होर मसीह आपणे सरीरा रा यानि कलीसिया रा उद्धार करणे वाल्आ। "
EPH,5,24,"जिहां कलीसिया मसीह रे अधीन ई, तिहां लाड़ीया भी हर गल्ला मन्झ आपणे-आपणे लाड़े रे अधीन रहे। "
EPH,5,25,"हे लाड़ेयो, आपणी-आपणी लाड़ी किन्हें प्यार रखा, जेह्ड़ा मसीहे भी कलीसिया किन्हें प्यार करी किन्हें आपणी जान कलीसिया रे कठे देई दिती। "
EPH,5,26,ताकि कलीसिया जो बचना रे ज्रीए पाणी किन्हें सुद्ध करी किन्हें पवित्र बणाई सके। 
EPH,5,27,"होर आपणी कलीसिया जो एक तेजस्वी कलीसिया बणाई किन्हें सभ लोका जो आपणी उपस्थिति मन्झ खड़ी करी सके। तेता मन्झ दाग, झुरिया, या एह्ड़ी कोई भी बुरी चीज नी हो, बल्की से पवित्र होर बेकसूर हो। "
EPH,5,28,"ठीक एस तरहा लाड़े भी आपणी-आपणी लाड़ीया किन्हें तिहां प्यार करहे जिहां से आपणे आपा ले करहा। जो आपणी लाड़ी किन्हें प्यार रख्हा, से आपु आपणे आपा किन्हें प्यार करहा। "
EPH,5,29,"क्यूंकि केसीये कधी आपणे सरीरा ले बैर नी रख्या, बल्की तेसरा पालन-पोसण करहा। मसीह भी कलीसिया साउगी एह्ड़ा ही करहा। "
EPH,5,30,इधी कठे कि आस्से सभ एक ही सरीरा रे अंग ऐें। 
EPH,5,31,"जिहां पवित्र सास्त्रा मन्झ लिखिरा कि, “एस वजहा ले माह्णुंआं आपणे माऊ बापू ले लग हुई किन्हें आपणी लाड़ी साउगी रैंह्णां, होर तिन्हा एक ही हूंणां।” "
EPH,5,32,"एथी आस्सा जो समझणे रे कठे एक बौह्त गहरा उपदेस आ; पर जेथी तक मेरी गल ई, हांऊँ एस गल्ला री तुलना मसीह होर तेसरी कलीसिया किन्हें करहा। "
EPH,5,33,"पर ये गल तुस्सा जो भी लागू हुईं कि, तुस्सा मन्झा ले हर एक आपणी लाड़ी किन्हें आपणे साहीं प्यार करहा, होर लाड़ी भी आपणे लाड़े री इज्जत करहे। "
EPH,6,1,"हे बच्चेयो, पवित्र सास्त्रा मन्झ लिखिरा कि, “आपणे माऊ-बापू री इज्जत करहा, तेबे तेरा भला हूंणा, होर तू धरती पर बौह्त ध्याड़े तक जिउंदा रहे।” ये पैहला हुक्म आ, जेस साउगी प्रभुए एक वादा भी दितिरा। होर प्रभु साउगी एक हूंणे री वजहा ले तुस्सा बच्चे रे ये ठीक आ कि तुस्से आपणे माऊ-बापू रे हुक्मा जो मन्हा। "
EPH,6,2,"होर हे बच्चे वालेयो, आपणे बच्चेया जो जलेरा मत, पर प्रभु ले मिलिरे उपदेस होर बिधिया जो स्खान्दे हुए, तिन्हा जो पाला-पोसा। "
EPH,6,3,"हे गुलामो, जिहां तुस्से खरे मना ले मसीह रा हुक्म डर किन्हें होर बड़ी इज्जत साउगी मन्हां ऐें, तिहां ईं तुस्से आपणे संसार रे माल्का रा भी गल्ला मन्हा। "
EPH,6,4,"होर माह्णुंआं जो खुस करणे वाले साहीं दिखाऊआ करणे रे कठे आपणे माल्का री सेऊआ नी करा। तुस्से मसीह रे गुलाम ऐें, इधी कठे तुस्से आपणे पुरे दिला ले सेही करहा, जो परमेसर तुस्सा ले चाहां। "
EPH,6,5,"खुसी से एक सेऊआदार हुंदे एह्ड़े काम करहा, मानो तुस्से माह्णुं री नी, पर प्रभु री सेऊआ करदे लगीरे। "
EPH,6,6,"क्यूंकि तुस्से जाणहां ऐें कि, जो कोई खरा काम करघा, से चाहे गुलाम हो, या चाहे अजाद हो; प्रभुआ तेस जो तेसरा इनाम देणा। "
EPH,6,7,"होर एस तरहा ले हे माल्को, तुस्से भी धमकिया देणा छाडी किन्हें आपणे गुलामा साउगी तेह्ड़ा ई बर्ताव करा, जेह्ड़ा मैं तिन्हा किन्हें तुस्सा साउगी बर्ताव करणे रे कठे बोलिरा। क्यूंकि तुस्से जाणहां ऐें कि, तिन्हारा होर तुस्सा दुंहीं रा एक ई माल्क आ होर से स्वर्गा मन्झ आ, होर से केसी साउगी भेदभाव नी करदा। "
EPH,6,8,"होर आखरी मन्झ हांऊँ ये लिखणा चाहां कि, प्रभु ले होर तेसरी महान सामर्था ले ताकत पाई किन्हें आत्मिक रूपा ले मजबूत बणा। "
EPH,6,9,"आस्सा री लड़ाई माह्णुंआं रे बरखलाप नी। पर आस्सा री ये लड़ाई राज करणे वाले किन्हें, अधिकारिया किन्हें, नहयारे रे हाकमा किन्हें, होर हर प्रकारा री बुरी ताकता ले ई जो आसमाना मन्झ रैहीं। इधी कठे परमेसरे जो भी हथियार तुस्सा जो दितिरे, तिन्हो बान्ही लऊआ। ताकि बुरे ध्याड़े आऊणें पर तुस्से आपणे आपा जो सैताना री चाला ले बचाई सको, होर तेस्सा लड़ाई जो पूरा करी किन्हें मजबूत खड़े रही सको। "
EPH,6,10,"इधी कठे परमेसरा री सच्चाई जो पटे साहीं आपणी कमर मन्झ बान्ही लेया, होर धार्मिकता रे स्वभावा जो झिलमा साहीं पैन्ही लेया। "
EPH,6,11,सांति रे बारे मन्झ खुसी री खबरा सुनाणे री तुस्सा री त्यारी तुस्सा रे पैरा रे बूटा साहीं हो। 
EPH,6,12,"होर इन्हा सभी गल्ला रे अलावा परमेसरा पर विस्वास रखा, जो एक ढाला साहीं तुस्सा जो दुस्ट सैताना रे तरफा ले आऊणें वाले जल्दे हुए तीरा रे नुकसाना ले बचाणे। "
EPH,6,13,"होर जिहां एक टोप स्पाही रा सिर बचा, तिहां ही परमेसरा एक टोप साहीं तुस्सा रा उद्धार करहे, होर परमेसरा रे बचना जो लेई लेआ जो पवित्र आत्मा तुस्सा जो देहां, जो एक तलवारा साहीं आ। "
EPH,6,14,"होर हर टैम होर हर तरहा आस्सो तिहां प्रार्थना होर अर्ज करणी चहिए जिहां पवित्र आत्मा बोल्या। इधी कठे त्यार रैहया कि, तुस्से सभ परमेसरा रे पवित्र लोका रे कठे हमेसा प्रार्थना करदे रहो। "
EPH,6,15,"होर मेरे कठे भी प्रार्थना करदे रैहया कि, परमेसर मुंजो बोलणे रे टैम सही सब्द दे, ताकि हांऊँ बगैर डरे खुसी री खबरा रे बारे मन्झ लुख्ही री योजना जो सुणाई सकूं कि, ये खुसी री खबर सभ लोका रे कठे ई। "
EPH,6,16,"होर इधी कठे हांऊँ जंजीरा मन्झ जकड़ीरे राजदूत साहीं सेऊआ करदा लगिरा। होर इधी कठे भी प्रार्थना करहा कि जेहड़ा मुंजो बोलणा चहिए, तेह्ड़ा हांऊँ बगैर डरे खुसी री खबरा रा प्रचार कर सकूं। "
EPH,6,17,"हांऊँ चाहां कि तुस्से ये जाणो कि हांऊँ केहड़ा होर क्या करदा लगिरा, होर इधी कठे मैं विस्वासी भाई तुखिकुस तुस्सा वाले भेजी करहा। से मेरा लाडला दोस्त आ, होर भरोसे रे लायक प्रभु रा सेऊआदार आ। तेस तुस्सा जो दसणा कि, हांऊँ केहड़ा, होर तेस तुस्सा जो हिम्मत देणी। "
EPH,6,18,"हांऊँ बापू परमेसर होर आस्सा रे प्रभु यीसू मसीह ले प्रार्थना करहा कि से तुस्सा विस्वासी भाईया जो सांति दे। ताकि तुस्से एक दूजे किन्हें प्यार करी सको, होर मसीह पर विस्वास करदे रहो। "
EPH,6,19,"हांऊँ प्रार्थना करहा जो आस्सा रे प्रभु यीसू मसीह किन्हें सच्चा प्यार करहा ऐें, परमेसर तिन्हा सभी जो आपणा अनुग्रह दे। "
PHP,1,1,"हांऊँ पौलुस, तिमिथियुस साउगी ये चिठ्ठी लिखी करहा, होर आस्से यीसू मसीह रे सेऊआदार ऐें। हांऊँ ये चिठ्ठी फिलिप्पी सैहरा मन्झ रैहणे वाले परमेसरा रे पवित्र लोका रे कठे होर कलीसिया रे अगुवे होर सेऊआदारा रे नांऊँ लिख्या करहा। "
PHP,1,2,हांऊँ प्रार्थना करहा कि आस्सा रा बापू परमेसर होर प्रभु यीसू मसीह तुस्सा जो अनुग्रह होर सांति देंदा रहे। 
PHP,1,3,"हांऊँ जेबे-जेबे तुस्सा जो याद करहा, तेबे-तेबे हांऊँ आपणे परमेसर रा धन्यावाद करहा। "
PHP,1,4,होर खुसी साउगी आपणी हर एक प्रार्थना मन्झ तुस्सा सभी रे कठे हमेसा परमेसरा ले सहायता री अर्ज करहा। 
PHP,1,5,"इधी कठे कि, तुस्से पैहले ध्याड़े ले जेबे तुस्से खुसी री खबर पर विस्वास कितेया था ता आजा तक खुसी री खबर फैलाणे मन्झ मेरे साथी रहे। "
PHP,1,6,"होर मुंजो एस गल्ला रा भरोसा आ कि, जेस परमेसरे तुस्सा मन्झ खरा काम सुर्हू कितिरा, तेस ई से काम यीसू मसीह रे दबारा वापस आऊणें रे ध्याड़े तक पूरा करणा। "
PHP,1,7,"तुस्सा रे बारे मन्झ मेरा एह्ड़ा सोचना ठीक ई आ; क्यूंकि तुस्से सभी रे कठे मेरे मना मन्झ बौह्त खास जगहा ई। होर ऐबे जेबे हांऊँ जेल्हा मन्झ आ, होर तेबे जेबे हांऊँ खुसी री खबरा रा बचाव करणे होर एसरी सच्चाई जो जाहिर करणे रे कठे अजाद था, इन्हा दुहीं हालता मन्झ तुस्से सभ मेरे साउगी परमेसरा रे अनुग्रह जो बांडा ऐें थे। "
PHP,1,8,क्यूंकि परमेसर मेरा गुआह आ; कि हांऊँ मसीह यीसू रे प्यारा साहीं तुस्सा सभी जो देखणे कितना चाहां। 
PHP,1,9,"होर हांऊँ ये प्रार्थना करहा कि, तुस्सा मन्झ सच्चाई रा ज्ञान होर सही फैसला लेणे री समझ बढ़दी रहे, होर एक दूजे किन्हें तुस्सा रा प्यार भी ज्यादा ले ज्यादा बढ़दे जाए। "
PHP,1,10,ताकि तुस्से खरी गल्ला जो चुणी सको होर मसीह रे दबारा वापस आऊणें रे ध्याड़े तक हर बुरी गल्ला ले दूर होर बेकसूर बणी किन्हें रैंहयां। 
PHP,1,11,"होर परमेसर री महिमा होर बड़ाई रे कठे तेस धार्मिकता रे भले कामा ले भरी जाऊआ, जो सिर्फ यीसू मसीह रे ज्रीए ही फला ऐें। "
PHP,1,12,"हे भाईयो होर बैहणो, हांऊँ चाहां कि, तुस्से ये जाणी लो कि, जो कुछ मेरे पर बीतिरा, तेसरी वजहा ले खुसी री खबरा फैलाणे मन्झ मेरी मदद हुईरी। "
PHP,1,13,"एथी तक कि महाराजे रे राजमहला री सारी पलटन होर बाकि लोका ये जाणी गईरे कि, मसीह रा सेऊआदार हूंणे री वजहा ले हांऊँ जेल्हा मन्झ आ। "
PHP,1,14,मेरे जेल्हा मन्झ हूंणे री वजहा ले प्रभु मन्झ बौह्त सारे विस्वासी भाई बैहणा जो होंसला मिलिरा। स्यों प्रभु पर विस्वास रखी किन्हें पैहले ले ज्यादा हिम्मता साउगी निधड़क हुई किन्हें परमेसरा रा बचन सुणां ऐ। 
PHP,1,15,"ये सच्च आ की कुछ लोक मसीह रा प्रचार इधी कठे करहा ऐें क्यूंकि स्यों आस्सा ले हीर्ख रखे होर लड़ाई करहे, पर कुछ लोक खरी इरादे ले मसीहा रा प्रचार करहा ऐें। "
PHP,1,16,"जो लोक खरी इरादे ले प्रचार करहे स्यों मसीह किन्हें प्यार करहे, होर जाणहां ऐें कि मुंजो मसीह रे खुसी री खबरा रा बचाव करणे री वजहा ले जेल्हा मन्झ पाईरा। "
PHP,1,17,"होर जो लोक मसीह रा प्रचार हीर्ख होर लड़ाई री वजहा ले करहा ऐें, स्यों खरे इरादे ले नी पर आपणे मतलबा कठे मसीहा रा प्रचार करहा ऐें। स्यों जेल्हा मन्झ भी मेरी कठे परेसानिया जो बढ़ाहें। "
PHP,1,18,"तेबे क्या हुआ? सिर्फ ये हुआ कि हर तरहा ले, चाहे बुरे इरादे ले, चाहे सच्चे इरादे ले, मसीह री खुसी री खबरा रा प्रचार हुंहां। एता ले मुंजो खुसी मिल्हा ई, होर खुसी मिल्दी ई रैहणी। "
PHP,1,19,"क्यूंकि हांऊँ ये जाणहां कि, तुस्सा री प्रार्थना होर यीसू मसीह रे ज्रीए भेजिरी पवित्र आत्मा री सहायता ले एस कैद मन्झ रेहणा मेरे कठे भलाई री वजहा ई। "
PHP,1,20,"मेरे दिला री आस होर सभी ले बड़ी इच्छा ता ये ई कि, केसी गल्ला मन्झ हांऊँ सर्मिन्दा नी होऊं। पर हमेसा निधड़क हुई किन्हें मसीह रे बारे मन्झ प्रचार करु जिहां हांऊँ पैहले करहा था। चाहे हांऊँ जिउंदा रहूं या मरी जाऊं मेरी जिन्दगी रे ज्रीए मसीह री बढ़ाई हमेसा करदा रैहणा। "
PHP,1,21,"क्यूंकि हांऊँ जिउंदा रहूँ ता मसीह रे कठे, होर मरणा मेरे कठे होर भी खरा। "
PHP,1,22,"अगर मेरे जिउंदे रैंहणें ले ही मसीह रा काम हुई सका, तेबे हांऊँ नी जाणदा कि मुंजो क्या चुणणा चहिए। "
PHP,1,23,"हांऊँ दुंहीं फैसले रे बीचा मन्झ लटकीरा; इच्छा ता ये करहा ई कि हांऊँ ये दुनिया छाडी किन्हें मसीह वाले चला जाऊं, क्यूंकि मेरे कठे ये ज्यादा खरा हूंणां। "
PHP,1,24,पर तुस्सा री मददा रे कठे जिउंदे रैंह्णां होर भी ज्यादा जरूरी आ। 
PHP,1,25,"होर इधी कठे कि मुंजो एस गल्ला रा भरोसा आ, हांऊँ जाणहां कि मां जिउंदा रैंह्णां, बल्की तुस्सा सभी साउगी रैंह्णां, ताकि प्रभु मन्झ मजबूत रैहणें होर तेस मन्झ खुस रैहणें मन्झ हांऊँ तुस्सा री मदद करी सकूं। "
PHP,1,26,जेबे मां तुस्सा वाले दबारा वापस आऊंणा तेबे जो काम मेरे ज्रीए प्रभु करेया करहा तेसरी वजहा ले मसीह यीसू पर बडयाई करणे रा तुस्सा वाले होर भी वजहा हूंणे। 
PHP,1,27,"बस इतना करा कि तुस्सा री जिन्दगी मसीह रे खुसी री खबरा रे लायक हुई सके। चाहे हांऊँ आई किन्हें तुस्सा जो देखूं, चाहे नी भी आऊँ, तुस्सा रे बारे मन्झ ये सुणूं कि, तुस्से एक ई इरादे ले, होर एक मन हुई किन्हें खुसी री खबरा रे विस्वासा रे कठे बड़ी मैहनत करहा ऐें। "
PHP,1,28,होर केसी गल्ला मन्झ व्रोधिया ले नी डरा; ये तिन्हारे कठे ता विनासा रा होर तुस्सा रे कठे उद्धारा रा साफ सबूत आ; होर ये परमेसरा री तरफा ले आ। 
PHP,1,29,क्यूंकि मसीह री वजहा ले तुस्सा पर ये अनुग्रह हुईरा कि ना सिर्फ तेस पर विस्वास करा पर तेसरे कठे दुःख भी सहन करा। 
PHP,1,30,तुस्से मुंजो फिल्लिपी सैहरा मन्झ भी कस्ट सहन करदे हुए देखीरा होर ऐबे भी मेरे दुखा रे बारे मन्झ सुणे जो मुंजो जेल्हा मन्झ हुआ। ऐबे तुस्सा जो भी मेरे साहीं कस्ट सहन करणा पऊणा। 
PHP,2,1,"क्यूंकि मसीह साउगी जुड़े हूणे री वजहा ले तुस्सा जो हिम्मत हूँआ ई, होर तुस्से मसीह रे प्यारा ले जो से तुस्सा किन्हें करहा सांति मिलाई, तुस्सा री पवित्र आत्मा साउगी संगती ई, होर मसीहे तुस्सा पर करुणा होर अनुग्रहा कितिरा। "
PHP,2,2,"इधी कठे तुस्से मेरी ये खुसी पूरी करा कि तुस्से एक मना रे, होर एक ई प्यार, एक ई भावना, होर एक ई नजरिया रखणे वाले बणा। "
PHP,2,3,"आपणे मतलब होर झूठी साना रे कठे कुछ मत करा, पर दीन हुई किन्हें, एक दूजे जो आपणे ले ज्यादा बढ़ी किन्हें समझा। "
PHP,2,4,"तुस्सा मन्झा ले हर एकी जो चहिए कि से सिर्फ आपणी भलाई रे कठे नी, पर दूजे री भलाई रा भी ख्याल रखे। "
PHP,2,5,"जेह्ड़ा मसीह यीसू रा स्वभाव था, तेह्ड़ा ई तुस्सा रा स्वभाव भी हो। "
PHP,2,6,जिन्हें जे परमेसरा हूणे पर भी परमेसरा री समानता जो आपणे बसा मन्झ रखणे री चीज नी समझी। 
PHP,2,7,"बल्की आपणे आपा जो एह्ड़ा खाली करी दितेया, होर नौकर रा रूप धारण कितेया, होर माह्णुं बणी गया। "
PHP,2,8,"होर माह्णुं रे रूपा मन्झ जाहिर हुई किन्हें आपणे आपा जो दीन कितेया, होर परमेसरा रा हुक्म मन्नदे हुए, मौत, हां, क्रूसा री मौत भी सही ली। "
PHP,2,9,"एस वजहा ले परमेसरे तेस जो बौह्त म्हान भी कितेया, होर तेस जो से नांऊँ दितेया जो सभ नांऊँआं ले गास आ। "
PHP,2,10,कि जो स्वर्गा मन्झ होर धरती पर होर जो धरती रे हेठ ऐें; स्यों सभ यीसू रे नांऊँआं जो आदर देणे रे कठे घुटना टेके। 
PHP,2,11,होर बापू परमेसर री महिमा रे कठे हर एक माह्णुं मनी ले कि यीसू मसीह ई प्रभु आ। 
PHP,2,12,"हे लाडले भाईयो होर बैहणो, जेबे हांऊँ तुस्सा साउगी था ता तुस्से हमेसा ले मेरी बिधिया मनी री। होर एेबे जेबे हांऊँ तुस्सा ले दूर आ ता तिन्हा बिधिया जो मनणा तुस्सा रे कठे होर भी ज्यादा जरूरी आ। डर किन्हें होर बड़ी इज्जत साउगी परमेसरा रे हुकमा जो मना। होर आपणे उद्धारा रे कामा जो पूरा करणे रे कठे कड़ी मेहनत करा। "
PHP,2,13,"क्यूंकि परमेसर ही आ, जो तुस्सा जो एह्ड़ी इच्छा होर सक्ति देहां कि तुस्से से काम करहा जो तेस जो खुस करहा। "
PHP,2,14,सब काम बगैर गलांण होर बगैर बैहसा ले करा। 
PHP,2,15,ताकि तुस्से बेकसूर होर भोले हुई किन्हें संसारा रे टेढ़े होर ढीठ लोका रे बीचा मन्झ परमेसरा रे सिद्ध बच्चे बणी किन्हें रैहया। एस संसारा रे लोका रे बीचा मन्झ आसमाना रे तारे साहीं चमकदे हुए तिन्हो परमेसरा रा बचन सुणाऊआ जो तिन्हो अनंत जिन्दगी देआ। 
PHP,2,16,"जिन्दगी रे बचना जो मजबूती किन्हें पकड़ी रखा ताकि मसीह रे दबारा वापस आऊणें रे ध्याड़े मुंजो एस गल्ला रा बडयाई हो कि, मेरी जिन्दगी री भाग दोड़ होर मेरी मैहनत बेकार नी हुई। "
PHP,2,17,"जेबे मै तुस्सा जो खुसी री खबर सुणाई तुस्से प्रभु यीसू पर विस्वास करी किन्हें आपणी जिन्दगी सेऊआ रे कठे बलिदान किती। होर एस वजहा मुंजो मरणा भी पो, तेबे भी हांऊँ खुस आ, होर तुस्सा सभी साउगी खुसी मनाणी। "
PHP,2,18,"तिहां ईं तुस्से भी खुस हो, होर मेरे साउगी खुसी मणाऊआ। "
PHP,2,19,"मुंजो प्रभु यीसू मन्झ आस ई कि, मां तिमिथियुसा जो झट पट तुस्सा वाले भेजी देणा, ताकि तुस्सा रा हाल सुणी किन्हें मुंजो हिम्मत मिली सके। "
PHP,2,20,"क्यूंकि मेरे वाले तिमिथियुस रे अलावा एह्ड़ा कोई नी हाया, जो खरे मना ले तुस्सा री फिकर करहे। "
PHP,2,21,"क्यूंकि सभ आपणे मतलबा रे कठे जीएं, होर यीसू मसीह री गल्ला री परवाह नी करदे। "
PHP,2,22,"पर तिमिथियुस जो ता तुस्से जाणी गईरे कि से सच्चा आ, जेह्ड़ा मह्ठा बापू साउगी करहा, तिहां ई तिन्हें खुसी री खबरा रे फैलाणे मन्झ मेरे साउगी मैहनत किती। "
PHP,2,23,"इधी कठे मुंजो आसा ई कि, जीहां ई मुंजो पता चलणा कि मेरी क्या हालत हूणीं, तिहां ई मां तिमिथियुस तुस्सा वाले जल्दी भेजी देणा। "
PHP,2,24,"होर मुंजो प्रभु मन्झ भरोसा आ कि, मां आपु भी तुस्सा वाले जल्दी आई जाणा। "
PHP,2,25,"पर मैं इपफ्रुदीतुस जो तुस्सा वाले भेजणा जरूरी समझ्या, जो मेरा भाई होर साउगी काम करणे वाल्आ, होर खुसी री खबरा रे बचाव रे कठे मेरे साउगी योद्धा, होर जरूरता मन्झ मेरी सेऊआ टैहल करणे रे कठे तुस्सा री वखा ले भेजिरा दूत आ। "
PHP,2,26,क्यूंकि तेस जो तुस्सा सभी किन्हें मिलणे रा बड़ा मन आ। से बेचैन हुईरा क्यूंकि तुस्सा लोका जो तेसरे ब्मार हूंणे रा पता लगी गईरा। 
PHP,2,27,"सच्चे से बौह्त ब्मार हुई गईरा था, एथी तक कि से मरणे वाल्आ ई था। पर परमेसरे तेस पर दया करी किन्हें से ठीक कितेया होर मेरे पर भी परमेसरे दया किती कि, जेल्हा मन्झ रैहन्दे हुए जेहड़ा दुःखा हांऊँ सहन करदा लगिरा तेता प्र्याहले होर दुःखा मन्झ नी पऊ। "
PHP,2,28,इधी कठे मैं इपफ्रुदीतुस जो तुस्सा वाले वापस भेजणे री होर भी इच्छा रखा ताकि तेस जो दबारा देखी किन्हें तुस्से खुस हुई जाओ होर तुस्सा रे कठे मेरी चिंता कम हुई जाए। 
PHP,2,29,"तुस्से मसीह रे प्यारा मन्झ होर बड़ी खुसी किन्हें तेसरा स्वागत करेया, होर तेसरी होर तेस जेह्ड़े लोका री इज्जत करदे रैंह्णां। "
PHP,2,30,"क्यूंकि तिन्हें मसीह रे कामा रे कठे आपणे जिन्दगी जो खतरे मन्झ पाई दितिरा था तेबे भी मरदे-मरदे बची गया, ताकि से तिन्हा गल्ला मन्झ मेरी मदद करहे जेस जो तुस्से मेरे कठे नी करी सके क्यूंकि तुस्से मेरे ले दूर ऐें। "
PHP,3,1,"हे मेरे भाईयो बैहणो, इधी कठे प्रभु मन्झ खुस रैहया। तुस्सा जो बार-बार स्यों गल्ला लिख्दे रैंहणें ले मुंजो कोई कस्ट नी हुन्दा, क्यूंकि एता ले तुस्सा झूठे गुरुआ ले बची जाणा। "
PHP,3,2,"एह्ड़े बुरे लोका ले चतन्न रहुआ जो जंगली कुत्ते साहीं तुस्सा रे कठे खतरनाक ऐें, होर तिन्हा लोका ले भी चतन्न रहुआ जो बोल्हा ऐ उधार पाणे रे कठे खतना कुराणा जरूरी आ। "
PHP,3,3,"क्यूंकि हकिकता मन्झ परमेसरा रे लोक आस्से ई ऐें, जो पवित्र आत्मा रे ज्रीए अराधना करहा ऐें, होर मसीह यीसू साउगी गहरी संगती रखणे मन्झ बडयाई करहा ऐें, होर आस्से आपणे कितिरे भले कामा पर भरोसा नी रख्दे। "
PHP,3,4,"पर हांऊँ ता आपणे कितिरे भले कामा पर भरोसा रख्ही सक्हा। होर अगर कोई होरी जो आपणे जतना पर भरोसा रखणे रा विचार हाया, ता हांऊँ तिन्हा ले भी बढ़ी किन्हें रख्ही सक्हा। "
PHP,3,5,"परमेसरा रे हुकमा रे मताबक आठुऐ ध्याड़े मेरा खतना हुआ, इस्राएल देसा रे बंस, होर बिन्यामिना रे गोत्रा रा आ; मेरे बापदादे भी इब्रानी थे, इधी कठे हांऊ भी एक इब्रानी आ; होर एक फरीसी हुंदे हुए मै मूसा री व्यवस्था पूरा पालन कितिरा। "
PHP,3,6,"जेथी तक मेरे जोसा रा सुआल आ, ता हांऊँ कलीसिया जो सताणे वाल्आ; होर यहूदी बिधियो जो मनणे मन्झ धार्मिक माह्णुं था, क्यूंकि हांऊँ सारी बिधियो जो मना था। "
PHP,3,7,"पर जो-जो गल्ला मेरे फायदे री थी, तिन्हो मैं नुकसान सम्झहा तेस कामा री वजहा ले जो मसीहे आस्सा रे कठे काम कितिरे। "
PHP,3,8,"क्यूंकि हांऊँ आपणे मसीह जो जाणना चाहां, जो सभ चीजा ले कीमती आ, इधी कठे मैं इन्हा सारी चीजा जो बेकार समझा। मैं सभ चीजा जो छाडी दितेया, होर तिन्हा चीजा जो हांऊँ कूड़ा सम्झहा, ताकि हांऊँ यीसू मसीह जो जाणी सकूं। "
PHP,3,9,"होर हांऊँ तेस साउगी एक हुई किन्हें जीऊ। परमेसरे मुंजो आपणी नजरा मन्झ धर्मी इधी कठे नी बणाया कि मैं मूसा री व्यवस्था रा पालन कितिरा, पर मसीह पर विस्वास करणे री वजहा ले ही परमेसरे हांऊँ आपणी नजरा मन्झ धर्मी माह्णुं बणाया। "
PHP,3,10,"हांऊँ ये ही चांहा कि मसीह जो होर तेस्सा सामर्था जो मैहसूस करी सकूं, जेस ले मसीह मरिरे मन्झ ले जिउंदे हुईरा। होर मरणे मन्झ मसीह साहीं बणी किन्हें तेस साउगी दुःखा उठाणे मन्झ साझी बणी जाऊँ, "
PHP,3,11,ताकि हांऊँ केसी भी तरीके ले मरिरे मन्झा ले जी उठी सकूं। 
PHP,3,12,"ये मतलब नी आ कि, हांऊँ ये सारी गल्ला पाई लितिरी; या सिद्ध हुई चुकिरा। पर हांऊँ कोसिस साउगी आगे बढ़दा लगिरा कि मुंजो से मिली जाए, जेसरे कठे मसीह यीसू हांऊँ चुणी लईरा। "
PHP,3,13,"हे भाईयो होर बैहणो, हांऊँ ये नी सोचदा कि मैं सभ कुछ पाई लेईरा; पर सिर्फ एक काम करहा जो कि जो गल्ला हुई गईरी, तिन्हा जो भूली किन्हें, मैं सिर्फ आगे बढ़ने रे कठे कड़ी मेहनत करदा रैहया। "
PHP,3,14,"हांऊँ न्साणे री तरफ आगे बड़ी करहा, ताकि इनाम पाऊं, होर मेरा इनाम ये आ कि परमेसरे हांऊँ स्वर्गीय जिन्दगी वखा जो सादिरा। ये एह्ड़ा इधी कठे हुआ क्यूंकि यीसू मसीह मेरे कठे मारी दितिरा था। "
PHP,3,15,"इधी कठे आस्सा मन्झ जितने लोक आत्मिक रूपा ले स्याणे हुई गईरे, होर तुस्से सभ एक बराबर सोच रखा, होर अगर केसी गल्ला मन्झ तुस्सा री सोच लग ई, ता परमेसरा तुस्सा पर स्यों गल्ला जाहिर करी देणी। "
PHP,3,16,इधी कठे आस्से तेस सच्चाई रे मताबक चलणा जो परमेसरे आस्सो पैहले दसी दितिरी। 
PHP,3,17,"हे भाईयो होर बैहणो, मेरे उदाहरणा रा अनुसरण करहा, होर जो मेरे उदाहरणा रा अनुसरण करहे तिन्हा पर ध्यान देआ, होर तिन्हारे उदाहरणा भी अनुसरण करहा। "
PHP,3,18,"क्यूंकि बौह्त लोक एह्ड़ी जिन्दगी जिए, जिन्हारे बारे मन्झ मैं तुस्सा जो बार-बार बोलिरा, होर एेबे भी रोई-रोई किन्हें बोल्हा कि स्यों आपणी जिन्दगी जीणे रे ढंगा ले मसीह रे क्रूसा री मौता जो बेकार बनाई देआ ऐें। "
PHP,3,19,"तिन्हारा अंत विनास आ, तिन्हारा इस्वर तिन्हारी सरीरा री इच्छा ई, स्यों बेसर्म री गल्ला करणे पर बडयाई करहा ऐें, होर संसारा री चीजा पर मन ल्गाहें। "
PHP,3,20,पर आस्सा रा आपणा देस स्वर्गा मन्झ आ होर सच्चे आस्सा रा घर एस संसारा मन्झ नी आ। होर तेथी ले आस्से आपणे उद्धार करणे वाले प्रभु यीसू मसीह रे आऊणें रा इंतजार करेया करहा ऐें। 
PHP,3,21,"यीसू मसीह जेस तरीके ले आपणी सामर्था रे ज्रीए सभ चीजा जो आपणे बसा मन्झ करहा, तिहां ही आस्सा रे कमजोर होर एस संसारा रे सरीरा जो बदली किन्हें आपणे महिमामय सरीरा साहीं बणाई देणा। "
PHP,4,1,"इधी कठे हे लाडले भाईयो होर बैहणो, हांऊँ तुस्सा किन्हें प्यार रखा होर मुंजो तुस्सा लोका किन्हें मिलणे री बढ़ी इच्छा ई। तुस्से लोक मेरे खुसी होर मेरे ताज ऐें, होर तूस्से प्रभु पर आपणे विस्वासा मन्झ मजबूत बणी रहा। "
PHP,4,2,हांऊँ युओदिया बैहण होर सुन्तुखे बैहण दुंहीं ले अर्ज करहा कि प्रभु साउगी एक हूंणे री वजहा ले तुस्से एक दूजे किन्हें बैहस करणा छाडी देआ। 
PHP,4,3,"होर हे सच्चे, सहकर्मी हांऊँ तेरे ले ये अर्ज करहा कि, तू इन्हा दुहीं बैहणा री आपु मन्झा री बैहसा जो सुल्हा करा, क्यूंकि तिन्हें मेरे साउगी खुसी री खबर सुनाणे रे कठे, क्लेमेन्स होर मेरे दूजे सहकर्मी साउगी मैहनत किती। होर ऐबे इन्हा सभी रा नांऊँ जिन्दगी री कताबा मन्झ लिखिरा। "
PHP,4,4,"प्रभु मन्झ हमेसा खुस रैहया; हांऊँ दबारा बोल्हा, खुस रैहया। "
PHP,4,5,सभ लोक तुस्सा रे कोमल व्यवहार जो जाणी जाए; याद रखा कि प्रभु यीसू जल्दी आऊणें वाल्आ आ। 
PHP,4,6,"केसी भी गल्ला री फिकर नी करा; पर हर एक हालात मन्झ आपणी विनती, प्रार्थना होर अर्ज रे ज्रीए धन्यावादा समेत परमेसरा किन्हें बोल्हा। "
PHP,4,7,"तेबे सांति देणे वाले परमेसरा, जो माह्णुंआं री समझा ले बाहर आ, तुस्सा रे दिलो होर तुस्सा रे विचारा जो मसीह यीसू मन्झ सुरक्षित रखणा। "
PHP,4,8,"इधी कठे हे भाईयो होर बैहणो, जो-जो गल्ला सच्ची ई, जो-जो गल्ला आदरा रे लायक, होर जो-जो गल्ला ठीक ई, होर जो-जो गल्ला पवित्र ई, होर जो-जो गल्ला बांकी ई, होर जो-जो गल्ला तारीफ रे लायक ई, इधी कठे, जो-जो गल्ला सभी ले उतम होर बढ़ाई रे लायक ई, तिन्हा गल्ला पर तुस्सा रा मन लगेया रहे। "
PHP,4,9,"जो गल्ला तुस्से मेरे ले सीखी, होर ग्रहण किती, होर सुणी, होर मेरे मन्झ देखी, तिन्हारा पालन करा, तेबे परमेसरा जो सांति देआ, तुस्सा साउगी रैंह्णां। "
PHP,4,10,"हांऊँ प्रभु मन्झ बौह्त खुस आ कि, तुस्से इतने ध्याड़े ले बाद मुंजो मदद रे रूपा मन्झ पैसे भेजी किन्हें दबारा याद कितेया। पक्का तुस्से सुर्हू ले ही एह्ड़ा करणा चांहे थे, पर तुस्सा जो मौका नी मिल्या। "
PHP,4,11,हांऊँ ये गल्ला इधी कठे नी बोल्दा लगिरा कि मुंजो केसी चीज़ा री कमी घटी; क्यूंकि मैं हर हालता मन्झ संतुस्ट रैहणा सीखी लितिरा। 
PHP,4,12,"हांऊँ कमी घटी मन्झ रैंह्णां भी जाणहां होर बढ़ती मन्झ रैंह्णां भी जाणहां; मैं हर एक गल्ला मन्झ होर हर हलाता मन्झ रजणा होर भूखा रैंह्णां, होर बढ़ना घटना सीखी लईरा। "
PHP,4,13,मसीह रे ज्रीए जो मुंजो सक्ति देहां तेता मन्झ हांऊँ सभ कुछ करी सक्हा। 
PHP,4,14,"तेबे भी तैं भला कितेया कि, तुस्से पैसे री मदद करी किन्हें मेरे दुःखा मन्झ मेरे साझी बणे। "
PHP,4,15,"होर हे फिलिप्पी सैहरा रे लोको, तुस्से आपु भी जाणहां ऐें कि, जेबे मै तुस्सा जो खुसी री खबरा सुणाई किन्हें मकीदुनिया ईलाके मन्झ चली गया, ता तेबे सिर्फ तुस्सा री कलीसिया रे लोके मददा रे कठे पैसे देई किन्हें मेरी मदद किती। "
PHP,4,16,"जेबे हांऊँ थिस्सलुनिके सैहरा मन्झ था, तेबे भी तुस्से मेरी ज्रूरत पूरी करणे रे कठे एक बार नी बल्की दो बारी मददा रे कठे पैसे भेजे। "
PHP,4,17,"हांऊँ ये गल्ला इधी कठे नी लिख्दा लगिरा कि हांऊँ मददा रे कठे पैसे चाहां। पर हांऊँ चाहां कि तुस्सा रा ये भला काम जो तुस्से कितिरा, से तुस्सा रे होर भले कामा मन्झ जुड़ी जाए होर परमेसर इन्हा कामा रे कठे तुस्सा जो इनाम दे। "
PHP,4,18,"मेरे वाले सभ कुछ हाया, बल्कि ज्रूरत ले भी ज्यादा आ। जो चीजा तुस्से इपफ्रुदीतुस रे हाथा ले भेजिरी थी तिन्हा जो पाई किन्हें हांऊँ रजी गईरा। स्यों मेरे कठे खुसबू देणे वाली भेंट साहीं आ, होर तेस बलिदान साहीं जो याजक परमेसरा रे साम्हणें चढ़ा, जेस जो परमेसर ग्रहण करहा, होर जो परमेसरा खरा लग्हा। "
PHP,4,19,"होर मेरे बापू परमेसरा भी आपणे तेस धना रे मताबक जो महिमा समेत मसीह यीसू मन्झ ऐें, तुस्सा री हर एक ज्रूरत पूरी करी देणी। "
PHP,4,20,आस्सा रे बापू परमेसरा री बढ़ाई जुग-जुग हुन्दी रहे। आमीन। 
PHP,4,21,"यीसू मसीह मन्झ हर एक पवित्र लोका जो हांऊँ नमस्कार बोल्हा। जो विस्वासी लोक मेरे साउगी ऐें, स्यों तुस्सा जो नमस्कार बोल्हा ऐें। "
PHP,4,22,"पवित्र लोक, खास करी किन्हें जो महाराजे रे घराने रे ऐें, तुस्सा जो नमस्कार बोल्हा ऐें। "
PHP,4,23,हांऊँ प्रार्थना करहा कि आस्सा रा प्रभु यीसू मसीह तुस्सा जो अनुग्रह देंदा रैहे। 
COL,1,1,"हांऊँ पौलुस, ये चिठ्ठी लिख्दा लगिरा। होर आस्सा रा विस्वासी भाई तिमिथियुस मेरे साउगी आ। परमेसरा री इच्छा ले ही हांऊँ मसीह यीसू रा चुणिरा चेला आ। "
COL,1,2,हांऊँ ये चिठ्ठी कुलुस्स सैहरा रे मन्झ रैहणे वाले मसीह रे पवित्र होर सच्चे विस्वासी भाई बैहणा रे कठे लिखी करहा। हांऊँ प्रार्थना करहा कि आस्सा रा बापू परमेसर तुस्सा जो अनुग्रह होर सांति देंदा रहे। 
COL,1,3,"जेबे हमेसा आस्से तुस्सा रे कठे प्रार्थना करहे, आस्से आपणे प्रभु यीसू मसीह रे बापू यानि परमेसरा रा धन्यावाद करहा ऐें। "
COL,1,4,"क्यूंकि आस्से सुणिरा कि, तुस्से मसीह यीसू पर विस्वासा करहे, होर तुस्से सभ परमेसरा रे पवित्र लोका किन्हें प्यार करहे। "
COL,1,5,"तुस्सा रा ये प्यार होर विस्वास तेस आसा री वजहा ले आ, जो तुस्सा रे कठे स्वर्गा मन्झ रखिरा। तुस्से एस आसा रे बारे मन्झ पैहली बारी तेबे सुणेया जेबे तुस्से खुसी री खबरा री सच्चाई पर विस्वास कितिरा था। "
COL,1,6,"ये खुसी री खबर जिहां तुस्सा रे बीचा मन्झ सुणाई गई, तिहां ही संसारा रे कई देसा मन्झ सुणाई जाई करहा ई, होर बौह्त लोक तुस्सा साहीं मसीह पर विस्वास करेया करहा ऐें। होर पैहले ध्याड़े ले ही तुस्से तेस सच्ची खबरा जो पुरे तरीके किन्हें समझी गये कि, किहां परमेसरे बड़ा अनुग्रह करी किन्हे मसीह पर विस्वास करणे वालेया रे पापा जो माफ़ करी देआ। "
COL,1,7,तुस्से आस्सा रे लाडले भाई होर सहकर्मी इपफ्रासा ले एसरे बारे मन्झ उपदेस सिखिरा। से आस्सा री वखा तुस्सा रे कठे मसीह रा सच्चा सेऊआदार आ। 
COL,1,8,"तिन्हें ई आई किन्हें आस्सो तेस प्यारा रे बारे मन्झ दसेया, जो पवित्र आत्मे तुस्सा सभी जो दितिरा; जेसरे ज्रीए तुस्से एक दूजे किन्हें प्यार करहा ऐ। "
COL,1,9,"इधी कठे जेस ध्याड़े ले आस्से तुस्सा रे बारे मन्झ सुणिरा आ, आस्से हमेसा तुस्सा रे कठे प्रार्थना होर विनती किती। आस्से प्रार्थना करहे कि परमेसरा री आत्मा तुस्सा जो ज्ञान होर समझा दे कि तुस्से तेसरी इच्छा जो पूरी तरहा समझी जाओ। "
COL,1,10,"ताकि तुस्से परमेसरा री इच्छा रे मताबक आपणी जिन्दगी जी सको। तेबे तुस्सा हर गल्ला मन्झ प्रभु खुस करणा। जेस ले तुस्सा हमेसा हर किस्मा रे भले काम करी सको, होर तुस्से हमेसा परमेसरा जो जाणने मन्झ बढ़दे जाओ। "
COL,1,11,हांऊँ प्रार्थना करहा कि परमेसर आपणी महिमा री सक्ति रे मताबक तुस्से सभ किस्मा री सामर्था ले मजबूत करहे। ताकि जेबे तुस्से परेसानिया जो सहे तेबे हर तरहा ले धीरज होर सबर दसी सको। होर खुसी किन्हें भरी जाऊआ। 
COL,1,12,"होर बापू परमेसरा रा धन्यावाद करदे रहा, जिन्हें तुस्से एस लायक बणाए कि, तेस विरासता रे साझीदार हो, जो परमेसरे आपणे पवित्र लोका जो प्रयासे रे राज्य मन्झ देणे रे कठे त्यार कितिरा। "
COL,1,13,क्यूंकि तिन्हें ई आस्सा जो सैताना री सक्ति ले छुड़ाई किन्हें आपणे लाडले मह्ठे रे राजा मन्झ लेई किन्हें आया। 
COL,1,14,आपणे मह्ठे रे बलिदान रे ज्रीए परमेसरे आस्से छुड़ाए यानि आस्सा रे पाप माफ़ करी दिते। 
COL,1,15,"परमेसरा जो कोई नी देखी सकदा, पर जेबे तेसरा मह्ठा माह्णुं रे रूपा मन्झ आया ता तिन्हें संसारा रे लोका जो दसेया कि परमेसर केहड़ा आ, क्यूंकि ये मह्ठा तेस साहीं आ। होर परमेसरे जो कुछ बणाया तेता पर मह्ठे रा सभी ले ज्यादा अधिकार आ। "
COL,1,16,"क्यूंकि मसीह रे ज्रीए परमेसरे स्वर्गा होर धरती री सारी चीज़ा री रचना किती, हर एक देखी या अनदेखी चीज़ा री, होर सारी राजगद्दी, प्रभुता, प्रधानता, हक री भी रचणा किती, परमेसरे सारी चीजा तेसरे ज्रीए, तेसरे कठे बनाई गई ताकि संसारा रे लोक तेसरी बढ़ाई करहे। "
COL,1,17,"होर मसीह ई सभ चीजा बनाणे रे पैहले था, होर मसीह ही सभ चीजा जो एक साउगी बणाई रखा। "
COL,1,18,"मसीह ही कलीसिया रा मूंड आ; होर कलीसिया मसीह रा सरीर आ। से ई सुर्हू आ, होर मरिरे मन्झा ले जिउंदा हूंणे वाल्आ पैहला था; ताकि हर गल्ला मन्झ पैहली जगहा तेस जो ई मिले। "
COL,1,19,क्यूंकि बापू परमेसरा री खुसी एता मन्झ ई कि मसीह मन्झ सारी चीजा री भरपूरी वास करहे। 
COL,1,20,"परमेसरे आपणा मह्ठा भेजेया जो खून बहाई किन्हें क्रूसा प्रयाल्हे मरेया, तेसरे मरणे रे ज्रीए परमेसरे सब चीज़ा किन्हें जो स्वर्गा होर धरती मन्झ ई तिन्हा साउगी आपणा मेल मिलाप कितेया। "
COL,1,21,एक टैम था जेबे तुस्से बुरे कामा री वजहा ले परमेसरा ले लग थे होर तुस्सा रे मना मन्झ बैर था। 
COL,1,22,परमेसरे आपणे मह्ठे मसीह रा माह्णुं रे रूपा मन्झ आऊणें होर क्रूसा प्रयाल्हे तेसरे मरणे रे ज्रीए तुस्सा साउगी भी मेल मिलाप करी लया ताकि तुस्सा जो आपणे साम्हणें पवित्र होर निस्कलंक होर बेकसूर बणाई किन्हें हाजर करहे। 
COL,1,23,"पर तुस्से मसीह रे विस्वासा री नींऊँआं पर मजबूत बणी रहो। तेस आसा नी छाडो जो तुस्सा जो खुसी री खबरा सुणने पर मिलिरी, जेसरा प्रचार सारे संसारा रे लोका रे कठे पुरे संसारा मन्झ कितिरा। होर हांऊँ पौलुस एस खुसी री खबरा जो सुणाणे रा सेऊआदार बणेया। "
COL,1,24,"एेबे हांऊँ खुस आ कि हांऊँ तुस्सा रे कठे दुःख सही सक्हा। होर इधी कठे भी खुस आ कि हांऊँ आपणे सरीरा मन्झ लगातार तिन्हा दुखा जो सहेया, जो मसीहे सहीरे थे। होर ये दुःख हांऊँ मसीह री कलीसिया रे कठे सहेया जो तेसरा सरीर आ। "
COL,1,25,"परमेसरे हांऊँ नियुक्त कितेया कि हांऊँ तुस्सा जो परमेसरा रे बचना जो पूरी तरहा समझाऊँ, होर एस वजहा ले ही हांऊँ कलीसिया रा सेऊआदार बणेया। "
COL,1,26,"परमेसरे आपणे बचना जो पुराणे जमाने ले होर पीढ़िया ले लुख्ही रैंहयां, पर एेबे तिन्हें से बचन परमेसरा रे पवित्र लोका पर जाहिर कितिरा। "
COL,1,27,क्यूंकि परमेसर चाहाँ था कि तेसरे लोक ये जाणी ले कि मसीह रे धन होर महिमा तुस्सा गैर-यहूदी लोका रे कठे भी हाई। होर लुख्ही री गल ये ई कि मसीह तुस्सा मन्झ वास करहा। होर एता ले आस्सो येह हिम्मत मिली कि आस्सा तेसरी महिमा रे साझीदार हूंणा। 
COL,1,28,"आस्से सभी लोका मन्झ मसीह रे बारे मन्झ प्रचार करहे। परमेसरे जो ज्ञान दितिरा तेस ले आस्से हर एक माह्णुं जो स्खाहें होर चतन्न करहा ऐें, ताकि आस्से एस गल्ला जो पक्का करी ले कि जेबे स्यों परमेसरा रे साम्हणें खड़े हूंणा ता हर एक मसीह मन्झ सिद्ध विस्वासी हूंणे। "
COL,1,29,"एस कामा जो पुरे करणे रे कठे हांऊँ मेहनत होर संघर्स करहा। होर एह्ड़ा हांऊँ, मसीह रे एस बडी सामर्था री वजहा ले करहा, जो तिन्हें मुंजो दितिरी होर मेरे मन्झ काम करहा ई। "
COL,2,1,"हांऊँ चाहां कि तुस्से जाणी लो कि, हांऊँ कितनी कड़ी मेहनत करेया करहा। मेरी ये मेहनत तुस्सा रे कठे होर लौदिकिया सैहरा मन्झ रैहणे वाले लोका रे कठे, होर तिन्हा सभी रे कठे ई, जेह्ड़े जे मैं देखीरे भी नी ऐें। "
COL,2,2,"हांऊँ इधी कठे मेहनत करहा ताकि तुस्सा सभी जो आत्मिक रूपा ले होंसला मिले, होर तुस्से सभ प्यारा मन्झ किन्हें मिली जुली किन्हें रहो। हांऊँ चाहां कि तिन्हो पूरा भरोसा हो क्यूंकि तिन्हो बापू परमेसर रे गुप्त विचारा री पूरी समझ ई। होर ये गुप्त विचार मसीह आपु आ। "
COL,2,3,होर तेस परमेसरा री सारे बुद्धि होर ज्ञाना रे सारे भण्डार लुख्ही रे। 
COL,2,4,"हांऊँ ये इधी कठे बोल्हा कि, कोई माह्णुं तुस्सा जो ललचाणे वाली मीठी-मीठी गल्ला बोली किन्हें तुस्सा जो धोखा नी दे कि, तुस्से तिन्हारे झूठे उपदेसा पर विस्वास करी लो। "
COL,2,5,"क्यूंकि अगर हांऊँ तुस्सा ले दूर आ, तेबे बी हांऊँ हमेसा तुस्सा सभी रे बारे मन्झ सोचदा रैहया कि जिहां हांऊँ तुस्सा वाले आ। हांऊँ ये जाणी किन्हें खुस हुहाँ कि तुस्से आपणी जिन्दगी सही ढंगा किन्हें जीया करहा ऐें, होर मसीह मन्झ तुस्सा रा विस्वास मजबूत आ। "
COL,2,6,"इधी कठे जिहां तुस्से मसीह यीसू जो प्रभु जाणी किन्हें मनी लईरा, तिहां ही मसीह मन्झ वास करणे वाले साहीं आपणी जिन्दगी जीया। "
COL,2,7,"मसीह मन्झ आपणे विस्वासा मन्झ मजबूती किन्हें स्थिर रहो, तिहां ही जिहां तुस्सा जो सखाईरा, ठीक तिहां ही जिहां एक डाल जमीना मन्झ जड़ पकड़ी किन्हें होर घर निऊँआ किन्हें मजबूत रैहया, होर तुस्से ज्यादा ले ज्यादा परमेसरा रा धन्यावाद करदे रैहया। "
COL,2,8,"चतन्न रैहया कि कोई भी तुस्सा जो आपणे झूठे होर बेकार उपदेसा ले धोखा नी दे, जो माह्णुंआं रे ज्ञाना रे मताबक आ। एह्ड़ा उपदेस माह्णुंआं री परम्परा होर संसारा री बिधिया रे मताबक आ, ना कि मसीह रे मताबक। "
COL,2,9,"एह्ड़ा नी हो कि तुस्से इन्हा लोका रे धोखे मन्झ आई जाये, क्यूंकि मसीह जेबे माह्णुं बणेया तेबे भी से पूरी रीती ले परमेसर था। "
COL,2,10,"मसीह सारी प्रधानता होर अधिकारा रा मुखिया आ। होर अगर तुस्से मसीह मन्झ ऐें, ता तुस्से तेस मन्झ भरपूर कितिरे। "
COL,2,11,होर जेबे तुस्से मसीह पर विस्वास किया ता तुस्सा रा खतना माह्णुं ऐें नी कितेया (जिहां यहूदी लोक करहे थे) पर मसीह रे ज्रीए दितिरे खतने ले हुआ। ये खतना तुस्सा रे पाप रे स्वभावा जो दूर करहा। 
COL,2,12,जेबे तुस्से बपतिस्मा लितेया ता मसीह साहीं दफनाए गये होर तुस्से मसीह साहीं जिउंदे भी किते गये। ये इधी कठे हुआ क्यूंकि तुस्से विस्वास कितेया कि परमेसरे आपणी सामर्था ले मसीह रे मरणे रे बाद तेस जो मरिरे मन्झा ले जिउंदा कितेया। 
COL,2,13,"होर परमेसरे तुस्से भी, मसीह साउगी जिउंदा करी दिते, जेबे तुस्से आपणे पापा मन्झ मरिरे थे, होर तुस्सा रे बुरे स्वभावा रा खतना नी हुईरा था। होर परमेसरे आस्सा रे सभ पापा जो माफ़ कितेया। "
COL,2,14,"एह्ड़ा लगा कि परमेसरे आस्सा रे पापा रे दोस पत्रा जो मटाई दितेया, जो आस्सा रे बरखलाफ लिखीरे थे, होर परमेसरे तेस दोस पत्रा जो पुरे तरीके किन्हें रद करी दितेया जेबे मसीह जो क्रूसा प्रयाल्हे मेखा किन्हें लटकाई दितेया था। "
COL,2,15,होर परमेसरे दुस्ट ताकता रे प्रधानता होर अधिकारा जो हराई दितेया। क्रूसा प्रयाल्हे मसीह रे जीता रे ज्रीए तिन्हारा खुल्लम खुल्ला तमासा बणाया। 
COL,2,16,इधी कठे एह्ड़ा नी हो कि तुस्से इन्हा लोका रे धोखे मन्झ आई जाये होर खाणे पीणे या साजा या नंऊँआं चाँद या अरामा रे ध्याड़े रे मनाणे रे कठे तुस्सा रा कोई फैसला ना करहे। 
COL,2,17,"क्यूंकि ये सारी व्यवस्था सिर्फ एक छाऊँआ साहीं ई, पर एस छाऊँ रा सच्चा मूल मसीहा आ। "
COL,2,18,"तिन्हा लोका रे धोखे ले बचा जो दीन हूंणे रा ढोंग करहे, होर स्वर्गदूता री अराधना करहे। स्यों डिंगा माराऐ कि आस्से दर्सन देखे। ये सारी गल्ला बेकार ई क्यूंकि एह्ड़े माह्णुंआं रे मन स्वार्थ इच्छा किन्हें भरीरा, होर स्यों बगैर वजहा घमंड करहे। "
COL,2,19,"एह्ड़ा माह्णुं मसीह री सच्ची खुसी री खबरा पर विस्वास करणा होर स्खाणा छाडी दितिरा। से मसीह जो सरीर रा मूंड आ। जिहां एक मूंड सारे सरीरा जो आपणे वसा मन्झ रखा, होर नसा होर जोड़ा जो गठी किन्हें रखी किन्हें तिन्हा जो पाला ईं, तिहां ही मसीह भी आपणे लोका जो आपणे वसा मन्झ रखा, ताकि स्यों सभ एक साउगी एक जुटा मन्झ रहे। होर एह्ड़े बढ़े, जिहां परमेसर चाहां कि स्यों बढ़दा जाये। "
COL,2,20,"इधी कठे कि तुस्सा रा पाप रा स्वभाव मसीह साउगी मरी गईरा, तुस्से एस संसारा री बापदादे रे बिधिया जो मन्ने री जरूरत नी। ता फेरी भी तुस्से इन्हा उपदेसा रा पालन किधियो करहे, जिहां जे संसारे तुस्से हाले भी आपणे वसा मन्झ रखिरा। "
COL,2,21,"कि “एता जो हाथ मत लगाऊआ, एता जो मत सुआदा, एता जो मत छुआ।” "
COL,2,22,"क्यूंकि ये सारी बिधिया माह्णुंआं रे हुक्मा होर उपदेसा रे मताबक ऐें। ये बिधिया तिन्हा सभ चीजा रे बारे मन्झ ऐें, जो इस्तेमाला मन्झ आऊंदे-आऊंदे बेकार हुई जाहें। "
COL,2,23,"ये बिधिया जो मनणा ज्ञाना री गल लगी सकी, क्यूंकि इन्हा जो पूरी करणे मन्झ मजबूत भक्ति, सुद्ध तरीके किन्हें आपणे आपा रा नांह, होर बौह्त गंभीर रूपा किन्हें सरीरा रा अनुसासना री जरूरत हुई, पर ये बिधिया केसी री मदद नी करदी कि, स्यों आपणी बुरी इच्छा जो आपणे वसा मन्झ करी सके। "
COL,3,1,"एह्ड़ा लगा कि जेबे परमेसरे मरिरे मन्झा ले भी जिउंदा कितेया ता तेस तुस्सा जो भी जिउंदे करणे, इधी कठे तिन्हा गल्ला जो पाणे री इच्छा रखा जो परमेसरे तुस्सा रे कठे स्वर्गा मन्झ रखीरी। जेथी मसीह परमेसरा रे सीधी तरफ बैठी किन्हें राज करहा। "
COL,3,2,आपणा मन धरती री चीजा पर नी पर हमेसा स्वर्गा री चीजा पर ल्गाऊआ। 
COL,3,3,"ये एह्ड़ा कि जेबे मसीह तुस्सा रे कठे मरेया ता तुस्से, भी तेस साउगी मरी गये, होर एेबे अगे जो तुस्से मसीह साउगी परमेसरा री मौजूदगी मन्झ आत्मिक जिन्दगी जिहां ऐें, होर दूजे लोक इन्हा गल्ला जो नी देखी सकदे। "
COL,3,4,"मसीह री वजहा ले ही तुस्सा जो ये नौंईं जिन्दगी मिलिरी, होर जेबे तेस वापस एस संसारा मन्झ आऊंणा, तेबे तुस्से भी आई किन्हें तेसरी महिमा मन्झ साझी बणी जाणा। "
COL,3,5,"इधी कठे आपणे पाप रे स्वभाव ले जुड़ीरे बुरे कामा जो करणा छाडी देआ, जिहां कि व्यभिचार, असुद्धता, बुरी कामना, होर बुरी इच्छा। होर तुस्से केसी भी गल्ला रा लालच नी करहा क्यूंकि ये मूर्ति री पूजा करणे रे बराबर आ। "
COL,3,6,क्यूंकि लोक इन्हा बुरे कामा जो करहे इधी कठे परमेसरा तिन्हो जरुर बड़ी सजा देणी। 
COL,3,7,होर मसीह पर विस्वास करणे ले पैहले तुस्सा रा स्वभाव भी सच्चे तेह्ड़ा ही था। 
COL,3,8,"पर एेबे तुस्से इन्हा सभ गल्ला जो यानि गुस्सा, रोष, बैर-भाव, बदनामी होर गािल्या देणा छाडी देऊआ। "
COL,3,9,"जेब्की तुस्से आपणे पुराणे पापा रे स्वभाव होर सारे बुरे कामा जो करणा छाडी दितिरा, इधी कठे एक दूजे किन्हें झूठ मत बोल्हा। "
COL,3,10,"होर ऐबे तुस्सा जो नंऊँआं स्वभाव मिली गईरा, होर ये नंऊँआं स्वभाव ज्यादा ले ज्यादा तेसरे रचणे वाले रे साहीं बणना, जेस वजहा ले तुस्से तेस जो होर भी ज्यादा समझी सके। "
COL,3,11,"होर एस वजहा ले गैर-यहूदी, होर यहूदी लोका मन्झ कोई फर्क नी, तिहां ही खतना वाले होर बगैर खतना वाले मन्झ कोई फर्क नी आ, होर ना बिदेसी होर असभ्य लोका मन्झ फर्क आ, होर ना गुलाम होर अजाद लोका मन्झ कोई फर्क आ। पर मसीह ही सभ कुछ आ, होर आपणे सभ लोका मन्झ वास करहा। "
COL,3,12,"क्यूंकि परमेसरा तुस्सा किन्हें प्यार करहा, होर तिन्हें तुस्से चुणिरे लितिरे कि, तुस्से तेसरे पवित्र जण बणो, इधी कठे तुस्सा मन्झ करुणा, दया, दीनता, नम्रता होर सबरा स्वभाव हो। "
COL,3,13,"होर अगर केसी जो केसी रे कठे सिकायत करणे री कोई वजहा हो, ता एक दूजे री सही लो, होर एक दूजे रे गलतिया जो माफ़ करा; जिहां प्रभुए तुस्सा रे पाप माफ़ कितिरे, तिहां ई तुस्से भी एक दूजे जो माफ़ करा। "
COL,3,14,इन्हा सभी गल्ला ले बढ़ी किन्हें एक दूजे किन्हें प्यार करहा। एह्ड़ा करणे ले तुस्सा एक दूजे किन्हें एकता मन्झ जुड़ी रेहणा। 
COL,3,15,"होर मसीह जो सांति देआ से तुस्सा रे दिला मन्झ राज करहे, क्यूंकि तुस्से सभ एक ही सरीर रे अंग ऐें, होर इधी कठे तुस्से सादीरे कि एक दूजे किन्हें मिली जुली किन्हें रहो। होर हमेसा परमेसरा रा धन्यावाद करदे रहूआ। "
COL,3,16,"मसीह रा बचन तुस्सा रे दिला मन्झ ज्यादा ले ज्यादा बसी जाये, होर तुस्सा जो ज्ञान दे। एस बचना रे ज्रीए एक दूजे जो सखाऊआ होर चेतावनी देआ। आपणे-आपणे मना मन्झ धन्यावादा साउगी परमेसरा रे कठे भजन होर बड़ाई गान होर आत्मिक गीत गाऊआ। "
COL,3,17,होर जो कुछ तुस्से बोले होर करहे से सभ प्रभु यीसू रे नांऊँआं ले करहा; होर प्रभु यीसू रे ज्रीए बापू परमेसरा रा धन्यावाद करा। 
COL,3,18,"हे लाड़ीयो, तुस्से आपणे-आपणे लाड़े रे अधीन रैहया, क्यूंकि एह्ड़ा करणा ही प्रभु रे लोका जो खरा लघ्हा। "
COL,3,19,"हे लाड़ेयो, आपणी-आपणी लाड़ी किन्हें प्यार रखा, होर तिन्हा किन्हें सख्ती ना करा। "
COL,3,20,"हे बच्चेयो, आपणे-आपणे माऊ बापू री सभ गल्ला जो मना, क्यूंकि प्रभु एस्सा गल्ला ले खुस हुंहां। "
COL,3,21,"हे माऊ-बापू, आपणे बाल बच्चेया जो गुस्सा मत दिलाऊआ, एह्ड़ा नी हो कि स्यों दुखी हुई किन्हें आपणी हिम्मत हारी ले। "
COL,3,22,"हे गुलामो, माह्णुंआं जो खुस करणे वालेया साहीं सिर्फ दिखावटी रूपा ले नी, बल्की प्रभु रा डर मन्नदे हुए, ईमानदारी किन्हें आपणे संसारा रे माल्का री सभ गल्ला जो मना। "
COL,3,23,"होर जो कुछ तुस्से करहा ऐें, पुरे मना ले करहा, ये समझी किन्हें कि माह्णुंआं रे कठे नी, पर प्रभु रे कठे करहा ऐें। "
COL,3,24,"क्यूंकि तुस्से जाणहां ऐें कि जो आसीस प्रभुए आपणे सभ लोका रे कठे रखीरी तेस मन्झ ले तुस्सा री जो विरासत ई से तुस्सा जो देणी; क्यूंकि तुस्से प्रभु मसीह री सेऊआ करहा ऐें, जो तुस्सा रा माल्क आ। "
COL,3,25,"पर जो बुराई रा काम करदा ही रैहया, परमेसरा तेस जो सजा देणी, होर परमेसर केसी रा भेदभाव नी करदा। "
COL,4,1,"हे संसारा रे माल्को, आपणे-आपणे गुलामा साउगी न्याय होर एक बराबर व्यवहार करा, क्यूंकि तुस्से जाणांहे कि स्वर्गा मन्झ तुस्सा रा भी एक माल्क आ। "
COL,4,2,"लगातार प्रार्थना मन्झ लगे रहो, होर जेबे तुस्से प्रार्थना करहे ता चतन्न रहा, होर हमेसा परमेसरा रा धन्यावाद करदे रैहया। "
COL,4,3,"होर एता साउगी-साउगी आस्सा रे कठे भी प्रार्थना करदे रैंहयां कि, परमेसर आस्सा रे कठे बचन सुनाणे रा एह्ड़ा मौका दे कि, आस्से मसीह रे तेस भेदा रा ब्खान करी सके होर एस खबर जो सुनाणे री वजहा ले ऐबे भी हांऊँ जेल्हा मन्झ आ। "
COL,4,4,होर ये प्रार्थना करहा कि मसीह रे भेदा री गल्ला जो साफ-साफ प्रचार करी सकूं। 
COL,4,5,हर एक मौके रा खरा फायदा लेई किन्हें प्रभु यीसू पर विस्वास ना करणे वाले साउगी बड़ी समझदारी किन्हें व्यवहार करहा। 
COL,4,6,"तुस्सा रा बोल-चाल हमेसा दया किन्हें हो, ताकि दूजे तुस्सा री गल्ला जो बड़ी इच्छा किन्हें सुणी सके वाल्आ हो। ताकि तुस्सा जो हर एक माह्णुं जो तुस्सा रे विस्वासा री गल्ला पर ठीक ढंगा किन्हें जवाब देणा आई जाए। "
COL,4,7,"तुखिकुस आस्सा रा लाडला विस्वासी भाई आ, जो आस्सा साउगी प्रभु री सेऊआ करणे मन्झ सच्चा आ, तेस मेरे बारे मन्झ तुस्सा सभ गल्ला दसणी। "
COL,4,8,"हांऊँ एस चिठ्ठी साउगी तुखिकुस तुस्सा वाले भेजी करहा कि, तुस्सा जो पता चली जाए कि आस्सा रा क्या हाल ऐें, ताकि से तुस्सा जो विस्वासा मन्झ मजबूत करी सके। "
COL,4,9,"होर हांऊँ तेस साउगी सच्चे होर लाडले विस्वासी भाई उनेसिमुस जो भी भेज्दा लगिरा। जो तुस्सा रे गांऊँआं ले आ, तिन्हा तुस्सा जो एथी री सारी गल्ला दसी देणी। "
COL,4,10,"अरिस्तर्खुस जो मेरे साउगी जेल्हा मन्झ कैदी आ, होर यहून्ना मरकुस जो बरनबासा रा रिस्तेदार आ, तिन्हारा तुस्सा जो नमस्कार। होर हांऊँ जाणहां कि मरकुसा रे बारे मन्झ तुस्सा जो पैहले दसी दितिरा कि, जेबे से तुस्सा वाले आये, ता तेस किन्हें ठीक ढंगा रा व्यवहार करेया। "
COL,4,11,"होर यीसू जेस जो युस्तुस नांऊँआ ले भी जाणहां ऐें, तेसरा भी तुस्सा जो नमस्कार। यहूदी विस्वासी लोका मन्झा ले सिर्फ ये तीन ई ऐें जो परमेसरा रे राजा रे कठे मेरे साउगी काम करेया करहा ऐें होर इन्हें मुंजो बौह्त तस्सली दितिरी। "
COL,4,12,"इपफ्रासा रा भी तुस्सा जो नमस्कार, से भी तुस्सा रे गांऊँआं ले आ। से मसीह यीसू रा सेऊआदार आ, होर हमेसा तुस्सा रे कठे दिला किन्हें प्रार्थना करहा, ताकि परमेसर तुस्सा जो मजबूत होर सिद्ध बणाए, होर एस गल्ला रा पूरा भरोसा दे कि तुस्से पुरे मना ले परमेसरा री इच्छा पर चले। "
COL,4,13,"हांऊँ आपु इपफ्रासा रा गुआह आ कि, तिन्हें किहाँ तुस्सा सभी रे कठे होर लौदिकिया होर हियरापोलिसा सैहरा रे रैहणे वाले लोका रे कठे हमेसा कड़ी मैहनत करदा रैंहयां। "
COL,4,14,"आस्सा रा लाडला भाई लूका जो एक बैद आ, होर देमासा रा तुस्सा जो नमस्कार। "
COL,4,15,लौदिकिया सैहरा रे भाईया होर बैहणा जो होर नुमफास होर तेस्सा री घरा री कलीसिया रे लोका जो नमस्कार। 
COL,4,16,"होर जेबे ये चिठ्ठी तुस्सा रे साम्हणें पढ़ी जाए, ता एस गल्ला रा ख्याल रखणा कि से चिठ्ठी लौदिकिया सैहरा री कलीसिया मन्झ भी पढ़ी जाए, होर लौदिकिया ले जो चिठ्ठी तुस्सा जो मिले, तेता जो तुस्से भी पढ़ी लया। "
COL,4,17,"फेरी अरखिप्पुसा किन्हें बोल्या कि, “जो सेऊआ प्रभु मन्झ तुजो दितिरी, पक्का करी ले कि तुस्से से सेऊआ पूरी करी लिती।” "
COL,4,18,"हांऊँ पौलुस चिठ्ठी रे एस हिस्से जो आपणे हाथा ले लिख्या करहा ताकि हांऊँ तुस्सा जो नमस्कार बोली सकूं, ये याद रखणा कि हांऊँ जेल्हा मन्झ आ। होर प्रार्थना करहा कि परमेसर तुस्सा जो अनुग्रह देंदा रहे। आमीन। "
1TH,1,1,"हांऊँ पौलुस, सिलास होर तिमिथियुस साउगी ये चिठ्ठी लिखी करहा। आस्से ये चिठ्ठी थिस्सलुनिके सैहरा री कलीसिया रे लोका रे कठे लिख्या करहा ऐें, जो बापू परमेसर होर प्रभु यीसू मसीह रे लोक ऐें। परमेसर तुस्सा जो अनुग्रह होर सांति दे। "
1TH,1,2,आस्से आपणी प्रार्थना मन्झ तुस्सा जो याद करहा ऐें होर हमेसा तुस्सा सभी रे बारे मन्झ परमेसरा रा धन्यावाद करहा ऐें। 
1TH,1,3,"होर जेबे आस्से आपणे बापू परमेसरा किन्हें प्रार्थना करहा ऐें, तुस्सा रे कामा रे कठे जो विस्वासा री वजहा ले तुस्से करहा ऐें, होर दूजेया किन्हें प्यार करणे रे कठे जो मैहनत करहा ऐें, होर आस्सा रे प्रभु यीसू मसीह मन्झ उम्मीद रखणे रे वजहा ले जो धीरज पैदा हूंहाँ, तिन्हा गल्ला जो आस्से हमेसा याद करहा ऐें। "
1TH,1,4,"होर हे भाईयो होर बैहणो, आस्से जाणहां ऐें कि, परमेसरे तुस्सा किन्हें प्यार करहा होर आपणे लोक बणने रे कठे तुस्से चुणिरे ऐें। "
1TH,1,5,"क्यूंकि आस्सा री खुसी री खबर जो यीसू मसीह रे बारे मन्झ ई तुस्सा वाले ना सिर्फ गल्ला मन्झ बल्की सामर्थ होर पवित्र आत्मा, होर बड़े निस्चय किन्हें पुजीरा। जेह्ड़ा तुस्से जाणहां ऐें कि, आस्से तुस्सा री भलाई रे कठे तुस्सा रे बीचा मन्झ रैहन्दे हुए आस्सा रा व्यवहार केहड़ा था। "
1TH,1,6,होर तुस्से बड़े दुःखा रे बीचा मन्झ भी पवित्र आत्मा रे ज्रीए मिलणे वाली खुसी साउगी खुसी री खबर ग्रैहण कितेया। होर तुस्से आस्सा रा होर आस्सा रे प्रभु यीसू मसीह साहीं जिन्दगी जींदे लगे। 
1TH,1,7,होर एथी तक कि मकीदुनिया ईलाके होर अखाया ईलाके रे सभ विस्वासिया रे कठे तुस्से उदाहरण बणे। 
1TH,1,8,"क्यूंकि तुस्से ना सिर्फ मकीदुनिया होर अखाया ईलाके मन्झ प्रभु रा बचन सुणाया, पर हर जगहा जेथी भी आस्से जाहें तुस्सा रे परमेसरा पर विस्वास रे बारे मन्झ लोक आस्सो दसाहें, इधी कठे आस्सा जो तुस्सा रे बारे मन्झ बोलणे री ज्रूरत नी ई। "
1TH,1,9,"क्यूंकि स्यों आपु ई दूजेया किन्हें बोल्या ऐें कि, जेबे आस्से तुस्सा वाले आईरे थे ता तुस्से आस्सा रा स्वागत किहाँ कितेया था; होर तुस्से किहाँ मूर्तिया ले दूर हुई किन्हें परमेसरा री वखा जो फिरे ताकि तुस्से सच्चे होर जिउंदे परमेसरा री सेऊआ करो। "
1TH,1,10,"होर तेसरे मह्ठे यीसू रा स्वर्गा ले वापस आऊणें रा इंतजार करदे रैहया, जेस जो परमेसरे मरिरे मन्झा ले जिउंदा कितेया, होर जो आस्सा जो आऊणें वाले न्याय रे डरा ले बचाहां। "
1TH,2,1,"हे भाईयो होर बैहणो, तुस्से आपु ई जाणहां ऐें कि आस्सा रा तुस्सा वाले आऊंणा फायदेमंद हुआ। "
1TH,2,2,"बल्की तुस्से आपु ई जाणहां ऐें कि, फिलिप्पी सैहरा मन्झ दुःख उठाणे होर दंगे सैहणे ले बाद भी आस्सा जो परमेसरे एह्ड़ी हिम्मत दिती कि लोका रा घोर व्रोध करणे पर भी तुस्सा रे सैहरा मन्झ भी आस्से तुस्सा जो परमेसरा री खुसी री खबर सुणाई सके। "
1TH,2,3,"क्यूंकि आस्सा रा उपदेस भड़काने वाल्आ नी आ, होर ना असुद्ध मकसदा ले, होर ना छल कपटा साउगी बोली जां। "
1TH,2,4,पर जिहां परमेसरे आस्सा जो लायक समझी किन्हें आपणी खुसी री खबर आस्सा जो दिती। इधी कठे आस्से माह्णुंआं जो नी पर दिला जो जांचने वाले परमेसरा जो खुस करणे रे कठे प्रचार करहा ऐें। 
1TH,2,5,"तुस्से जाणहां ऐें कि, आस्से ना कधी चापलूसी री गल्ला करहा ऐें थे, होर ना ही लालचा री वजहा ले कोई काम कितिरा। होर परमेसर गुआही देआ कि आस्से एह्ड़ा काम नी कितिरा। "
1TH,2,6,"आस्से माह्णुंआं ले आदर नी चाहंदे थे, होर ना तुस्सा ले, होर ना केसी होरी ले, जेब्की मसीह रे चुणिरा चेला हूंणे रे नाते तुस्सा ले मदद लैणी आस्सा रा अधिकार था। "
1TH,2,7,पर तुस्सा रे बीचा मन्झ आस्से एह्ड़ी नम्रता दसी जिहां एक दूध प्याणे वाली माऊ आपणे बच्चेया रा पालन पोसण करहा ई। 
1TH,2,8,"तुस्सा रे कठे ममता हूंणे री वजहा ले आस्सा जो खुसी ऐें कि ना सिर्फ परमेसरा रा खुसी री खबर सुणाए, बल्की तुस्सा रे कठे आपणी जान भी देई दे, क्यूंकि तुस्से आस्सा रे कठे बौह्त लाडले हुई गईरे थे। "
1TH,2,9,"क्यूंकि हे भाईयो होर बैहणो, तुस्से आस्सा री कढ़ी मैहनता जो याद करहा ऐें कि, आस्से रात ध्याड़ काम धंधा करी किन्हें तुस्सा जो परमेसरा री खुसी री खबरा रा प्रचार कितेया, ताकि आस्से तुस्सा मन्झा ले केसी पर बोझ नी बणे। "
1TH,2,10,"तुस्से आपु ई गुआह ऐें, होर तिहां ईं परमेसर भी गुआह आ कि, तुस्सा सभी विस्वासी लोका साउगी आस्सा रा व्यवहार कितना पवित्र, धार्मिक, होर बेकसूर था। "
1TH,2,11,"तुस्से जाणहां ऐें कि जिहां एक बाप आपणे बच्चे साउगी व्यवहार करहा, तिहां ईं आस्से भी तुस्सा मन्झा ले हर एकी जो उपदेस देहां ऐें, होर सांति देहां ऐें, होर सम्झाहें थे, "
1TH,2,12,"कि तुस्सा एह्ड़ी जिन्दगी जिया जो परमेसरा जो खरी लगे, जो तुस्सा जो आपणे राज होर महिमा मन्झ साद्हा। "
1TH,2,13,"इधी कठे आस्से भी परमेसरा रा धन्यावाद लगातार करहा ऐें; कि जेबे तुस्से आस्सा रे ज्रीए परमेसरा रा बचन रा प्रचार सुणेया, ता तुस्से तिन्हा बचना जो माह्णुंआं रा नी, पर परमेसरा रा बचन समझी किन्हें ग्रैहण कितेया, होर सच्चे ये परमेसरा रा बचन आ, जो तुस्सा विस्वासी लोका री जिन्दगी मन्झ काम करहा। "
1TH,2,14,"हे भाईयो होर बैहणो, यहूदिया ईलाके मन्झ परमेसरा री कलीसिया होर तिन्हा विस्वासी लोका जो जिन्हें जे यीसू मसीह ग्रैहण करी लईरा था, स्यों जिहां स्ताईरे थे तिहां ही तुस्से भी सताये, क्यूंकि तुस्से भी आपणे लोका ले जिहां दुःख पाया, तिहां ही तिन्हें भी आपणे यहूदी लोका ले दुःख पाईरा था। "
1TH,2,15,"जिन्हें जे प्रभु यीसू होर नबिया जो मारी दितेया होर तिन्हें आस्से भी सताये। परमेसर तिन्हा किन्हें खुस नी आ, होर स्यों सभ माह्णुंआं रा व्रोध करहा ऐें। "
1TH,2,16,"होर स्यों आस्सा जो अन्यजाति लोका मन्झ उद्धारा री खुसी री खबर प्रचार करणे ले रोक्हा ऐें, ताकि स्यों तेबे तक आपणे पापा रा घड़ा भरदे रहे जेबे तक परमेसर तिन्हा जो सजा नी दे। पर एेबे ता परमेसरा सच्चे तिन्हो सजा देणी। "
1TH,2,17,"हे भाईयो होर बैहणो, आस्से थोह्ड़े टैमा रे कठे तुस्सा साउगी नी थे, पर आस्से हमेसा तुस्सा रे बारे सोचाहें थे, इधी कठे आस्से तुस्सा किन्हें मिलणे रे कठे होर तुस्सा जो देखणे रे कठे होर भी जतन कितेया। "
1TH,2,18,"इधी कठे कि आस्से तुस्सा वाले आऊणें री इच्छा रख्हा ऐें थे। हांऊँ पौलुस, कई बार आऊंणा चाहां था, पर तुस्सा वाले आऊणें रे कठे सैतान बिघ्न पांदा रैंहयां। "
1TH,2,19,"आस्सा री आस, या खुसी, या महिमा रा ताज कुणहां आ? स्यों तुस्से लोक ही हूंणे जेबे आस्सा रा प्रभु यीसू वापस आऊंणा। "
1TH,2,20,हां सच्चे आस्सा री महिमा होर खुसी तुस्से ई ऐें। 
1TH,3,1,"इधी कठे ऐबे जेबे आस्से होर इंतजार नी करी सके, ता आस्से (पौलूस होर सिलास) ये फैसला कितेया कि एथेंस सैहरा मन्झ ही रुकी रहे। "
1TH,3,2,"होर मसीह रे खुसी री खबरा जो सुनाणे मन्झ आस्सा रा भाई, होर परमेसरा रा सेऊआदार तिमिथियुसा जो मैं तुस्सा वाले इधी कठे भेज्या, ताकि से तुस्सा जो मसीहा रे विस्वासा मन्झ मजबूत करहे; होर प्रभु पर विस्वासा बनाये रखणे रे कठे तुस्सा जो हिम्मत दे। "
1TH,3,3,ताकि कोई इन्हा दुःखा री वजहा ले विस्वासा ले पीछे नी हटी जाए; क्यूंकि तुस्से आपु जाणहां ऐें कि आस्सो ये दुःख सैहणा ही आ। 
1TH,3,4,"क्यूंकि पैहले भी, जेबे आस्से तुस्सा साउगी थे, ता तुस्से बोल्या करहा ऐें थे कि, आस्सा जो दुःख उठाणे पऊणे, होर एह्ड़ा ई हुईरा, होर तुस्से इन्हा गल्ला जो जाणहां ऐें। "
1TH,3,5,"एता री वजहा ले जेबे मेरे ले होर इंतजार नी हुआ की तुस्सा रा हाल चाल जाणी लू, तेबे मै तुस्सा रे विस्वासा रा हाल जाणने रे कठे तिमिथियुस जो भेजी दितेया। क्यूंकि हांऊँ एस गल्ला ले डरा था कि परखणी करणे वाले दुस्ट सैताने तुस्सा री परखणी कितिरी हो, होर आस्सा री मैहनत बेकार हुई गईरी हो। "
1TH,3,6,"पर एेबे तिमिथियुस तुस्सा रे विस्वास होर प्यारा री खरी खबर लई किन्हें आस्सा वाले वापस आई गईरा। तिन्हें ये भी सुणाया कि तुस्से आस्सा जो बड़े प्यार किन्हें याद करहा ऐें, होर जिहां आस्से तुस्सा जो देखणे रे कठे तरस्या करहा ऐें, तिहां ईं तुस्से भी आस्सा जो देखणे रे कठे तरस्या करहा ऐें। "
1TH,3,7,"इधी कठे हे भाईयो होर बैहणो, आस्से आपणे सारे दुःख होर पीड़ा मन्झ भी तुस्सा रे बारे मन्झ तिमिथियुस ले सुणी किन्हें हिम्मत पाई कि तुस्से यीसू मसीह रे विस्वासा मन्झ मजबूत ऐें। "
1TH,3,8,ये जाणी किन्हें आस्सा री जाना मन्झ जान आई गई कि एेबे तुस्से प्रभु मन्झ मजबूत बणी गईरे। 
1TH,3,9,"होर जो खुसी आस्सा जो तुस्सा रे बारे मन्झ, तुस्सा री वजहा ले मिल्हा ई, तेता रे कठे आस्से आपणे परमेसरा रा धन्यावाद किहाँ करिए? "
1TH,3,10,"आस्से राती ध्याड़ी दिला किन्हें प्रार्थना करहा ऐें, ताकि आस्से दबारा तुस्सो देखी सके, होर तुस्सा री मदद करहे कि तुस्से प्रभु यीसू मसीह पर होर ज्यादा विस्वासा करी सको। "
1TH,3,11,"एेबे आस्से प्रार्थना करहे कि आस्सा रा बापू परमेसर आपु ई, होर आस्सा रा प्रभु यीसू मसीह, तुस्सा वाले आऊणें रे कठे आस्सा री मदद करहे। "
1TH,3,12,"होर आस्से ये भी प्रार्थना करहे कि प्रभु एह्ड़ा करहे कि, जेह्ड़ा आस्से तुस्सा किन्हें प्यार रख्हा ऐें; तेह्ड़ा ई तुस्सा रा प्यार भी एक दूजे मन्झ, होर सभ माह्णुंआं साउगी बढ़े, होर तरक्की करदा जाए। "
1TH,3,13,"आस्से ये भी प्रार्थना करहे कि प्रभु यीसू मसीह तुस्सा रे मना जो एह्ड़ा मजबूत करहे कि, जेबे आस्सा रे प्रभु यीसू आपणे सभ परमेसरा रे पवित्र लोका साउगी वापस आये, ता स्यों आस्सा रे बापू परमेसरा रे साम्हणें पवित्रता मन्झ बेकसूर बणें। "
1TH,4,1,"हे भाईयो होर बैहणो ऐबे आखरी, आस्से तुस्सा ले अर्ज करहा ऐें, होर तुस्सा जो प्रभु यीसू मन्झ सम्झाहें कि, जिहां तुस्से आस्सा ले ठीक व्यवहार रखणा, होर परमेसरा जो खुस करणा सिख्या, होर तुस्से ठीक व्यवहार रख्हा ऐ भी, तिहां ईं इन्हा गल्ला मन्झ होर बी ज्यादा बढ़दे जाऊआ। "
1TH,4,2,"क्यूंकि तुस्से जाणहां ऐें कि, आस्से तुस्सा जो प्रभु यीसू रे दितिरे अधिकारा ले तुस्सा जो कुण-कुण बिधिया दिती। "
1TH,4,3,"क्यूंकि परमेसरा री इच्छा येई कि, तुस्से पवित्र बणां; होर व्यभिचारा ले बची किन्हें रहा। "
1TH,4,4,"होर तुस्सा मन्झा ले हर एक आदमी आपणी लाड़ी किन्हें पवित्रता होर इज्जता किन्हें रेहणा सीखी सको, "
1TH,4,5,"होर बुरी इच्छा साउगी नी, जिहां अन्यजाति लोका करहे, जो परमेसरा जो नी जाणदे। "
1TH,4,6,"ये भी परमेसरा री इच्छा ई कि एस गल्ला मन्झ कोई भी आपणे विस्वासी भाई होर बैहणा रे प्रति पाप नी करहे होर ना ई ठगे, क्यूंकि प्रभु यीसू मसीह एह्ड़े काम करणे वाले जो सजा देणी; जेह्ड़ा कि आस्से पैहले तुस्सा किन्हें बोल्या, होर चिताया भी था। "
1TH,4,7,"क्यूंकि परमेसरे आस्से असुद्ध जिन्दगी जीणे रे कठे नी, पर पवित्र जिन्दगी जीणे रे कठे सादिरे। "
1TH,4,8,"इधी कठे जो इन्हा बिधियो जो नी मनदा, से माह्णुं री नी, पर परमेसरा री बिधिया जो टाल्हा, जिन्हें आपणा पवित्र आत्मा तुस्सा जो दितिरा। "
1TH,4,9,पर जेथी तक विस्वासी भाईया होर बैहणा किन्हें प्यार करणे री गल ई ता तेसरे बारे मन्झ ये जरूरी नी आ कि कोई हांऊँ तुस्सा जो लिखूं; क्यूंकि एक दूजे किन्हें प्यार रखणा तुस्से आप्हुए परमेसरा ले सिख्या। 
1TH,4,10,"हे भाईयो होर बैहणो तुस्से मकीदुनिया ईलाके रे सभ विस्वासी लोका साउगी प्यार कितिरा, पर ऐबे आस्से तुस्सा किन्हें अर्ज करहा ऐें कि, एता मन्झ होर भी ज्यादा बढ़दे जाऊआ। "
1TH,4,11,"होर जेह्ड़ा आस्से तुस्सा जो हुक्म दितेया, तिहां ईं सांति किन्हें एक दूजे किन्हें रैहणे होर आपणा-आपणा काम काज करणे, होर आपणे-आपणे हाथा ले क्माणे री कोसिस करा। "
1TH,4,12,"कि अविस्वासी लोका रे साम्हणें तुस्सा री जिन्दगी जीणे रा तरीका इज्जत पाणे रे लायक हो, होर तुस्सा री जरूरता रे कठे तुस्सा जो होरी पर आस नी रखणी पो। "
1TH,4,13,"हे भाईयो होर बैहणो, आस्से चाहें कि, तुस्से जाणी लो कि तिन्हा मरिरे विस्वासी लोका साउगी क्या हूंणा। एह्ड़ा नी हो कि, तुस्से अविस्वासी लोका साहीं दुःखी हो, जिन्हों ये आसा नी हुन्दी कि परमेसर तिन्हारे मरणे रे बाद तिन्हो जिउंदा करी सक्हा। "
1TH,4,14,"क्यूंकि अगर आस्से विस्वास करहा ऐें कि, यीसू मरेया, होर जिउंदा भी हुई गया, ता तिहां ईं स्यों जो यीसू पर विस्वास रखदे हुए मरी गईरे, तिन्हा सभी जो परमेसरा यीसू साउगी वापस लेई आऊणें। "
1TH,4,15,"क्यूंकि आस्से प्रभु यीसू रे बचना रे मताबक तुस्सा किन्हें ये बोल्हा ऐें कि, आस्से विस्वासी लोक जो प्रभु यीसू मसीह रे वापस आऊणें रे ध्याड़े तक जिउंदे रैंह्णां, पक्का आस्सा मरिरे विस्वासी लोका ले पैहले यीसू किन्हें नी मिलणा। "
1TH,4,16,"क्यूंकि प्रभु यीसू आपणे आप स्वर्गा ले उतरणा; तेस टैम तेस उची अवाजा किन्हें हुक्म देणा, होर प्रधान दूता रा उची अवाज सुणाई देणी, होर परमेसरा री तुरही बजाई जाणी, होर जो मसीह मन्झ विस्वास करदे हुए मरी गईरे, तिन्हा पैहले जी उठणा। "
1TH,4,17,"तेता ले बाद आस्से विस्वासी लोक, जो जिउंदे ऐें, तिन्हा साउगी आसमाना मन्झ प्रभु किन्हें मिलणे रे कठे बदला पर उठाए जाणे, होर तेबे ले आस्सा जुग-जुग आपणे प्रभु साउगी रैंह्णां। "
1TH,4,18,इधी कठे इन्हा गल्ला ले एक दूजे जो तस्सली देआ करा। 
1TH,5,1,"हे भाईयो होर बैहणो, तुस्सा जो तेस टैम होर काला रे बारे मन्झ लिखणे री ज्रूरत नी कि प्रभु यीसू रा दबारा वापस आऊंणा केबे हूणा। "
1TH,5,2,"क्यूंकि तुस्से ठीक ढन्गा किन्हें आप्हुए जाणहां ऐें कि, जिहां जे चोर राती आहूँआं, तिहां ईं प्रभु यीसू रा अचानक दबारा वापस आऊणें रा ध्याड़ा हूंणा। "
1TH,5,3,"जेबे लोका ये बोलणा कि, “सभ कुछ सांत होर सुरक्षित आ,” तेस टैमा अचानक तिन्हारी पीड़ा सुर्हू हुई जाणी। ठीक तिहां ईं जिहां एक गर्भवती जनानिया जो बच्चे जमणे रे टैमा री पीड़ा अचानक सुर्हू हुई जाहीं, होर तिन्हा एस खरतनाक पीड़ा ले नी बचणा। "
1TH,5,4,"पर हे भाईयो होर बैहणो, तुस्से बुराई रे नह्यारे मन्झ नी ऐें कि, प्रभु यीसू रे दबारा वापस आऊणें रा ध्याड़ा तुस्सा पर चोरा साहीं अचानक आई जाए। "
1TH,5,5,क्यूंकि तुस्से लोक जेह्ड़े भी काम करहा ऐें स्यों प्रयासे मन्झ करहा ऐें यानि ध्याड़ीया रे टैमा मन्झ करहा ऐें। होर ना ता नह्यारे मन्झ करहा ऐें यानि रातके टैमा मन्झ करहा ऐें। 
1TH,5,6,"इधी कठे आस्से अविस्वासी साहीं सौंदे नी रही जाए, पर प्रभु यीसू रे दबारा वापस आऊणें रे ध्याड़े रे कठे त्यार होर चतन्न रैहया। "
1TH,5,7,"क्यूंकि जो सौंदे रैंहे, स्यों राती ई सौंहा ऐें, होर जो मतवाले हुंहां ऐें, स्यों राती ई हुंहां ऐें। "
1TH,5,8,"पर आस्से ता ध्याड़ीया रे टैमा मन्झ काम करणे वाले ऐें, विस्वास होर प्यारा री झिलम पैन्ही किन्हें होर उद्धारा री आसा रा टोप पैन्ही किन्हें चतन्न रैहया। "
1TH,5,9,"क्यूंकि परमेसरे आस्सा जो गुस्से मन्झ सजा देणे रे कठे नी चुणीरा, पर इधी कठे चुणीरा, ताकि आस्से आपणे प्रभु यीसू मसीह रे ज्रीए उद्धार पाए। "
1TH,5,10,"यीसू मसीह आस्सा रे कठे इधी कठे मरेया, ताकि चाहे आस्से जिउंदे हो, या चाहे मरी जाए; जेबे तेस दबारा वापस आऊंणा ता आस्से सभ मिली किन्हें तेस साउगी जिन्दगी जी सके। "
1TH,5,11,"इधी कठे एक दूजे जो तस्सली देआ करा, होर एक दूजे री तरक्की री वजहा बणां, होर एह्ड़ा तुस्से करहा भी ऐें। "
1TH,5,12,"होर हे भाईयो होर बैहणो, आस्से तुस्सा ले अर्ज करहा ऐें कि, तिन्हारी इज्जत करहा जो तुस्सा रे बीचा मन्झ रैहन्दे हुए तुस्सा रे कठे बौह्त मैहनत करहा ऐें, होर जो प्रभु मन्झ तुस्सा रे अगुवे ऐें, होर तुस्सा जो स्खाहें, तिन्हारी मना। "
1TH,5,13,होर तिन्हारे कामा रे वजहा ले तिन्हा किन्हें प्यारा करहा होर तिन्हारा बौह्त आदर करहा; एक दूजे किन्हें सांति किन्हें रैहया। 
1TH,5,14,"होर हे भाईयो होर बैहणो, आस्से तुस्सा ले अर्ज करहा ऐें कि, जो काम करणे मन्झ आलस करहा, तिन्हा जो समझाऊआ, डरपोका जो हिम्मत देआ, जो विस्वासा मन्झ कमजोर ऐें तिन्हो संभाला, सभी किन्हें सैहनसीलता रखा। "
1TH,5,15,"येह ध्यान रखा कि कोई केसी किन्हें बुराई रे बदले बुराई नी करहे, पर हमेसा सब लोका किन्हें होर एक दूजे किन्हें भलाई करणे रा जतन करहा। "
1TH,5,16,हमेसा खुस रैहया। 
1TH,5,17,हमेसा प्रार्थना करदे रैहया। 
1TH,5,18,"हर एक हलाता मन्झ धन्यावाद देआ, क्यूंकि तुस्सा रे कठे मसीह यीसू मन्झ परमेसरा री येही इच्छा ई। "
1TH,5,19,पवित्र आत्मा रे कामा जो मत रोका। 
1TH,5,20,तिन्हा भविस्यवाणिया जो बेकार मत समझा जो परमेसरे आपणे लोका रे कठे जाहिर कितिरी। 
1TH,5,21,सारे उपदेसा जो परखा कि स्यों परमेसरा री वखा ले हाऐ या नी; होर जो खरी उपदेस ऐें तिन्हा जो ग्रहण करहा होर मना। 
1TH,5,22,सभ किस्मा री बुराई ले बची किन्हें रैहया। 
1TH,5,23,सांति देणे वाल्आ परमेसर आपु ई तुस्सा जो पूरी तरहा ले पवित्र करहे; होर तुस्सा री पूरी आत्मा होर प्राण होर सरीर आस्सा रे प्रभु यीसू मसीह रे दबारा वापस आऊणें रे ध्याड़े तक बेकसूर होर सुरक्षित रहे। 
1TH,5,24,"तुस्सा रा सादणे वाल्आ सच्चा आ, क्यूंकि तिन्हें तुस्से पवित्र बणने रे कठे सादीरे इधी कठे से तुस्सा री मदद करहा कि तुस्से पवित्र बणी सको। "
1TH,5,25,"हे भाईयो होर बैहणो, आस्सा रे कठे प्रार्थना करा। "
1TH,5,26,सभ विस्वासी लोका जो गले मिली किन्हें नमस्कार करा। 
1TH,5,27,"हांऊँ प्रभु रे नांऊँआं ले अर्ज करहा कि, ये चिठ्ठी सभ विस्वासी लोको जो पढ़ी किन्हें सुणाई जाए। "
1TH,5,28,हांऊँ प्रार्थना करहा कि आस्सा रा प्रभु यीसू मसीह तुस्सा जो अनुग्रह देंदा रैहे। 
2TH,1,1,"हांऊँ पौलुस, सिलास होर तिमिथियुस साउगी ये चिठ्ठी लिखी करहा। आस्से ये चिठ्ठी थिस्सलुनिके सैहरा री कलीसिया रे विस्वासी लोका रे कठे लिख्या करहा ऐें, जो आस्सा रे बापू परमेसर होर प्रभु यीसू मसीह रे लोक ऐें। "
2TH,1,2,आस्से प्रार्थना करहे कि आस्सा रा बापू परमेसर होर प्रभु यीसू मसीह तुस्सा जो अनुग्रह होर सांति देंदा रहे। 
2TH,1,3,"हे भाईयो होर बैहणो, तुस्सा रे बारे मन्झ आस्सो हमेसा परमेसरा रा धन्यावाद करणा चहिए। आस्सा रे कठे ये करणा ठीक भी आ, क्यूंकि यीसू मसीह मन्झ तुस्सा रा विस्वास बौह्त बढ़ी गईरा, होर एक दूजे किन्हें तुस्सा रा प्यार होर भी ज्यादा बढ़दा जाहाँ। "
2TH,1,4,"इधी कठे आस्से परमेसरा री कलीसिया रे विस्वासी लोका रे बीचा मन्झ तुस्सा रे बारे मन्झ बडयाई करहा ऐें। हालांकि तुस्से बौह्त सारे उपद्रव होर दुःख सैहन करहा ऐें, तेबे भी तुस्से धीरज रखी किन्हें यीसू मसीह पर विस्वास करहे। "
2TH,1,5,"जो दुःख तुस्से सहन करी करहे, एता री वजहा ले तुस्से परमेसरा रे राज मन्झ दाखल करणे लायक बणे। होर ये ही सबूत आ कि परमेसरा धार्मिकता किन्हें सभीरा न्याय करणा, जेसरे कठे तुस्से दुःख भी सही करहे। "
2TH,1,6,"क्यूंकि परमेसरा री नजरा मन्झ ये फैसला ठीक आ कि, जो तुस्सा जो दुःख देहां ऐें, तिन्हा जो बदले मन्झ दुःख दितेया जाए। "
2TH,1,7,होर तुस्से दुःख उठाणे वालेया जो आस्सा साउगी तेस टैम अराम दितेया जाए; जेबे प्रभु यीसू आपणे सामर्थी स्वर्गदूता साउगी स्वर्गा ले आऊंणा ता तेसरे चहूँ वखा जो आगी री लपटा हूणीं। 
2TH,1,8,"होर जो परमेसरा जो नी जाणदे, होर आस्सा रे प्रभु यीसू मसीह रे बारे मन्झ खुसी री खबरा जो नी मन्नदे, तेस तिन्हा जो सजा देणी। "
2TH,1,9,"स्यों हमेसा रे कठे प्रभु ले दूर करी दिते जाणे, होर तेसरी महिमामय सामर्था मन्झ साझी नी हूंणे, होर तेस तिन्हो अनंत विनासा री सजा देणी। "
2TH,1,10,"ये गल्ला तेबे हूणीं जेबे यीसू मसीह दबारा वापस आऊंणा, होर परमेसरा रे पवित्र लोका तेसरी बढ़ाई करणी, होर तेस पर विस्वास करणे वाले मन्झ हरानी री वजहा बणने रे कठे आऊंणा। होर तुस्से भी तिन्हा लोका साउगी हूंणा जिन्हा तेस ध्याड़े तेसरी बढ़ाई करणी, क्यूंकि तुस्से तेसरे बारे मन्झ आस्सा री गुआही पर विस्वास कितेया। "
2TH,1,11,"इधी कठे आस्से हमेसा तुस्सा रे कठे प्रार्थना भी करहा ऐें कि, आस्सा रा परमेसर तुस्सा जो तेस जिन्दगी रे लायक बणाये, जेस जो जीणे रे कठे तुस्से सादिरे। होर तुस्सा री हर एक खरी इच्छा जो भलाई रे कामा मन्झ बदली दे, होर आपणी सामर्था रे ज्रीए विस्वासा रे मताबक जिन्दगी जीणे मन्झ मदद करहे। "
2TH,1,12,आस्से एह्ड़ी प्रार्थना करहे कि आस्सा रे प्रभु यीसू मसीह रा नाऊँ तुस्सा रे ज्रीए महिमा पाए। होर तुस्से तेसरे ज्रीए आदर पाओ क्यूंकि तुस्से तेसरे ऐें। ये सभ कुछ आस्सा रे परमेसर होर यीसू मसीह रे अनुग्रह ले हूंणा। 
2TH,2,1,"हे भाईयो होर बैहणो, एेबे आस्से प्रभु यीसू मसीह रे दबारा वापस आऊणें, होर तेस साउगी मिलणे रे बारे मन्झ लिखणा चाहें। "
2TH,2,2,"तुस्सा रा मन अचानक दुआस नी हुई जाये, होर ये सुणी के देख्या डरदे कि प्रभु आई गईरा। लोक एस गल्ला जो भविस्यवाणी रे ज्रीए या केसी खास संदेसा रे ज्रीए या केसी चिठ्ठी रे ज्रीए, तुस्सा तक पुजांगे होर बोलणा कि ये चिठ्ठी आस्सा री तरफा ले ई। "
2TH,2,3,"प्रभु रे आऊणें री गल्ला रे बारे मन्झ केसी रे भी धोखे मन्झ देख्या आऊंदे, क्यूंकि यीसू मसीह रे वापस आऊणें रे पैहले एह्ड़ा टैम हूंणा, जेबे बौह्त लोका परमेसरा रे खलाप विद्रोह करणा। होर से दुस्ट आदमी जाहिर हूंणा, जेस जो परमेसरा सच्चे नरका मन्झ नास करणा। "
2TH,2,4,"तेस परमेसर होर बाकि सभ चीजा रा विरोध करणा, जिन्हों लोक इस्वर बोली किन्हें तिन्हारी अराधना करहे, होर तेस एस गल्ला रा दावा करणा कि से इन्हा सभी ले खास आ। एथी तक कि दुस्ट आदमी परमेसरा रे मन्दरा मन्झ बैठी किन्हें ये भी दावा करहा कि से आपु ई परमेसर आ। "
2TH,2,5,"मत भुला कि जेबे हांऊँ तुस्सा साउगी था, तेबे मैं ये गल्ला तुस्सा जो बार-बार दसीरी थी। "
2TH,2,6,"क्यूंकि हाल्ले तक से दुस्ट आदमी जाहिर नी हुईरा, होर तुस्से जाणहां ऐें कि, केस चीजे से रोकी किन्हें रखिरा। इधी कठे कि तेस परमेसरा रे नियुक्त कितिरे टैमा मन्झ जाहिर हूंणा। "
2TH,2,7,"तेस दुस्ट आदमी री सामर्थ संसारा मन्झ गुप्त तरीके किन्हें काम करेया करहा ई, पर तेस जो रोकणे वाल्आ एक आ, होर तेस रोकणे वाले से तेबे तक रोकी रखणा, जेबे तक तेस जो टाही नी दे। "
2TH,2,8,"तेता ले बाद तेस दुस्ट आदमिया जाहिर हूंणां, पर बादा मन्झ जेबे प्रभु यीसू मसीह आऊंणा, ता से तेस आपणे मुंहा री फूका किन्हें मुकाई देणा, होर आपणे आऊणें रे तेजा किन्हें भस्म करी देणा। "
2TH,2,9,"सैताना आप्हुए तेस दुस्ट आदमी जो आपणी सामर्थ देणी, होर तेस तेसरी सामर्था रे ज्रीए सभी किस्मा रे झूठे काम, चिन्ह, चमत्कार होर नौखे काम करणे, जेता ले लोका सोचणा कि परमेसर ही ये सभ कुछ काम करी करहा। "
2TH,2,10,"होर अनंत विनासा री वखा जो जाणे वाले जो, हर प्रकारा रे बुरे कामा रे ज्रीए धोखा देणा। क्यूंकि तिन्हें सच्चाई पर विस्वास करणे रे कठे नांह करी दिती, जेसरे ज्रीए परमेसर तिन्हारा उद्धार करी सक्हा था। "
2TH,2,11,"होर एस वजहा ले परमेसरे सच्चाई ले भटकाणे वाली एक सामर्थ तिन्हा वाले भेजी, ताकि स्यों तेस झूठा पर विस्वास करहे, जो से दुस्ट आदमी तिन्हो दसा। "
2TH,2,12,"होर जितने लोक सच्चाई पर विस्वास नी करदे, बल्की पाप करणे री इच्छा रखे, परमेसरा तिन्हा सभी जो सजा देणी। "
2TH,2,13,"हे भाईयो होर बैहणो, आस्सो हमेसा तुस्सा रे कठे परमेसरा रा धन्यावाद करणा चहिए, प्रभु तुस्सा किन्हें प्यार करहा। क्यूंकि तिन्हें संसारा जो रचणे ले पैहले ही तुस्से चुणी लितिरे कि पवित्र आत्मा रे कामा रे ज्रीए तुस्सा रा उद्धार करहे; जो तुस्सा जो पवित्र बणा। होर यीसू मसीह रे बारे मन्झ सच्चाई री खबरा पर विस्वास करणे रे ज्रीए भी। "
2TH,2,14,"परमेसरे तेस खुसी री खबरा रे ज्रीए जो आस्से तुस्सा जो सुणाई री थी, तुस्से सादिरे कि तुस्सा रा उद्धार करी सके; ताकि तुस्से आस्सा रे प्रभु यीसू मसीह री महिमा मन्झ साझी हुई सको। "
2TH,2,15,"इधी कठे, हे भाईयो होर बैहणो, मजबूत बणी रैहया होर जो उपदेस आस्से तुस्सा जो तेथी रही किन्हें सखाया, होर जो गल्ला आस्से तुस्सा जो चिठ्ठी रे ज्रीए सखाई, तिन्हा उपदेसा पर तुस्से लगातार आपणा विस्वास बणाई रखा। "
2TH,2,16,"आस्से आपणे प्रभु यीसू मसीह ले होर बापू परमेसरा ले प्रार्थना करहे, जो आस्सा किन्हें प्यार करहा; होर जिन्हें आपणे अनुग्रहा ले आस्सो हमेसा होंसला दितेया, होर मजबूत आस दितीरी। "
2TH,2,17,"आस्से प्रार्थना करहे कि स्यों तुस्सा रे मना जो हिम्मता किन्हें भरी दे, होर तुस्सा जो मजबूत बणाये कि तुस्से हमेसा खरा बोली सको, होर खरे काम करी सको। "
2TH,3,1,"ऐबे हे भाईयो होर बैहणो, आखरी मन्झ आस्से तुस्सा किन्हें ये गल्ला बोलणा चाहें, आस्सा रे कठे प्रार्थना करदे रैहया, ताकि आस्से प्रभु यीसू मसीह रे बारे मन्झ खुसी री खबरा जो बौह्त जल्दी हर जगहा मन्झ फैल्ही सके, जेस ले कि लोक विस्वास करी सके, जिहां कि तुस्से लोके भी विस्वास कितिरा। "
2TH,3,2,"होर ये भी प्रार्थना करहा कि परमेसर आस्सो इन्हा बुरे लोका ले बचाई ले, ताकि स्यों आस्सा रा नुकसान नी करहे क्यूंकि बौह्त लोक एह्ड़े जो खुसी री खबरा पर विस्वास नी करदे। "
2TH,3,3,"पर प्रभु भरोसे रे लायक आ, तेस तुस्से आत्मिक रूपा ले मजबूत करणे, होर तेस दुस्ट सैताना ले बचाणे। "
2TH,3,4,"होर आस्सा जो प्रभु मन्झ तुस्सा पर भरोसा आ कि, आस्से जो गल्ला करणे जो तुस्सा जो बोलिरी, तुस्से तेह्ड़ा ही करदे लगिरे, होर करदे भी रैंह्णां। "
2TH,3,5,"आस्से प्रार्थना करहे कि प्रभु यीसू मसीह तुस्सा जो ये गल जाहिर करहे कि, परमेसर तुस्सा किन्हें कितना प्यार करहा होर तुस्से से ही सबरा रखा, जो मसीहे भी रखीरा था। "
2TH,3,6,"हे भाईयो होर बैहणो, जो हक आस्से प्रभु यीसू मसीहे आस्सो दितिरा आस्से तुस्सा जो हुक्म दे; कि हर एक एह्ड़े विस्वासी भाई बैहणा जो लेखे नी पाऊआ, जो नकर्मा आ, होर आस्से जो गल्ला सखाई री, तेता रे मताबक नी करदा। "
2TH,3,7,"क्यूंकि तुस्से खरे ढंगा किन्हें जाणहां ऐें कि, तुस्सा जो आस्सा साहीं व्यवहार करणा चहिए; क्यूंकि तुस्सा रे बीचा मन्झ रैह्न्दे हुए आस्से आलसी नी थे पर काम करहे थे। "
2TH,3,8,"होर केसी री रोटी मुफ्त नी खाधीरी; पर मैहनत होर दुःख उठाई किन्हें रात ध्याड़ काम धन्धा करहा ऐें थे, ताकि आपणी जरूरता रे कठे तुस्सा मन्झा ले केसी पर बोझ नी बणे। "
2TH,3,9,"आस्से बौह्त मेहनत किती, इधी कठे नी कि आस्सा जो तुस्सा ले मदद लेणे रा हक नी आ; पर इधी कठे कि आस्से आपणे आपा जो तुस्सा रे कठे उदाहरण बणाए, ताकि तुस्से नकर्मे नी बणाे पर आस्सा साहीं मेहनत करो। "
2TH,3,10,"होर जेबे आस्से तुस्सा साउगी रैंहें थे, तेबे भी आस्से तुस्सा जो ये नियम दसिरा था कि, “अगर कोई काम करणा नी चाहन्दा, ता से खाणा भी नी खाए।” "
2TH,3,11,"क्यूंकि आस्सा जो सुणने मन्झ आया करहा कि, तुस्सा रे बीचा मन्झ बौह्त लोक ऐें जो नकर्मे ऐें; होर कुछ काम नी करदे, पर होरी रे कामा मन्झ टांग अड़ाहें। "
2TH,3,12,"एह्ड़े लोका जो आस्से प्रभु यीसू मसीह रे दितिरे हका ले आस्से हुक्म देहां ऐें, होर सम्झाहें; कि चुप चाप बगैर केसी रे कामा मन्झ टांग अड़ाई किन्हें काम धन्धा करी किन्हें आपणी रोटी खाया करहे। "
2TH,3,13,हे भाईयो होर बैहणो तुस्से हिम्मत नी हारी किन्हें सही काम हमेसा करदे रैहया। 
2TH,3,14,"अगर कोई आस्सा री एस्सा चिठ्ठी मन्झ जो बिधिया लिखिरी तिन्हो नी मन्नदे, ता तेस पर नजर रखा; होर तेस जो लेखे नी पाऊआ, ताकि से बेज्जती मैहसूस करहे। "
2TH,3,15,तेबे भी तेस जो दुस्मण नी समझा पर तेस जो आपणा भाई जाणी किन्हें सुधारा। 
2TH,3,16,"हांऊँ प्रार्थना करहा कि प्रभु जो सांति देआ, से तुस्सा जो हर प्रकारा ले हर टैम सांति देंदा रहे; प्रभु तुस्सा सभी साउगी रहे। "
2TH,3,17,"होर ऐबे हांऊँ पौलुस, आपणे ही हाथा किन्हें आखरी मन्झ एस नमस्कारा जो लिख्या करहा। हांऊँ आपणी हर चिठ्ठी रा आखरी हिस्सा एस तरीके किन्हें ही लिख्हा, ताकि सभी जो ये पता लगे कि ये चिठ्ठी मैं ही लिखिरी। "
2TH,3,18,हांऊँ प्रार्थना करहा कि आस्सा रा प्रभु यीसू मसीह तुस्सा सभी जो आपणा अनुग्रह देंदा रहे। 
1TI,1,1,"हांऊँ पौलुस, एस्सा चिठ्ठी जो लिख्या करहा। आस्सा रे उद्धारकर्ता परमेसर होर यीसू मसीह रे हका ले जेस पर आस्से आस रखे, हांऊँ यीसू मसीह रा चुणिरा चेला आ। "
1TI,1,2,"हे तिमिथियुस, हांऊँ ये चिठ्ठी तुजो लिखी करहा, तू मेरे आपणे मह्ठे साहीं आ क्यूंकि तू भी मसीह पर विस्वास रखा। हांऊँ प्रार्थना करहा कि बापू परमेसर होर आस्सा रा प्रभु मसीह यीसू तुजो अनुग्रह, दया, होर सांति देंदा रहे। "
1TI,1,3,"इफिसुस सैहरा जो छाडी किन्हें मकीदुनिया ईलाके जो जाणे रे टैमा मन्झ जो गल्ला मैं तेरे किन्हें दिला ले बोलिरी थी तेस्सा गल्ला जो हांऊँ दबारा बोली करहा कि, इफिसुस सैहरा मन्झ कुछ लोक एह्ड़े जो गलत उपदेसा जो सखाई करहे, तू तेथी रही किन्हें तिन्हो एह्ड़ा समझा कि स्यों एह्ड़ी गल्ला नी स्खाये। "
1TI,1,4,"होर लोका किन्हें बोल कि स्यों पुराणी मन घड़न्त काह्णियां, होर तिन्हारे बापदादेया री नांऊँआ री लम्बी सूची रे बारे री गल्ला पर आपणा टैम बर्बाद नी करहे। इन्हा गल्ला ले सिर्फ बैहस हुंहां ईं; होर बैहस करणे ले आस्सा री जिन्दगी मन्झ परमेसरा री योजना पूरी नी हुन्दी, होर एह्ड़ी योजना सिर्फ तेस पर विस्वासा करणे वाले रे ज्रीए ही पूरी हुईं। "
1TI,1,5,"हांऊँ ये आदेस तुस्सा जो इधी कठे देआ कि तुस्से एक दूजे किन्हें सच्चे दिला किन्हें प्यार करा, होर साफ अंतरात्मा, होर भरपूर विस्वास रखो। "
1TI,1,6,"झूठे उपदेसा जो स्खाणे वाले एह्ड़े खरे कामा जो करणा छाडी दितिरा, होर बेकारा री बैहस-बाजी मन्झ फसी गईरे। "
1TI,1,7,"ये झूठे उपदेस स्खाणे वाले, तिन्हा व्यवस्था स्खाणे वाल्ऐ साहीं बणना चाहें, जिन्हा जो मूसा री व्यवस्था रा ज्ञान आ। पर जिन्हा गल्ला जो स्यों स्खाणा चाहें, होर जिन्हा गल्ला जो स्यों बोलणे री हिम्मत करहे, तिन्हा गल्ला जो स्यों आपु नी समझ्दे। "
1TI,1,8,"एेबे आस्से जाणहां ऐें कि, अगर कोई मूसा री व्यवस्था जो ठीक ढंगा किन्हें स्खाये, तेबे ही ये व्यवस्था खरी ई। "
1TI,1,9,"ये जाणी किन्हें कि मूसा री व्यवस्था धर्मी माह्णुं रे कठे नी, पर तिन्हा लोका रे कठे ई जो परमेसरा री व्यवस्था जो भूली जाएं, होर तेसरे हुकमा जो नी मनदे; होर जो लोक परमेसरा री भक्ति नी करदे होर हमेसा पाप करहे; होर जो दुस्ट काम करहे, होर स्यों जो परमेसरा री इज्जत नी करदे; होर स्यों जो आपणे माऊ-बापू होर दूजे लोका जो मारी दे। "
1TI,1,10,"व्यभिचारीया, समलैंगिक, माह्णुंआं रा अपहरण करणे वाले, झूठ बोलणे वाले, झूठी कसम खाणे वाले, हर एक एह्ड़ा काम करहे, जो खरे उपदेसा रे बरखलाफ ऐे। "
1TI,1,11,"ये सच्चा उपदेस आस्सा रे परमप्रधान परमेसरा री महिमा री खुसी री खबरा रे मताबक ई, जिन्हें मुंजो एता री प्रचार करणे री जिम्मेदारी दितिरी। "
1TI,1,12,"होर हांऊँ, आस्सा रे प्रभु यीसू मसीह रा धन्यावाद करहा, जिन्हें मुंजो सामर्थ दिती; कि तिन्हें मुंजो भरोसे लायक समझी किन्हें आपणी सेऊआ रे कठे नियुक्त कितेया। "
1TI,1,13,"मसीह पर विस्वास करणे ले पैहले ता हांऊँ मसीह री निंदा करणे वाल्आ, होर विस्वासी लोका जो स्ताणे वाल्आ, होर निर्दयी था। क्यूंकि मैं हाल्ले तक विस्वासा नी कितिरा था, इधी कठे हांऊँ नी जाणदा था कि जो हांऊँ करहा था से गलत आ। होर एस वजहा ले मसीहे मेरे पर दया किती। "
1TI,1,14,आस्सा रे प्रभुए हमेसा मेरे पर बौह्त ज्यादा अनुग्रह कितेया। होर मसीह यीसू साउगी एक हूंणे री वजहा ले तिन्हें मुंजो विस्वास होर प्यार दितेया। 
1TI,1,15,"ये भरोसे करणे रे लायक गल्ला ई होर हर तरहा मन्नणे रे लायक ई कि, मसीह यीसू आस्सा पापिया रा उद्धार करणे रे कठे संसारा मन्झ आया, जिन्हा मन्झ सभी ले बडा पापी हांऊँ था। "
1TI,1,16,"होर इधी कठे प्रभु यीसू मसीहे मेरे गास दया किती कि, से मेरे साहीं सभी ले बडे पापी रे ज्रीए आपणी असीम सैहनसीलता दसी सके कि, तिन्हें केस तरीके किन्हें हांऊँ माफ़ कितिरा, होर आगे चली किन्हें जो लोक तेस मन्झ विस्वास करघे, तिन्हारे कठे अनंत जिन्दगी पाणे रे कठे एक उदाहरणा रे रूपा मन्झ मुंजो खड़ा कितेया। "
1TI,1,17,"एेबे अनंतकाला रा राजा, कधी भी नी मरणे वाल्आ, अनदेखे, होर एक सच्चा परमेसरा रा आदर होर महिमा जुग-जुग हुन्दी रहे। आमीन। "
1TI,1,18,"मेरे मह्ठे, तिमिथियुस, हांऊँ इन्हा आदेसा जो तुस्सा जो देई करहा: हांऊँ चाहां कि तुस्से तिन्हा गल्ला जो याद रखा जो नबिये बौह्त पैहले बोलिरी थी कि तुस्सा किन्हें एह्ड़ा हूंणा। तू तिन्हा गल्ला जो झूठे उपदेसा स्खाणे वाले रे बरखलाफ लड़ने रे कठे इस्तेमाल करेया। "
1TI,1,19,"तुस्सा रा मसीह पर विस्वास बणेया रहे, होर साफ अंतरात्मा हो। कुछ लोके आपणी एस साफ अंतरात्मा जो नकारी दितिरी, जेसरी वजहा ले तिन्हारा विस्वास रूपी जहाज डूबी गया। "
1TI,1,20,"होर तिन्हा मन्झा ले हुमिनियुस होर सिकंदर ऐें, जिन्हा जो मैं कलीसिया ले बाहर काढी दितिरा होर सैताना रे हका मन्झ सौंपी दितिरे, ताकि स्यों परमेसरा री निंदा करणा ना सीखे। "
1TI,2,1,"सभी गल्ला ले बड़ी किन्हें हांऊँ आपणे दिला ले तुस्सा किन्हें बोलणा चाहां कि, सभ माह्णुंआं रे कठे परमेसरा ले अर्ज होर प्रार्थना होर निवेदन होर धन्यावाद कितेया जाए। "
1TI,2,2,"राजेया रे कठे होर अधिकारिया रे कठे प्रार्थना करहा, ताकि आस्से सुख-चैना किन्हें रहे, जेता ले आस्से परमेसरा री भक्ति करी सके होर दूजे लोका साउगी सही बर्ताव करी सके। "
1TI,2,3,"एस तरीके किन्हें सब लोका रे कठे प्रार्थना करना सही आ, होर आस्सा रा उद्धारकर्ता परमेसर एता जो ग्रहण करहा। "
1TI,2,4,"होर से ये चाहां कि, सभ माह्णुंआं रा उद्धार हो, होर स्यों सच्चाई ठीक ढंगा किन्हें जाणी सको। "
1TI,2,5,"क्यूंकि परमेसर एक ई आ; परमेसर होर लोका रे बीच एक ई माह्णुं बिचौलिया आ, होर से माह्णुं यीसू मसीह आ। "
1TI,2,6,मसीहे आपणे आपा जो बलिदान रे रूपा मन्झ देई दितेया; ताकि सभी लोका जो पाप होर मौता ले छुड़ाई सके; तेसरी मौता रे ज्रीए परमेसरे ये साबित कितेया कि ठीक टैमा ले से सब लोका रा उद्धार करणा चाहां। 
1TI,2,7,"एस वजहा ले परमेसरे मुंजो खुसी री खबरा रा प्रचारक होर चुणिरा चेला नियुक्त कितिरा। तिन्हें हांऊँ चुणिरा कि हांऊँ अन्यजाति लोका जो विस्वास होर सच्चाई रे बारे मन्झ सखाई सकूं। हांऊँ सच्च बोल्हा, झूठ नी बोलदा। "
1TI,2,8,"इधी कठे हांऊँ चाहां कि, हर मण्डली मन्झ मर्ध बगैर गुस्से कितिरे होर बगैर बैहसा ले, परमेसरा रे कठे समर्पित हाथा जो उठाई किन्हें प्रार्थना करेया करहे। "
1TI,2,9,"तिहां ईं हांऊँ चाहां कि ज्नानिया भी जचणे वाले कपड़े पैहने, जो इज्जता रे लायक हो, होर मैहंगे नी हो। दूजेया जो लुभाणे रे कठे हर किस्मा-किस्मा रे बाल बनाणे, सोने होर मोतिया रे बणिरे गैह्णे, होर कीमती-कीमती कपड़े पैन्ह्णे "
1TI,2,10,"रे बजाय, दूजे लोका रे कठे खरे काम करी किन्हें आपणे आपा जो जचाणा तिन्हारे कठे खरा आ। "
1TI,2,11,"जेबे कोई मण्डली मन्झ सारे विस्वासी लोका जो सखा, ता सारी ज्नानिया जो चुपचाप होर बड़ी इज्जता किन्हें सिखणा चहिए। "
1TI,2,12,"हांऊँ ज्नानिया जो ये इज्जाजत नी देंदा कि, स्यों मर्धा जो स्खायें या तिन्हा पर हुक्म चलाए। जेबे तुस्से अराधना रे कठे कट्ठे हुए ता जनानिया जो चुपचाप रैहणा चहिए। "
1TI,2,13,"हांऊँ एह्ड़ा इधी कठे बोल्हा, क्यूंकि पैहले परमेसरे आदम (मर्ध) जो बणाया, फेरी तिन्हें हव्वा (जन्नानी ) बणाई। "
1TI,2,14,"होर एक वजहा ये ही कि सांपे जनानिया जो बहकाया था आदमा जो नी, होर एस तरहा हव्वे परमेसरा री व्यवस्था जो तोड़ी दितेया। "
1TI,2,15,"अगर ज्नानिया मसीह पर विस्वास करही, होर दूजे लोका किन्हें प्यार करही, होर पवित्र होर सही ढंगा किन्हें जी, ता परमेसर जनानिया जो बच्चे जणने रे ज्रीए तिन्हारा उद्धार करणा। "
1TI,3,1,"ये भरोसे करणे रे लायक गल्ला ई कि, जो कलीसिया रे अगुवा बणना चाहां, से इज्जता रे लायक काम करणे री इच्छा रखे। "
1TI,3,2,"होर इधी कठे ये जरूरी आ कि कलीसिया रे अगुवे वाले ये सारे गुण हो-कि से बेकसूर हो, होर तेसरी एक ई लाड़ी हो, होर समझदारी किन्हें काम करणे वाल्आ होर आपणे आपा पर काबू रखणे वाल्आ हो। होर से एह्ड़ा हो कि दूजे लोक तेसरी इज्जत करदे हो, होर आपणे घरा मन्झ प्रोहणेया रा आदर-खातर करणे वाल्आ, होर परमेसरा रे वचना जो सही ढंगा किन्हें स्खाणे वाल्आ हो। "
1TI,3,3,से दारुबाज या मारपीट करणे वाल्आ नी हो; बल्की दूजेया पर दया करणे वाल्आ हो। होर ना झगड़ा करणे वाल्आ हो होर ना पैसे रा लालच करणे वाल्आ हो। 
1TI,3,4,"से आपणे घरा-परिवारा जो ठीक ढंगा किन्हें चलाणे वाल्आ हो, होर से आपणे बाल-बच्चे जो स्खायें कि स्यों हर गल्ला मन्झ बड़ी इज्जता किन्हें तेसरा केहणा मन्हें। "
1TI,3,5,"जेबे कोई आपणे घरा-परिवारा जो ठीक ढंगा किन्हें चलाणा नी जाणदा हो, ता से सच्चे परमेसरा री कलीसिया जो सम्भाल्णा भी नी जाणदा। "
1TI,3,6,"से एह्ड़ा माह्णुं नी हो, जो हाल्ले ही विस्वासी बणीरा हो, केते एह्ड़ा नी हो कि से घमंडी बणी जाये, होर परमेसर तेस जो तेस तरीके किन्हें सजा दे, जिहां सैताना जो भी घमंडी बणने पर सजा दितिरी थी। "
1TI,3,7,"होर कलीसिया रे बाहरवाले मन्झ भी तेसरा नाम खरा हो, केते एह्ड़ा नी हो कि लोक तेसरे बारे मन्झ बुरी गल्ला करहे होर सैतान तेस जो फसाई ले। "
1TI,3,8,"कलीसिया रे अगुवे साहीं कलीसिया रे सेऊआदार भी एह्ड़े लोक हो जिन्हारी लोक इज्जत करदे हो, होर जो कुछ स्यों बोलदे हो तेता मन्झ इमानदार हो, दारुबाज होर दूजेया जो धोखा देई किन्हें पैसे कमाणे वाले नी हो। "
1TI,3,9,"पर तिन्हा जो सुद्ध अंतरात्मा ले तेस सच्ची खबरा पर विस्वास करणा चहिए, जो परमेसरे जाहिर कितिरी। "
1TI,3,10,"होर तिन्हा जो कलीसिया रे सेऊआदार नियुक्त करणे ले पैहले ये गल परखी जाए कि तिन्हा वाले सही गुण हाए की नी, होर फेरी अगर सभिये तिन्हा जो बेकसूर पाईरा हो, ता स्यों कलीसिया रे सेऊआदारा रा काम करहे। "
1TI,3,11,"एस तरहा सेऊआदारा री लाड़ीया भी तेह्ड़ी हो जिन्हारी सब लोक इज्जत करदे हो, दूजेया जो बदनाम करणे वाली नी हो, पर आपणे आपा पर काबू रखणे वाली हो, होर सभ गल्ला मन्झ भरोसे रे लायक हो। "
1TI,3,12,"कलीसिया रे सेऊआदारा री एक ई लाड़ी हो, होर से आपणे बाल बच्चे साउगी आपणे घरा रे बाकि सदस्या जो ठीक ढंगा किन्हें चलाणे वाल्आ हो। "
1TI,3,13,"क्यूंकि जिन्हें सेऊआदारा रा काम ठीक ढंगा किन्हें पूरा कितेया, से आपणे कठे एक खरा नाम कमाई लेया। होर से बड़ी हिम्मता किन्हें यीसू मसीह पर विस्वास करणे रे बारे मन्झ दूजे लोका जो दसा। "
1TI,3,14,ये आस रखी किन्हें हांऊँ तुस्सा जो लिख्या करहा कि मां जल्दी ई तुस्सा वाले आऊंणा। 
1TI,3,15,"अगर मुंजो आऊणें मन्झ टैम लगी जाए ता तुस्से एस चिठ्ठी रे ज्रीए जाणी लया कि, परमेसरा रे घरा रे सदस्य हूंणे रे नाते यानि जिउंदे परमेसरा री कलीसिया हूंणे रे नाते आस्सो आपणी जिन्दगी केहड़ी जीणी चहिए। जिहां निंऊँआं होर खम्बे घरा जो मजबूत रखे, तिहां ही ये विस्वासी लोक सच्चे उपदेसा जो मजबूत बणाई रखे। "
1TI,3,16,"होर एता मन्झ कोई सक नी आ कि, परमेसरे जो सच्ची खबर जाहिर कितिरी, से पूरी तरहा ले सच्च ई, मसीह जो माह्णुं रे रूपा मन्झ जाहिर हुआ, पवित्र आत्मे तेस जो हर कामा मन्झ धर्मी ठैहर्या, स्वर्गदूते से देखेया, होर स्वर्गा री महिमा री वखा जो से चकी लितेया गया, लोके तेसरे बारे मन्झ जाति-जाति मन्झ प्रचार कितेया, संसारा रे लोके तेस पर विस्वास कितेया। "
1TI,4,1,"पर पवित्र आत्मा साफ-साफ बोल्हा कि, एस आखरी ध्याड़े मन्झ कुछ लोक मसीह रे उपदेसा पर विस्वास करणा छाडी देणा। तिन्हा दुस्टात्मा री गल्ला पर मन ल्गाणा, होर झूठे नबी रे उपदेसा पर विस्वास करदे लगी जाणा, जो तिन्हा जो भटकाई देआ। "
1TI,4,2,"ये झूठे उपदेस स्खाणे वाले झूठे पाखंडी ऐें, तिन्हारी अंतरात्मा मरी चुकीरी जो सही होर गलता रा फैसला करी, जिहां कि कोई गर्म लोहे से फुखी दितिरी हो। "
1TI,4,3,"स्यों स्खायें कि लोक ब्याह नी करहे, होर स्यों खाणे पीणे री चीजा ले भी रोक्हा ऐ। पर परमेसरे युयां चीजा तिन्हा विस्वासी लोका रे कठे बणाईरी, जो सच्चे उपदेसा जो जाणांहे कि, स्यों प्रार्थना करी किन्हें धन्यावादा रे साउगी इन्हा चीजा जो खाई सके। "
1TI,4,4,"क्यूंकि परमेसरा री रचिरी हर एक चीज खरी ई; होर आस्से कुछ भी खाई सके, पर सिर्फ इतना हो कि स्यों चीजा परमेसरा जो धन्यावाद देई किन्हें खाई जाए। "
1TI,4,5,क्यूंकि स्यों चीजा परमेसरा रे बचन होर प्रार्थना ले सुद्ध किती जाहीं। 
1TI,4,6,"अगर तू विस्वासी भाई बैहणा जो इन्हा गल्ला जो याद कुरांदा रहे, जो मैं ऐबे तुस्सा जो करणे रे कठे बोलिरी। होर विस्वासा रे संदेसा रे ज्रीए होर खरे उपदेसा रे ज्रीए जेस जो तू मनदा आईरा, तू मजबूत बनाई गईरा, ता तुध मसीह यीसू रा खरा सेऊआदार बणना। "
1TI,4,7,"मन घड़न्त होर नर्क्कली काह्णियां रे कठे आपणा टैम बर्बाद नी करा, जेता ले जे परमेसरा जो इज्जत नी मिल्दी; होर भक्ति री जिन्दगी जीणे रे कठे आपणे आपा जो लगातार कोसिस करदा रेह। "
1TI,4,8,"क्यूंकि सारीरिक व्यायाम ले थोह्ड़ा ई फायदा हुंहां, पर भक्ति सभ गल्ला रे कठे फायदेमंद ई, क्यूंकि एस जिन्दगी मन्झ होर आऊणें वाले जिन्दगी मन्झ भी परमेसरा री वादा कितिरी जिन्दगी तुस्सा जो मिलाईं। "
1TI,4,9,"ये भरोसे करणे रे लायक गल्ल ई, होर हर तरहा ले मन्नणे रे लायक ई। "
1TI,4,10,"आस्से एस जिन्दगी जो पाणे रे कठे मैहनत होर कोसिस इधी कठे करहा ऐें, क्यूंकि आस्सा री आस तेस जिउंदे परमेसरा पर ई, जो सभ माह्णुंआं रा, होर खास कर विस्वासी लोका रा उद्धारकर्ता आ। "
1TI,4,11,"विस्वासी लोका जो इन्हा गल्ला जो सखा, होर तिन्हो इन्हा गल्ला जो मनणे रा आदेस दे। "
1TI,4,12,"कोई तेरी जुआनी जो बेकार नी समझणे पाए; पर जो गल्ला तू बोल्हा, होर आपणे चाल चलना रे ज्रीए, दूजेया रे कठे तेरे प्यारा रे ज्रीए, होर मसीह पर तुस्सा रे विस्वास होर तुस्सा री पवित्र जिन्दगी रे ज्रीए, तू विस्वासी लोका रे कठे एक उदाहरण बणी जा। "
1TI,4,13,"जेबे तक हांऊँ नी आऊँ, तेबे तक पवित्र सास्त्रा जो विस्वासी लोका जो जोरा किन्हें पढ़ी किन्हें तिन्हो सुनाणे रे कठे टैम काढ, तिन्हो हिम्मत दे होर पवित्र सास्त्रा रे मतलबा जो समझाणे मन्झ लगी रैह। "
1TI,4,14,"याद रखा कि जेबे कलीसिया रे अगुवे तुस्सा पर हाथ रखिरा था, होर भविस्यवाणी करी किन्हें तेस खास वरदाना रे बारे मन्झ दसिरा था, जो परमेसरे तुस्सा जो दितिरा। तेस बरदान रे बारे मन्झ लापरवाह मत बण। "
1TI,4,15,"इन्हा गल्ला जो बड़े ध्याना किन्हें करदा रह, होर आपणे आपा जो पूरी तरहा इन्हा गल्ला पर लगाई रख, ताकि हर कोई ये देखी सके कि तुस्से आपणे विस्वासा मन्झ बढ़ी करहा ऐ थे। "
1TI,4,16,"ध्यान रखा कि तुस्से आपणी जिन्दगी केहड़ी जिया करहे होर दूजेया जो क्या सखाई करहे, इन्हा गल्ला पर मजबूत बणी रह, क्यूंकि अगर तू एह्ड़ा करदा रैहन्गा, ता परमेसरा तेरे ज्रीए तु होर तेरे सुणने वालेया जो आऊणें वाले न्याय ले बचाणा। "
1TI,5,1,"आपणे ले उम्रा मन्झ बड़े आदमी जो बेज्जत करणे रे कठे मत प्रुआच; पर तेस जो आपणा बापू समझी किन्हें समझाई दे, होर आपणे ले कम उम्रा वाले किन्हें आपणा भाई साहीं बर्ताव कर। "
1TI,5,2,आपणे ले उम्रा मन्झ बडी ज्नानिया किन्हें आपणी माऊआ साहीं बर्ताव कर; होर तुस्सा ले कम उम्रा वालेया किन्हें आपणी बैहणा साहीं बर्ताव कर। एह्ड़ा तू एक पवित्र मना किन्हें कर। 
1TI,5,3,"तिन्हा विधवा रा आदर कर, जिन्हारी देखभाल रे कठे होर जरूरता जो पूरा करणे रे कठे कोई नी आ। "
1TI,5,4,"होर अगर केसी विधवा रे बच्चे होर नाती-पोते हो, ता स्यों आपणे घरा रे एस सदस्या री देखभाल करदे हुए एक भक्ति री जिन्दगी जीणा सीखे, होर तिन्हारी देखभाल करणे ले, स्यों आपणे माऊ-बापू या दादू-नानूआ रे कठे जो कुछ तिन्हें तुस्सा रे कठे कितिरी, तेता रे बदले तुस्से तिन्हारी सेऊआ कराये, होर परमेसर ये ई चाहां कि तुस्से एह्ड़ा करो। "
1TI,5,5,"जेस्सा विधवा री देखभाल करणे रे कठे कोई नी हो; से सिर्फ परमेसरा पर आस रख्हा ई, होर राती ध्याड़ी विनती होर प्रार्थना मन्झ लगी रैंहीं कि परमेसर तेस्सा री मदद करहे। "
1TI,5,6,"पर जो विधवा आपणा पूरा टैम भोग विलासा मन्झ लाई रखा ई, से एक मरिरे आदमी साहीं, हालांकि तिन्हारा सरीर जिउंदा पर स्यों आत्मिक रूपा ले मरी गईरी। "
1TI,5,7,"सारे विस्वासी लोका जो इन्हा बिधिया रे बारे मन्झ दस, ताकि हर कोई इन्हा जो बेकसूर पाए। "
1TI,5,8,"पर अगर कोई आपणे रिस्तेदारा री, होर आपणे परिवारा री फिकर नी करहे, ता से विस्वासा ले मुखरी गया, होर अविस्वासी लोका ले भी बुरा बणी गईरा। "
1TI,5,9,"विधवा जनानिया रे नांऊँआ री सूची मन्झ, जिन्हों विस्वासी लोक लगातार मदद करहे, तेता मन्झ सिर्फ तिन्हा विधवा रे नाऊँ लिखे जाये, जो साठ साला री उम्रा ले ज्यादा हो, होर जेसरा एक ई लाड़ा हो। "
1TI,5,10,"होर दूजे लोक तिन्हारे बारे मन्झ ये बोलदे हो कि तेस्से हमेसा भले काम कितिरे, जिहां कि तेस्से आपणे बच्चे रा पालन पोसण खरे किन्हें कितिरा। सफर करणे वाले विस्वासी लोका जो आपणे घरा मन्झ सादी किन्हें तिन्हारी आदर-खातर कितिरा, तिन्हें परमेसरा रे पवित्र लोका री बड़ी नम्रता किन्हें सेऊआदारा साहीं तिन्हारी सेऊआ कितिरी, जो लोक दुखा मन्झ थे तिन्हारी मदद कितिरी। होर तिन्हें हर एक भले कामा जो मन ल्गाईरा किन्हें कितिरा। "
1TI,5,11,"पर जुआन विधवा रे नांऊँ तेस्सा सूची मन्झ मत लिखदे जिन्हों विस्वासी लोक लगातार मदद करहे, क्यूंकि जेबे तिन्हारी सरीरा री इच्छा बड़ी जाईं होर विधवा हुंदे हुए भी मसीह री सेऊआ करणे री इच्छा तेता रे मुकाबले कम हुई जाईं, ता स्यों दबारा ब्याह करणा चाहीं। "
1TI,5,12,"होर दबारा ब्याह करणे ले परमेसरा तिन्हारा न्याय करणा, क्यूंकि तिन्हें आपणा पैहल्के वादे जो यानि दबारा ब्याह नी करणे रे वादे जो पूरा नी कितेया। "
1TI,5,13,"होर एता साउगी-साउगी स्यों घर-घर फिरि किन्हें आलसी हूंणां सीखी जाहीं, होर सिर्फ आलसी ई नी, पर दूजेया रे बारे मन्झ गलांण करी, होर दूजेया रे कामा मन्झ टांग अड़ाई होर एह्ड़ी गल्ला बोल्हा ई जो तिन्हा जो नी बोलणी चहिए। "
1TI,5,14,"इधी कठे मुंजो ये ठीक लगहा कि, जुआन विधवा ब्याह करी ले; होर बच्चे जणे होर घर-बार संभाले, तेबे दुस्मणा जो तिन्हा जो बदनाम करणे रा मौका नी मिलणा। "
1TI,5,15,क्यूंकि कुछ जुआन विधवा ता परमेसरा ले दूर हुई गईरी होर सैताना रे पीछे चलदी लगिरी। 
1TI,5,16,"अगर केसी विस्वासी बैहणा रे घरा मन्झ कोई विधवा हो, ता से ई तिन्हारी मदद करहे, होर कलीसिया रे विस्वासिया ले मददा रे कठे नी बोले, ताकि कलीसिया रे लोक तिन्हा विधवा री मदद करी सके, जिन्हारी देखभाल करणे रे कठे कोई नी आ। "
1TI,5,17,"जो कलीसिया रे अगुवा आपणा सारा काम खरे ढंगा किन्हें करदा हो, खास करी किन्हें जो परमेसरा रे बचना जो सुनाणे होर स्खाणे रे कठे मैहनत करहा हो, स्यों आदर होर पूरी मजदूरी, इन्हा दुहीं जो पाणे रे लायक समझे जाएं। "
1TI,5,18,"क्यूंकि पवित्र सास्त्र मन्झ लिखिरा कि, “कणक गांहणे वाले बोल्ह्दा रा मुंह देख्या बान्ह्दा।” एक होरी जगहा लिखिरा कि, “मजदूर आपणी मजदूरी रा हकदार आ।” "
1TI,5,19,"अगर कोई कलीसिया रे अगुवे पर दोस लगा कि तिन्हें पाप कितिरा, ता बगैर दो या तीन गुआहा रे एस्सा गल्ला रे कठे तेस पर दोस मत लगाऊआ। "
1TI,5,20,"पाप करणे वाले जो सभी विस्वासी लोका रे साम्हणें प्रुआची दे, ताकि बाकि विस्वासी लोक भी डरे। "
1TI,5,21,"परमेसर, मसीह यीसू, होर चुणिरे स्वर्गदूता रे साम्हणें हांऊँ तूजो ये आदेस देहां कि बिना केसी भेदभावा रे इन्हा बिधिया जो पूरा कर, होर सभी किन्हें एक जेह्ड़ा बर्ताव कर। "
1TI,5,22,"पर केसी जो भी हाथ रखी किन्हें परमेसरा री सेऊआ मन्झ नियुक्त करणे रे कठे जल्दबाजी मत कर, होर अगर तुस्से एह्ड़ा करहे ता तुस्से भी तेसरे पापा रे जिम्मेदार बणना; आपणे आपा जो पवित्र बणाए रख। "
1TI,5,23,"तू सिर्फ पाणी मत पी, पर आपणे पेटा रे होर आपणे बार-बार ब्मार हूंणे री वजहा ले थोह्ड़ा-थोह्ड़ा अंगूरा रा रस भी इस्तेमाल करेया कर। "
1TI,5,24,"जल्दबाजी मन्झ कलीसिया रे अगुवे जो नियुक्त नी करणा, हांऊँ इधी कठे बोल्हा, क्यूंकि कुछ लोक खुल्हे आम पाप करहे; तिन्हारे न्याय किते जाणे ले पैहले ही स्यों विस्वासी लोका रे साम्हणें दोसी बणी जाहें। हालांकि दूजे लोका रे पाप इतने जल्दी नी सुझदे, होर लोक तेस जो बादा मन्झ ही पछयाणहां ऐें। "
1TI,5,25,"तिहां ईं जेबे कोई भला काम करहा ता सभी लोका जो जल्दी सूझी जाहाँ। होर भले ही स्यों एक बारी मन्झ नी सूझे, पर मजे-मजे सभ लोक इन्हा गल्ला जो पछयाणी ले। "
1TI,6,1,"जितने विस्वासी लोक गुलाम ऐें, स्यों आपणे-आपणे माल्का जो हर गल्ला मन्झ बड़ी इज्जत दे, ताकि दूजे लोक परमेसरा री होर आस्सा रे उपदेसा री निंदा नी करहे "
1TI,6,2,"होर जिन्हारे माल्क विस्वासी ऐें, स्यों आपणे माल्का जो विस्वासी भाई हूंणे रे नाते होर भी ज्यादा इज्जत दे; बल्की तिन्हारी होर भी ज्यादा सेऊआ करहे। क्यूंकि तिन्हारी सेऊआ रा फायदा उठाणे वाले विस्वासी लोक ऐें, होर जिन्हा ले स्यों मसीह भाई हूंणे रे नाते होर भी प्यार करहे। इन्हा गल्ला जो स्खान्दा रेह, होर लोका किन्हें बोल कि स्यों इन्हा गल्ला जो मन्नेया करहे। "
1TI,6,3,"अगर कोई गलत उपदेसा जो सखा; होर आस्सा रे प्रभु यीसू मसीह रे दितिरे सही उपदेस होर परमेसरा री भक्ति री बिधिया ले राजी नी हुंदा, "
1TI,6,4,"ता से बौह्त बडयाई करणे वाल्आ बणी गईरा, होर कुछ नी जाणदा। एह्ड़ा माह्णुं जो बेकारा री गल्ला पर होर सब्दा पर लड़ने होर बैहस करणे री ब्मारी ई। एता री वजहा ले हिर्ख, होर झगड़े, होर दूजेया री बदनामी, होर बुरे-बुरे सक पैदा हुंहां ऐें। "
1TI,6,5,"एह्ड़े माह्णुंआं हमेसा एक दूजे किन्हें लड़ने मन्झ लगी रैहया, होर तिन्हारी बुद्धि खराब हुई गईरी। होर ऐबे स्यों कधी नी समझी सकदे कि सच्चाई क्या ई। स्यों समझे कि परमेसरा री सेऊआ करणा पैसे कमाणे रा जरिया। "
1TI,6,6,"पर परमेसरा री सेऊआ करणा होर जो कुछ से आस्सा जो देआ तेता मन्झ संतुस्ट रेहणा, ये ई सभी ले बडी कमाई ई। "
1TI,6,7,"क्यूंकि जेबे आस्से एस संसारा मन्झ जम्मीरे थे ता कुछ लेई किन्हें नी आईरे थे, होर जेबे मरणा तेबे भी कुछ नी लेई जाई सकदे। "
1TI,6,8,"होर अगर आस्सा वाले खाणे होर पैन्ह्णे रे कठे आ, ता एता मन्झ ई संतुस्ट रेहणा चहिए। "
1TI,6,9,"पर जो माह्णुं अमीर बणना चाहें, स्यों असानी किन्हें हर प्रकारा रे पाप करणे री परखणी मन्झ पई जाहें, होर एक जानवरा साहीं फसी जाहें। स्यों नर्क्कले होर खतरनाक कामा जो करणा चाहें, जो पूरी तरहा ले तिन्हारा विनास करी देईं। "
1TI,6,10,"क्यूंकि धन रा मोह सभ किस्मा री बुराईया री जड़ ई, जेस धना जो पाणे री कोसिस करदे-करदे कुछ लोक मजे-मजे मसीह रे उपदेसा पर विस्वासा करणा छाडी दे। एता री वजहा ले स्यों लोक कई किस्मा रे दुःख सहन करहे, तेस माह्णुं साहीं जिन्हें हथियारा किन्हें आपणे आपा जो छलनी करी दितिरा हो। "
1TI,6,11,"पर हे तिमिथियुस, तू जो परमेसरा रा जण आ, तू इन्हा गल्ला ले दूर रेह। हर एक कोसिस कर कि तू धर्मा रे काम करी सके। परमेसरा री भक्ति करणे वाली जिन्दगी जी। मसीह पर विस्वास रख। दूजे लोका किन्हें प्यार कर। मुस्किल हालात मन्झ धीरज रख। होर दूजे लोका ले नम्रता साउगी बर्ताव कर। "
1TI,6,12,"एक खरे स्पाही साहीं जो लड़ाई रे टैम कधी हिम्मत नी हारदा, आपणे विस्वासा रे कठे खरी लड़ाई कर, होर अनंत जिन्दगी जो पकड़ी ले, जेसरे कठे तू सादी गईरा था, होर बौह्त लोका रे साम्हणें तैं गुआही दितीरी थी कि तू मसीह पर विस्वास करा। "
1TI,6,13,"परमेसरा जो गुआह मनी किन्हें, जो सभी जो जिन्दगी देहां, होर मसीह यीसू जो भी गुआह मनी किन्हें जिन्हें पुन्तियुस, पिलातुस हाकमा रे साम्हणें सच्च बोलिरा था, हांऊँ तुजो ये हुक्म देहां, "
1TI,6,14,"कि तू आस्सा रे प्रभु यीसू मसीह रे दबारा वापस आऊणें रे ध्याड़े तक इन्हा गल्ला जो मनदा रेह, ताकि कोई तेरे पर गलत काम करणे रा दोस नी लगाई सके। "
1TI,6,15,"परमेसर जो बढ़ाई रे लायक आ, होर एकमात्र राजा, से राजेया रा राजा, होर प्रभुआ रा प्रभु आ, तेस मसीह जो ठीक टैमा पर जाहिर करणा। "
1TI,6,16,"से ई आ जो हमेसा रे कठे जिउंदा, होर जो एह्ड़े तेज प्रयासे मन्झ रैंहयां, जेसरे नजदीक कोई नी आई सकदा, जेस जो केसी माह्णुंऐ ना ता देखिरा, होर ना ता देखी सकदा, तेसरा आदर होर सामर्थ जुग-जुग रहे। आमीन। "
1TI,6,17,"एस संसार रे अमीर लोका जो ये आदेस दे कि, स्यों घमंडी नी बणे, होर स्यों धना पर भरोसा नी रखे, जो हमेसा रे कठे नी आ, पर परमेसरा पर ई भरोसा रखे जो आस्सा रे सुखा रे कठे सभ कुछ भरपूरी किन्हें देहां। "
1TI,6,18,"होर तिन्हा किन्हें बोला कि स्यों भलाई करहे, होर बौह्त सारे भले काम करहे, होर दूजेया जो जेस भी चीजा री जरूरत हो तेस जो उदारता किन्हें बांडी दे। "
1TI,6,19,"अगर स्यों एह्ड़ा करहे ता मानो स्यों आपणे रे कठे स्वर्गा मन्झ धन कठा करी करहे, जो कधी भी नास नी हूंणा। होर तिन्हा जो सच्ची जिन्दगी भी मिलणी यानि हमेसा री जिन्दगी। "
1TI,6,20,"हे तिमिथियुस, परमेसरे जो काम तुजो सौंपी रा, तू तेता जो पूरा कर। जो गल्ला आत्मिक नी, होर बेकारा री बैहसा ले दूर रह, होर तिन्हा ले भी जो परमेसरा रे सच्चे उपदेसा रे व्रोधा मन्झ ई, जिन्हा जो स्यों गलती किन्हें “ज्ञान” बोले। "
1TI,6,21,"कुछ लोके इन्हा झूठे ज्ञाना जो अपनाई लईरा, एह्ड़ा करणे ले ऐबे स्यों मसीह रे सच्चे उपदेसा पर विस्वास नी करदे। हांऊँ प्रार्थना करहा कि परमेसर तुस्सा सभी जो आपणा अनुग्रह देंदा रहे। "
2TI,1,1,हाऊँ पौलुसा एस्सा चिठ्ठी जो लिखी करहा। परमेसरे चाहां कि हाऊँ यीसू मसीह रा चुणीरा चेला बणुं। तिन्हें हांऊँ इधी कठे चुणेया कि हांऊँ ये प्रचार करी सकूं कि मसीह साउगी एक हूंणे री वजहा ले परमेसरे आस्सो अनंत जिन्दगी देणे रा वादा कितिरा। 
2TI,1,2,"हे तिमिथियुस, हांऊँ ये चिठ्ठी तुजो लिखी करहा, होर हांऊँ तेरे किन्हें आपणे मह्ठे साहीं प्यार करहा। हांऊँ प्रार्थना करहा कि बापू परमेसर होर आस्सा रा प्रभु यीसू मसीह तुजो अनुग्रह, दया होर सांति देंदा रहे। "
2TI,1,3,"हांऊँ तेस परमेसरा रा धन्यावाद करहा, जेसरी मैं होर मेरे बापदादे जिन्हारी सेऊआ सुद्ध अंतरात्मा किन्हें कितिरी। राती ध्याड़ी जेबे भी हांऊँ प्रार्थना करहा, ता तुस्सा रे कठे याद करी किन्हें प्रार्थना करहा। "
2TI,1,4,"मुंजो याद आ कि जेबे हांऊँ तुजो छाडी किन्हें जाई करहा, ता तू किहां मेरे कठे आंसू ब्हाई किन्हें रोई करहा था, होर ऐबे हांऊँ तेरे किन्हें मिलणे रे कठे तरस्या करहा, ताकि खुसी किन्हें भरी जाऊं। "
2TI,1,5,"तेरी माऊ युनिके रे अंदर जो भरपूर विस्वास था से मुंजो याद आ, होर तेरी नानी लोईस रा भी तेह्ड़ा विस्वास था। होर मुंजो भरोसा आ कि से ई भरपूर विस्वास तेरे मन्झ भी हाया। "
2TI,1,6,"इधी कठे हांऊँ तुजो याद दिलाहां कि, तू परमेसरा रे तेस वरदाना जो, जो मेरे हाथ रख्णे ले तुजो मिलिरा तेस जो होर चमकाई दे। "
2TI,1,7,"क्यूंकि परमेसरे आस्सा जो, जो आत्मा दितिरी से आस्सो डरपोक नी बणान्दी; एता रे बजाय से आस्सा रे दिला जो मजबूत करी किन्हें होर मदद कर कि आस्से दूजे किन्हें प्यार करहे, होर आपणे गास काबू रखी सके। "
2TI,1,8,"इधी कठे प्रभु यीसू मसीह रे बारे मन्झ दूजेयो जो दसणे रे कठे सर्मिन्दा नी हो, होर एता रे कठे भी सर्मिन्दा नी हो कि तेसरी सेऊआ करणे री वजहा ले हांऊँ हाले भी जेल्हा मन्झ आ। एता रे बजाय परमेसर जो तुस्सा जो सामर्था देआ, तेता रे ज्रीए खुसी री खबरा रे सुनाणे रे कठे मेरे साउगी दुःख उठा। "
2TI,1,9,"परमेसरे ही आस्सा रा उद्धार कितेया, होर आस्से पवित्र जिन्दगी जीणे रे कठे सादे; होर तिन्हें आस्से आस्सा रे भले कामा री वजहा ले नी पर आपणी योजना रे मताबक सादेया। परमेसरे एस संसारा जो रचणे ले पैहले ही तय करी लितिरा था कि यीसू मसीह जो एस संसारा मन्झ भेजी किन्हें आस्सा पर आपणा ये अनुग्रह दसणा। "
2TI,1,10,"होर एेबे आस्सा रा उद्धारकर्ता मसीह यीसू आई गईरा होर आस्सा पर आपणा अनुग्रह दसिरा। तिन्हें मौता री सामर्था जो हराई दितेया, होर खुसी री खबरा रे ज्रीए ये जाहिर कितेया कि कधी नी खत्म हूंणे वाली जिन्दगी तक पूजणे रे एक रस्ता। "
2TI,1,11,एस वजहा ले परमेसरे मुंजो खुसी री खबरा रा प्रचारक होर चुणिरा चेला नियुक्त कितिरा। ताकि हांऊँ अन्यजाति लोका जो सखाई सकूं। 
2TI,1,12,"होर एस वजहा ले ही हांऊँ एथी जेल्हा मन्झ दुःख सहन करी करहा, पर सर्मिन्दा नी हुन्दा, क्यूंकि हांऊँ मसीह जो जाणहां, जेस पर मैं भरोसा रखीरा कि, मसीह आपणे वापस आऊणें रे ध्याड़े तक तेस चीजा री रखवाली करी सक्हा, जो तिन्हें मुंजो सौंपी री। "
2TI,1,13,"जो सच्चे उपदेस तैं मेरे ले सुणीरे, तिन्हा जो आपणा उदाहरण बणाई किन्हें रख। विस्वास होर प्यारा किन्हें तू इन्हा उपदेसा जो पूरा कर क्यूंकि तू यीसू मसीह साउगी एक आ। "
2TI,1,14,"होर पवित्र आत्मा रे ज्रीए जो आस्सा मन्झ बस्सिरा, एस सच्चाई री रखवाली कर, जो तुजो सौंपी री। "
2TI,1,15,"तू जाणहां कि, आसिया रे ईलाके वाले कई विस्वासी लोके हांऊँ छाडी दितिरा, जिन्हा मन्झ फुगिलुस होर हिरमुगिनेस भाई ऐें। "
2TI,1,16,"भाई उनेसिफुरुसा होर तेसरे परिवारा पर प्रभु दया करहे, क्यूंकि से कई बार मेरे किन्हें मिलदे आया होर तिन्हें मेरी बौह्त मदद किती, होर एथी जेल्हा मन्झ आई किन्हें मेरे साउगी मिलणे रे कठे सर्मिन्दा नी हुआ। "
2TI,1,17,"पर जेबे से रोम सैहरा मन्झ आया, ता तिन्हें हांऊँ बड़ी कोसिस करी किन्हें तोप्या होर मेरे किन्हें मिलेया। "
2TI,1,18,न्याय रे ध्याड़े प्रभु उनेसिफुरुस पर आपणी दया दसे! होर तुस्से आप्हुए जाणांहे कि इफिसुस सैहरा मन्झ रैहन्दे हुए तिन्हें मेरी कितनी मदद कितिरी। 
2TI,2,1,"इधी कठे हे मेरे मह्ठे तिमिथियुस, तू ये जाणी किन्हें आपणे आपा जो मजबूत कर कि, परमेसरे तुजो से अनुग्रह दितिरा, जो आस्सा रे मसीह यीसू साउगी एक हूंणे ले वजहा ले मिला। "
2TI,2,2,तैं बौह्त लोका साम्हणें मुंजो मसीह रे बारे मन्झ संदेस स्खान्दे हुए सुणीरा था। इधी कठे हांऊँ चाहां कि तू भी इन्हा गल्ला जो दूजे भरोसे रे लायक विस्वासी लोका जो सखाई दे; जो होरिया जो भी स्खाणे रे लायक हो। 
2TI,2,3,"तू एक मसीह यीसू रा खरा स्पाही आ, इधी कठे जिहां दूजे लोक दुःख सहन करही करहे, तिहां तू भी तिन्हा दुःखा जो सहन कर। "
2TI,2,4,"एक स्पाही जो सेना मन्झ भर्ती आ, तेता रे साउगी-साउगी से केसी संसारा रे कामा जो नी करदा, क्यूंकि से आपणे भर्ती करणे वाले अधिकारी जो खुस कुराणा चाहां। "
2TI,2,5,होर एस तरहा जेबे अखाड़े मन्झ लड़ने वाल्आ पैहल्वान अगर बिधिया रे मताबक नी लड़े ता से इनाम नी पांदा। 
2TI,2,6,"होर तिहां ही जो किसान मैहनत करहा, तेस्जो ही सभी ले पैहले फसला रा हिस्सा मिलणा चहिए। "
2TI,2,7,"इन्हा उदाहरणा रे बारे मन्झ सोचा कि स्यों क्या स्खायें, होर प्रभुआ तुस्सा री मदद करणी कि तुस्से इन्हा गल्ला जो समझी सके। "
2TI,2,8,"हमेसा याद रखा कि यीसू मसीह कुणहां, से राजा दाऊदा रा बंस आ। परमेसरे से मरिरे मन्झा ले जिउंदा कितेया, होर हांऊँ एसी खुसी री खबरा रा प्रचार करहा। "
2TI,2,9,"क्यूंकि हांऊँ खुसी री खबरा रा प्रचार करहा, इधी कठे हांऊँ एक अपराधी साहीं दुःख सहन करहा, एथी तक कि हांऊँ कैदा मन्झ आ, पर परमेसरा रे बचना जो कोई भी आपणे कैदा मन्झ नी रखी सकदा। "
2TI,2,10,"इधी कठे हांऊँ परमेसरा रे चुणिरे लोका रे कठे सभ कुछ सैहन करहा, ताकि स्यों भी मसीह यीसू पर विस्वास करी किन्हें उद्धार पाए, होर अनंत महिमा पाए। "
2TI,2,11,"ये भरोसे करणे रे लायक गल्ला ई कि, अगर आस्से मसीह साउगी मरी गईरे, ता आस्सा तेस साउगी जिउंदे भी हूंणा। "
2TI,2,12,"अगर आस्से तेसरे खातर दुःख सहन करदे हुए धीरज रखे, ता आस्सा तेस साउगी राज भी करणा; पर अगर आस्से तेस जो जाणने ले मना करघे, ता तेस भी बोलणा कि आस्से तेसरे लोक नी ऐें। "
2TI,2,13,"भले ही आस्से मसीह रे कठे भरोसे रे लायक नी ऐें, तेबे भी से भरोसे रे लायक बणी रैंहयां, क्यूंकि से आपणे ही स्वभावा रे खलाफ झूठा नी हुई सक्दा। "
2TI,2,14,"ये गल्ला जो मैं तुस्सा किन्हें बोलिरी, तुस्सा रे लोक इन्हा जो भूली नी जाये। होर प्रभु जो गुआह मनी किन्हें तू तिन्हो चेतावनी दे कि, स्यों सब्दा रे मतलबा पर बैहस नी करहे। एह्ड़ी बैहसा ले कोई फायदा नी आ; बल्की सुणने वालेया जो नुकसान ही पूजा। "
2TI,2,15,"आपणे आपा जो परमेसरा रे ज्रीए ग्रहण करणे रे लायक बनाई किन्हें होर एह्ड़े सेऊआदारा रे रूपा मन्झ आपणे आपा जो दसणे री कोसिस करदे रैहया, जेस ले केसी भी गल्ला रे कठे सर्मिन्दा हूंणे री जरूरत नी हो। होर जो परमेसरा रे सच्चाई रे बचना जो ठीक तरहा ले इस्तेमाल करदा हो। "
2TI,2,16,"सांसारिक होर बेकारा री गल्ला ले दूर रैहया, क्यूंकि एह्ड़े लोक होर भी ज्यादा परमेसरा ले दूर हुई जाहें। "
2TI,2,17,"तिन्हारी गल्ला फैली किन्हें लोका रे विस्वासा जो नुकसान पुजाई, जिहां सड़ीरा जख्म फैली किन्हें एक ठीक आदमी जो बीमार करी देआ, हुमिनियुस होर फिलेतुस भाई तिन्हा लोका साहीं ऐें। "
2TI,2,18,"तिन्हें सच्चाई पर विस्वास करणा छाडी दितिरा, स्यों बोले कि परमेसरे पैहले ले ही मरिरे विस्वासी लोका जो अनंत जिन्दगी पाणे रे कठे जिउंदा करी दितिरा। एता री वजहा ले स्यों कुछ विस्वासी लोका जो मसीह पर विस्वास नी करणे रे कठे मनाई कराये। "
2TI,2,19,"परमेसरा रे लोक तेस निऊँआ साहीं जो बणी रैहीं, होर जेस पर ये सब्द लिखिरे कि, “प्रभु आपणे लोका जो पछ्याणा,” होर “हर एक जिन्हें प्रभु जो अपनाईरा से बुराई करणा छाडी दे।” "
2TI,2,20,"होर बड़े घरा मन्झ ना सिर्फ सोने चांदी रे (यानि जो कलीसिया रे सच्चे विस्वासी लोक ऐें), पर लकड़ी होर माटे रे भांडे भी हुंहां ऐें। (यानि झूठे उपदेस स्खाणे वाले भी) होर कुछ-कुछ खास कामा रे कठे होर कुछ-कुछ आम कामा रे कठे। "
2TI,2,21,"एस तरीके किन्हें जो कोई विस्वासी आपणे आपा जो इन्हा बुरी गल्ला ले दूर रखा, ता से तेस कीमती भांडे साहीं हूंणा जो खास कामा रे कठे हुआ, जेसरा जिन्दगी पवित्र हुंगी; होर तेस आपणे माल्का रे काम आऊंणा, होर हर भले कामा रे कठे त्यार हूंणां। "
2TI,2,22,"तिन्हा बुरी गल्ला ले दूर रेह जेस जो करणे जो जुआना री इच्छा करी; होर जो सुद्ध मना ले प्रभु री अराधना करहा ऐें, तिन्हा साउगी धार्मिकता री जिन्दगी, विस्वास, प्यार, होर सांति रखी किन्हें अगे बढ़दे रहो। "
2TI,2,23,"पर नर्क्कली, होर बेकारा री बैहसा ले दूर रैहया। क्यूंकि तुस्से जाणहां ऐें कि इन्हा ले लड़ाई-झगड़े हुंहां ऐें। "
2TI,2,24,"होर प्रभु रे सेऊआदारा जो झगड़ा करणे वाल्आ नी हूंणां चहिए, तेस जो सभी साउगी दया किन्हें बर्ताव करणा चहिए, होर परमेसरा रे बचना जो खरे किन्हें स्खाणे वाल्आ होर आपणे व्रोध करणे वालेया किन्हें सबर रखणे वाल्आ हूंणा चहिए। "
2TI,2,25,"होर से आपणे व्रोधिया जो नम्रता किन्हें सुधारे, सैताने इन्हा लोका जो इंहां फसाई दितिरा कि स्यों तेसरे मताबक जीए, पर तुस्सा रा तिन्हा साउगी सबर रखणे री वजहा ले हुई सक्हा कि, परमेसर तिन्हारी मदद करहे कि स्यों पाप करणा छाडी दे, होर मसीह रे बारे मन्झ सच्चाई जो पछयाणी ले। ताकि स्यों आपणे होसा मन्झ आई किन्हें सैताना ले दूर चली जाये। "
2TI,3,1,"तिमिथियुस हांऊँ चाहां कि तू ये जाणी ले कि, आखरी ध्याड़े मन्झ मसीह रे दबारा वापस आऊणें ले पैहले आस्सा पर बौह्त दुःखा रा टैम आऊंणा। "
2TI,3,2,"लोका सिर्फ आपणे आपा ले होर धना किन्हें प्यार करणे वाले बणी जाणा, बडयाई करणे वाले, घमंड करणे वाले, दूजेया री बदनामी करणे वाले, माऊ बापू रा हुक्म नी मनणे वाले, एहसान नी मनणे वाले, होर अपवित्र लोक हूंणे। "
2TI,3,3,"प्यार नी करणे वाले, दूजेया जो माफ़ नी करणे वाले, दूजेया री बुराई करणे वाले, आपणे आपा पर काबू नी रखणे वाले, कठोर, होर खरी गल्ला किन्हें नफरत करणे वाले भी हूंणे। "
2TI,3,4,"दूजेया जो धोखा देणे वाले, ढीठ, आपु जो दूजेया ले बडे समझणे वाले होर परमेसरा किन्हें प्यार नी करणे वाले, पर सुख विलासा रे चाहणे वाले लोक हूंणे। "
2TI,3,5,"तिन्हा लोका परमेसरा रे भक्त हूंणे रा भेस ता धरणा, पर तेसरी सामर्थ जो नकारी देणी; जो सच्चे तिन्हा जो परमेसरा रा भक्त बणाई सकी, एह्ड़े लोका ले दूर रैंह्णां। "
2TI,3,6,"इन्हा मन्झ ई कुछ लोक दूजेया रे घरा मन्झ बड़ी जाहें, होर तिन्हा नर्क्कली ज्नानिया जो पूरी तरहा आपणे बसा मन्झ करी लैंहां ऐें, जिन्हारा दिल तिन्हारे पापा रे बोझा किन्हें दभिरा होर हर तरहा री इच्छा रे काबू मन्झ ऐें। "
2TI,3,7,"होर स्यों हमेसा नईं गल्ला जो सिख्दे ता रैंहयां ईं, पर सच्चाई रे बारे मन्झ खरे उपदेसा जो कधी नी समझी सकदे। "
2TI,3,8,"ये झूठे उपदेस स्खाणे वाले सच्चाई रा व्रोध करहे, जिहां यन्नेसे होर यम्ब्रेसे पुराणे टैमा मन्झ मूसा रा व्रोध कितेया था; ये ता एह्ड़े माह्णुं ऐें, जिन्हारी बुद्धि खराब हुई गईरी, होर आपणे विस्वासा जो लेई किन्हें हारी गईरे। "
2TI,3,9,"पर तिन्हारी वेवकुफी थोड़े ही टैम तक तिन्हारी मदद करी सकी, क्यूंकि जिहां तेस टैमा रे लोके जाणी लेईरा था कि यन्नेसा होर यम्ब्रेसा नर्क्कले, तिहां ही सभी लोका पछयाणी लेणा कि ये झूठे उपदेस स्खाणे वाले नर्क्कले। "
2TI,3,10,"पर तू तिमिथियुस खरे किन्हें जाणहां कि हांऊँ क्या सखा, हांऊँ किहां आपणी जिन्दगी जी आ, होर मेरी जिन्दगी रा मकसद क्या, होर हांऊँ क्या विस्वास करहा। तू जाणहां कि हांऊँ सभी लोका किन्हें सबर रखा होर सभी किन्हें प्यार करहा, होर दुखा रे टैमा मन्झ धीरज रखा। "
2TI,3,11,"लोके हांऊँ सताया जेसरी वजहा ले मैं बौह्त दुःख सहन कितेया। तू तिन्हा डरावणी गल्ला रे बारे जाणहां, जो पिसिदिया जिल्ले रे अन्ताकिया होर इकुनियुम होर लुस्त्रा सैहरा मन्झ रैहणे वाले लोके मेरे साउगी कितेया, होर किहां तेथी मैं दुःख सहन किते, पर प्रभुए हांऊँ सारे दुखा ले छुड़ाई लितेया। "
2TI,3,12,"पर ये गल्ला सच्च ई कि जितने लोक मसीह यीसू साउगी एक हुई किन्हें भक्ति री जिन्दगी जीणा चाहें, स्यों सभ सताए जाणे। "
2TI,3,13,"पर दुस्ट लोक, होर धोखा देणे वाले लोका एता ले भी बुरा काम करणा। तिन्हा लोका जो धोखा देणा होर आपु भी धोखा खाणा। "
2TI,3,14,"पर हे तिमिथियुस तू इन्हा सारी गल्ला जो मजबूती किन्हें पकड़ी रख, जो लोके तुजो सखाई री, होर जिन्हा पर तू पूरी तरहा विस्वास करहा। क्यूंकि तू खरे ढंगा किन्हें जाणहां कि ये सच्चाई री गल्ला तुजो कुन्ने सखाई री। "
2TI,3,15,"होर जेबे तू एक बच्चा ई था ता तैं पवित्र सास्त्रा जो सिख्या, जो तुस्सा री एस गल्ला जो समझणे मन्झ मदद करहा कि, जेबे तुस्से मसीह यीसू पर विस्वास करहे, ता परमेसर तुस्सा रा उद्धार करहा। "
2TI,3,16,"पवित्र सास्त्रा रा सारा बचन परमेसरा री तरफा ले आ; लोका जो स्खाणे रे कठे, तिन्हों प्रुआचणे रे कठे, होर तिन्हारी गलती जो सुधारणे रे कठे, होर तिन्हा जो धर्मा रे काम करणा स्खाणे रे कठे ये बचन मदद आस्सा री करहा। "
2TI,3,17,"ताकि परमेसरा रे लोक हर भले काम करणे रे कठे त्यार हुई जाये, होर सिद्ध बणी जाये। "
2TI,4,1,"जेबे मसीह यीसू राजेया साहीं राज करदे आऊंणा, तेबे तेस जिउंदे या रा होर मरिरे दुहीं रा न्याय करणा। होर इधी कठे परमेसर होर मसीह जो गुआह मनी किन्हें हांऊँ तुजो आदेस देआ, "
2TI,4,2,"कि तू परमेसरा रे बचना रा प्रचार कर; होर चाहे हालात खरे हो या नी, तू बचना रा प्रचार करणे रे कठे त्यार रेह। अगर लोके गलती कितिरी ता तू तिन्हों दसी दे, होर तिन्हा जो तिन्हारे पाप करणे रे कठे प्रुआच होर तिन्हों होंसला भी दे। ये सभ काम तू ध्याना किन्हें स्खान्दे हुए बड़े सबरा किन्हें करेया। "
2TI,4,3,"हांऊँ ये तुस्सा जो इधी कठे बोल्या करहा कि, एक टैम एह्ड़ा आऊंणा; कि लोका खरा उपदेस सुणना नी चाहणा, पर आपणी इच्छा जो पूरी करणे रे कठे एह्ड़े लोक तोपी किन्हें कठ्ठा करणे, जेह्ड़े सिर्फ तिन्हा जो से ही गल्ला स्खायें, जो स्यों सुणना चाहें। "
2TI,4,4,"तिन्हा सच्चाई नी सुणनीं, पर झूठी मन घड़ंत काह्णियां सुणनीं। "
2TI,4,5,"हर हालात मन्झ आपणे आपा पर काबू रख चाहे कुछ भी हुई जाये, दुःख सहन कर, होर पूरी मेहनत करी किन्हें खुसी री खबर सभी लोका जो सुणा होर जो सेऊआ तुजो सौंपी री तेता जो पूरी कर। "
2TI,4,6,"हांऊँ ये आदेस तुजो इधी कठे देईं करहा, पर परमेसरा रे कठे मेरी जिन्दगी होर मेरा काम दुहें खत्म हूंणे वाले, क्यूंकि हांऊँ जाणहां कि मां बौह्त जल्दी दुनिया छाडी किन्हें चली जाणा। "
2TI,4,7,"एक खरे स्पाही साहीं जो लड़ाई रे टैम कधी हिम्मत नी हारदा, मैं मसीह रे कामा जो पूरा करणे रे कठे बौह्त मेहनत कितिरी, होर मसीह पर मेरा विस्वास कधी नी बदली रा। "
2TI,4,8,"प्रभुआ मुंजो से ताज देणा जो धार्मिकता रा ताज आ। से जो धर्मा किन्हें न्याय करहा, जेस ध्याड़े तेस दबारा वापस आऊंणा मुंजो ये इनाम देणा। तेस सिर्फ मुंजो ई नी, बल्की तिन्हा सभी जो भी देणा, जो सच्चे चाहे कि से दबारा वापस आई जाये। "
2TI,4,9,तू मेरे वाले जल्दी आऊणें री पूरी कोसिस कर। 
2TI,4,10,"देमास भाई एस संसारा री चीजा किन्हें बौह्त प्यार रखा, इधी कठे तिन्हें हांऊँ छाडी दितेया, होर थिस्सलुनिके सैहरा जो चली गया। होर क्रेसक्रेंस भाई गलातिया ईलाके जो चली गया, होर तितुस भाई दलमातिया ईलाके जो चली गया। "
2TI,4,11,"ऐबे सिर्फ भाई लूका मेरे साउगी आ; जेबे तुस्सा आऊंणा ता मरकुस भाई जो आपणे साउगी लई किन्हें आया, क्यूंकि एथी से मेरी सेऊआ रे कठे बौह्त कामा रा आ। "
2TI,4,12,भाई तुखिकुस जो मैं इफिसुस सैहरा जो भेजी दितिरा। 
2TI,4,13,"जेबे तुद आऊंणा ता से चोगा आपणे साउगी लेई आया, जो मैं त्रोआस सैहरा मन्झ करपुस भाई रे घरा छाडी आईरा था। मेरे स्यों कताबा भी लेई आया, खास कर से जो चामड़े री बणीरी। "
2TI,4,14,"सिकंदर ठठेरे मुंजो हर तरहा रा दुःख दितिरा, प्रभुआ तेस जो तेसरे हर बुरे कामा री सजा देणी। "
2TI,4,15,"तू भी तेस ले चतन्न रैंहयां, क्यूंकि तिन्हें मसीह रे बारे मन्झ आस्सा रे उपदेसा रा घोर व्रोध कितेया। "
2TI,4,16,"एथी रोम सैहरा मन्झ पैहली बार जेबे हांऊँ न्यायधिसा रे साम्हणें आपणे खलाफ लगाई रे इल्जाम रे बारे मन्झ जबाब देंदा गया, तेबे मेरे पक्सा मन्झ बोलणे रे कठे कोई नी आया। एता रे बजाय तिन्हें सभीए हांऊँ छाडी दितेया। हांऊँ प्रार्थना करहा कि परमेसर तिन्हों एह्ड़ा करणे रे कठे माफ़ करहे। "
2TI,4,17,"पर प्रभु मेरा मददगार रैहया, होर तिन्हें मुंजो सामर्थ दिती; ताकि हांऊँ तेस कच्हरी मन्झ बैठीरे सभी लोका जो मसीह रे बारे मन्झ खुसी री खबरा रा प्रचार करी सकेया, होर सभ तेस गैर-यहूदी लोक तेसरे प्रचारा जो सुणी सके। होर एस तरहा तिन्हें हांऊँ मरणे ले बचाई लेया जिहां एक भूखे सेरा रे मुंहा ले बचाया। "
2TI,4,18,"होर प्रभुआ हांऊँ हर एक बुरे कामा ले बचाणा जो स्यों करहा ऐें, होर स्वर्गा मन्झ आपणे राजा मन्झ तेस हांऊँ सम्भाली किन्हें लई जाणा; तेसरी महिमा जुग-जुग हुन्दी रहे। आमीन। "
2TI,4,19,"प्रिसकिल्ला होर तेस्सा रे लाड़े अक्विला जो, होर उनेसिफुरुसा भाई रे पुरे परिवारा जो मेरा नमस्कार। "
2TI,4,20,"इरास्तुस भाई ऐबे तक कुरिन्थुस सैहरा मन्झ आ, मैं त्रुफिमुस भाई जो मिलेतुस सैहरा मन्झ छाडी दितेया, क्यूंकि से ब्मार था। "
2TI,4,21,"ठण्ड सुर्हू हूंणे ले पैहले तू मेरे वाले आऊणें री कोसिस करेया; यूबूलुस, पुन्देस, लीनुस, होर क्लौदिया भाईया, होर एथी रे सभ विस्वासी लोका रा तुजो नमस्कार। "
2TI,4,22,"हांऊँ प्रार्थना करहा कि प्रभु तेरे साउगी रहे, होर से तुजो आपणा अनुग्रह देंदा रहे। "
TIT,1,1,"हांऊँ पौलुस, एस्सा चिठ्ठी जो लिख्या करहा। हांऊँ परमेसरा रा सेऊआदार होर यीसू मसीह रा चुणिरा चेला आ। हांऊँ परमेसरा रे चुणिरे लोका रे विस्वासा जो मजबूत करणे रे कठे नियुक्त कितिरा, ताकि स्यों सच्चा जो जाणे होर परमेसरा जो खुस करणे वाली जिन्दगी जीए। "
TIT,1,2,"जेसरी वजहा ले स्यों परमेसरा साउगी अनंत जिन्दगी जीणे री आस रखे। एह्ड़ा परमेसर जो कधी झूठ नी बोल्दा, होर जिन्हें संसारा रे रचणे ले पैहले ले ही वादा कितिरा था कि तेसरे लोका जुग-जुग जिउंदे रैहणा। "
TIT,1,3,"पर ऐबे ठीक टैमा पर, परमेसरे एस खुसी री खबर आस्सा पर जाहिर किती होर एता रा प्रचार आस्से सभी किन्हें करहे, आस्सा रे उद्धारकर्ता परमेसरे मुंजो ये जिम्मेदारी सौम्पी री होर हुक्म दितिरा कि हांऊँ ये काम तेसरे कठे करूं। "
TIT,1,4,"तितुस ये चिठ्ठी हांऊँ तुजो लिखी करहा, तू सच्चे मेरे मह्ठे साहीं आ, क्यूंकि आस्से यीसू मसीह पर विस्वास करहे। हांऊँ प्रार्थना करहा कि आस्सा रा बापू परमेसर होर उद्धारकर्ता मसीह यीसू तुजो अनुग्रह होर सांति देंदा रहे। "
TIT,1,5,"मैं तुजो क्रेते टापू मन्झ इधी कठे छाडी आईरा था कि, तू तेथी रही किन्हें आस्सा रे सुर्हू कितिरे कामा जो पूरा करहे, होर जिहां मैं तुजो गलाईरा था ठीक तिहां ही क्रेते टापू रे हर गांऊँआं मन्झ अगुवे जो नियुक्त करेया। "
TIT,1,6,"होर कलीसिया रा अगुवा एह्ड़ा हूंणा चहिए कि से बेकसूर हो, होर एक ई लाड़ी रे लाड़े हो, जिन्हारे बाल बच्चे विस्वासी हो, होर जिन्हा पर लुचपन करणे होर हुक्म नी मनणे रा दोष नी लगिरा हो। "
TIT,1,7,"होर एक कलीसिया रा अगुवा परमेसरा रा भंडारी हूंणे री वजहा ले बेकसूर हूंणां चहिए; ना हठी, ना गुस्सा करणे वाल्आ, ना दारुबाज, ना मारपीट करणे वाल्आ हो, होर ना दूजेया जो धोखा देई किन्हें पैसे कमाणे री इच्छा रखदा हो। "
TIT,1,8,"पर आदर-खातर करणे वाल्आ, दूजे री भलाई करणे री इच्छा रखणे वाल्आ, आपणे पर काबू रखणे वाल्आ, धर्मी माह्णुं पवित्र होर हमेसा आपणी भावनाओं पर काबू रखणे वाल्आ हो। "
TIT,1,9,"होर से तेस भरोसे रे लायक उपदेसा जो मजबूती किन्हें पकड़ी रखणे वाल्आ हो, जो आस्से तेस जो सखाईरा था; जेता ले दूजेया जो सखाई सके होर सच्चे उपदेस रे बरखलाप बोलणे वालेया रा मुंह बंद कुराई सके। "
TIT,1,10,"क्यूंकि बौह्त सारे लोका जो वकवास करहे होर दूजेया जो धोखा दे, तिन्हा सही उपदेसा रा विरोध करणा। ये खास करी किन्हें कुछ यहूदी लोका रे बारे मन्झ आ जो विस्वासी बणी गईरे। "
TIT,1,11,"इन्हारा मुंह बन्द करणा चहिए; कि ये लोक एह्ड़ा नी स्खायें, क्यूंकि जेबे स्यों एह्ड़ा स्खायें, ता स्यों सभ परिवारा रे विस्वासा जो बगाड़ी दे। स्यों पैसे कमाणे रे कठे एह्ड़ा स्खायें। "
TIT,1,12,"क्रेते टापू मन्झ रैहणे वाल्आ एक माह्णुं जेस जो लोक नबी समझे, तिन्हें बोल्या कि, “क्रेते टापू मन्झ रैहणे वाले लोक बौह्त झूठ बोल्हा ऐें। स्यों जंगली जानवरा साहीं खतरनाक ऐें! होर स्यों आलसी होर पेटू ऐें।” "
TIT,1,13,"क्रेते टापू मन्झ रैहणे वाले लोका रे कठे ये गल ऐबे भी सच्ची ई, इधी कठे तिन्हा जो कड़ी चेतावनी देआ कर कि, स्यों यीसू मसीह रे बारे मन्झ सच्चे उपदेसा पर विस्वासा करहे। "
TIT,1,14,"यहूदी लोका री काह्णियां पर होर तिन्हा माह्णुंआं रे हुक्मा पर मन नी ल्गाऊआ, जो सच्चाई ले भटकी जाहें। "
TIT,1,15,"जिन्हा लोका रे मना मन्झ पाप भरे विचार नी हुंदे तिन्हारे कठे सभ चीजा सुद्ध ई। पर जो लोक बुरे हुयें, होर जो यीसू मसीह पर विस्वास नी करदे तिन्हारे कठे सभ चीजा असुध ई, क्यूंकि तिन्हारी बुद्धि होर अंतरात्मा दोन्हो असुद्ध हुई गईरी। "
TIT,1,16,"झूठे उपदेस स्खाणे वाले बोल्हा ऐें कि, आस्से परमेसरा जो जाणहां ऐें; पर तिन्हारे काम एस गल्ला जो साफ जाहिर करहे कि स्यों परमेसरा जो नी जाणदे। क्यूंकि स्यों हुक्म नी मनणे वाले ऐे होर परमेसरा तिन्हा किन्हें नफरत करहा; होर स्यों कोई भी खरे काम नी करदे। "
TIT,2,1,"पर हे तितुस, तू आपणे विस्वासी लोका जो से ही गल्ला सखाया, जो यीसू मसीह रे सच्चे उपदेसा रे मताबक हो। "
TIT,2,2,"खपरे आदमिया जो सखाया कि स्यों आपणे आपा पर काबू रखे होर तिन्हारा स्वभाव एह्ड़ा हो कि सब तिन्हारी इज्जत करहे, होर समझदारी किन्हें काम करणे वाले हो। परमेसरा पर मजबूत विस्वास करणे वाले, दूजेया किन्हें सच्चा प्यार करणे वाले होर सभ गल्ला मन्झ धीरज रखणे वाले हो। "
TIT,2,3,"इंहां ही खपरी ज्नानिया रा स्वभाव भी पवित्र लोका साहीं हो। दूजेया जो बदनाम करणे वाली नी हो, होर ना दारुबाज हो; पर दूजेया जो खरा काम करणे रे कठे स्खाणे वाली हो। "
TIT,2,4,"ताकि तिन्हारी जिन्दगी एक उदाहरण हो कि स्यों जुआन ज्नानिया जो सखाई सके कि, किहां आपणे लाड़े होर बच्चे किन्हें प्यार करहे। "
TIT,2,5,"होर किहां आपणे आपा पर काबू रखी सके, होर पतिव्रता रहे किहां आपणे-आपणे घरा री देखभाल करहे, होर दूजेया पर दया करहे, होर आपणे-आपणे लाड़े रे अधीन रहे, ताकि कोई भी परमेसरा रे बचना री निंदा नी करहे। "
TIT,2,6,होर इंहां ही जुआना ले अर्ज करा कि स्यों आपणे आपा पर काबू रखी सके। 
TIT,2,7,"होर हर गल्ला मन्झ आपणे भले कामा रा उदाहरण दे कि दूजे लोक भी तुस्सा जो देखी किन्हें आपणे आपा जो बदली दे, जेबे तू विस्वासी लोका जो परमेसरा रे बारे मन्झ सखाई करहा ता खरे मकसद साउगी सखा, जेता ले स्यों तुस्सा री इज्जत करहे। "
TIT,2,8,"तू से ही सखा जो सच्च आ, होर जेसरा विरोध कोई नी करी सके, ताकि तुस्सा रे दुसमण सर्मिन्दा हुई जाये। क्यूंकि तिन्हा वाले तुस्सा रे बरखलाफ बुरा बोलणे रे कठे कुछ भी नी आ। "
TIT,2,9,"आपणी कलीसिया रे गुलामा जो सखा कि, स्यों आपणे-आपणे माल्का रे अधीन रहे। होर जो कुछ करहे तेता मन्झ आपणे माल्का जो खुस रखे, होर पलटी किन्हें जवाब ना दे। "
TIT,2,10,"चोरी, चलाकी नी करहे; पर एस गल्ला जो साबित करहे कि स्यों हमेसा ईमानदार ऐें, ताकि जो कुछ स्यों करहे लोक तिन्हारे खरे स्वभावा जो देखी किन्हें आस्सा रे उद्धारकर्ता परमेसरा रे उपदेसा रे बारे मन्झ सुणने री इच्छा करहे। "
TIT,2,11,क्यूंकि परमेसरे आपणा अनुग्रह एस तरहा जाहिर कितिरा कि तिन्हें सारे माह्णुंआं जो बचाणे रे कठे एक रस्ता बणाईरा। 
TIT,2,12,"एस अनुग्रहा ले परमेसर आस्सो सखा कि, आस्से संसारा री चीजा रे कठे इच्छा जो छाडी दे, होर परमेसरा जो खुस नी करणे वाली गल्ला जो करणा छाडी दे। एता रे बजाय ऐबे रे टैमा मन्झ परमेसरा जो खुस करणे वाली धार्मिक होर आपु पर काबू रखणे वाली जिन्दगी जीए। "
TIT,2,13,आस्से एह्ड़ा ही करदे रहे जेबे कि आस्से आपणे म्हान परमेसर होर उद्धारकर्ता यीसू मसीह जो आपणी महिमा साउगी एस संसारा मन्झ वापस आऊणें री आस करदे लगिरे। 
TIT,2,14,"इन्हें यीसू मसीहे आपणे आपा जो आस्सा रे कठे बलिदान करी दितेया, ताकि आस्सा जो हर किस्मा रे पापा ले छुड़ाई ले; होर आस्सो सुद्ध करी दे ताकि आस्से तेसरे खास लोक बणी जाये जो खरे काम करणे री बड़ी इच्छा रखे। "
TIT,2,15,"इधी कठे हे तितुस, हांऊँ चाहां कि ये गल्ला जो मैं तेरे किन्हें कितिरी क्रेते टापू रे विस्वासी लोका जो सखा, तिन्हो हिम्मत दे कि स्यों इन्हा गल्ला जो इंहां ही करहे, होर जेथी जरूरत ई तिन्हो सुधारे, एह्ड़ा करणे रा तुजो पूरा हक आ। एस गल्ला जो पक्का करी ले कि जो तू सखा, तेता जो कोई बेकार नी जाणे। "
TIT,3,1,"विस्वासी लोका जो याद दिलाया कर कि, हाकमा होर अधिकारिया री इज्जत करहा, होर तिन्हारे अधीन रेहा, होर दूजे कठे खरे काम करणे रे कठे त्यार रैहया। "
TIT,3,2,"केसी जो बदनाम नी करहे; झगड़ा नी करहे; पर दूजेया पर दया करहे, होर सभ माह्णुंआं किन्हें बड़ी नम्रता साउगी रहे। "
TIT,3,3,"क्यूंकि आस्से भी मसीह बणने ले पैहले नर्क्कले थे होर आस्से परमेसरा रा हुक्म नी मनदे थे, होर लोक आस्सो धोखा दे थे। आस्से आपणे आपा जो तिन्हा सब बुरे काम करणे ले नी रोकी सकदे थे, जिन्हों आस्से करणा चाहें थे होर जेस जो करी किन्हें आस्से बड़े खुस हुयें थे। आस्से आपणी जिन्दगी बैर-भाव करणे मन्झ होर दूजे लोका किन्हें हिर्खा रखणे मन्झ बिताहें थे, आस्से एह्ड़े लोक थे जिन्हा किन्हें लोक नफरत करहे थे, होर आस्से भी एक दूजे किन्हें नफरत रख्हा ऐें थे। "
TIT,3,4,पर फेरी भी आस्सा रे उद्धारकर्ता परमेसरे आस्सा माह्णुंआं पर दया होर प्यार जाहिर किती। 
TIT,3,5,"तिन्हें आस्सा जो आस्सा री पापा री सजा ले बचाया; होर ये आस्सा रे धर्मा रे कामा री वजहा ले नी आ, पर इधी कठे कि तिन्हें आस्सा पर दया कितिरी। पवित्र आत्मा देई किन्हें तिन्हें आस्से बचाए, जिन्हें आस्सा रे पापा जो धोई किन्हें आस्सो एक नौंईं जिन्दगी दिती, होर जीणे रा एक नंऊँआं रस्ता दसेया। "
TIT,3,6,"परमेसरे पवित्र आत्मा जो आस्सा रे अंदर अजादी होर भरपूरी किन्हें वास करणे जो भेजेया, होर ये एस कामा री वजहा ले हुआ जो आस्सा रे उद्धारकर्ता यीसू मसीहे आस्सा रे कठे कितेया। "
TIT,3,7,"ताकि आस्से अनंत जिन्दगी पाणे री आस रखे, जेस जो देणे रा वादा परमेसरे आस्सो आपणे बच्चे हूंणे रे नाते कितिरा। होर आस्से एस गल्ला मन्झ पक्का हो कि परमेसरे आपणे अनुग्रहा ले आस्सो आपणी नजरा मन्झ धर्मी बणाईरा। "
TIT,3,8,"ये जो कुछ मैं ऐबे तुस्सा जो लिखिरा ये भरोसे करणे रे लायक गल्ला ई, हांऊँ ये चाहां कि तू इन्हा गल्ला रे बारे मन्झ मजबूती किन्हें विस्वासी लोका जो सखा, इधी कठे कि जिन्हें लोके परमेसरा पर विस्वास कितिरा, स्यों आपणा ध्यान भले काम करणे रे मन्झ लगाई रखे। ये सखाई री गल्ला सब लोका रे कठे खरी होर फायदेमंद ई। "
TIT,3,9,"बन्सावली किन्हें जुड़ीरे विवाद, मूसा री व्यवस्था किन्हें जुड़ीरे रगड़े झगड़े होर मूर्खतापूर्ण मतभेदा री गल्ला मन्झ नी पया; क्यूंकि इन्हा बैहसा ले कोई फायदा नी आ, ये सभ बेकार ऐें। "
TIT,3,10,"कलीसिया मन्झ जो आदमी फूट पाई किन्हें बंटवारा करहा, तेस जो घटा ले घट दो बारी चेतावनी देआ कि, से एह्ड़ा करणा बंद करी दे। तेता ले बाद तेस आदमी जो लेखे नी पाऊआ। "
TIT,3,11,क्यूंकि तुस्से जाणहां ऐें कि एह्ड़ा आदमी जाणीबूझी किन्हें गलत रस्ते पर चली पईरा; होर तेसरे पापा रे काम ही तेस जो दोसी साबित करी करहे। 
TIT,3,12,"हांऊँ अरतिमास या तुखिकुस तुस्सा वाले क्रेते टापू मन्झ भेजणा, होर जेबे से तेथी पूजे ता तू मेरे वाले निकुपुलिस सैहरा मन्झ आऊणें री कोसिस करेया; क्यूंकि मैं तेथी ई सर्दी काटणे रा फैसला करी लईरा। "
TIT,3,13,"जेनास वकील होर अपुल्लोस जेबे तुस्सा वाले ले आपणा सफर सुर्हू करहे, ता तुस्सा ले जितना हुआ तितनी तुस्से तिन्हारी मदद करेया। एस गल्ला जो पक्का करी लेया कि सफरा रे कठे सारी जरूरता री चीजा तिन्हा वाले हाई की नी। "
TIT,3,14,इतना ही नी पर विस्वासी लोका जो ये भी स्खान्दे रैहया कि स्यों दूजेया री ज्रूरता जो पूरा करणे रे कठे खरे कामा मन्झ हमेसा लगे रैंहे। एह्ड़ा करणे ले तिन्हारी जिन्दगी बेकार नी हूणीं। 
TIT,3,15,"होर सारे विस्वासी लोक जो मेरे साउगी एथी ऐें, स्यों तुस्सा जो नमस्कार बोल्हे। होर क्रेते टापू मन्झ रैहणे वाले आस्सा रे विस्वासी भाई बैहण, जो आस्सा किन्हें प्यार रख्हा ऐें, तिन्हा जो आस्सा रा नमस्कार। हांऊँ प्रार्थना करहा कि परमेसर तुस्सा सभी जो आपणा अनुग्रह देंदा रहे। "
PHM,1,1,"हांऊँ पौलुसा एस चिठ्ठी जो लिखी करहा। हांऊ जेल्हा मन्झ आ, क्यूंकि हांऊँ मसीह यीसू रे बारे मन्झ प्रचार करहा। मेरे होर आस्सा रे भाई तिमिथियुस री वखा ले तुस्सा जो नमस्कार। हे फिलेमोन, तू आस्सा रा लाडला दोस्त होर सहकर्मी आ। होर ये चिठ्ठी तेरे कठे ई। "
PHM,1,2,"होर आस्सा री विस्वासी बैहण अफफिया, होर विस्वासी भाई अरखिप्पुस जो एक स्पाही साहीं प्रभु री सेऊआ करहा, होर जो कलीसिया तुस्सा रे घरा मन्झ कठी हुई तिन्हारे रे कठे भी हांऊँ ये चिठ्ठी लिख्दा लगीरा। "
PHM,1,3,हांऊँ प्रार्थना करहा कि आस्सा रा बापू परमेसर होर प्रभु यीसू मसीह तुस्सा जो अनुग्रह होर सांति देंदा रहे। 
PHM,1,4,जेबे भी हांऊँ तुस्सा रे कठे प्रार्थना करहा ता हांऊँ हमेसा तुस्सा रे कठे परमेसरा रा धन्यावाद करहा। 
PHM,1,5,लोके मुंजो दसेया कि तुस्से हमेसा प्रभु यीसू मसीह पर विस्वास रखे होर सभ परमेसरा रे पवित्र लोका किन्हें प्यार करहे। 
PHM,1,6,"हांऊँ प्रार्थना करहा कि विस्वासी लोका किन्हें तुस्सा री संगती होर भी डुघ्ही हुन्दी जाये, ये जाणदे हुए कि परमेसरे आस्सो कुण-कुण खरी चीजा दितिरी। एह्ड़ा हूंणे ले मसीहा री महिमा हो। "
PHM,1,7,"हे लाडले दोस्त, हांऊँ बौह्त खुस आ, होर मुंजो ये जाणी किन्हें बौह्त हिम्मत मिलीरी कि तू दूजे किन्हें प्यार करहा, होर ये भी तेरे ज्रीए परमेसरा रे पवित्र लोका भी हिम्मत पाएं। "
PHM,1,8,"होर एस वजहा ले कि तू एक मसीह रा विस्वासी आ, हांऊँ चाहां की तू ठीक काम करहे। हांऊँ एक मसीह रा चुणीरा चेला हूंणे रे नाते तुस्सा जो ये आदेस देई सक्हा की तुस्से एह्ड़ा करो। पर मां सिर्फ तुस्सा किन्हें पूछणा ही, क्यूंकि हांऊँ जाणहां कि तुस्से मेरे किन्हें होर दूजे विस्वासी लोका किन्हें प्यार रखायें। हांऊँ पौलूस एक खपरा माह्णुं होर ऐबे एक कैदी आ, क्यूंकि मसीह यीसू री सेऊआ करहा। होर हांऊँ तुस्सा किन्हें अर्ज करहा। "
PHM,1,9,होर मेरी ये अर्ज उनेसिमूसा रे कठे ई जो मेरे मह्ठे साहीं आ। होर जेबे हांऊँ जेल्हा मन्झ था तेबे से मेरा आत्मिक मह्ठा बणेया। 
PHM,1,10,"पैहले ता से मेरे कोई कामा रा नी था, पर एेबे से तेरे कठे होर मेरे कठे बड़े कामा रा आ। "
PHM,1,11,"हालांकि उनेसिमूस मेरे दिला रा टुकड़ा आ, होर हांऊँ तेस जो तेरे वाले वापस भेज्या करहा। "
PHM,1,12,"हांऊँ चाहां था कि तेस जो आपणी मददा रे कठे रखूं कि, से तुस्सा रे बदले मेरी सेऊआ करहे (हांऊँ जाणहां कि तू मेरी सेऊआ करणा चाहां), क्यूंकि हांऊँ ऐबे खुसी री खबरा रे प्रचारा री वजहा ले जेल्हा मन्झ आ। "
PHM,1,13,"अगर तुस्से एस गल्ला रे कठे राजी नी हुईरे, ता हांऊँ तेस जो आपणे वाले नी रखेया करहा। हांऊँ चाहां कि तुस्से ये मदद मेरे बोलणे रे दबाब से नी पर खुसी किन्हें करो। "
PHM,1,14,"क्यूंकि क्या जाणे कि परमेसरे उनेसिमूस जो कुछ टैमा रे कठे तुस्सा रे घरा ले भगाई दितेया, ताकि से मसीह पर विस्वास करहे; होर से हमेसा रे कठे तेरे वाले रही सके। "
PHM,1,15,"पर एेबे से सिर्फ तुस्सा रा सेऊआदारा ही नी हूंणा। बल्की से सेऊआदारा ले भी बढ़ी किन्हें आ, होर ऐबे से तुस्सा रा लाडला विस्वासी भाई आ, हांऊँ ता तेस किन्हें बौह्त प्यार करहा, पर तुस्सा जो होर भी ज्यादा प्यार करणा चहिए, क्यूंकि से तुस्सा रा सेऊआदार आ, होर इधी कठे भी कि से मसीह भाई आ। "
PHM,1,16,इधी कठे अगर तुस्से मुंजो आपणा सहभागी समझे ता जेबे उनेसिमूसा तुस्सा वाले आऊंणा ता तुस्से खुसी किन्हें तेसरा स्वागत करहा जेहड़ा तुस्से मेरा स्वागत करहे। 
PHM,1,17,"होर अगर तिन्हें तेरा कुछ नुकसान कितिरा या केसी भी गल्ला मन्झ तेरा देणदार आ, ता मां तेसरा ये कर्जा तुआरी देणा। "
PHM,1,18,"हांऊँ पौलुस आपणे ई हाथ ले एस गल्ला जो लिख्हा कि, मां तेसरा कर्जा आप्हुए भरी देणा। होर तुस्से जाणहां ये कि अगर हांऊँ तुस्सा री मदद नी करदा, ता तुस्सा जो आपणे आपा ले नईं जिन्दगी नी मिलिरी हुंदी, इधी कठे कि तेरी सारी जिन्दगी मेरी कर्जदार ई। "
PHM,1,19,"हे लाडले दोस्त, प्रभु री वजहा ले तेरी तरफा ले मुंजो ये मदद मिली जाए: क्यूंकि आस्से दुहें मसीह हूंणे री वजहा ले तू मुंजो हिम्मत दे। "
PHM,1,20,"जेबे ये चिठ्ठी हांऊँ तुस्सा जो लिखी करहा मुंजो पक्का विस्वास आ कि जिहां मैं तुस्सा ले पूछीरा तुस्सा तेहड़ा ही करणा, बल्कि हांऊँ जाणहां कि तुध तेता ले बढ़ी किन्हें करणा। "
PHM,1,21,"होर तेरे ले एक होर अर्ज कि, तुस्सा रे घरा मन्झ मेरे कठे एक कमरा त्यार करी किन्हें रख्या, क्यूंकि मुंजो आस ई कि, परमेसरा तुस्सा री प्रार्थना रा जवाबा देणा होर मां जेल्हा ले छुटी किन्हें दबारा तुस्सा वाले आई किन्हें तुस्सा किन्हें मिलणा। "
PHM,1,22,"इपफ्रास री तरफा ले तुस्सा जो नमस्कार, से भी मसीह यीसू रे बारे मन्झ प्रचार करणे री वजहा ले मेरे साउगी जेल्हा मन्झ आ। "
PHM,1,23,"होर मरकुस, अरिस्तर्खुस, देमास होर लूका विस्वासी भाईया री तरफा ले तुस्सा जो नमस्कार, स्यो मेरे साउगी प्रभु रा काम करहा ऐें। "
PHM,1,24,हांऊँ प्रार्थना करहा कि आस्सा रा प्रभु यीसू मसीह तुस्सा जो अनुग्रह देंदा रहे। आमीन। 
HEB,1,1,परमेसरे बौह्त टैम पैहले नबिया रे ज्रीए कई बार कई तरीके किन्हें आस्सा रे बापदादेया साउगी गलबात किती। 
HEB,1,2,पर इन्हा आखरी ध्याड़े मन्झ परमेसरे आस्सा साउगी आपणे मह्ठे रे ज्रीए गल्ला किती। तिन्हें आपणे मह्ठे रे ज्रीए सारे संसारा री रचना किती होर तेस जो सभ चीजा रा वारिस नियुक्त कितेया। 
HEB,1,3,"मह्ठा ही परमेसरा री महिमा रे प्रयासे जो जाहिर करहा, होर हर तरहा ले तेसरे हूबहू आ। से आपणी सामर्थी हुकमा रे ज्रीए संसार रे चलने री वजहा बणा। तिन्हें सभ लोका जो तिन्हारे पापा ले सुद्ध कितेया, होर तेता ले बाद स्वर्गा मन्झ परमेसरा री महिमा रे सीधी वखा जो आपणी जगहा लेई किन्हें बैठेया। "
HEB,1,4,"एह्ड़ा करणे ले परमेसरे आपणे म्ह्ठे जो एह्ड़ा नाऊँ दितेया, जो स्वर्गदूता ले बौह्त बडा; होर एता ले आस्से पता लगा कि मह्ठा तिन्हा ले मुकाबले बौह्त महान आ। "
HEB,1,5,"पवित्र सास्त्रा मन्झ ये केथी भी नी लिखिरा कि परमेसरे आपणे केसी भी स्वर्गदूता ले ऐहड़ा कधी बोल्या जो तिन्हें आपणे मह्ठे किन्हें बोलिरा था कि, “तू मेरा मह्ठा आ, आज हांऊँ तुजो आपणे मह्ठे रे रूपा मन्झ जाहिर करहा।” होर फेरी तिन्हें ये गल्ला स्वर्गदूता किन्हें नी बोल्या कि, “मां तेसरा बाप बणना, होर तेस मेरा मह्ठा बणना।” "
HEB,1,6,"परमेसरे आपणे पैहले मह्ठे जो संसारा मन्झ भेजणे ले पैहले बोल्हा कि, “तेसरे सारे स्वर्गदूत मह्ठे री अराधना करहे।” "
HEB,1,7,"होर स्वर्गदूता रे बारे मन्झ से ये बोल्हा, “से आपणे स्वर्गदूता जो हाऊआ साहीं बणा, होर आपणे सेऊआदारा जो आगिया री लपटा साहीं बणने री वजहा बणा।” "
HEB,1,8,"पर मह्ठे किन्हें बोल्हा, “हे परमेसर तेरा राज जुग-जुग बणी रैहणां: तुस्से लोका पर राज न्याया किन्हें करणा। "
HEB,1,9,"तैं धर्मा रे कामा किन्हें प्यार होर अधर्मा रे कामा किन्हें बैर रखा; इधी कठे हांऊँ तुस्सा रा परमेसर, तेरे साथिया रे बीचा ले तुस्से चुणिरे, होर बौह्त खुसी किन्हें तिन्हा ले लग करी किन्हें नियुक्त कितिरा।” "
HEB,1,10,"होर आपणे मह्ठे किन्हें से ये भी बोल्हा, “हे प्रभु, सुर्हू मन्झ तुस्से धरती री निंऊँआं पाई, होर स्वर्ग तुस्सा रे हाथा री कारीगरी ई। "
HEB,1,11,तिन्हा ता खत्म हुई जाणा; पर तुध जुग-जुग बणी रैंहणां: होर तिन्हा सभीया कपड़े साहीं पूराणे हुई जाणा। 
HEB,1,12,"होर तुध स्यों चादरा साहीं लपेटणे, होर कपड़े बदलने साहीं एस संसारा जो नऊँए संसारा साउगी बधली देणे: पर तुध नी बधलणा होर तुध हमेसा जिउंदे रैहणा।” "
HEB,1,13,"परमेसरे कधी आपणे केसी स्वर्गदूता किन्हें एह्ड़ा नी बोल्या, “जेबे तक हांऊँ तेरे सभ दुस्मणा जो पूरी तरहा हराई नी दे, तेबे तक तू मेरी सीधी तरफ बैठिरे रैह होर आदर पा।” "
HEB,1,14,"तेबे स्वर्गदूत क्या करहे? स्यों सिर्फ परमेसरा रे सेऊआदार ऐें, होर परमेसर तिन्हो उद्धार पाणे वाले लोका री मदद करणे रे कठे भेजा। "
HEB,2,1,"इधी कठे, जरूरी आ कि आस्से जो गल्ला सुणीरी तिन्हा पर खास ध्यान दे। केते एह्ड़ा नी हो कि आस्से बैहकी किन्हें तिन्हा गल्ला ले दूर चली जाए। "
HEB,2,2,"क्यूंकि जो व्यवस्था परमेसरे स्वर्गदूता रे ज्रीए बोलिरी थी जेबे से सही साबित हुई, होर जिन्हें एस व्यवस्था रा हुक्म नी मन्नेया होर तेता रे बरखलाफ हुई गये तिन्हा सभी जो परमेसरे सजा दिती। "
HEB,2,3,"ता आस्सा जो भी सजा मिलणी, अगर आस्से एस महान उद्धारा ले बेफिकर रहे। होर एस उद्धारा रे बारे मन्झ सभी ले पैहले प्रभुए आप्हुए बोलिरा था, होर जिन्हें चेले ये सुणीरा था तिन्हें लोके आस्सो ये साबित करी किन्हें दसेया कि ये सच्च आ। "
HEB,2,4,"होर परमेसरे भी आपणी इच्छा रे मताबक चिन्हा जो, होर चमत्कारा जो, होर कई किस्मा रे चमत्कारा रे काम जो, होर पवित्र आत्मा रे ज्रीए लोका जो दान देणे रे ज्रीए भी ये गल साबित किती। "
HEB,2,5,"परमेसरे तेस आऊणें वाले संसारा जो जेसरे बारे मन्झ आस्से लिखी करहा ऐें, स्वर्गदूता रे अधीन नी कितेया पर आपणे मह्ठे रे अधीन कितेया। "
HEB,2,6,"पर पवित्र सास्त्रा मन्झ केसीए परमेसरा किन्हें बोल्या, “माह्णुं क्या आ कि हे परमेसर तू तेस जो याद करहा? या माह्णुं क्या आ कि तू तेसरा ध्यान रखे? "
HEB,2,7,"तैं तेस जो स्वर्गदूता रे मुकाबले थोड़ा ही कम दर्जा दितेया; तैं तेजो राजे साहीं महिमा होर आदर दितेया, होर तेस जो आपणे हाथा रे कामा पर अधिकार दितेया। "
HEB,2,8,"तैं तेस जो सारी चीजा पर अधिकार दितेया ताकि से तिन्हा सभी पर राज करहे,” इधी कठे सारी चीजा जो माह्णुं रे अधीन करदे हुए परमेसरे एह्ड़ा कुछ भी छाडेया, जो तेसरे अधीन नी कितिरा हो। पर सच्चाई ये ई कि ऐबे तक आस्से सभी चीज़ा जो माह्णुं रे अधीन नी देखदे। "
HEB,2,9,"पर आस्से यीसू जो देखाएं, जेस जो थोड़े टैमा रे कठे स्वर्गदूता थोड़ा ही कम दर्जा दितिरा था, ताकि परमेसरा रे अनुग्रहा ले से हर एक माह्णुं रे कठे मारी दितेया जाये। क्यूंकि तेस जो दुःख सहन करी किन्हें मरणे री वजहा ले यीसू जो महिमा होर आदरा दितेया। "
HEB,2,10,"परमेसरे सारी चीजे रची, होर आपणे कठे ही सारी चीजा जो बणाए रखा। होर इधी कठे परमेसरा जो ये ठीक लग्या कि बौह्त लोका जो आपणी महिमा मन्झ साझीदार करणे रे कठे यीसू मसीह रे दुःख उठाणे ले से सिद्ध हुई जाये। क्यूंकि यीसू ही तिन्हो उद्धारा वखा जो लेई जाहाँ। "
HEB,2,11,"क्यूंकि से जो लोका जो तिन्हारे पापा ले पवित्र करहा, होर स्यों लोक जिन्हारे पाप पवित्र किते जाहें, तिन्हारा दुहीं रा बापू एक ई आ: एस वजहा ले यीसू तिन्हा जो भाई होर बैहण बोलणे ले नी सर्मान्दा। "
HEB,2,12,"होर एसरे बारे मन्झ मसीह परमेसरा किन्हें बोला, “मां आपणे लोका जो दसणा कि तैं मेरे कठे कितने खरे काम कितिरे, होर तिन्हा सभी लोका रे बीचा मन्झ मां तेरी बड़ाई करणी।” "
HEB,2,13,"से दबारा बोल्हा कि, “मां परमेसरा पर भरोसा रखणा।” होर से दबारा बोल्हा कि, “हांऊँ तिन्हा लोका साउगी आ जिन्हा जो परमेसरे मुंजो दितिरे।” "
HEB,2,14,"क्यूंकि परमेसरा रे बच्चे माह्णुं ही ऐें यानि जो मांस होर खूना रे बणी रे, होर मह्ठा आपु भी तिन्हा साहीं लहू होर मांस बणी गया यानि माह्णुं बणी गया, होर आपणी मौता रे ज्रीए मौता पर हक रखणे वाले सैताना जो हराई दितेया। "
HEB,2,15,"होर एस तरहा तिन्हें माह्णुंआं रा उद्धार कितेया, जो सारी जिन्दगी मौता रे डरा मन्झ गुलामा साहीं जीये थे। "
HEB,2,16,क्यूंकि प्रभु यीसू ता स्वर्गदूता जो नी बल्की अब्राहमे रे बंसा री मदद करहा। 
HEB,2,17,"एस वजहा ले तेसरे कठे जरूरी था कि, सभ गल्ला मन्झ हुबहू बाकि माह्णुंआं साहीं बणी जाये, होर एस तरीके ले से परमेसरा रा सच्चा होर दयालु बडा याजक बणे। होर जो बलिदान से तिन्हा कठे करहा तेसरे ज्रीए लोका रे तिन्हारे पापा ले माफ़ी मिली सके। "
HEB,2,18,"क्यूंकि यीसू री परखणी हुई होर तिन्हें दुःख भी सहन कितेया, इधी कठे से परखणी मन्झ पईरे लोका री मदद करी सक्हा। "
HEB,3,1,"इधी कठे हे विस्वासी भाई बैहणो, तुस्से परमेसरा रे, क्यूंकि तिन्हें तुस्से स्वर्गा री जिन्दगी मन्झ साझी हूंणे रे कठे सादिरे। तेस मसीह यीसू पर ध्यान देआ जेस जो आस्से मन्ना ऐें होर जेस जो परमेसरा री खुसी री खबरा रे कठे परमेसरा रा दूत होर बडा याजक रे रूपा मन्झ भेजीरा। "
HEB,3,2,"जिहां परमेसरा रे परिवारा रे लोका री सेऊआ करणे मन्झ मूसा सच्चा था, तिहां ईं यीसू भी सेऊआ करणे मन्झ परमेसरा रे प्रति सच्चा था जिन्हें तेजो नियुक्त कितिरा था। "
HEB,3,3,घरा रा बनाणे वाल्आ घरा ले बढ़ी किन्हें आदर पांहा। इंहां यीसू मूसा री तुलना मन्झ बौह्त आदरा रे लायक आ। 
HEB,3,4,"क्यूंकि हर एक घरा रा कोई ना कोई बनाणे वाल्आ हुंहां, पर परमेसर से आ जिन्हें सारी चीजा बणाई। "
HEB,3,5,"मूसा ता परमेसरा रे परिवारा रे लोका मन्झ सेऊआदार साहीं सच्चा रैंह्यां कि, से तिन्हा गल्ला जो करी सके जिन्हों परमेसर भविष्य मन्झ जाहिर करणे वाल्आ था। "
HEB,3,6,"पर मसीह एक मह्ठे साहीं परमेसरा रे परिवारा रे लोका मन्झ सच्चा आ, अगर आस्से आपणी हिम्मता होर तेस आस मन्झ विस्वासा मन्झ मजबूत रहे ता आस्से आपु ही तेसरे परिवारा रे लोक ऐें। "
HEB,3,7,"ता जिहां पवित्र आत्मा पवित्र सास्त्रा मन्झ बोल्हा, “अगर आज तुस्से परमेसरा री अवाज सुणघे; "
HEB,3,8,"ता तुस्से जिद्दी देख्या बणदे, जिहां कि तुस्सा रे बापदादे जंगला मन्झ आपणी परखणी करदे टैमा परमेसरा किन्हें विद्रोह कितेया। "
HEB,3,9,"जेथी तुस्सा रे बापदादे चाल्ई साला तक मेरे महान कामा जो देखणे रे बाद भी, चुनौती देंदे हुए मुंजो परखिरा था। "
HEB,3,10,"एस वजहा ले हांऊँ तेस टैमा रे लोका साउगी गुस्सा रैंहयां, होर बोल्या कि, स्यों हमेसा मेरे ले दूर चली जाएं, होर तिन्हें मेरे हुक्म नी मन्हें। "
HEB,3,11,"तेबे मैं गुस्से मन्झ आई किन्हें कसम खाध्ही कि, ‘तिन्हा तेस देसा मन्झ दाखल नी हूंणा जेथी तिन्हो हांऊँ अराम देआ।’” "
HEB,3,12,"हे भाईयो होर बैहणो, चतन्न रैहया, ताकि तुस्सा मन्झ ले केसी रा मन बुरा होर अविस्वासी नी हो, जो जिउंदे परमेसरा ले तुस्सा जो दूर करी दे। "
HEB,3,13,"बल्की जेबे भी पवित्र सास्त्रा तुस्सा किन्हें ये बोले कि, आज रा ध्याड़े, तेबे तुस्सा एक दूजेया जो हर ध्याड़े तक होंसला देंदे रैहया, ताकि तुस्सा मन्झा ले कोई भी पापा रे धोखे मन्झ आई किन्हें परमेसरा रे बरखलाफ जिद्दी ना बणा। "
HEB,3,14,"जो विस्वास आस्सा रा मसीह जो अपनाणे टैमा मन्झ था, अगर आखरी ध्याड़े तक हिम्मता साउगी आस्से आपणे तेस विस्वासा मन्झ बणी रैहन्गे, ता तेबे आस्सा मसीह साउगी साझी बणी जाणा। "
HEB,3,15,"तिहां ही जिहां पवित्र सास्त्रा मन्झ लिखिरा, “अगर आज तुस्से परमेसरा री अवाज सुणघे, ता तुस्से जिद्दी देख्या बणदे, जिहां कि तुस्सा रे बापदादे जंगला मन्झ परमेसरा किन्हें विद्रोह कितेया।” "
HEB,3,16,भला स्यों कुण लोक थे जिन्हें परमेसरा री अवाजा जो सुणी किन्हें भी तेस जो मनणे ले नांह करी दिति? क्या स्यों ये लोक नी थे जिन्हा जो मूसे मिस्र देसा ले बाहर काढेया था? 
HEB,3,17,"होर परमेसर चाल्ई साला तक किन्हा लोका किन्हें गुस्सा रैंहयां? तिन्हा इस्राएल रे लोका ले, जिन्हें पाप कितेया, होर जंगला मन्झ मरी गये। "
HEB,3,18,होर परमेसरे किन्हा लोका साउगी कसम खाध्ही कि तिन्हा तेस देसा मन्झ दाखल नी हूंणा जेथी मां तिन्हो अराम देणा? से सच्चे तिन्हा लोका रे बारे मन्झ दसेया करहा जिन्हें जे हुक्म नी मन्या? 
HEB,3,19,"एस तरहा आस्से जाणी गये कि, तिन्हा लोका विस्वास नी करणे री वजहा ले तेस अराम री जगहा मन्झ दाखल नी करी पाए। "
HEB,4,1,"इधी कठे तेसरे अरामा री जगहा मन्झ दाखल हूंणे रा वादा आज भी आस्सा वाले हाया, ता आस्सा जो एस बारे मन्झ होर भी ध्यान रखणा चहिए। एह्ड़ा नी हो कि, तुस्सा मन्झा ले कोई जन तेस अरामा री जगहा मन्झ दाखल हूणें बगैर रही जाए जेसरा वादा परमेसरे कितिरा। "
HEB,4,2,"क्यूंकि जिहां आस्से मसीह रे बारे मन्झ खरी खबर सुणी, तिहां ही इस्राएला रे लोके से अरामा री जगहा री खरी खबर सुणी, पर तिन्हें विस्वास नी कितेया। इधी कठे तेस खबरा ले तिन्हो कोई फायदा नी हुआ। "
HEB,4,3,"इधी कठे आस्से परमेसरा री बोलिरी गल्ला पर विस्वास कितेया तेबे आस्सा अरामा री जगहा मन्झ दाखल हूंहां ऐें, जिहां परमेसरे दूजेया रे कठे बोल्या कि, “मैं गुस्से मन्झ कसम खाध्ही, कि तिन्हा मेरे अरामा री जगहा मन्झ दाखल नी हूंणा।” परमेसरे ये नी बोल्या कि अरामा री जगहा हाल्ले त्यार नी, पर से संसारा रचणे रे टैमा ले ही त्यार हुई गईरी थी। "
HEB,4,4,"क्यूंकि सात्वे ध्याड़े रे बारे मन्झ परमेसरे एह्ड़ा बोल्या कि, “परमेसरे सात्वे ध्याड़े आपणे सभ काम काज निपटाई किन्हें अराम कितेया।” "
HEB,4,5,"होर आस्से पढ़े कि बादा मन्झ तिन्हें ये भी बोल्या कि, “तिन्हा मेरे अरामा री जगहा मन्झ दाखल नी करी पाणा।” "
HEB,4,6,"होर इस्राएला रे लोक जिन्हें सभी ले पैहले ये खुसी री खबर सुणी, स्यों अराम री जगहा मन्झ दाखल नी हूई पाए, क्यूंकि तिन्हें परमेसरा रे हुक्म नी मन्नेया, पर बाकिया रे कठे अराम रे जगहा रा रस्ता हल्ली तक खुल्हिरा। "
HEB,4,7,"इधी कठे परमेसरे आपणे अरामा री जगहा मन्झ दबारा दाखल हूंणे रे कठे एक खास ध्याड़ा नियुक्त कितेया, होर से टैम आ “आज।” आस्सा रे बापदादेया रे विद्रोह करणे रे कई साल्ला बाद, परमेसरे राजा दाऊदा रे ज्रीए एस ध्याड़े रे बारे मन्झ दबारा तेस ही पवित्र सास्त्र रे बचना रे ज्रीए बोल्या, जेस मन्झ ले पैहले भी बोली गईरा था कि, “अगर आज तुस्से परमेसरा री अवाज सुणघे, ता तुस्से जिद्दी देख्या बणदे।” "
HEB,4,8,"होर आस्से ये भी जाणांहे कि अराम री जगहा कनान देस नी, जेथी यहोसू आस्सा रे बापदादेया जो लई गईरा था। क्यूंकि अगर ये कनान रा देस हुंदा ता परमेसरे कुछ टैमा बाद ये नी बोल्या हुंदा कि एक होर टैम आ। "
HEB,4,9,"इधी कठे जाणी लऊआ कि परमेसरा रे लोका रे कठे एक जगहा त्यार ई, जेथी स्यों पूरा अराम लेई सके। जिहां परमेसरे सातुहें ध्याड़े अराम कितेया, तिहां तिन्हा भी अराम करणा। "
HEB,4,10,"परमेसरे आपणा काम पूरा करी किन्हें अराम कितेया था। हर कोई जो परमेसरा वाले अराम करदे जाहाँ, तिन्हा लोका भी आपणे कामा जो पूरा करणे रे बाद अराम पाणा। "
HEB,4,11,इधी कठे आस्से भी तेस अराम री जगहा मन्झ दाखल हूंणे कठे कड़ी मेहनत करिए। एह्ड़ा नी हो कि कोई भी तिन्हा लोका साहीं परमेसरा रे हुक्म ना मनणे री वजहा ले तेस अराम री जगहा मन्झ दाखल हूंणे ले रही जाए। 
HEB,4,12,"क्यूंकि परमेसरा रा बचन जिउंदा होर प्रबल आ। से हर एक दोधारी तलवारा ले ज्यादा पैना आ। से आत्मा होर प्राण, होर गांठ-गांठ, होर गुदे-गुदे तक डूगघा छेद पां। से मना री भावना होर विचारा जो परखी लेहां। "
HEB,4,13,"परमेसरा ले कुछ भी लुख्ही रा नी आ, बल्की आस्सा जो तेजो आपणे सारे कामा रा लेखा देणा पो। तेसरे साम्हणें सभ चीजा खुल्ही होर जाहिर ई। "
HEB,4,14,"परमेसरा रा मह्ठा यीसू, जो आस्सा सभीरा बडा याजक आ, स्वर्गा मन्झ परमेसरा वाले चली गया। इधी कठे जेस विस्वासा रा अंगीकार आस्से सभी रे साम्हणें कितिरा था, एता जो नी छाडी किन्हें आस्से मजबूत किन्हें खड़ीरे रहे। "
HEB,4,15,"क्यूंकि आस्सा रा बडा याजक यीसू मसीह, आस्सा री कमजोरिया जो समझी जाहाँ। सैताने हर गल्ला मन्झ से आस्सा साहीं परखेया, तेबे भी तिन्हें पाप नी कितेया। "
HEB,4,16,"इधी कठे आऊआ, आस्से हिम्मत करी किन्हें अनुग्रहा देणे वाले परमेसरा री राजगद्दी रे साम्हणें आये। तेबे परमेसरा आस्सा जो दया होर अनुग्रह देणा होर ज्रूरत रे टैमा आस्सा री मदद करणी। "
HEB,5,1,"परमेसरे हर बडा याजक जो इस्राएला रे लोका रे मन्झ ले चुणेया। लोका री वखा ले परमेसरा री सेऊआ करणे रे कठे से नियुक्त कितेया कि, से पापा री माफ़ी रे कठे भेंट होर बलि चढ़ाये। "
HEB,5,2,"क्यूंकि से आपु भी कई सारी चीजा मन्झ कमजोरिया रे अधीन आ, इधी कठे से नासमझ, होर भूले भटके साउगी नर्मी किन्हें पेस आई सक्हा। "
HEB,5,3,होर एक बडा याजक हुंदे हुए तेस जो आपणे पापा रे कठे होर तिहां ईं लोका रे पापा रे कठे बलिया चढ़ाणी चहिए। 
HEB,5,4,"होर बडा याजक हूंणे रे आदर जो कोई आपणे आपु नी लेई सकदा। कोई भी माह्णुं तेबे तक बडा याजक नी बणी सकदा जेबे तक हारूना जो पैहला बडा याजक था, जेस साहीं परमेसरा तेजो नियुक्त नी करदा। "
HEB,5,5,"तिहां ईं मसीहे भी बडा याजक बणने रे आदरा जो आपणे आप नी लितेया, पर परमेसरे तेस जो ये बोली किन्हें नियुक्त कितेया जो तिन्हें केसी होरी बडे याजका किन्हें नी बोल्या, जो भजन संगीतकारे पवित्र सास्त्रा मन्झ बोल्या, “तू मेरा मह्ठा आ, आज हांऊँ तुजो आपणे मह्ठे रे रूपा मन्झ जाहिर करहा।” "
HEB,5,6,"दूजी जगहा मन्झ परमेसरे दबारा तेस किन्हें बोल्या, “जिहां मलिकिसिदक  एक याजक रा काम करहा था तिहां ही तुध सदा रे कठे याजक बणी रेहणा।” "
HEB,5,7,"जेबे यीसू एस संसारा मन्झ जिउंदा था, परमेसर जो तेस जो मौता ते बचाई सक्हा था, उची अवाजा किन्हें जोरा-जोरा किन्हें रोई-रोई किन्हें तिन्हें तेस ले प्रार्थना होर अर्ज कितिरी थी होर बड़े आदर होर आपणे आपा जो परमेसरा जो सौंपणे री वजहा ले परमेसरे तेस जो जबाब दितेया। "
HEB,5,8,"यीसू मसीह परमेसरा रा मह्ठा हूणें पर भी, तिन्हें दुःख सहन करी किन्हें हुक्म मनणा सीखी लेया कि परमेसर तेस ले क्या चाहां। "
HEB,5,9,"होर सिद्ध बणने पर, तेसरे हुक्म मनणे वाले सभ लोका रे कठे से जुग-जुग रे कठे उद्धारा री वजहा बणी गया। "
HEB,5,10,होर तेस जो परमेसरा री वखा ले मलिकिसिदका साहीं बडे याजका रा काम करणे री पदवी मिली। 
HEB,5,11,"एता रे बारे मन्झ आस्सा वाले बोलणे जो बौह्त सारी गल्ला ई, जिन्हारा समझणा भी कठण आ; क्यूंकि तुस्से परमेसरा रे बचन जाणने रे बारे मन्झ आलसी हुई गईरे। "
HEB,5,12,"सच्चे एस टैमा तक ता तुस्सा जो गुरु बणी जाणा चहिए था। पर तुस्सा जो ता ऐबे भी एह्ड़े माह्णुं री जरूरत जो तुस्सा जो नंऊँऐं तरीके ले परमेसरा रे उपदेसा री सुर्हू री गल्ला स्खाये। तुस्सा जो हाल्ले बच्चे साहीं दूध ही चहिए, क्यूंकि तुस्से नाजा रा खाणा नी खाई सकदे। "
HEB,5,13,"क्यूंकि दूध पिणे वाले परमेसरा रे उपदेसा री गल्ला जो नी जाणदे, जो आस्सो सखा कि परमेसरा रे नजरा मन्झ किहां धर्मी बणना। क्यूंकि हाल्ले से बच्चा ई आ। "
HEB,5,14,"पर नाजा रा खाणा विस्वासा मन्झ स्याणेया रे कठे आ, जिन्हें आपणे अनुभवा ले भले बुरे मन्झ फर्क करणा सीखी लईरा। "
HEB,6,1,"इधी कठे आस्से तिन्हा गल्ला जो बार-बार सिखणा छाडी दे, जो आस्सो मसीह रे बारे मन्झ सुर्हू ले सखाईरी थी, होर ऐबे स्याणे उपदेसा री गल्ला जो सीखा। सुर्हू मन्झ सिखिरी गल्ला जो नीऊँ मत बणाऊआ जिहां कि, पाप करणा छाडणे रे बारे मन्झ, परमेसरा पर विस्वास करणे रे बारे मन्झ, "
HEB,6,2,"बपतिस्मा रे बारे मन्झ, केसी पर हाथ रखी किन्हें आसीस देणे री रस्मा रे बारे मन्झ, मरिरे रा जिउंदे हूंणे रे बारे मन्झ, होर अनंत न्याया रे बारे मन्झ स्खाणे वाले उपदेसा जो। "
HEB,6,3,"होर अगर परमेसरे मौका दितेया ता, हांऊँ तुस्सा जो स्याणे उपदेसा री गल्ला स्खाणी। "
HEB,6,4,"जिन्हें आपणा विस्वास खोई दितिरा तिन्हारा दबारा आपणे पापा जो छाडी परमेसरा वाले वापस आऊंणा मुस्किल आ। क्यूंकि स्यों एक बारी परमेसरा री ज्योति मन्झ रही चुके, होर स्वर्गा ले दाना जो पाई चुकिरे, होर दूजे लोका साउगी पवित्र आत्मा पाईरी। "
HEB,6,5,"तिन्हें मैहसूस कितिरा था कि परमेसरा रा बचना बांका आ, होर आऊणें वाले टैमा री सामर्थो जो भी मैहसूस कितेया जेबे परमेसरा राज करणा। "
HEB,6,6,"एह्ड़े लोका जो परमेसरा वखा जो वापस आऊणें रा कोई रस्ता नी आ, क्यूंकि स्यों आपु परमेसरा रे मह्ठा जो दबारा क्रूसा प्रयाल्हे चढ़ाहें, जेस ले दूजे लोक मसीह रा मजाक ड़ुआयें। "
HEB,6,7,"स्यों लोक जिन्हें खरी उपदेसा री गल्ला सिखिरी स्यों एस जमीना साहीं ऐें जेस मन्झ बार-बार बरखा पहूंआं ईं। अगर जमीन खरी ता बाह्णे वाले रे कठे फायदे वाली फसल पैदा करहा ई, होर तेस जमीना पर परमेसरा री आसीस रैंहयां ई। "
HEB,6,8,"होर दूजे लोक तेस जमीना साहीं ऐें जो झाकड़ होर जंगली डाल उगाहीं, जो कि बेकार ई। एस जमीना पर परमेसरा रे स्राप रा आऊंणा रा, होर आगी किन्हें सुआह हुई किन्हें खत्म हूंणे रा खतरा। "
HEB,6,9,"पर हे लाडले भाईयो होर बैहणो, चाहे आस्से ये गल्ला बोल्हा ऐें पर आस्सो पूरा विस्वास आ कि ये गल्ला तुस्सा रे कठे नी। आस्सा जो पूरा भरोसा आ कि तुस्से उद्धारा साउगी मिलणे वाली बांकी चीजा जो पाणे रे लायक ऐें। "
HEB,6,10,"तुस्से परमेसरा रे खातर तेसरे पवित्र लोका री सेऊआ बड़े प्यारा किन्हें करहे थे होर करदे भी लगिरे, परमेसर एस कामा जो नी भूल्दा। क्यूंकि परमेसर अन्याय करणे वाल्आ नी आ। "
HEB,6,11,"तुस्से आलसी मत बणा। पर कड़ी मेहनत करणे वाले साहीं तुस्सा जो आखरी ध्याड़े तक सबर होर विस्वासा साउगी इन्हा प्यारा रे कामा जो करदे रहूआ, ताकि परमेसरा रे वादे जो पाणे रे कठे तुस्सा मन्झा मजबूत आस हो। "
HEB,6,12,"परमेसरे अब्राहमा किन्हें वादा देंदे टैमा आपणे ही नांऊँआ री कसम खाध्ही क्यूंकि तेस ले बडा एह्ड़ा कोई नी था, जेसरा नांऊँ लेई किन्हें से कसम खांदा, होर तिन्हें बोल्या, "
HEB,6,13,"“मां सच्च मुच तुजो बौह्त आसीस देणी, होर मां तुजो बौह्त बंस देणे।” "
HEB,6,14,होर एस तरहा अब्राहमे बौह्त टैमा तक सबर रखणे रे बाद तेस वादे जो आपणे जिन्दगी मन्झ पूरा हुंदे देख्या। 
HEB,6,15,"लोक बडी चीजा री या बडे लोका रे नांऊँआं री कसम खाएं, होर एता ले साबित हुई जां कि कसम खाणे वाले सच्चे तेस वादे जो पूरा करणा। तेबे कोई भी एता रे बारे मन्झ बैहस नी करी सकदा। "
HEB,6,16,होर जेबे परमेसरे आपणे लोका किन्हें ये गल बिल्कुल साफ़ बोलणा चाही कि से आपणे कितिरे वादे जो कधी नी भूल्दा; होर एस गल्ला जो साबित करणे रे कठे तिन्हें वादे साउगी आपणे नांऊँआं री कसम जोड़ी दिती। एता ले जाहिर हूंहां कि तेसरे वादे सच्चे पुरे हूंणे। 
HEB,6,17,"ता एथी फेरी दो गल्ला ई एक तेसरी वाचा होर दूजी तेसरी कसम जो कधी नी बधली सक्दी होर जिन्हारे बारे मन्झ परमेसर कधी झूठ नी बोली सकदा। इधी कठे आस्से परमेसरे वाले बचणे रे कठे आईरे होर जो आस तिन्हें आस्सो दितिरी, से पकड़ी री, होर बौह्त ज्यादा उत्साही ई। "
HEB,6,18,से आस आस्सा जो मजबूत होर पक्का करहा जिहां एक खुंडा किस्ती जो पकड़ी किन्हें मजबूत रखा। होर से आस्सो परदे रे पार करी किन्हें स्वर्गा रे मन्दरा मन्झ परमेसरा री पवित्र जगहा री तरफ लेई जाहाँ। 
HEB,6,19,जेथी यीसूए आस्सा री वखा ले आस्सा ले पैहले दाखल कितेया। से मलिकिसिदका साहीं आस्सा रे कठे हमेसा बडा याजक रा काम करहा। 
HEB,7,1,"ये मलिकिसिदक सालेमा सैहरा रा राजा था, होर परमप्रधान परमेसरा रा याजक था। होर पैहले नाऊँ रा मतलब आ कि “धार्मिकता रा राजा” होर तेसरा नाऊँ “सालेम सैहरा रा राजा” जेसरा मतलब आ कि “सांति रा राजा।” जेसरा ना बाप, ना माऊ, ना खानदान रा पता था, होर जेसरे ना जमणे रा होर ना मरणे री कोई जानकारी थी, होर परमेसरा रे मह्ठे साहीं से जुग-जुग रा याजक बणेया। जेबे अब्राहम राजेया जो हराई किन्हें मलिकिसिदक किन्हें मिल्या, होर तिन्हें तेस जो आसरीवाद दितेया। होर अब्राहमे आपणे दुसमना ले जेह्ड़ी भी चीजा लुटिरी थी तिन्हारा दसुंआ हिस्सा तेस जो दितेया। "
HEB,7,2,"ऐबे एस गल्ला पर ध्यान देआ कि मलिकिसिदक केहड़ा महान था, जेस जो बापदादे अब्राहमे आपणी दुस्मणा ले लुटिरी चीजा रा दसुंआ हिस्सा दितिरा था। "
HEB,7,3,"मूसा री व्यवस्था रे मताबक लेवी लोका रे बंसा ले जो लोक याजक बणहां ऐें, इन्हा जो ये हुक्म आ कि स्यों होर इस्राएला रे लोका ले दसुंआ हिस्सा कठा करहे, जो कि तिन्हारे आपणे लोक ऐें। पर स्यों याजक लोक होर दूजे लोक एक दूजेया रे भाई बैहण ऐें, क्यूंकि स्यों अब्राहमा रे बंसा रे। "
HEB,7,4,"पर फेरी भी मलिकिसिदक जो लेवी लोका रे बंसा रा नी था तिन्हें अब्राहमा ले दसुंआ हिस्सा लितेया, होर तिन्हें अब्राहमा जो आसरीवाद दितेया, एता रे बजाय कि अब्राहम से माह्णुं था जेस वाले जे परमेसरा री वाचा थी। "
HEB,7,5,होर आस्से पक्का जाणांहे कि जो आसरीवाद देहां से आसीस लेणे वाले ले बडा हुंहां। 
HEB,7,6,"होर लेवी लोका रे बंसा रे याजक लोक दसुंआ हिस्सा लैहाँ ऐें, होर स्यों एह्ड़े लोक जिन्हा एक ना एक ध्याड़े मरी जाणा। पर मलिकिसिदक जिन्हें अब्राहमा ले दसुंआ हिस्सा लितेया, से हाल्ले भी जिउंदा, जिहां जे पवित्र सास्त्र मन्झ लिखिरा। "
HEB,7,7,"ता आस्से ये भी बोली सक्हा कि, लेवी जो लोका ले दसुंआ हिस्सा लेया, से अब्राहमा रे बंसा रा। इधी कठे अब्राहम जेबे मलिकिसिदक किन्हें मिल्या होर तेजो दसुंआ दितेया ता आस्से ये भी बोली सके कि लेवी लोके भी अब्राहमा रे ज्रीए मलिकिसिदका जो दसुंआ हिस्सा दितेया हो। "
HEB,7,8,"क्यूंकि जेस टैम मलिकिसिदके आपणे बापदादेया किन्हें मुलाकात किती, तेस टैम लेवी हाल्ले जमीरे नी था पर बोलणे जो आपणे बापू रे सरीरा मन्झ था। "
HEB,7,9,"लोका जो तिन्हा याजका रे अधारा पर व्यवस्था दितिरी थी जो हारूना रे परिवारा ले होर लेवी लोका रे बंसा रे थे। ये याजक केसी जो भी सिद्ध नी बणाई सके। इधी कठे एक होर याजका रा आऊंणा जरूरी था, जो याजक हारून साहीं नी पर मलिकिसिदका साहीं हो। "
HEB,7,10,"क्यूंकि जेबे याजक बधली दितेया जाहाँ, ता व्यवस्था रा भी बधलना जरूरी आ। "
HEB,7,11,"क्यूंकि जेसरे बारे मन्झ ये गल्ला बोल्हे से मसीहा आ, से दूजे गोत्रा रा आ। होर तेस गोत्रा मन्झ ले केसी भी बेदी रे साम्हणें याजका साहीं सेऊआ नी किती। "
HEB,7,12,"क्यूंकि ये गल्ला सब जाणांहे कि, आस्सा रा प्रभु यीसू यहूदा रा बंस आ। मूसे एस यहूदा रे बंसा रे लोका रा याजक बणने रे बारे मन्झ कुछ नी बोल्या, होर ना ही यहूदा बंसा रा कोई याजक बणीरा। "
HEB,7,13,"ऐबे ता तुस्से समझी सके कि हांऊँ केस बारे मन्झ बोली करहा था। ये गल होर भी साफ हुई गई कि मूसा री व्यवस्था होर याजक दुहीं आस्सा रे बडे याजक रे कठे बधली दितिरे, जो मलिकिसिदका साहीं एक याजका रा काम करणे रे कठे आईरा। "
HEB,7,14,यीसू मसीह एस बिधी रे मताबक याजक नी बणेया जो एस गल्ला पर आधारित ई कि हर एक याजक लेवी रे बंसा रा हूंणा चहिए। पर यीसू मसीह आपणे कधी खत्म नी हूंणे वाली जिन्दगी री सामर्था ले बडा याजक बणेया। 
HEB,7,15,"क्यूंकि परमेसर तेसरे बारे मन्झ पवित्र सास्त्रा मन्झ गुआही देआ कि, “तू मलिकिसिदका साहीं जुग-जुग रे कठे याजक रा काम करणा।” "
HEB,7,16,इधी कठे मूसा री व्यवस्था कमजोर होर बेअसर हूणें री वजहा ले बधली गई। 
HEB,7,17,"इधी कठे कि मूसा री व्यवस्था केसी भी गल्ला जो सिद्ध नी बणाई सकी, इधी कठे तेता रे बदले आस्सा वाले प्रभु यीसू मसीह रे ज्रीए खरी आस ई, जो आस्सा जो परमेसरा रे नेडे लेई जाई सक्हा ई। "
HEB,7,18,"परमेसरे यीसू मसीह जो याजक बणाया ता तिन्हें एक कसम खाध्ही, जेब्की होरी जो बगैर कसमा रे ई याजक बणाया दितिरा था। "
HEB,7,19,"क्यूंकि लेवी रे बंस ता बगैर कसमा रे याजक बणाए गये, पर यीसू मसीह कसम साउगी परमेसरा री वखा ले याजक बणेया। परमेसरे यीसू मसीह रे बारे मन्झ बोल्या, “हांऊँ परमेसर, हांऊँ ये कसम खाहाँ कि, मां आपणा फैसला कधी नी बधलणा, कि तू जुग-जुग रे कठे मलिकिसिदका साहीं एक याजक रा काम करणा।” "
HEB,7,20,इधी कठे यीसू मसीह आस्सा जो खरी वाचा रा जमानत देआ। 
HEB,7,21,"एक होर फर्क आ कि स्यों ता बौह्त याजक हुए, पर स्यों आपणे याजका हूंणे रे कामा जो जारी नी रखी सके, केसी होरी याजके तिन्हारी जगहा लेई लिती, क्यूंकि स्यों सब मरी गये थे। "
HEB,7,22,"पर यीसू जुग-जुग रे कठे जिउन्दा, इधी कठे तेस हमेसा रे याजक बणी रेहणा, पर होर कोई तेसरा याजक हूंणे रा पद नी लेई सकदा। "
HEB,7,23,"इधी कठे जो यीसू मसीह रे ज्रीए परमेसरा वाले आहूँए, से तिन्हारा पूरा-पूरा उद्धार करी सक्हा, क्यूंकि से तिन्हारे कठे बिनती करणे रे कठे हमेसा जिउंदा आ। "
HEB,7,24,"क्यूंकि एह्ड़ा बडा याजक ही आस्सा री ज्रूरता जो पूरी सक्हा। जो पवित्र, होर बेदाग होर सुद्ध आ, होर जेस पर पापी लोका रा असर कधी नी पईरा हो, होर जो स्वर्गा ले भी ऊँचा कितेया गईरा हो। "
HEB,7,25,होर हारुना रे बंसा रे बडे याजक साहीं यीसू जो ये जरूरी नी कि से हर ध्याड़े पैहले आपणे पापा री माफ़ी रे कठे होर फेरी लोका रे पापा री माफ़ी रे कठे बलिदान चढ़ाए; क्यूंकि यीसूए ता जुग-जुग रे कठे तिन्हारे पापा री माफ़ी रे कठे आपणे आपा जो एक ई बारी बलिदान करी दितेया। 
HEB,7,26,"क्यूंकि मूसा री व्यवस्था ता कमजोर माह्णुं जो बडा याजक नियुक्त करहा ई; पर जो कसम मूसा री व्यवस्था रे बाद आई, से परमेसरा रे मह्ठे जो बडा याजक नियुक्त करहा। इतना ही नी पर तेस आस्सा रे कठे जुग-जुग सिद्ध बडा याजक बणी रेहणा। "
HEB,8,1,"ऐबे जो गल्ला आस्से बोल्या करहा ऐें, तिन्हा मन्झा ले सभी ले बडी गल्ल येई कि, आस्सा वाले एह्ड़ा ही बडा याजक आ, जो स्वर्गा मन्झ तेस म्हान परमेसरा री राजगद्दी री सीधी वखा जो बैठी गया। "
HEB,8,2,"होर आस्सा रा बडा याजक सच्चे तम्बू रे बड़े पवित्रजगहा मन्झ सेऊआ करहा जेह्ड़ा स्वर्गा मन्झ आ, जो परमेसरे बणाईरा ना कि केसी माह्णुं एे, बल्की प्रभुए खड़ा कितरा। "
HEB,8,3,"क्यूंकि हर एक बडा याजक जो इधी कठे नियुक्त कितेया जाहाँ ताकि से पापा री माफ़ी रे कठे, भेंट होर बलिदान चढ़ाए। इधी कठे एस बडे याजका यीसू रे कठे भी ये जरूरी था कि, तेस वाले भी कुछ चढ़ाणे रे कठे हो। "
HEB,8,4,"होर अगर मसीह संसारा मन्झ हुन्दा ता से कधी याजक नी हुन्दा, क्यूंकि संसारा मन्झ मूसा री व्यवस्था रे मताबक दान चढ़ाणे रे कठे पैहले ले ही याजक लोक हाए। "
HEB,8,5,"जो काम ये याजक लोक करहे स्यों स्वर्गा री चीजा रे प्रतिरूप होर परछाई ऐें, पर हुबहू तेहड़ा नी जेहड़ा स्वर्गा मन्झ आ। क्यूंकि जेबे मूसा तम्बू बणान्दे जांदा लगिरा था, तेस ई टैम परमेसरे तेजो चेतावनी दिति कि, “तू हर चीज ठीक तिहां ई बणाया जो तुजो प्हाड़ा पर दस्सीरा था।” "
HEB,8,6,"पर जो याजका री सेऊआ रा काम आस्सा रे बडे याजक यीसू जो मिल्या, से होरी याजका री सेऊआ ले बढ़ी किन्हें आ। क्यूंकि से होर भी खरी वाचा रा बिचौलिया, जो पुराणी वाचा ले भी खरी ई होर खरी चीजा री वाचा पर आधारित ई। "
HEB,8,7,"क्यूंकि अगर पैहली वाचा मन्झ कमिया नी थी, ता दूजी वाचा रे कठे कोई जरूरत नी थी। "
HEB,8,8,"पर परमेसरे लोका पर दोस ल्गाई किन्हें बोल्या, “देखा स्यों ध्याड़े आया करहा ऐें, कि मां इस्राएल देसा रे लोका साउगी, होर यहूदा रे लोका साउगी , नौंईं वाचा बान्हणी। "
HEB,8,9,"ये वाचा तेस वाचा साहीं नी हूणी, जो मैं तिन्हारे बापदादेया साउगी तेस टैम बान्ही थी, जेबे मैं मिस्र देसा ले स्यों काढी किन्हें ल्यांदे, क्यूंकि स्यों मेरी बान्हिरी वाचा पर टिकी नी रहे, होर मैं तिन्हा ले मुहं फेरी लितेया, प्रभू एह्ड़ा ई बोल्हा। "
HEB,8,10,"फेरी प्रभु बोल्हा, क्यूंकि ये ई से वाचा ई, जो वाचा मां आऊणें वाले ध्याड़े ले बाद इस्राएला रे घराने साउगी बान्हणी; से येई कि कि मां आपणी व्यवस्था तिन्हो याद कुराणी, होर तिन्हा स्यों गल्ला आपणे दिला मन्झ रखणी, होर मां तिन्हारा परमेसरा बणना, होर तिन्हा मेरे लोक हूंणा। "
HEB,8,11,"फेरी कधी भी कोई भी इस्राएल रे लोका आपणे देस वालेया जो, होर आपणे रिस्तेदारा जो ये नी सिखाणा, कि तुस्से प्रभु जो मन्ना, क्यूंकि छोटे लोका ले बड़े लोका तक सभिया मन्नी लेणा कि हांऊँ तिन्हारा परमेसर आ। "
HEB,8,12,"क्यूंकि मां तिन्हारे पाप माफ़ करी देणे, होर मां तिन्हारे पाप दबारा याद नी करणे।” "
HEB,8,13,प्रभु एस वाचा जो नौंईं वाचा मन्ना होर पैहली वाली वाचा जो पुराणी ठैहरा। होर जो चीज पुराणी हुई जाहीं से फीकी पई जाहीं होर तिन्हा नी रैहणा। 
HEB,9,1,"ऐबे पैहली वाचा मन्झ संसारा पर बणिरे तम्बू जेथी इस्राएल देसा रे लोक अराधना करहे थे, होर तेस्सा अराधना करणे री बिधिया दुहें मौजूद थे। "
HEB,9,2,"होर से तम्बू बणाया गया, जेस मन्झ दो कमरे थे। पैहले कमरे मन्झ दीऊदानी, होर मेज, होर मेजा पर परमेसरा जो चढ़ाईरी रोटिया रखी जाहीं थी; होर तेस जो पवित्रजगहा बोल्या जाहाँ। "
HEB,9,3,"फेरी तेथी एक परदा था होर परदे रे पीछे दूजा कमरा था, जेस जो बड़ा पवित्र जगहा बोल्या जाहाँ। "
HEB,9,4,"तेस कमरे मन्झ सोने री धुपदानी, होर चारो वखा ले सोने ले मढ़ीरा लकड़ी रा संदूक जेस जो वाचा रा संदूक भी बोली जाहाँ रखिरा था। होर तेस संदूका मन्झ सोने रे भांडे मन्झ मन्ना भ्हरिरा रखिरा था, होर हारूना रा डंडा जेस मन्झ कोमल फूल होर पातरा लगे थे, होर पात्थरा री पटिया जेस पर वाचा लिखी गईरी थी, से रखीरी थी। "
HEB,9,5,"होर संदूका रे प्रयाल्हे फान्खा वाले दो महिमामय प्राणी थे, जिन्हारे फान्ख प्रायस्चित करणे री जगहा पर छाऊँ कितिरी थी। पर एस टैम आस्से इन्हा गल्ला रा ब्खान एक-एक करी किन्हें नी करी सक्दे। "
HEB,9,6,"जेबे ये चीजा एस तरीके ले आपणी जगहा मन्झ रखीरी हुई थी, ता याजक हर रोज तेस पैहले कमरे मन्झ जाई किन्हें आपणी सेऊआ रा काम करहा था। "
HEB,9,7,"पर दूजे कमरा यानि बड़ा पवित्रजगहा मन्झ सिर्फ बडा याजक ई जाहाँ था, होर से भी साला मन्झ एक ही बार जाहाँ था। होर से आपणे साउगी खून अंदर लई जाहाँ था, जेस खूना जो से आपणे कठे होर लोका रे अनजाणे मन्झ कितिरे पापा री माफ़ी रे कठे चढ़ाहां था। "
HEB,9,8,"पवित्र आत्मा ये गल साफ दसी कि परमेसरा रा असली बडा पवित्रजगहा जो स्वर्गा मन्झ आ, तेथी तक पूजणे रा रस्ता लोका रे कठे बंद था। क्यूंकि पैहला तम्बू जो संसारा पर बणिरा था हाल्ले भी टिकिरा था। "
HEB,9,9,होर ये उदाहरण आजके टैमा जो दसा। क्यूंकि याजक जो दान होर बलिदान चढ़ाहें; तेस ले चढ़ावा चढ़ाणे वाले जो एस गल्ला रा भरोसा नी मिलदा कि तेसरे पाप माफ़ हुई गईरे। 
HEB,9,10,"क्यूंकि ये बिधि बस खाणे पीणे री चीजा पर, होर किस्मा-किस्मा री सुद्ध हूंणे री बिधिया पर टिकीरी, होर ये सारी बिधिया बाहरी तरीके ले पूरी करणे वाली ई। ये बिधि तेबे तक रखीरी जेबे तक परमेसर एक नौंईं बिधि जो नई बणान्दा। "
HEB,9,11,"पर मसीह खरी चीजा रा बडा याजका बणी किन्हें आया जो हाल्ले एथी आ। होर से स्वर्गा रे बडे होर सिद्ध तम्बू मन्झ दाखल करी चुकिरा। ये तम्बू माह्णुं रा बणाईरा नीआ, होर ना ई बणाईरे एस संसारा रा हिस्सा आ। "
HEB,9,12,"मसीह जेबे एक ई बार सभी रे कठे पवित्रजगहा मन्झ दाखल हुआ, ता से बकरे होर बछु रा खून लेई किन्हें नी गया कि से बलिदान करी सके। एता रे बजाय से आपणा ई खून लई किन्हें गया, होर तिन्हें आस्सा जो पापा ले अनंत छुटकारा दितेया। "
HEB,9,13,"पुराणी बिधि रे मताबक बोल्ह्द होर बकरे रे खून होर फुकिरे बछु री सुआह लोका पर छिड़के जाणे ले, तिन्हारे सरीरा री असुद्धता दूर हुई जाहीं। "
HEB,9,14,"मसीह बेकसूर था, होर तिन्हें आपणे आपा जो अनंत होर आत्मिक बलिदान करी किन्हें परमेसरा रे साम्हणें आस्सा रे पापा रे कठे चढ़ाई दितेया। होर इधी कठे तेसरा खून सिर्फ आस्सा रे सरीरा री असुद्धता जो दूर करणे रे कठे ही नी, पर अंतरात्मा जो सुद्ध करणे रे कठे सामर्थी आ, ताकि आस्से जिउंदे परमेसरा री सेऊआ करहे, होर एह्ड़े पापा रे काम नी करहे, जो मौता री वखा जो लेई जाहें। "
HEB,9,15,"इधी कठे मसीह परमेसर होर लोका रे बीचा नौंईं वाचा रा बिचौलिया बणेया। ताकि चुणिरे लोक हमेसा री विरासत पाए, जेस जो देणे रे वादा परमेसरे तिन्हा किन्हें कितिरा था। क्यूंकि पैहली वाचा रे अधीन रैहन्दे हुए लोके जितने पाप कितिरे थे, तिन्हो तेता री सजा ले छुड़ाणे रे कठे यीसुए आपणे प्राण देई दिते। "
HEB,9,16,"क्यूंकि वाचा रा बान्हणा बसीहत लिखणे रे साहीं आ, बसीहत लिखणे वाले री मौत साबित हूंणा जरूरी ई। "
HEB,9,17,"क्यूंकि एह्ड़ी बसीहत लिखणे वाले रे मरणे रे बाद ही लागू हुंहां ईं। जेबे तक बसीहत बान्हणे वाल्आ जिउंदा रैंहयां, तेबे तक बसीहत लागू नी हुन्दी। "
HEB,9,18,इधी कठे पैहली वाचा भी जानवरा रे खून बहाणे रे बाद लागू हुई थी। 
HEB,9,19,"क्यूंकि जेबे मूसा सभ लोका जो व्यवस्था रा हर एक हुक्म सुणाई चुकेया कि स्यों तेता जो मन्हें, तेता बाद तिन्हें बकरे रा होर बछु रे खूना जो पाणी किन्हें मिलाया होर लाल ऊन होर जूफा डाल्आ रे पांगे ले व्यवस्था री कताबा पर होर सभ लोका पर छिड़की दितेया। "
HEB,9,20,"होर बोल्या कि, “ये खून तेस वाचा जो लागू करहा, जो परमेसरे तुस्सा किन्हें बान्हिरी कि तुस्से तेता जो मन्नो।” "
HEB,9,21,"होर एस तरहा तिन्हें तम्बू जेथी स्यों लोक अराधना करहे थे, होर अराधना री सारी चीजा, दुहीं पर खून छिड़क्या। "
HEB,9,22,क्यूंकि सच्चे मूसा री व्यवस्था रे मताबक सारी चीजा खूना रे ज्रीए सुद्ध किती जाहीं। होर बगैर जानवरा रे खून बहाए पापा री माफ़ी नी हुन्दी। 
HEB,9,23,"इधी कठे जरूरी आ कि, तम्बू होर तेसरी सारी चीजा जो स्वर्गा री चीजा रा प्रतीक ई, जानवरा रे खूना ले सुद्ध किती जाऐ। पर स्वर्गा री असली चीजा जो सुद्ध करणे रे कठे ता जानवरा रे खूना ले भी खरे बलिदाना री जरूरत थी। "
HEB,9,24,"क्यूंकि मसीहे तेस माह्णुं रे बणाईरे पवित्रजगहा मन्झ दाखल नी हुआ, जो स्वर्गा मन्झ रखीरी असली चीजा रा सिर्फ एक प्रतीक आ। पर से सीधा स्वर्गा मन्झ ही दाखल हुई गया, होर तेथी ऐबे परमेसरा रे साम्हणें आस्सा रे कठे अर्ज करहा। "
HEB,9,25,"होर मसीह स्वर्गा मन्झ इधी कठे दाखल नी हुआ कि से लोका रे पापा रे कठे बार-बार आपु जो बलिदान करहे, से तेस बडा याजका साहीं नी आ, जो हर साल दूजे रा खून लई किन्हें पवित्रजगहा मन्झ दाखल हुंहां ऐें। "
HEB,9,26,"होर अगर एह्ड़ा करणा जरूरी था ता संसारा रचणे रे टैमा ले लई किन्हें मसीह जो बार-बार दुःख सहन करी किन्हें मरणा पउन्दा। पर ऐबे जेबे टैमा रे युगा रा अंत हूंणे वाल्आ, से सभिरे कठे एक बारी आया, ताकि आपणे ई बलिदाना रे ज्रीए सभिरे पापा जो माफ़ करी दे। "
HEB,9,27,"होर जिहां हर माह्णुंआं रे कठे एक बारी मरणा, होर परमेसरा रे ज्रीए तिन्हारा न्याय हूंणां पक्का आ। "
HEB,9,28,"तिहां ईं मसीह भी कई लोका रे पाप माफ़ करणे रे कठे एक ई बारी बलिदान हुआ। पर जेबे तेस दबारा एस धरती पर आऊंणा, ता तेस पाप माफ़ करणे रे कठे नी, पर तिन्हा लोका जो उद्धारा करणे रे कठे आऊंणा, जो तेस जो न्हायल्दे लगिरे। "
HEB,10,1,"मूसा री व्यवस्था ता, सिर्फ आऊणें वाली खरी चीजा री परछाई, आपणे आपा मन्झ यूँ चीजा असली नी ई। व्यवस्था री बिधिया रे मताबक बलिदान बार-बार होर हर साल लगातार चढ़ाए जाहें, पर बलिदाना चढ़ाणे वाल्आ एसरे ज्रीए कधी भी पूरी तरहा ले सुद्ध नी हो पाए। "
HEB,10,2,"अगर स्यों सुद्ध हुई जांदे ता तिन्हारा बलिदाना रा चढ़ाया जाणा बन्द हुई जाणा था। क्यूंकि बलिदान करी किन्हें अराधना करणे वाले लोका एक ई बारी जुग-जुग रे कठे सुद्ध हुई जाणा था, होर स्यों लोक आपणे आपु जो पापा रे कठे दोसी नी मनदे। "
HEB,10,3,एता रे बजाय हर साल स्यों बलिदान करहे ता बलिदान करणे री वजहा ले तिन्हा जो आपणे पाप याद आई जाहें थे। 
HEB,10,4,क्यूंकि बकरे होर बोल्ह्द रे खूना ले पाप दूर हुई जाए ये सम्भव नी आ। 
HEB,10,5,"इधी कठे जेबे मसीह एस दुनिया मन्झ आया ता तिन्हें परमेसरा किन्हें बोल्या था, “तैं बलिदान होर कोई भेंट नी चाही, पर मुंजो एक सरीर बलिदान करणे रे कठे दितेया। "
HEB,10,6,तू ना ता वेदी पर पूरी तरहा ले फुखी रे जानवरा ले होर ना पाप जो दूर करणे रे कठे कितिरे बलिदाना ले खुस हुआ। 
HEB,10,7,"तेबे मसीह बोल्या, ‘हे परमेसर, हांऊँ तेरी इच्छा जो पूरी करणे रे कठे आई गईरा, होर पवित्र सास्त्रा मन्झ मेरे बारे मन्झ ये ही लिखिरा।’” "
HEB,10,8,"पैहले तिन्हें बोल्हा कि, “तुस्से ना ता कोई बलिदान चाहेया होर ना कोई भेंट चाही, होर ना वेदी पर पूरी तरहा ले फुखी रे जानवरा रा बलिदान चाहां, होर ना पाप जो दूर करणे रे कठे कितिरे बलिदान चाहां, होर ना तिन्हा ले खुस हुआ,” हलांकि ये बलिदान ता मूसा री व्यवस्था रे मताबक चढ़ाए जाहें। "
HEB,10,9,"फेरी से ये भी बोल्हा, “कि देख, हांऊँ तेरी इच्छा जो पूरी करणे रे कठे आई गईरा,” तेबे परमेसरे पैहली व्यवस्था रे मताबक बलिदान करणे जो रद्द करी दितेया, ताकि से मसीह रे बलिदान जो स्थापित करी सके। "
HEB,10,10,"परमेसरा री इच्छा ये थी कि मसीह रे बलिदाना रे ज्रीए जो एक ई बारी जुग-जुग रे कठे हुआ, आस्सो पवित्र करहे। "
HEB,10,11,"पैहली वाचा रे मताबक हर एक याजक ता बेदी रे साम्हणें खड़े हुई किन्हें हर रोज सेऊआ करहा, होर से बार-बार एक ई किस्मा रे बलिदान चढ़ाहां जो पापा जो कधी दूर नी करी सकदे। "
HEB,10,12,"पर मसीह जो आस्सा रा बडा याजक आ, तिन्हें परमेसरा रे साम्हणें आपणे आपा जो एक ई बार हमेसा रे कठे पापा रे कठे बलिदान करी दितेया, होर तेबे से परमेसरा रे सीधे पासे जाई बैठया। "
HEB,10,13,"होर तेस टैमा ले ई मसीह जो ये इंतजार आ कि, परमेसरा तेसरे सभ दुस्मण पूरी तरहा हराई देणे। "
HEB,10,14,"तिन्हें एक ई बलिदाना रे ज्रीए लोक पवित्र किते, होर फेरी स्यों हमेसा रे कठे सिद्ध बणाई दिते। "
HEB,10,15,"होर पवित्र आत्मा भी एस गल्ला री गुआही देहां कि, ये गल सच्च ई। क्यूंकि तिन्हें पैहले बोलिरा था कि, प्रभु बोल्हा, "
HEB,10,16,"“जो नौंईं वाचा मां आऊणें वाले ध्याड़े मन्झ, तिन्हा साउगी बान्हणी, से येई कि मां आपणी व्यवस्था तिन्हो याद कुराणी, होर आपणी व्यवस्था तिन्हारे मना मन्झ पाई देणी।” "
HEB,10,17,"फेरी से ये भी बोल्हा कि, “मां तिन्हारे पाप होर तिन्हारे अधर्मा रे काम फेरी कधी दबारा याद नी करणे।” "
HEB,10,18,"फेरी जेबे इन्हा पापा री माफ़ी हुई गई, ता फेरी पापा रे बलिदान करणे री जरूरत नी रही। "
HEB,10,19,"इधी कठे हे भाईयो होर बैहणो, ऐबे आस्से यीसू मसीह रे खूना रे ज्रीए बड़ी हिम्मता किन्हें परमेसरा रे नेडे जाई सके, जिहां कि तम्बू रे बड़े पवित्रजगहा मन्झ दाखल हूंणे री ईजाजत मिली गईरी। "
HEB,10,20,"यीसूए आस्सा रे कठे मरणे रे ज्रीए यानि तेस पर्दे रे ज्रीए जिन्दगी देणे वाल्आ एक नंऊँआं पैंडा खोल्या, जेस ले हुई किन्हें आस्से बड़े पवित्र जगहा मन्झ पूजी सके। "
HEB,10,21,"होर इधी कठे कि आस्सा रा एह्ड़ा बडा याजक आ, जो परमेसरा रे तम्बू रा अधिकारी आ। "
HEB,10,22,"ता आऊआ, आस्से खरे मना होर पुरे विस्वासा साउगी, होर एस भरोसे साउगी कि आस्सा रे पाप माफ़ हुई गये, होर मसीह रे खूना रे छिड़काऊ ले आपणे दिला जो सुद्ध करदे हुए, होर आपणे सरीरा जो सुद्ध पाणी किन्हें धोई किन्हें परमेसरा रे नेडे जाहें। "
HEB,10,23,"आस्से आपणी आसा रे बारे मन्झ गुआही देणे रे कठे मजबूत होर टिकीरे रहे, क्यूंकि परमेसरे आस्सा किन्हें वादा कितिरा, होर से भरोसे रे लायक आ। "
HEB,10,24,आस्से एस गल्ला रा ध्यान रखे कि आस्से एक दूजे किन्हें प्यार करणे रे कठे होर खरे कामा करणे रे कठे एक दूजे जो हिम्मत दे। 
HEB,10,25,"होर एक दूजे साउगी संगति करणा नी छाडा, जिहां कि कईया जो मण्डली मन्झ नी आऊणें री आदत पई गईरी। एता रे बजाय पर एक दूजे जो होर भी हिम्मत देंदे रैहया, क्यूंकि तुस्से जाणांहे कि प्रभु जल्दी वापस आऊणें वाल्आ। "
HEB,10,26,"क्यूंकि मसीह री सच्चाई जो जाणने रे बाद अगर आस्से जाणी बुझी किन्हें पाप करहा ऐें, तेबे इन्हा पापा री माफ़ी रे कठे कोई बलिदान बाकि नी आ। "
HEB,10,27,"हाँ फेरी ता सिर्फ परमेसरा रा न्याय होर भयानक आगा रा सेक जो परमेसरा रे व्रोधीयो भस्म करी देईं, इन्हा गल्ला रा इंतजार हाल्ले बाकि आ। "
HEB,10,28,"जो कोई मूसा री व्यवस्था जो नी मनदे थे, तेस पर बगैर दया कितिरे दो या तीन लोका री गुआही पर मारी दितेया जाहाँ। "
HEB,10,29,"ता सोची लऊआ कि तिन्हा लोका जो कितनी ज्यादा सजा मिलणी, जिन्हें परमेसरा रे मह्ठे जो पैरा थाले रौंदया, होर परमेसरा री वाचा रा खूना जो बेकार समझ्या; जेस खूना रे ज्रीए पाप सुद्ध किते जाहें। होर जिन्हें पवित्र आत्मा री बेज्जती किती, जो आस्सो अनुग्रह देईं। "
HEB,10,30,"क्यूंकि आस्से तेस परमेसरा जो जाणहां ऐें, जिन्हें बोल्या कि, “बदला लैणा मेरा काम आ, मां ईं बदला लेणा।” तिन्हें ये भी बोल्या कि, “प्रभुआ आपणे लोका रा न्याय करणा।” "
HEB,10,31,जिऊन्दे परमेसरा रे हाथा मन्झ पऊणा बडी खतरनाक गल ई। 
HEB,10,32,"पर तिन्हा ध्याड़े जो याद करा, जेबे तुस्से पैहली बारी मसीह पर विस्वास कितिरा था, होर तेता ले बाद तुस्से बौह्त दुःखा रा साम्हणां कितेया, होर भारी पीड़ा मन्झ मजबूत रहे। "
HEB,10,33,"कधी-कधी लोके सभिरे साम्हणें तुस्सा री बेज्जती किती, होर तुस्सा किन्हें हाथा-पाई किती, होर तुस्से कधी-कधी दूजेया री मदद किती जो तुस्सा साहीं दुखा मन्झ थे। "
HEB,10,34,"तुस्से कैदिया रे दुःखा मन्झ दु:खी हुए। होर जेबे होरी लोके तुस्सा रा सारा धन लुटेया, तेबे तुस्से इन्हा गल्ला जो खुसी किन्हें सहेया। क्यूंकि तुस्से जाणांहे थे कि तेता ले भी बांकी चीजा तुस्सा जो मिलणी जो जुग-जुग रे कठे ई। "
HEB,10,35,"इधी कठे आपणी हिम्मत नी हारा, क्यूंकि हिम्मत नी हारने वालेया जो परमेसर बौह्त बडा इनाम देणा। "
HEB,10,36,"क्यूंकि तुस्सा जो सबर रखणा जरूरी ई, ताकि तुस्से परमेसरा री इच्छा जो पूरी करी सके। तेबे परमेसरा तुस्सा जो से सब कुछ देणा जेता रा देणे रा वादा तिन्हें तुस्सा किन्हें कितिरा। "
HEB,10,37,"क्यूंकि जिहां पवित्र सास्त्रा मन्झ मसीह रे बारे लिखिरा कि, “ऐबे थोह्ड़ा ई टैम रही गईरा, जेबे कि आऊणें वाले आई जाणा, होर देर नी करणी। "
HEB,10,38,"पर मेरे धर्मी लोका मेरे पर विस्वास करणे ले ही जिऊन्दे रैंह्णां, होर अगर स्यों मेरे पर विस्वास करणे ले पीछे हटी जाए, ता हांऊँ तिन्हा ले खुस नी हुंदा।” "
HEB,10,39,"होर आस्से एह्ड़े नी ऐें जो परमेसरा पर विस्वासा करणे ले पीछे हटी जाहें होर नास हुई जाये, पर परमेसरा पर विस्वास करणे वाले ऐें, जिन्हों से बचाई लेया। "
HEB,11,1,"ऐबे जो लोक परमेसरा पर विस्वास करहे, तिन्हों इन्हा गल्ला रा पक्का कि परमेसरा तिन्हा जो तिन्हारी आस रखीरी चीजा देणी, होर ये भी कि जो चीजा तिन्हें ऐबे तक नी देखीरी, से सच्चे हाई। "
HEB,11,2,आस्सा रे बापदादे रा भी एह्ड़ा विस्वास था होर इधी कठे परमेसर तिन्हा ले खुस था। 
HEB,11,3,"क्यूंकि विस्वास करणे ले ई आस्से जाणी जाहें कि, सारे संसारा री रचना परमेसर रे बचना रे ज्रीए हुई। इधी कठे आस्से जो भी देखे, स्यों चीजा तिन्हा ले नी बणीरी, जिन्हों जे कोई नी देखी सकदा। "
HEB,11,4,"विस्वास करणे रे कारण ई आदमा रा मह्ठा हाबिले आपणे बडे भाई कैना ले बढ़िया बलिदान परमेसरा रे कठे चढ़ाया। होर हाबिला रे एह्ड़ा करणे रे कारण परमेसरे तेसरे बलिदाना रे बारे मन्झ गुआही दिती कि, हाबिल एक धर्मी माह्णुंआं, होर परमेसर हाबिला री भेंटा ले खुस हुआ। हलांकि हाबिल मरी चुकिरा, तेबे बी आस्से परमेसरा पर विस्वास करणे रे बारे मन्झ तेस ले सिख्हा ऐें। "
HEB,11,5,"विस्वासा री वजहा ले ई हनोक नांऊँआं रा माह्णुं जिउंदा स्वर्गा वखा जो उठाया गया, इधी कठे से नी मरेया। होर लोका जो तेसरी ल्हास नी मिलिरी, क्यूंकि परमेसरे से स्वर्गा वखा जो उठाई लईरा था। होर तेसरे स्वर्गा वखा जो उठाए जाणे ले पैहले तेसरे बारे मन्झ ये बोली जां था कि परमेसर तेस ले खुस आ। "
HEB,11,6,"होर विस्वासा रे बगैर परमेसरा जो खुस करणा नामुमकिन आ, क्यूंकि परमेसरा वाले आऊणें वाले जो पक्का विस्वास हूंणां चहिए कि परमेसर आ, होर से तिन्हो तिन्हारा इनाम देहां। "
HEB,11,7,"विस्वास करणे री वजहा ले ई नूहा नांऊँआं रा माह्णुं जो जेबे तेजो बाढ़ रे बारे मन्झ चेतावनी दिती गई जो तिन्हें कधी नी देखीरी थी। ता परमेसरा रा हुक्म मनदे हुए तिन्हें आपणे परिवारा रे बचाऊआ रे कठे जहाज बणाया, होर नूहा रे विस्वासा रे साम्हणें, जिन्हें लोके विस्वास नी कितेया था स्यों सब दोसी ठैहरे होर पाणी मन्झ डूबी किन्हें मरी गये। क्यूंकि नूहे परमेसरा पर विस्वास कितेया इधी कठे से परमेसरा री नजरा मन्झ धर्मी बणेया। "
HEB,11,8,"विस्वास करणे री वजहा ले ई अब्राहमा जो परमेसरे एक ऐहड़ी जगहा जाणे रे कठे सादेया जो जगहा बादा मन्झ तेस जो विरासता मन्झ परमेसर देणे वाल्आ था। होर से ये नी जाणदा था कि हांऊँ केथी जाया करहा, फेरी भी परमेसरा रा हुक्म मन्नी किन्हें से तेस देसा जो चली गया। "
HEB,11,9,"परमेसरा रे वादा कितिरे देसा मन्झ अब्राहम परदेसी हुई किन्हें तम्बू मन्झ रैहया, तेसरे साउगी तेसरा मह्ठा इसहाक होर तेसरा पोत्रू याकूबा तम्बू मन्झ रहे, जिन्हें परमेसरे ले येही वादा पाईरा था। "
HEB,11,10,"क्यूंकि से तेस पक्की निंऊआं वाले सैहरा (स्वर्ग) मन्झ रैहणे रा इंतजार करेया करहा था, जेसरा रचणे वाल्आ होर बनाणे वाल्आ परमेसर आ। "
HEB,11,11,"विस्वास करणे ले ई अब्राहमा री लाड़ी सारा खपरी हूणें पर भी गर्भ धारण कितेया, क्यूंकि तेस जो पक्का था कि परमेसरे जो वादा कितिरा से तेस पूरा करणा। "
HEB,11,12,"होर एस वजहा ले जेबे तेस्सा रा लाड़ा अब्राहम इतना खपरा हुई गईरा था कि से मरणे वाल्आ ही था, फेरी भी तिन्हें आसमाना रे तारे होर समुद्रा रे बाढे रे रेते रे कणा साहीं, तेसरा बेहिसाब बंस जम्मेया। "
HEB,11,13,"ये सारे लोक जिन्हें परमेसरा पर विस्वास कितिरा था तेसरे वादा कितिरे चीजा जो पाए बगैर मरी गये। स्यों तिन्हा चीजा जो दुरा ले देखी किन्हें खुस हुए, होर स्यों एस गल्ला जो भी समझी गईरे थे कि धरती पर आस्से परदेसी होर अजनबी ऐें। "
HEB,11,14,"स्यों लोक जो एह्ड़ा बोल्हा ऐें कि आस्से परदेसी होर अजनबी ऐें, स्यों एस गल्ला जो सच्चे बोले कि, स्यों तेस देसा जो पाणे री खोजा मन्झ ऐें, जो तिन्हारा आपणा हो। "
HEB,11,15,"होर जेस देसा ले स्यों निकली किन्हें आईरे थे, अगर तेता जो याद करदे ता स्यों वापस चली जांदे। "
HEB,11,16,"पर स्यों एक खरे स्वर्गा रे देसा रे चाह्णे वाले ऐें, इधी कठे परमेसर तिन्हारा परमेसर कैहलाए जाणे मन्झ तिन्हा ले नी सरमान्दा, इधी कठे तिन्हें तिन्हारे कठे एक सैहर त्यार करी लया। "
HEB,11,17,"विस्वास करणे ले ई अब्राहमे जेबे परमेसरे तेसरी परीक्सा किती ता से आपणे मह्ठे इसहाका री बलि चढ़ाणे रे कठे त्यार हुई गया। परमेसरे तेस किन्हें ये बोलिरा था कि, “इसहाका रे ज्रीए ही तेरा बंस बढ़णा।” हालांकि परमेसरे अब्राहमा ले वादा कितिरा था फेरी भी से आपणे एकलौते मह्ठे जो बलिदान करणे रे कठे त्यार हुई गया जेसरे ज्रीए परमेसरा रा वादा पूरा हूंणा था। अब्राहमे मनी लेईरा था कि अगर इसहाक मरी भी जांघ्हा तेबे भी परमेसरा से जिउंदा करणा, होर एक तरफ सोचदे ता अब्राहमा जो तेसरा मह्ठा इसहाक मरणे बाद दबारा वापस मिल्या। "
HEB,11,18,"विस्वास करणे ले ई इसहाके आपणे दुहीं मह्ठे याकूबा होर एस्सा वा जो, आऊणें वाली जिन्दगी रे कठे जो वादा कितिरा था तेता रे बारे मन्झ आसरीवाद दितेया। "
HEB,11,19,"विस्वास करणे ले ई याकूबे मरदे टैम युसुफा रे दोनो मह्ठे जो एक-एक करी किन्हें आसरीवाद दितेया, होर तिन्हें आपणे सोठू रे ऊपरी सिरे पर झुकी किन्हें मदद लई किन्हें खड़ेया होर परमेसरा री अराधना किती। "
HEB,11,20,विस्वास करणे ले ही युसुफे नांऊँआं रा माह्णुं जेबे से मरणे वाल्आ ही था तिन्हें बड़े भरोसे किन्हें एस गल्ला जो बोल्या कि इस्राएल देसा रे लोका मिस्र देसा जो छाडी किन्हें कनान देसा जो चली जाणा। होर तिन्हें ये हुक्म दितेया कि स्यों तेसरी हड्डीया जो आपु साउगी कनान देसा जो लई जाए। 
HEB,11,21,"जेबे मिस्र देसा रे राजे ये हुक्म दितेया कि इस्राएल देसा रे सारे जम्दे मह्ठेया जो मारी देआ, तेबे विस्वास करणे ले ई मूसा रे माऊ-बापूए से, पैदा हूंणे रे बाद तीन म्हीने तक ल्कोई रख्या, क्यूंकि तिन्हें देख्या कि, बच्चा खास आ, होर तिन्हो राजे रे हुक्मा जो टालणे रा डर नी था। "
HEB,11,22,"मिस्र देसा रे राजे (फिरौन) री मह्ठीऐ मूसा जो पाल्या, होर जेबे मूसा जुआन हुआ ता विस्वास करणे ले ही तिन्हें राजे री मह्ठी रा मह्ठा बोलणे ले इनकार कितेया। "
HEB,11,23,इधी कठे तिन्हें पापा रा सुख भोगणे ले परमेसरे लोका रे साउगी दुःख भोगणा होर भी खरा समझ्या। 
HEB,11,24,"तिन्हें मसीह रे कठे बेज्जत हूंणां, मिस्र देसा रे धन भण्डारा ले बढ़ी किन्हें समझ्या, क्यूंकि से आपणे इनाम पाणे रा इंतजार करी करहा था, जो परमेसरा तेस जो देणे वाल्आ था। "
HEB,11,25,"विस्वास करणे री वजहा ले ई, राजे रे गुस्से ले नी डरदे हुए, मुसे मिस्र देस छाडी दितेया, क्यूंकि से समझी गईरा था कि मानो तिन्हें नी सूझणे वाले परमेसरा जो देखी लेया। "
HEB,11,26,"विस्वास करणे ले ई मुसे इस्राएल देसा रे लोका जो हुक्म दितेया कि स्यों दुराजे पर छेलु रा खून छिड़की किन्हें फसहा रा साजा बणाऊआ, ताकि पैहली संताना जो रा नास करणे वाल्आ स्वर्गदूत इस्राएल देसा री पैहली संताना जो छुही तक ना सके। "
HEB,11,27,"विस्वास करणे ले इस्राएल देसा रे लोक लाल समुद्रा ले ऐहड़े पार हुई गये, जिहां से कोई सुक्की धरती हो; पर जेबे मिस्र देसा रे लोके एह्ड़ा करणा चाहेया, ता स्यों डूबी किन्हें मरी गये क्यूंकि समुद्रा रा पाणी दबारा कठा हुई गया। "
HEB,11,28,"विस्वास करणे ले ई इस्राएल देसा रे लोक परमेसरा रा हुकम मन्नी किन्हें यरीहो सैहरा री दीवारा रे चारो वखा जो स्यों सात ध्याड़े तक चक्कर लगान्दे रहे, ता से कान्ध ढल्ही गई। (जिहां परमेसरे तिन्हा किन्हें बोलिरा था) "
HEB,11,29,"विस्वास करणे ले ई राहाब वेस्या हुक्म नी मनणे वालेया साउगी नास नी हुई; इधी कठे कि तेस्से इस्राएल देसा रे जासूस लोका जो आपणे घरा मन्झ रखेया, जो लुख्ही किन्हें जासूसी करणे रे कठे यरीहो सैहरा मन्झ आईरे थे। "
HEB,11,30,"ऐबे मुंजो कुछ होर बोलणे री जरूरत नी, क्यूंकि ऐबे मेरे वाले टैम नी रैंहयां कि हांऊँ होरी लोका रे विस्वासा रे बारे मन्झ भी तुस्सा जो दसू, जिहां कि गिद्योन, सिमसोन होर यिफतहा जो इस्राएल देसा रे न्यायी थे; होर राजा दाऊदा रे, होर बाराक होर समूएल जो नबी थे, होर बाकि सारे नबिया रे विस्वासा रे बारे मन्झ। "
HEB,11,31,"इन्हें विस्वास करणे ले ई राज्य जीते, धर्मा रे काम किते, वादा कितिरी चीजा पाई, होर सेर तिन्हो खाई नी सकेया, "
HEB,11,32,"आग तिन्हो फुखी नी सकी, तलवार री धार तिन्हो मारी नी सकी, जेबे एक बारी कमजोर हुए ता दबारा स्यों मजबूत बणे, लड़ाई मन्झ वीर निकले, होर तिन्हें आपणी दुसमना री सेना जो मारी दितेया। "
HEB,11,33,"कुछ जनानिये आपणे मरिरे लोका जो दबारा जीऊन्दे पाए कितने ता मार खांदे-खांदे मरी गये। होर आपणा विस्वास नी छाडेया कि तिन्हो जेल्हा ले छुटकारा मिली जाओ, ताकि तिन्हो मरिरे मन्झा ले जी उठणे रे बाद खरी जिन्दगी मिले। "
HEB,11,34,कुछ लोका रा मजाक डूआया होर तिन्हा पर कोड़े मारे होर कुछ लोका जो बान्ही किन्हें जेल्हा मन्झ पाई दितेया। 
HEB,11,35,"कुछ लोका पर पत्थरवाह कितेया गया। स्यों आरे किन्हें चीरी दिते, होर तलवारा किन्हें मौता रे घाटा तुआरी दिते। स्यों गरीब थे, तिन्हो दुःख दितेया होर तिन्हा साउगी बुरा व्यवहार कितेया। स्यों भेडा-बकरिया री खाला ओढ़ी किन्हें ओरे परे भटकदे रहे। "
HEB,11,36,"होर जंगला, होर प्हाड़ा, होर गुफा मन्झ, होर जमीना री दरारा मन्झ भटक्दे फिरे। संसार इन्हा विस्वासी लोका रे लायक नी था। "
HEB,11,37,"होर विस्वासा रे ज्रीए ई इन्हा सभी रे बारे मन्झ परमेसरे खरी गुआही दिति, तेबे भी तिन्हा जो स्यों चीजा नी मिली जिन्हारे देणे रा वादा परमेसरे कितिरा था। "
HEB,11,38,क्यूंकि परमेसरे आस्सो कुछ खरी चीजा देणे रे कठे एक योजना बणाईरी ताकि आस्सा साउगी ही स्यों सिद्ध किते जाए आस्सा रे पैहले नी। 
HEB,12,1,"एस वजहा ले जेबे बौह्त लोका री विस्वासा री गुआहिया आस्सो इतने बड़े बादला साहीं घिर्ही गईरे, ता आऊआ, आस्से हर एक रोकणे वाली चीज, होर उलझाणे वाले पाप दूर करी किन्हें, से दौड़ जेस मन्झ जे आस्सा जो दौड़ना आ, सब्र रखी किन्हें दौड़े। "
HEB,12,2,"आस्सो विस्वासा री वखा जो लेई जाणे वाले, होर आस्सा रे विस्वासा जो सिद्ध करणे वाले, यीसू री तरफ देखदे रहे। जिन्हें तेस्सा खुसी रे कठे जो तेस जो बादा मन्झ मिलणे वाली थी, बेज्जती री परवाह नी करी किन्हें क्रूसा प्रयाल्हे मरी गया, होर राजगद्दी पर परमेसरा रे सीधी वखा जो बैठी गया। "
HEB,12,3,"इधी कठे यीसू रे उदाहरणा पर ध्यान देआ कि, जिन्हें पापिया री वजहा ले जो लोक तेस किन्हें बौह्त नफरत करहे थे कितना कुछ सहन कितेया, ताकि तुस्से दुआस हुई किन्हें हिम्मत नी हारी दो। "
HEB,12,4,"तुस्से पापा रे बरखलाप लड़दे हुए तेस किन्हें ऐहड़ी मुठभेड़ नी किती कि, तुस्सा री मौत हुई गई हो। "
HEB,12,5,"होर तुस्से तेस हिम्मता री गल्ला जो भूली गइरे जो मह्ठे साहीं परमेसरे तुस्सा किन्हें बोलिरी, “हे मेरे मह्ठे, जेबे प्रभु तुस्सा जो दसे कि तैं गलती कितिरी ता तेस सुधारा जो हल्की गल मत समझ, होर जेबे प्रभु तुजो प्रुआचे ता हिम्मत देख्या हारदा। "
HEB,12,6,"क्यूंकि प्रभु, जेस किन्हें प्यार करहा, तेस जो सुधारा भी आ। होर जिन्हों से आपणा मह्ठा मन्नी लैंहां, तेस जो सुधारणे रे कठे सजा भी देआ।” "
HEB,12,7,"तुस्से बापू री दीतिरी सजा समझी किन्हें इन्हा दुःखा जो सैहन करी लऊआ, जिहां एक बाप आपणे मह्ठा साउगी बरताव करहा, तिहां ईं परमेसर तुस्सा जो मह्ठा जाणी किन्हें तुस्सा साउगी बरताव करहा। एह्ड़ा कोई मह्ठा नी आ, जेस जो सुधारणे रे कठे बापू सजा नी देंदा हो। "
HEB,12,8,"अगर परमेसर तुस्सा जो नी सुधारा जिहां से आपणे सभी बच्चे जो सुधारा, ता तुस्से परमेसरा रे असली बच्चे नी ऐें। "
HEB,12,9,"फेरी जेब्की आस्सा रे संसारिक बापू भी आस्सा जो सुधारणे रे कठे सजा देआ, फेरी भी आस्से तेसरा आदर करहे। ता ये आस्सा रे कठे होर भी ज्यादा जरूरी आ कि, परमेसर जो आस्सा रा आत्मिक बापू आ तेसरे सुधारा जो आस्से ग्रहण करी ले ताकि आस्से जिन्दगी पाई सके। "
HEB,12,10,"आस्सा रे संसारिक बापू ता आपणी सोचा रे मताबक जेह्ड़ा तिन्हो ठीक लगहा था, थोह्ड़े ध्याड़े रे कठे आस्सो सुधारे थे, पर परमेसर ता आस्सा रे फायदे रे कठे आस्सा जो सुधारा, ताकि आस्से भी तेस साहीं पवित्र हुई जाये। "
HEB,12,11,"जेस टैम स्यों आस्सो सुधारे, तेस टैम से सुधार आस्सो खरा नी लगदा, बल्की से बुरा लगहा, तेबे भी जो सुधारा जो सैहन्दे-सैहन्दे पक्के हूई गईरे, ता बादा मन्झ आस्सो सांति होर धार्मिकता रा इनाम मिल्हा। "
HEB,12,12,आपणे थकिरे हाथा जो उपर चका होर आपणे कामदे हुए गोडेया जो मजबूत करहा। 
HEB,12,13,"होर सीधे पैंडे मन्झ चलदे रैहया ताकि लंगड़ा होर कमजोर तुस्सा रे पीछे-पीछे चलदे हुए भटकी नी जाए, पर मजबूत हुई जाए। "
HEB,12,14,"सभी साउगी सांति किन्हें रैहणे, होर तेस पवित्र हूंणे रे कठे हर तरहा कोसिस करदे रहो, जेसरे बगैर कोई प्रभु जो कधी भी नी देखी सक्दा। "
HEB,12,15,"होर ध्याना रखा कि, एह्ड़ा नी हो कि, कोई परमेसरा रे अनुग्रह ले छुटी जाए, या विस्वास नी करणे री कौड़ी जड़ तुस्सा रे बीचा मन्झ फुटी निकले क्यूंकि जेबे से बझीरी ता आपणे जैहरा रे ज्रीए बौह्त सारी परेसानी जो बढाई देई। "
HEB,12,16,"एह्ड़ा नी हो कि, कोई आदमी व्यभिचारी, या आदमा रे पोत्रू एस्सा वा साहीं अधर्मी हो। क्यूंकि से जेठा था होर तेस वाले पैहले पोत्रू हूंणे रे सारे अधिकार थे, पर तिन्हें आपणे जन्मसिद्ध अधिकार जो हल्का समझी किन्हें एक टैमा रे खाणे रे कठे तिन्हें से आपणे छोटे भाई याकूबा जो बेची दितेया। "
HEB,12,17,"तुस्से ता जाणहां ऐें कि, बादा मन्झ जेबे तिन्हें बापू री आसीस पाणी चाही ता से तेजो नी मिली, होर रोई-रोई किन्हें आसिसा जो दबारा मांगणे पर भी तेजो आपणी गलती सुधारणे रा मौका नी मिल्या। "
HEB,12,18,"तुस्से लोक सिन्ने प्हाड़ा साहीं असली प्हाड़ा वाले नी आये जेथी आग भ्हखिरी थी होर काल्ई घटा रहीं थी, जेथी न्ह्यारा होर आन्धी थी। होर इस्राएल देसा रे लोक परमेसरा ले व्यवस्था पाणे रे कठे एह्ड़ी जगहा मन्झ गईरे थे। "
HEB,12,19,"होर ना तुस्से एह्ड़ी जगहा मन्झ आये जेथी तुस्से तुरही री अवाज सुणी, होर बोलणे वाले री एह्ड़ी भारी अवाजा सुणी जेसरे वजहा ले सुणने वाले एह्ड़ी बिनती किती हो कि, तिन्हा किन्हें होर गल्ला नी करहे। "
HEB,12,20,"एह्ड़ा तिन्हें इधी कठे बोल्या, क्यूंकि स्यों परमेसरा रे हुक्मा जो सहन नी करी पाए जेबे तिन्हें ये बोल्या कि, “अगर कोई जानवर भी पहाड़ छुहे, ता तेस जो पत्थरवाह करी किन्हें मारी दितेया जाए।” "
HEB,12,21,"होर से दर्सन एह्ड़ा डरावणा था कि, मूसे भी येही बोल्या, “हांऊँ डरा रे मारे थर-थर काम्या करहा।” "
HEB,12,22,"पर तुस्से सिय्योना रे प्हाड़ा पर आई गईरे जो जिउंदे परमेसरा रा स्वर्गीय यरुस्लेम सैहरा आ, होर तेथी बेहिसाब स्वर्गदूत खुसी रा साजा बणाए। "
HEB,12,23,"होर तुस्से परमेसरा रे पैहलौठे संताना री मण्डली मन्झ आई गईरे, जिन्हारे नांऊँ स्वर्गा मन्झ लिखे गईरे। ये धर्मी लोका री आत्मा ई जो हाल्ले स्वर्गा मन्झ ई होर तिन्हो सिद्ध कितिरा, होर तुस्से आपु परमेसरा वाले गईरे जो सभी गल्ला रा न्याय करणे वाल्आ। "
HEB,12,24,"तुस्से यीसू वाले आई गईरे जो परमेसर होर लोका रे बीचा रा नौंईं वाचा रा बिचौलिया। होर छिड़कावा रे तेस खूना रे नेडे आई गईरे, जो हाबिला रे खुना ले भी बडे वादे करहा। "
HEB,12,25,"चतन्न रैहया कि, तुस्से परमेसर ले मुंह नी फेरा जो तुस्सा किन्हें गल्ला करहा, क्यूंकि अगर इस्राएल देसा रे लोक सजा ले नी बचे जेबे तिन्हें एस धरती पर रैहन्दे हुए मूसा री गल्ला रे मुहं फेरी लेईरा था, ता सच्चे आस्से भी नी बची सकदे, अगर आस्से तेस परमेसरा ले मुहं फेरगे जो स्वर्गा ले आस्सा किन्हें गल्ला करहा। "
HEB,12,26,"जेबे परमेसरे सिन्ने प्हाड़ पर खड़ी किन्हें गल्ला किती ता तेसरी अवाजा ले धरती हिलाई गई पर ऐबे तिन्हें ये वादा कितिरा कि, “एक बारी मां फेरी धरती ही नी, बल्की आसमान भी हिलाई देणा।” "
HEB,12,27,"ये गल कि “एक बारी फेरी” एस्सा गल्ला जो दसा कि रचीरी चीजा हिली जाणा, होर स्यों टाही दिति जाणी ताकि जो चीजा हिलाई नी जाईं सकदी, तिन्हा टिकीरी रेहणा। "
HEB,12,28,"इधी कठे आस्सा जो राज्य मिलिरा से हिलाया नी जाई सकदा, एस गल्ला कठे आस्से परमेसरा रा धन्यावाद करहे। होर इज्जत होर डर समेत, परमेसरा री ऐहड़ी अराधना करहे, जेस ले से खुस हुंहां। "
HEB,12,29,"क्यूंकि आस्सा रा परमेसर आगी साहीं आ, जो हर चीजा जो भस्म करी देहां। "
HEB,13,1,एक दूजे जो आपणा भाई होर बैहण समझी किन्हें प्यार करहा। 
HEB,13,2,"अजनबीया रा भी आदर-खातर करहा, क्यूंकि एह्ड़ा करदे हुए कई लोके अनजाणे मन्झ स्वर्गदूता रा आदर-खातर कितेया। "
HEB,13,3,"मसीह री खुसी री खबरा री वजहा ले जो लोक कैदा मन्झ तिन्हो याद रखा कि जिहां जे तिन्हा साउगी तुस्से भी कैद हो, होर जिन्हा लोका जो सताई गईरा हो, तिन्हा जो याद रखा कि तिन्हारा पीड़ा तुस्सा रे सरीरा मन्झ मैहसूस हुई करहा हो। "
HEB,13,4,"आपणे ब्याह रा आदर करहा, होर लाड़ा लाड़ी एक दूजे रे प्रति वफादार रहे। क्यूंकि परमेसरा व्यभिचारिया, होर नजायज रिस्ते रखणे रा न्याय करणा। "
HEB,13,5,"आपणे आपा जो पैसे रे लालचा रे कठे दूर रखा, होर जो तुस्सा वाले आ, तेता मन्झ संतुस्ट रहुआ; क्यूंकि परमेसरे आपु बोलिरा कि, “मां तू कधी भी नी छाडणा, होर ना मां तू कधी भी त्यागणा।” "
HEB,13,6,"इधी कठे आस्से बेधड़क हुई किन्हें बोल्हा ऐें, “प्रभु मेरा मददगार आ, मां नी डरणा, माह्णुं मेरा क्या ब्गाड़ी सक्हा।” "
HEB,13,7,"जो तुस्सा रे कलीसिया रे अगुवे थे, होर जिन्हा जो तुस्से परमेसरा रा बचन सुणाया, तिन्हा जो तुस्से याद रखा। होर तिन्हा पर ध्याना देआ कि स्यों केहड़ी जिन्दगी जीये थे होर किहां मरी गये। होर जिहां स्यों परमेसरा पर विस्वास करहे थे तिहां ही तुस्से भी करहा। "
HEB,13,8,यीसू मसीह काल होर आज होर जुग-जुग एक जेह्ड़ा आ होर कधी नी बदल्दा। 
HEB,13,9,"क्यूंकि यीसू मसीह कधी नी बदल्दा कोई तुस्सा जो कई किस्मा रे अजीब उपदेसा रे ज्रीए खरे रस्ते ले नी भड़काए, क्यूंकि तुस्सा रे मना रे कठे ये खरा आ कि स्यों अनुग्रहा रे ज्रीए पक्के बणे, ना कि खाणे पीणे री चीजा रे बिधिया रे मनणे ले, क्यूंकि इन्हा गल्ला जो मन्ने ले तिन्हारा भी कोई फायदा नी आ, जो इन्हा गल्ला जो मन्ने थे। "
HEB,13,10,"जो याजक यहूदी बिधिया रे मताबक परमेसरा रे तम्बू मन्झ सेऊआ करहे, तिन्हो ये अधिकार नी आ कि आस्सा री बेदी मन्झ ले खाए। "
HEB,13,11,"क्यूंकि पैहली वाचा रे मताबक हर साल बडा याजक बड़ी पवित्रजगहा मन्झ जानवरा रा खून लई किन्हें आहूँआं कि से पाप जो दूर करणे रे कठे कितिरे बलिदाना जो चढ़ाए, पर जानवरा रे सरीरा जो लोका रे तम्बू ले बाहर फुकी दिते जाहें। "
HEB,13,12,इधी कठे यीसूए भी लोका जो आपणे ई खूना रे ज्रीए पवित्र करणे रे कठे यरुस्लेम सैहरा रे बाहर दुःख उठाई किन्हें मरेया। 
HEB,13,13,"ता आऊआ बलिदान री बिधिया जो छाडी किन्हें यीसू वाले आये होर जिहां तिन्हें लोका रे तम्बू ले बाहर जाई किन्हें बेज्जती जो झेल्या ऐें, तिहां ही आस्से भी तेस बेज्जती जो झेल्हा ऐें। "
HEB,13,14,"क्यूंकि एस धरती पर आस्सा वाले हमेसा रे कठे एथी कोई घर नी आ, बल्की आस्से ता तेस घरा रा इंतजार करेया करहा ऐें जो आऊणें वाले आ। "
HEB,13,15,"इधी कठे आस्से यीसू रे ज्रीए लगातार आपणे ओठा किन्हें परमेसरा रा गुण गाण करहे, होर येही से बलिदान आ जो आस्से परमेसरा रे कठे चढ़ाये। "
HEB,13,16,"पर भलाई होर जरूरत मंद लोका किन्हें आपणी चीजे बाडणा देख्या भुल्दे, क्यूंकि परमेसर एह्ड़े बलिदाना ले खुस हुंहां। "
HEB,13,17,"आपणे अगुवे रा हुक्म मना, होर तिन्हारे अधीन रैहया, क्यूंकि ये तिन्हारी जिम्मेदारी कि स्यों तुस्सा री आत्मा री रखवाली करहे, होर एस कामा रे कठे तुस्सा रे खातर तिन्हो परमेसरा जो लेखा देणा पऊणा। स्यों एस कामा जो खुसी किन्हें करहे, ना कि दुःखी हुई किन्हें, क्यूंकि तिन्हारे एह्ड़ा करणे ले तुस्सा जो कोई फायदा नी आ। "
HEB,13,18,"आस्सा रे कठे प्रार्थना करदे रैहया, क्यूंकि आस्सा जो एस गल्ला रा पक्का आ कि, आस्सा री अंतरात्मा सुद्ध ई, होर आस्से सारी गल्ला जो करणे रे ज्रीए परमेसरा जो आदर दें। "
HEB,13,19,"होर ये करणे रे कठे हांऊँ तुस्सा जो होर भी सम्झाहां कि, हांऊँ जल्दी तुस्सा वाले दबारा आई सकूं। "
HEB,13,20,"होर एेबे परमेसर जो तुस्सा जो सांति देआ, होर जिन्हें प्रभु यीसू जो मरिरे मन्झ ले जिउंदा कितेया, से तुस्सा जो तिन्हा सारी चीजा ले तुस्सा जो सिद्ध करहे कि तुस्से तेसरी इच्छा पूरी करी सको। होर से यीसू मसीह री सामर्था ले तुस्सा मन्झ तिन्हा गल्ला जो बढ़ाए जो तेजो खुस करही। यीसू मसीह अनंतकाला रे वाचा रे ज्रीए जो तिन्हें आपणे खूना ले लिखिरी भेडा रा महान पुहाल आ। तेसरी महिमा हमेसा हुन्दी रहे। आमीन। "
HEB,13,21,"हे भाईयो होर बैहणो, हांऊँ तुस्सा ले बिनती करहा कि, तुस्सा जो हिम्मत देणे रे कठे जो ये गल्ला मैं लिखिरी तिन्हा गल्ला जो बड़े सबरा किन्हें सुणी लऊआ; क्यूंकि मैं तुस्सा जो ये गल्ला थोह्ड़े सब्दा मन्झ लिखिरी। "
HEB,13,22,"तुस्से ये जाणी लऊआ कि तिमिथियुस आस्सा रा विस्वासी भाई जेल्हा ले छुटी गया होर अगर से जल्दी एथी मेरे वाले आई गया, ता मां तेस साउगी तुस्सा किन्हें मिलणे रे कठे आई जाणा। "
HEB,13,23,आपणे सारे अगुवे होर सारे परमेसरा रे पवित्र लोका जो नमस्कार बोल्हा ऐें। इतालिया देसा रे विस्वासी भाई बैहण भी तुस्सा जो नमस्कार बोल्हा ऐें। 
HEB,13,24,परमेसर तुस्सा सभी जो जुग-जुग अनुग्रह देंदा रहे। आमीन। 
JAS,1,1,"हांऊँ याकूब, परमेसरा होर प्रभु यीसू मसीह रा सेऊआदार आ। हांऊँ ये चिठ्ठी तिन्हा यहूदी विस्वासिया रे बारा गोत्रा जो संसारा मन्झ तितर-बितर हुई किन्हें रैंहयां ऐें लिख्दा लगिरा। तुस्सा सभी जो मेरा नमस्कार। "
JAS,1,2,"हे भाईयो होर बैहणो, जेबे तुस्से कई किस्मा री परीक्सा मन्झ पई जाओ, "
JAS,1,3,"ता एता जो तुस्से खुसी री गल समझा, क्यूंकि तुस्से ये जाणाये कि तुस्सा रे विस्वासा रे परखे जाणे ले धीरज ज्यादा बड़ा आ। "
JAS,1,4,"हर गल्ला मन्झ धीरज रखणा सिखा कि, तुस्से आत्मिक रूपा ले सिद्ध हुई जाओ होर तुस्सा मन्झ केसी गल्ला री कमी नी रहे। "
JAS,1,5,"पर अगर तुस्सा मन्झा ले केसी जो बुद्धि री कमी हो, ता परमेसरा ले मांगी ले, जो बगैर सुआल कितिरे सभी जो उदारता ले देहां; होर परमेसरा तुस्सा जो देणा। "
JAS,1,6,"पर पुरे विस्वासा ले मांगे, होर कुछ बैह्म नी करहे; क्यूंकि बैह्म करणे वाल्आ आदमी समुद्रा री लैहरा साहीं टिकदा नी आं, जो बागरा किन्हें बैहन्दी होर उछ्ल्दी रैंहयां। "
JAS,1,7,"एह्ड़ा बैह्मी आदमी ये नी समझे कि, तेस जो प्रभु ले कुछ मिलणा, "
JAS,1,8,"क्यूंकि से आदमी दोगला आ, होर आपणी कोसी गल्ला मन्झ टिकदा नी आ। "
JAS,1,9,"जो विस्वासी भाई बैहण गरीब ऐें, तिन्हा जो खुस हूंणां चहिए कि परमेसर तिन्हारी इज्जत करहा। "
JAS,1,10,"होर जो अमीर ऐें, तिन्हा जो भी खुस हूंणां चहिए कि तिन्हें प्रभु यीसू पर विस्वास करणे री वजहा आपणे आपा जो नम्र दीन बणाई दितेया; क्यूंकि तिन्हा होर तिन्हारी अमीरी घाह रे फूला साहीं सुक्की जाणी। "
JAS,1,11,"सूरज निकल्दे ई धूपा लग्हा होर घाहा जो सुकाई देहां, होर तेसरे फूल झड़ी जाहें, होर तेसरी सान चली जाहीं, तिहां ई अमीर भाई भी जो आपणे कामा जो करदे-करदे माटे मन्झ मिली जाणा। "
JAS,1,12,"धन्य आ से आदमी, जो परखणी मन्झ मजबूत रैंहयां; क्यूंकि तेस तेस्सा परखणी जो पार करी किन्हें अनंत जिन्दगी रा से मुकट पाणा, जेसरा देणे रा वादा परमेसरे तिन्हा कठे कितिरा, जेह्ड़े परमेसरा किन्हें प्यार करहे। "
JAS,1,13,"जेबे केसी री परखणी हो, ता से ये नी बोले कि, “परमेसर मेरी परखणी करदा लगिरा,” क्यूंकि परमेसर कोई बुरी गल्ला करणे री परखणी मन्झ नी पउन्दा, होर ना से आपु केसी री परखणी करहा। "
JAS,1,14,पर हरेक आदमी आपणी बुरी इच्छा मन्झ पई किन्हें होर फसी किन्हें परखणी मन्झ पहूंआं। 
JAS,1,15,"फेरी जेबे ये बुरी इच्छा बढ़ी जाहीं ता तेता ले पाप हूँआ, होर जेबे से पाप बौह्त बढ़ी जाहाँ, ता आदमी हमेसा रे कठे मरी जाहाँ। "
JAS,1,16,"हे भाईयो होर बैहणो, धोखा मन्झ मत रैहन्दे। "
JAS,1,17,"क्यूंकि हर एक खरा वरदान होर हर एक खरा दान बापू परमेसरा री तरफा ले आ, जिन्हें हर प्रकारा री आसमाना री ज्योतिया बणाई। होर परमेसर इन्हा ज्योतिया रे बदल्दी छाऊँआ साहीं कधी नी बदल्दा आ। "
JAS,1,18,"परमेसरे आपणी ई इच्छा ले सच्चाई रे बचना रे ज्रीए आस्से आपणे बच्चे बणाईरे, ताकि आस्से तेसरी रचीरी सारी चीजा मन्झा ले खास हो, जिहां जे नाजा रे पैहले फला खास हूँआ ऐें। "
JAS,1,19,"हे भाईयो होर बैहणो, ये गल तुस्से जाणी लेया; तुस्से सुणने रे कठे हमेसा तैयार होर बोलणे मन्झ सब्र रखणे वाले होर गुस्सा करणे मन्झ जल्दबाजी नी करणे वाले हो। "
JAS,1,20,"क्यूंकि माह्णुं जेबे गुस्सा करहा ता से परमेसरा रे धर्मा रे कामा जो पूरा नी करी सकदा, जेहड़ा परमेसर तेस ले कुराणा चांहा। "
JAS,1,21,"इधी कठे सारी गंदगी होर सब बुराई जो दूर करी किन्हें, परमेसरा रे तेस बचना जो बडी नम्रता किन्हें मनी लो, जो तुस्सा रे दिला मन्झ बोया गया होर जो तुस्सा रा उद्धार करी सक्हा। "
JAS,1,22,"पर परमेसरा रे बचना जो मनणे वाले बणा, होर ना की सिर्फ सुणने वाले, क्यूंकि सिर्फ सुणने वाल्आ आपणे आपा जो धोखा देहां ऐें। "
JAS,1,23,"क्यूंकि जो कोई परमेसरा रे बचन सुणा पर तेस जो मनदा नी आ, ता से तेस माह्णुं साहीं आ जो आपणा मुंह सीसे मन्झ देख्हा। "
JAS,1,24,"होर आपणे मुंह सीसे मन्झ देखी किन्हें चली जाहाँ, होर जल्दी ई भूली जाहाँ कि से केह्ड़ा सुझ्हा करेया था। "
JAS,1,25,"जो माह्णुं सिद्ध व्यवस्था पर ध्यान देंदा रैहया, जो हर माह्णुं जो पापा ले अजाद करहा ई; से माह्णुं व्यवस्था री गल्ला जो सुणी किन्हें भुल्दा नी आ पर आपणे व्यवहारा मन्झ लागू करदा रैंहयां, इधी कठे परमेसरा तेस जो तेसरे सारे कामा मन्झ आसीस देणी। "
JAS,1,26,"अगर कोई आपणे आपा जो भक्त समझे, होर आपणी जीभा ले बोलणे वाली बुरी गल्ला पर लगाम नी रखदा, से आपणे आपा जो धोखा देहां, ता तेसरी भक्ति बेकार ई। "
JAS,1,27,"आस्सा रे बापू परमेसरा रे साम्हणें सच्ची होर सुद्ध भक्ति ये ई कि, अनाथा होर विधवा रे दुःखा मन्झ तिन्हारा ख्याल रखे, होर संसारा मन्झ हूंणे वाले बुरे कामा ले आपणे आपा जो दूर रखा। "
JAS,2,1,"हे भाईयो होर बैहणो, तुस्से आस्सा रे महिमामय प्रभु यीसू मसीह रे चेले, इधी कठे भेदभाव री भावना ले दूर रेहा। "
JAS,2,2,उदाहरणा कठे अगर एक आदमी सोने री गुठी होर मैहंगे कपड़े पैन्ही किन्हें तुस्सा री मंडली मन्झ आये होर एक गरीब भी मैले कुचैले कपड़े पैन्ही किन्हें तुस्सा री मंडली मन्झ आये। 
JAS,2,3,"होर तुस्से तेस मैहंगे कपड़े वाले जो ज्यादा इज्जत देई किन्हें बोलो कि, “तुस्से तेथी खरी जगहा मन्झ बैठा,” होर तेस गरीबा किन्हें बोले कि, “तू जाई किन्हें तेथी खह्ड़ी रह,” या “मेरे पैरा वाले थाले बैठी जा।” "
JAS,2,4,ता क्या तुस्से आपु मन्झ भेदभाव नी कितेया होर बुरे सोचा किन्हें न्याय करणे वाले नी बणे? 
JAS,2,5,"हे लाडले भाईयो होर बैहणो, सुणा; परमेसरे एस संसारा रे गरीबा जो नी चुणीरा कि विस्वासा मन्झ अमीर होर तेस राज्या रे वारस हो, जेसरा देणे रा वादा परमेसरे तिन्हा कठे कितिरा, जेह्ड़े परमेसरा किन्हें प्यार करहे। "
JAS,2,6,"पर तुस्से तेस गरीबा री बेज्जती किती। तुस्से जाणांहे की अमीर लोक ही तुस्सा पर अत्याचार करहे, होर स्यों ही तुस्सा जो कच्हरी मन्झ घसीटी किन्हें लई जाहें। "
JAS,2,7,"होर स्यों अमीर लोक प्रभु यीसू रे बांके नांऊँआं री जो तुस्सा जो दितिरा, तेस नांऊँआं री निंदा करहा ऐें। "
JAS,2,8,"तेबे भी अगर तुस्से पवित्र सास्त्रा रे बचना रे मुताबक, “आपणे पड़ोसी किन्हें आपु साहीं प्यार रख्हा ऐें,” ता सच्चे तुस्से मूसा रे व्यवस्था रा खास हुक्म जो पूरी करहा ऐें, होर तुस्से खरा करहा ऐें। "
JAS,2,9,"पर अगर तुस्से भेदभाव करहा ऐें, ता पाप करहा; होर मूसा री व्यवस्था तुस्सा जो दोसी बणाहीं। "
JAS,2,10,"क्यूंकि जो कोई पूरी मूसा री व्यवस्था रा पालन करहा, पर एक भी हुकमा जो टाल्ली देआ ऐ, ता से सभ गल्ला मन्झ दोसी बणी जां। "
JAS,2,11,"इधी कठे कि जिन्हें ये बोल्या कि, “तू व्यभिचार नी करणा” तिन्हें ई ये भी बोल्या कि, “तू हत्या नी करणा,” इधी कठे कि तैं अगर व्यभिचार नी कितेया, पर हत्या किती तेबे भी तू मूसा री व्यवस्था रा टालणे वाल्आ बणेया। "
JAS,2,12,"तुस्से तिन्हा लोका साहीं दया किन्हें बोला होर काम भी करा, जिन्हारा न्याय तेस व्यवस्था रे मताबक हूंणा जिन्हें आस्से जो अजाद कितिरा। "
JAS,2,13,"क्यूंकि जिन्हें दया नी किती, तेसरा न्याय बगैर दया किन्हें हूंणां। अगर तुस्से दूजेया पर दया करघे ता परमेसरा भी न्याया रे ध्याड़े तुस्सा पर दया करणी। "
JAS,2,14,"हे भाईयो होर बैहणो, अगर कोई बोल्हा कि हांऊँ प्रभु यीसू पर विस्वास करहा पर दूजेया रे कठे कोई भला काम नी करदा हो, ता एह्ड़े विस्वासा रा क्या फायदा? क्या एह्ड़ा विस्वास कधी केसी रा उद्धार करी सक्हा? "
JAS,2,15,"अगर केसी भाई या बैहणा वाले कपड़े नी हो, होर तिन्हा जो हर ध्याड़े खाणे पीणे री कमी हो, "
JAS,2,16,"होर तुस्सा मन्झा ले कोई तिन्हा किन्हें बोले, “सुख-सांति किन्हें जाऊआ, तुस्से गर्म-गर्म कपड़े पैहना होर पेट भरी किन्हें खाऊआ पिऊआ,” पर जो चीजा सरीरा रे कठे जरूरी ई से तुस्से तिन्हा जो नी दे, ता क्या फायदा? "
JAS,2,17,तिहां ईं अगर विस्वासा करणे वाल्आ भला काम नी करहे ता तेसरा विस्वास मरीरा। 
JAS,2,18,"पर कोई बोले कि, “कुछ लोका जो विस्वास आ पर कुछ लोका रे भले काम ऐें।” पर हांऊँ तुस्सा किन्हें बोल्हा, “तू आपणा विस्वास मुंजो बगैर भले कामा ले साबित कर; होर मां तुजो आपणा विस्वास भले कामा साउगी साबित करणा।” "
JAS,2,19,"तुजो विस्वास आ कि एक ई परमेसर आ; तू खरा करहा; दुस्टात्मा भी विस्वास करहा ई, होर थर-थर काम्हा ई। "
JAS,2,20,"पर हे नर्क्कले माह्णुं! क्या तू ये भी नी जाणदा कि, बगैर भले कामा ले विस्वास बेकार आ? "
JAS,2,21,"जेबे आस्सा रे बापदादे अब्राहमे आपणा मह्ठा इसहाक बेदी पर चढ़ाया, ता एसरे एस भले कामा ले परमेसरे से धर्मी ठैहराया। "
JAS,2,22,तैं देखी लया कि तेसरे विस्वासे कामा साउगी मिली किन्हें असर कितेया होर भले कामा रे ज्रीए तेसरा विस्वास सिद्ध हुआ। 
JAS,2,23,"होर पवित्र सास्त्रा रा ये बचन पूरा हुआ कि, “अब्राहमे परमेसरा रे वादे पर विस्वास कितेया, इधी कठे परमेसरे से आपणी नजरा मन्झ धर्मी माह्णुं बणाया,” होर येथी तक से परमेसरा रा दोस्त बोल्या गया। "
JAS,2,24,"इधी कठे तैं देखी लया कि माह्णुं सिर्फ विस्वासा ले ई नी, पर आपणे भले कामा ले भी धर्मी माह्णुं मन्नेया जां। "
JAS,2,25,"तिहां ईं वेस्या राहाबे भी जेबे तेस्से दूता जो आपणे घरा मन्झ ठैहराया, होर दूजे पैंडे ले विदा करी दितेया, ता से भी तेस्सा रे भले कामा ले धर्मी जन्नानी मनी गई। "
JAS,2,26,"इधी कठे, जिहां सरीर बगैर आत्मा ले मरीरा आ, तिहां ई विस्वास भी बगैर भले कामा ले मरीरा आ। "
JAS,3,1,"हे भाईयो होर बैहणो, कलीसिया मन्झ तुस्सा मन्झा ले बौह्त उपदेसक देख्या बणदे, क्यूंकि तुस्से जाणहां ऐें कि, आस्से जो उपदेसक ऐें आस्सा रा होरी ले भी ज्यादा सख्ती किन्हें न्याय कितेया जाणा। "
JAS,3,2,"आस्से सभ बौह्त बारी भूल करी बैठ्हा ऐें; पर जो कोई बोलणे मन्झ कधी भी भूल नी करदा, से ई ता सिद्ध माह्णुंआं, होर तेस ही आपणे सारे कामा जो काबू मन्झ रखी सक्हा। "
JAS,3,3,"जेबे आस्से घोड़े जो आपणे कब्जे मन्झ करणे रे कठे तिन्हारे मुहं मन्झ नकेल ल्गाहें, ता आस्से घोड़े जो भी आपणे बसा मन्झ करी सक्हा ऐें। "
JAS,3,4,"जेब्की जहाज भी ता कितने बडे हुंहां ऐें, होर तेज बागर किन्हें चलाए जाहें, तेबे बी एक छोटी जे पत्वारा किन्हें माझी री इच्छा रे मताबक घुमाए जाहें। "
JAS,3,5,तिहां ईं जीभ भी एक छोटा जे अंग आ होर बडी-बडी गल्ला मारहा ई; जिहां थोह्ड़ी जे आग कितने बडे जंगला मन्झ आग ल्गाई देहीं। 
JAS,3,6,"जीभ भी एक आग साहीं ई; होर ये जीभ आस्सा रे सरीरा रे मन्झ एक एह्ड़ा अंग आ जो सभी ले बुरा, होर जो सारे सरीरा जो बर्बाद करी देहां होर नरका री आगा ले से फुख्दी रही, होर आस्सा रे सारे जीवन मन्झ आग ल्गाई देहां। "
JAS,3,7,"हर किस्मा रे जंगली जानवर, चिड़ु पखेरू होर पेटा रे भारे चलणे फिरणे वाले जीव जन्तु होर समुद्री जीव जन्तु ता आदमिया रे बसा मन्झ हुई सक्हा ऐें, होर बसा मन्झ करी भी लितिरा। "
JAS,3,8,"पर जीभा जो माह्णुंआं मन्झा ले कोई बसा मन्झ नी करी सक्दा, ये एक एह्ड़ी बला ई जो कधी नी रुक्दी; होर जैहरले कीड़े रे निकल्ने वाले जैहरा ले भी ज्यादा नास करणे वाली ई। "
JAS,3,9,एस जीभा ले आस्से बापू परमेसर होर प्रभू री बड़ाई करहा ऐें; होर एता ले ई आस्से माह्णुंआं जो स्राप देहां ऐें जो परमेसरा रे रूपा मन्झ बणाए गईरे। 
JAS,3,10,"एक ई मुंहा ले धन्यावाद होर स्राप दोन्हो निकल्हा ऐें। हे भाईयो होर बैहणो, एह्ड़ा नी हूंणां चहिए। "
JAS,3,11,क्या पाणी रे सोते ले मीठा होर लुणां पाणी निकल्हा? 
JAS,3,12,"हे भाईयो होर बैहणो, क्या अंजीरा रे डाला मन्झ जैतून रा फल, होर अंगूरा री बेला मन्झ अंजीर रा फल लगी सक्हा ऐें? एह्ड़ा हुई नी सकदा ता तिहां ईं लूणे पाणी रे सोते ले मीठा पाणी नी निकली सक्दा। "
JAS,3,13,"तुस्सा मन्झ जो ज्ञानी होर परमेसरा रे कामा जो समझणे वाल्आ आ, से आपणे भले कामा जो नम्रता होर समझदारी किन्हें करहे। "
JAS,3,14,पर अगर तुस्सा रे मना मन्झ बौह्त भारी हिर्ख होर स्वार्था री भावना हो ता आपणी समझ री बडयाई करी किन्हे सच्चाई रे बरखलाफ झूठ नी बोला। 
JAS,3,15,"ये ज्ञान से ज्ञान नी आ, जो परमेसरा देआ बल्की ये संसारिक होर सारीरिक आ, होर सैतान एस जो देआ। "
JAS,3,16,"इधी कठे कि जेथी हिर्ख होर स्वार्थ हुंहां, तेथी बखेड़े होर हर किस्मा रे बुरे कर्म हुंहां ऐें। "
JAS,3,17,"पर जो ज्ञान परमेसर देआ से पैहले ता पवित्र हुंहां, फेरी सांति फैलाणे वाल्आ, कोमल होर विचारसील होर दया होर भले कामा किन्हें भरीरा होर तेस मन्झ पाखंडा होर कपट नी हुंदा। "
JAS,3,18,जेबे सांति फैलाणे वाले सांति रा बेजा बायें तेबे तिन्हा धार्मिकता रा फसल काटणी। 
JAS,4,1,तुस्सा मन्झ लड़ाईया होर झगड़े केथी ले आई गये? ये गल्ला तिन्हा बुरी इच्छा ले आहूँआं जो तुस्सा रे अंदर लड़दे रैहया ऐ। 
JAS,4,2,"एह्ड़ी चीजा ई जिन्हा जो पाणे री तुस्से बौह्त इच्छा रख्हा ऐें, पर तुस्सा जो स्यों चीजा नी मिल्दी; इधी कठे तुस्से हत्या करहा ऐें। जो चीजा होरी वाले ई तिन्हा चीजा जो पाणे री इच्छा ले तुस्से लड़दे झगड़दे रैंहयां ऐें पर तुस्सा जो नी मिल्दी। जो कुछ तुस्सा जो चहिए से तुस्सा जो इधी कठे नी मिल्दा कि, तुस्से परमेसरा ले नी मांगदे। "
JAS,4,3,"हलांकि तुस्से मांघ्हा ऐें फेरी भी तुस्सा जो नी मिलदा, क्यूंकि तुस्से बुरी इच्छा ले मांघ्हा ऐें, ताकि आपणी अभिलासा जो पूरी करी सको। "
JAS,4,4,"हे व्यभिचारीया साहीं धोखा देणे वाले लोको, क्या तुस्से नी जाणदी कि, संसारा री चीज़ा किन्हें दोस्ती करणी परमेसरा किन्हें दुस्मणी रखणा आ? इधी कठे जो कोई संसारा किन्हें दोस्ती रखणा चाहां, से आपणे आपा जो परमेसरा रा दुस्मण बणाहां। "
JAS,4,5,"या क्या तुस्से ये सोच्हा ऐें कि, पवित्र सास्त्र बेकार ई ये सभ कुछ बोल्हा? “परमेसरे आस्सा री आत्मा बणाईरी, इधी कठे से चांहा कि आस्से सिर्फ तेस जो प्यार करहे, जिहां एक लाड़ा जल्नी करहा कि तेसरी लाड़ी सिर्फ तेस किन्हें ही प्यार करहे” "
JAS,4,6,"पर परमेसर ता होर ज्यादा अनुग्रह देहां कि आस्से इन्हा बुरी इच्छा ले दूर रहे। जिहां पवित्र सास्त्रा मन्झ लिखिरा कि, “परमेसर बडयाई करणे वालेया रा ता विरोध करहा, पर नम्र दीना पर अनुग्रह करहा।” "
JAS,4,7,"इधी कठे परमेसरा रे अधीन हुई जाओ; होर सैताना रा विरोध करा, ता तेस तुस्सा वाले ले भगी जाणा। "
JAS,4,8,"परमेसरा रे नेडे आऊआ; ता तेस भी तुस्सा रे नेडे आऊंणा; हे पापियो, आपणी जिंदगी ले पापा जो दूर करहा; होर ये दोगले लोको आपणे दिला जो पवित्र करा। "
JAS,4,9,"दुःखी हुई जाऊआ क्यूंकि तुस्से पाप कितिरा, होर मातम मणाऊआ होर रोआ, तुस्सा री हासी मातमा मन्झ होर तुस्सा री खुसी दुआसी मन्झ बदली जाए। "
JAS,4,10,"प्रभु रे साम्हणें नम्र दीन बणा, ता तेस तुस्से उचे उठाणे। "
JAS,4,11,"हे भाईयो होर बैहणो, एक दूजे री बदनामी नी करा, जो आपणे भाई री बदनामी करहा, या भाई पर दोस ल्गाहां, से मूसा री व्यवस्था री बदनामी करहा, ता से मूसा री व्यवस्था पर दोस ल्गाहां, तेबे तुस्से मूसा री व्यवस्था पर चलणे वाल्आ नी, पर तुस्से तेस व्यवस्था रे न्यायी बणिरे। "
JAS,4,12,"मूसा री व्यवस्था देणे वाल्आ होर न्याय करणे वाल्आ एक ई आ, से परमेसर आ, जेस जो बचाणे होर नास करणे री सामर्थ ई; ता आपणे पड़ोसी रा न्याय करणे वाले तू कुणहां? "
JAS,4,13,"तुस्से जो ये बोल्हा ऐें कि, “आज या काल आस्सा केसी होरी सैहरा मन्झ जाई किन्हें तेथी एक साल बिताणा, होर काम धंधा करी किन्हें पैसा कमाणा।” "
JAS,4,14,"पर तुस्से ये नी जाणदे कि काला क्या हूंणां? सुणी ता लऊआ, तुस्सा री जिन्दगी हाई ई क्या? तुस्से ता धुंधा साहीं ऐें, जो थोह्ड़ी देर सुझ्हा ई, फेरी गायब हुई जाहीं। "
JAS,4,15,"एता रे बदले तुस्सा जो ये बोलणा चहिए कि, “अगर प्रभु चाहे ता आस्सा जिउंदे रैंह्णां, होर ये या से काम भी करणा।” "
JAS,4,16,पर एेबे तुस्से आपणे आऊणें वाल्आ काला रे बारे मन्झ सोच विचार करी किन्हें बडयाई करहा ऐें; होर एह्ड़ी बडयाई करणा पापा ले बुरा हुंहां। 
JAS,4,17,"इधी कठे जो भलाई करणा जाणहां होर नी करदा, तेसरे कठे ये पाप आ। "
JAS,5,1,हे अमीर लोको सुणी लेया; तुस्से आपणे आऊणें वाले दुःखा पर चिंगी -चिंगी किन्हें रोआ। 
JAS,5,2,तुस्सा री जायदाद बर्बाद हुई जाणी होर तुस्सा रे कपड़े जो दीमक खाई गई। 
JAS,5,3,"तुस्सा रे सोने होर चांदी रे रंग उडी गईरे; होर से उडीरा रंग तुस्सा रे बरखलाफ गुआही देणी; होर जिहां आग सभ कुछ भस्म करी देहां ईं, तिहां ईं परमेसरा तुस्सा जो सख्त सजा देणी। तुस्से जे आखरी टैमा मन्झ जायदाद कठी कितिरी जेबे जे परमेसर न्याय करणे वाल्आ आ। "
JAS,5,4,"देखा, जिन्हें मजदूरे तुस्सा रे डोहर्रिया मन्झ काम कितेया, तुस्से तिन्हारी मजदूरी धोखे किन्हें रोकी रखिरी; से ई मजदूर चिंगी किन्हें पुकारेया करहा, होर खेता मन्झ काम करणे वाले री पुकार सर्वसक्तिमान परमेसरा रे काना तक पूजी गईरी। "
JAS,5,5,"धरती पर तुस्सा री जिन्दगी बौह्त मजे वाली रही होर बौह्त सुख भोगेया, एह्ड़ा करी किन्हें तुस्से आपणे आपा जो तेस डांगरे साहीं पाली पोसी किन्हें मोटा तगड़ा करी लईरा जेहड़ा नी जाणदा कि से काटी देणा। "
JAS,5,6,तुस्से धर्मी लोका जो दोसी बणाई किन्हें मारी दितेया; जेह्ड़ा तुस्सा रा सामना नी करी सकदा। 
JAS,5,7,"इधी कठे हे भाईयो होर बैहणो, प्रभु रे आऊणें तक सबर रखा, जिहां किसान भी कीमती फसला रे कठे इंतजार करदा रैंहयां, एता रे कठे से सुर्हूआती बरखा ले लई किन्हें बादा री बरखा तक लगातार सबर रखी किन्हें इंतजार करदा रैंहयां। "
JAS,5,8,"इंहां ही तुस्से भी सबर रखा, होर आपणे दिला जो मजबूत करा, क्यूंकि प्रभु रा आऊंणा नेडे आ। "
JAS,5,9,"हे भाईयो होर बैहणो, एक दूजे रे बारे मन्झ सिकायत मत करहा, नी ता परमेसरा तुस्सा रा न्याय करणा, होर न्याय करणे वाल्आ दुराजे वाले आई किन्हें खह्ड़ी गईरा। "
JAS,5,10,"हे भाईयो होर बैहणो, दुःख उठाणे होर सबर रखणे रे कठे नबिया जो उदाहरण समझा, जिन्हें प्रभु रे नांऊँआं ले गल्ला किती। "
JAS,5,11,"आस्से सबर रखणे वालेया लोका जो धन्य बोल्हा ऐें; तुस्से अय्यूब नांऊँआं रे माह्णुं रे सबरा रे बारे मन्झ सुणेया, होर ये भी कियां प्रभुए तेस जो तेसरे सबरा रा इनाम दितेया। होर तुस्से जाणांहे की प्रभुए ये इधी कठे कितेया, क्यूंकि प्रभु दयालु होर करुणामय आ। "
JAS,5,12,"पर हे भाईयो होर बैहणो, सभी ले खरी गल ता ये ई कि, कसम देख्या खांदे, ना ता स्वर्गा री, ना ता धरती री, ना केसी होरी चीजा री, पर तुस्सा री गल “हां री हां,” होर “ना री ना” हो, ताकि परमेसर तुस्सा जो सजा नी दे। "
JAS,5,13,"अगर तुस्सा मन्झ कोई दुःखी हो, ता से प्रार्थना करहे; अगर खुस हो, ता से बड़ाई रे गाणे गाए। "
JAS,5,14,"अगर तुस्सा मन्झ कोई ब्मार हो, ता कलीसिया रे अगुवे जो सादे होर स्यों प्रभु रे नांऊँआं ले तेल मली किन्हें तेसरे कठे प्रार्थना करहे। "
JAS,5,15,"होर विस्वासा री प्रार्थना किन्हें तेस रोगिया बची जाणा होर प्रभुआ से ठीक करी देणा; होर अगर तिन्हें पाप भी कितिरे हो, ता परमेसरा स्यों माफ़ करी देणे। "
JAS,5,16,"इधी कठे तुस्से आपु मन्झ एक दूजे रे साम्हणें आपणे-आपणे पाप मनी लऊआ, होर एक दूजे रे कठे प्रार्थना करा; ताकि तुस्से ठीक हुई जाओ, धर्मी माह्णुंआं री प्रार्थना ले बौह्त कुछ हुई सक्हा। "
JAS,5,17,"एलिय्याह नबी भी ता आस्सा साहीं दुःख सुख भोगी माह्णुं था; होर तिन्हें मन लगाई किन्हें प्रार्थना किती कि, बरखा नी पये; होर साढे तीन साला तक जमीना पर बरखा नी पये। "
JAS,5,18,"फेरी तिन्हें प्रार्थना किती, होर आसमाना ले बरखा हुई, होर जमीना मन्झ नाज हुआ। "
JAS,5,19,"हे भाईयो होर बैहणो, अगर तुस्सा मन्झ कोई सच्चाई रे पैंडे ले भटकी जाए, होर कोई तेस भटकीरे माह्णुं जो वापस लई आये, "
JAS,5,20,"ता से ये जाणी ले कि जो कोई केसी भटकीरे पापी जो वापस लई आहुंघा, परमेसरा तेस भटकी रे माह्णुं रे कई पाप माफ़ करी देणे, होर तेस जो हमेसा री मौता ले बचाई लेहां। "
1PE,1,1,"हांऊँ पतरस, एस्सा चिठ्ठी जो लिखी करहा। हांऊँ यीसू मसीह रा चुणिरा चेला आ। हांऊँ ये चिठ्ठी परमेसरा रे चुणिरे तिन्हा लोका रे कठे लिखी करहा, जो परदेसिया साहीं पुन्तुस, गलातिया, होर कप्पुदुकीया, आसिया होर बितूनिया ईलाके रे कई सैहरा मन्झ रैंहयां ऐें। "
1PE,1,2,"होर परमेसर बापूए बौह्त पैहले ले ही तुस्सा जो आपणे लोक हूंणे रे कठे, होर पवित्र आत्मा रे कामा रे ज्रीए पवित्र हूंणे रे कठे चुणी लईरा था। एह्ड़ा तिन्हें इधी कठे कितेया की तुस्से यीसू मसीह रा हुक्म मान्नो, होर तेसरे खूना रे छिड़कणे ले साफ हुई जाओ। हांऊँ प्रार्थना करहा कि परमेसर तुस्सा जो बौह्त अनुग्रह होर सांति देंदा रहे। "
1PE,1,3,"आस्सा रे प्रभु मसीह यीसू रे बापू होर परमेसर धन्यावाद हो, जिन्हें आपणी बड़ी दया ले आस्सा जो नौंईं जिन्दगी दिती। क्यूंकि परमेसरे यीसू मसीह जो मरिरे मन्झा ले जिउंदा कितिरा, आस्से आपणी जिन्दगी बड़ी आसा किन्हें जी सके यानि आस्से पूरी उम्मीद रखी सके की जो वादा तिन्हें आस्सा किन्हें कितिरा से तेस पूरा करणा। "
1PE,1,4,"आस्से तेस विरासता जो पाणे रे कठे देखी करहे, जो परमेसर आपणे लोका रे सम्भाली किन्हें रखिरी। परमेसरे युयां आसिसा स्वर्गा मन्झ रखीरी, जेथी स्यों ना सड़दी ना खराब हुन्दी होर ना ही लुप्त हुन्दी। "
1PE,1,5,"परमेसरा आपणी सामर्था ले तुस्सा री हिफाजत करहा, क्यूंकि तुस्से मसीह यीसू पर भरोसा रखे, होर मसीह रे वापस आऊणें रे आखरी ध्याड़े तक तेस तुस्सा री हिफाजत करदे रैहणा। तेबे तुस्सा जाणी लेणा कि परमेसरे तुस्से पाप होर मौता दुहीं ले पूरी तरहा बचाई लितिरे। "
1PE,1,6,"इन्हा सारी होर एस वजहा ले तुस्से खुस हुंहां ऐें, जेब्की एेबे तुस्सा जो थोह्ड़े टैमा रे कठे कई किस्मा री परेसानिया मन्झ पई किन्हें दुःख उठाणा जरूरी आ। "
1PE,1,7,"होर ये परेसानिया इधी कठे हुंहां ताकि ये जाहिर हो की तुस्सा रा विस्वास परमेसरा पर हाया की नी। मसीह पर तुस्सा रा विस्वास आगा मन्झ परखिरे सुद्ध कितिरे सोने ले भी ज्यादा कीमती आ। जिहां नास हूंणे वाल्आ सोना भी आगी किन्हें परखी जाहाँ, होर इंहां ही अगर तुस्सा रा विस्वास भी परेसानिया रे बीचा मन्झ मजबूत निकले, ता जेबे यीसू मसीहा दबारा वापस आऊंणा, तेस ध्याड़े तुस्सा जो भी बड़ाई, होर महिमा होर आदर मिलणा। "
1PE,1,8,"तुस्से कधी भी यीसू नी देखेया पर फेरी भी तुस्से तेस किन्हें प्यार करहे, होर तुस्से तेस जो नी देखदे पर फेरी भी विस्वास करहे। एह्ड़े करी किन्हें बड़े खुस हुंहां ऐें, एह्ड़ी खुसी जो ब्खान करणे ले बाहर होर महिमा किन्हें भ्हरीरा आ। "
1PE,1,9,तुस्से इधी कठे खुस हुंहां ऐें क्यूंकि परमेसर तुस्सा री आत्मा जो पापा री सजा ले पूरा उद्धार करी करहा। ये यीसू मसीह पर तुस्सा रे विस्वासा री वजहा ले हुईरा। 
1PE,1,10,"एस ही उद्धारा रे बारे मन्झ नबिये होर जाणना चाहें थे। तिन्हें भविस्यवाणी किती कि परमेसरे कियां तुस्सा पर अनुग्रह करी किन्हें तुस्से बचाई लेणे, जेसरे तुस्से लायक नी ऐें। एस गल्ला जो जाणने रे कठे तिन्हें बौह्त जांच-पड़ताल किती। "
1PE,1,11,"मसीह री आत्मा नबिया मन्झ थी, जो पैहले ले ही तिन्हो दसी थी कि मसीहा कियां दुःख सहन करना, होर तेता ले बाद तेस जो बड़ी इज्जत मिलणी। ता स्यों इन्हा गल्ला जो तोपे थे कि ये गल्ला संसारा मन्झ केबे हूणीं, होर तेस टैमा रा संसार केह्ड़ा हूंणां। "
1PE,1,12,"पर परमेसरे नबिया पर ये गल जाहिर किती कि, स्यों जो गल्ला बोल्या करहा ऐें थे, स्यों तिन्हारे कठे नी पर तुस्सा रे कठे ई। से गल मसीह रे बारे मन्झ खुसी री खबर ई जो तुस्से ऐबे सुणी लईरी, परमेसरे पवित्र आत्मा जो स्वर्गा ले भेजी किन्हें लोका री मदद किती कि स्यों तुस्सा जो खुसी री खबर सुणाहें, होर ये बड़ी हरानी गल्ला ई कि स्वर्गदूत भी बड़े गौरा किन्हें इन्हा गल्ला जो हुंदे हुए देखी करहा ऐें। "
1PE,1,13,"एस वजहा ले आपणा-आपणा मन त्यार करा, जिहां लोक आपणी कमर कस्सी किन्हें काम करणे रे कठे त्यार हूंहाँ ऐें। चतन्न रहूआ की तुस्से क्या सोच्हे होर एह्ड़ा करणे ले तुस्से आपणे जिन्दगी एस आसा किन्हें जीये कि जेस ध्याड़े प्रभु यीसू मसीहा स्वर्गा ले वापस आऊंणा, तेस ध्याड़े परमेसरा तुस्सा जो आपणे अनुग्रहा रे ज्रीए उद्धारा रा दान देणा। "
1PE,1,14,"होर हुक्म मनणे वाले बच्चे साहीं परमेसरा रा हुक्म मन्हा। बुरे काम नी करहा, जेस जो करणे री इच्छा तुस्से पैहले रखे थे जेबे परमेसरा री सच्चाई जो नी जाणदे थे। "
1PE,1,15,"पर से पवित्र आ, जिन्हें तुस्से आपणे लोक हूंणे रे कठे सादिरे, तिहां ईं तुस्से भी जो कुछ करहे तेता मन्झ पवित्र बणां। "
1PE,1,16,"क्यूंकि पवित्र सास्त्रा मन्झ लिखिरा की परमेसर बोल्हा कि, “पवित्र बणां, क्यूंकि हांऊँ पवित्र आ।” "
1PE,1,17,"होर जेबे तुस्से प्रार्थना करहा ऐें ता परमेसरा जो बापू बोल्हे। ता याद रखा कि से भेदभाव नी करदा, होर हर एकी जो तेसरे कामा रे मताबक फैसला करहा। ता इधी कठे जेबे तुस्से एस्सा धरती पर परदेसी हुई किन्हें रहें ता परमेसरा री बड़ी इज्जत करहा। "
1PE,1,18,"क्यूंकि तुस्से जाणहां ऐें कि, तुस्से पैहले एक निकम्मी जिन्दगी जीये थे, जेस जिन्दगी जो जीणा तुस्सा रे बापदादे सखाया। एस्सा निकम्मी जिन्दगी ले तुस्सा रा छुटकारा नास्मान चांदी सोने री चीजा रे ज्रीए नी हुआ। "
1PE,1,19,"पर तुस्सा रा छुटकारा यीसू मसीह रे कीमती खूना रे ज्रीए हुआ, जो बेकसूर होर बेदाग छेलू साहीं था। "
1PE,1,20,"संसारा जो रचणे ले बौह्त पैहले ले ही परमेसरे फैसला करी लितिरा था कि यीसू मसीह ही उद्धारकर्ता हूंणा, पर ऐबे से आखरी ध्याड़े मन्झ एस संसारा मन्झ आया ताकि तुस्सा री मदद करी सके। "
1PE,1,21,"तिन्हें मसीहे जो कितिरा तेता री वजहा ले ई तुस्से परमेसरा पर विस्वास करहे। तिन्हें ही यीसू जो मरिरे मन्झा ले जिउंदा कितेया, होर तेस जो महिमा दिती। इधी कठे परमेसरा पर तुस्सा रा विस्वास होर आस दुहें मजबूत ऐें। "
1PE,1,22,सच्च जो मनणे री वजहा ले ही तुस्से आपणे पापा ले सुद्ध किती गईरे। इधी कठे ऐबे आपणे विस्वासी भाई बैहणा किन्हें गहरा होर पुरे दिला किन्हें प्यार करदे रैहया। 
1PE,1,23,"क्यूंकि तुस्से परमेसरा ले नौंईं जिन्दगी पाईरी, तुस्से ये जिन्दगी नास हूंणे वाली चीजा ले नी पाईरी, पर हमेसा बणी रैहणे वाली चीजा ले पाईरी। यानि आस्से परमेसरा रे जिउंदे होर अनंत बचना रे ज्रीए ये जिन्दगी पाईरी। "
1PE,1,24,"क्यूंकि पवित्र सास्त्रा मन्झ लिखिरा कि, “हर एक माह्णुं घाहा साहीं आं, होर तेसरी सुन्दरता जंगला रे फूला साहीं ईं, घाह सुक्की जाहाँ, होर फूल झड़ी जाहें। "
1PE,1,25,"पर प्रभु रे बचना जुग-जुग मजबूत बणी रैहणां।” होर ये बचन मसीह रे बारे मन्झ खुसी री खबर ई, जेसरा प्रचार आस्से तुस्सा जो सुणाईरा था। "
1PE,2,1,"इधी कठे सभ किस्मा रे बैर-भाव दूर करहा। दूजेया जो धोखा नी देआ, होर पाखंड मत बणा; होर दूजेया किन्हें हिर्ख नी रखा, होर बदनामी नी करहा। "
1PE,2,2,"जिहां नंऊँऐं जम्मिरे बच्चे माऊआ रे दुधा री इच्छा रखे, तुस्से भी परमेसरा रे बचना जो सीखणे री इच्छा रखा, ताकि आत्मिक रूपा ले स्याणे बणी सको। होर तेबे आखरी मन्झ परमेसरा तुस्से एस संसारा री बुरी गल्ला ले पूरी तरहा बचाई लेणे। "
1PE,2,3,"क्यूंकि जिहां पवित्र सास्त्रा मन्झ लिखिरा कि, “तुस्से चखी लितिरा की प्रभु भला।” "
1PE,2,4,"तुस्से यीसू मसीह रे वाले आईरे, जो जिउंदा पात्थर आ। तेस जो संसारा रे माह्णुंऐ बेकार समझी किन्हें काढी दितेया, पर परमेसरे तेस जो कोणे रा पात्थर करी किन्हें चुणी लितेया, क्यूंकि से तेसरी नजरा मन्झ कीमती आ। "
1PE,2,5,"होर तुस्से सभ विस्वासी भाई बैहण भी जो एक जिउंदे पात्थरा साहीं ऐें। परमेसर एकजुट हूंणे रे कठे जोड़ी करहा, जेस मन्झ परमेसरा री आत्मा वास करही, ताकि तुस्से भी तेस कामा री वजहा ले जो यीसू मसीहे आस्सा रे कठे कितिरा, याजका साहीं एह्ड़ा बलिदान चढ़ाऊआ जो परमेसरा जो ग्रहण करणे रे लायक हो, "
1PE,2,6,"ये तेह्ड़ा ही आ जेहड़ा पवित्र सास्त्रा मन्झ भी लिखिरा कि परमेसर बोल्हा, “हांऊँ सिय्योन सैहरा मन्झ एक कोणे रा पात्थर रख्या करहा, जो कीमती आ होर चुणीरा आ, एता पर जो विस्वास करघा तेस कधी भी सर्मिन्दा नी हूंणां।” "
1PE,2,7,"इधी कठे तुस्से जे मसीह यीसू पर विस्वास करहे ये विस्वासी लोका रे कठे कीमती पात्थर आ। पर विस्वास नी करणे वाले लोका रे कठे पवित्र सास्त्रा मन्झ लिखिरा कि, “से पात्थर जेस जो राज मिस्त्रिये बेकार जाणेया था से ई पात्थर कोणे रा पात्थर बणी गया।” "
1PE,2,8,"होर फेरी पवित्र सास्त्रा मन्झ ये भी लिखिरा कि, “से एह्ड़ा पात्थर आ, जेता ले लोका जो ठेस लगी, होर एह्ड़ी चट्टान ई की जेता ले स्यों ठोकर खाएं,” क्यूंकि स्यों लोक परमेसरा रे बचना जो नी मनणे रे कठे ठोकर खाहें, होर परमेसरे ये नियुक्त कितिरा था कि तिन्हा किन्हें एह्ड़ा ही हूंणा। "
1PE,2,9,"पर तुस्से एह्ड़े लोक नी ऐें, तुस्से परमेसरा रे चुणिरे लोक ऐें। होर परमेसरा रे याजक लोक, जो राजे होर पवित्र लोक, होर परमेसरा रे आपणे लोक ऐे, तिन्हें तुस्से नहयारे मन्झा ले आपणी नौखे प्रयासे मन्झ सादी लईरे ताकि तुस्से परमेसरा रे नौखे कामा रा प्रचार करी सको। "
1PE,2,10,"तुस्से पैहले परमेसरा रे लोक नी थे, पर एेबे तुस्से परमेसरा रे लोक ऐें, पैहले तुस्सा पर अनुग्रह नी हुईरा था, पर एेबे परमेसरे तुस्सा पर दया कितिरी। "
1PE,2,11,"हे लाडले भाईयो होर बैहणो, हांऊँ तुस्सा ले अर्ज करहा कि, तुस्से आपणे आपा जो एस संसारा मन्झ परदेसी होर यात्री जाणी किन्हें हर एक सरीरा री पापा री इच्छा ले दूर रैहया, क्यूंकि स्यों हमेसा तुस्सा रे खलाप युद्ध करहा ई। "
1PE,2,12,तुस्सा रे ओरे परे रैहणे वाले लोक जो परमेसरा पर विस्वास नी करदे बोली सके कि तुस्सा रे काम बुरे। एह्ड़ी खरी जिन्दगी जीया ताकि स्यों तुस्सा रे भले कामा जो देखी किन्हें मसीह रे दबारा वापस आऊणें रे ध्याड़े परमेसरा जो महिमा दे। 
1PE,2,13,"प्रभु जो इज्जत देणे रे कठे, माह्णुंआं रे ज्रीए तय कितिरे हर एक अधिकारिया रे अधीन रैहया, क्यूंकि ये ही प्रभु री इच्छा ई, राजे रे अधीन रैहया क्यूंकि से सभी पर राज करहा। "
1PE,2,14,"होर हाकमा रे अधीन रैहया, जेस जो राजे नियुक्त कितिरा, क्यूंकि स्यों गलत काम करणे वाले जो सजा देणे होर सही काम करणे वाले री बढ़ाई रे कठे भेजिरे। "
1PE,2,15,"क्यूंकि परमेसरा री इच्छा ये ई कि, आस्सा रे खरे कामा जो देखी किन्हें आस्सा रे बरखलाफ दोस लगाणे वाले, जो परमेसरा जो नी जाणदे तिन्हा नर्क्कले लोका रा मुंह बंद हुई जाये। "
1PE,2,16,"होर तुस्से आपणे आपा जो अजाद समझा, क्यूंकि तुस्से पापा रे कैदा मन्झ नी ऐें, होर प्रभु यीसू मसीहे तुस्से पैहले ले ही अजाद करी दितिरे। पर आपणी एस्सा अजादी जो बुराई करणे रे कठे आड़ नी बणाऊआ। एता रे बजाय आपणे कामा ले एस्सा गल्ला जो जाहिर करहा की तुस्से सच्चे परमेसरा रे गुलाम ऐे। "
1PE,2,17,"सभिरा आदर करा, सारे विस्वासी भाई बैहणा किन्हें प्यार रखा, परमेसरा ले डरा, राजे री इज्जत करा। "
1PE,2,18,"हे सेऊआदारो, अगर तुस्से विस्वासी हो होर दूजे रे घरा काम करहे ता आपणे माल्का री गल्ला जो मन्हा होर हमेसा तिन्हारी इज्जत करहा। ना सिर्फ भले होर नम्र दीन माल्का किन्हें पर निर्दयी माल्का किन्हें भी एह्ड़ा ही करहा। "
1PE,2,19,"क्यूंकि अगर आस्से बिना गलती रे दुःख सहन करहे, होर आस्से एह्ड़ा ये सोची किन्हें करहे कि परमेसर सभ कुछ जाणहां तेबे परमेसर आस्सा ले खुस हुआ। "
1PE,2,20,"क्यूंकि अगर तुस्से गलती करी किन्हें मार भी खाध्ही ता तेता मन्झ बड़ाई करणे री कोई वजहा नी की तुस्से एस्सा सजा जो बड़े सबरा किन्हें सहन कितेया। पर अगर तुस्से खरे काम करी किन्हें दुःख सहन करहे, होर फेरी भी सबर रखे ता परमेसरा एता ले खुस हुआ। "
1PE,2,21,"होर एक वजहा ये भी की परमेसरे तुस्से चुणिरे कि तुस्से मसीह रे कठे दुःख सहन करो। मसीहे भी तुस्सा रे कठे दुःख उठाया, होर एह्ड़ा करी किन्हें तिन्हें तुस्सा रे कठे एक उदाहरण छाडेया कि, तुस्से भी तेसरे पद चिन्हा पर चली सको। "
1PE,2,22,"पवित्र सास्त्रा मन्झ लिखिरा कि, “तिन्हें कोई पाप नी कितेया होर तिन्हें कधी भी झूठ नी बोल्या, एक बारी भी नी।” "
1PE,2,23,"जेबे लोके यीसू जो गाल्ई दिती तिन्हें बदले मन्झ कोई भी गाल्ई नी दिती, होर जेबे लोके तेस जो दुःख दितेया ता तिन्हें केसी जो भी धमकी नी दिती। एता रे बजाय तिन्हें परमेसरा पर भरोसा रखेया कि से तेसरी मदद करहे, क्यूंकि से जाणहां था की परमेसर सभीरा न्याय सही करहा। "
1PE,2,24,"जेबे यीसू मसीह मारी दितेया, ता क्रूसा प्रयाल्हे तेस जो आपणे सरीरा मन्झ आस्सा रे पापा री सजा मिली, ताकि आस्से पाप करणा छाडी दे, होर धार्मिकता री जिन्दगी जीणा सुर्हू करी दे। तेसरे मार खाणे ले तुस्से चंगे हुए। "
1PE,2,25,"क्यूंकि तुस्से पैहले तिन्हा भेडा साहीं थे, जो आपणे रस्ते ले भटकी गईरी थी। पर एेबे तुस्से मसीह वाले वापस आई गईरे जो तुस्सा रा रखवाला होर पुहाल आ। "
1PE,3,1,"हे लाड़ियो, तुस्से भी आपणे-आपणे लाड़े रे अधीन रैहया। इधी कठे कि अगर तिन्हा मन्झा ले कुछ परमेसरा पर विस्वास करणे वाले नी हो, ता तिन्हा तुस्सा रे कुछ बोले बगैर तुस्सा री जिन्दगी जो देखी किन्हें विस्वास करणा। जेबे तिन्हा देखणा कि किहां तुस्से परमेसरा री इज्जत करहे, होर पवित्र जिन्दगी जीए, तिन्हा मसीह पर विस्वास करणा। "
1PE,3,2,"होर तुस्सा री सुन्दरता बाहर सूझणे वाली चीजा मन्झ नी हो, जिहां कि बाला रा स्वांग करणा, होर सोने रे गैहणे पैन्ह्णा, या मैहंगे-मैहंगे कपड़े पैन्ह्णा। "
1PE,3,3,"बल्की तुस्सा री सुन्दरता एस गल्ला ले जाहिर हुईं कि तुस्सा रे दिला मन्झ क्या यानि नम्रता होर सांत मन जो की तुस्सा रे गैहणे ऐें, जेता री परमेसरा री नजरा मन्झ बडी कीमत ई। "
1PE,3,4,होर बौह्त पैहले जो ज्नानिया परमेसरा पर आस रखी थी होर जिन्हों भरोसा था कि तेस आपणे वादे पुरे करणे; स्यों ज्नानिया आपणे आपा जो एस तरहा ही सजाई थी। होर इधी कठे स्यों आपणे लाड़े रे अधीन भी रही थी। 
1PE,3,5,जिहां सारा भी अब्राहमा जो माल्का बोली किन्हें तेसरे अधीन रैंहयां थी। यानि अगर तुस्से दूजे री मदद करो होर एता मन्झ कोई डरा री गल नी हो तेबे तुस्सा सारा री मह्ठीया साहीं बणना। 
1PE,3,6,"तिहां ईं हे लाड़ेयो, तुस्से भी आपणी-आपणी लाड़ीया साउगी बड़ी समझदारी किन्हें जिन्दगी बिताऊआ। याद रखा की स्यों तुस्सा ले कमजोर ईं, इधी कठे तिन्हारी इज्जत करा, क्यूंकि तुस्से दुहें तेस अनंत जिन्दगी रे दान रे साझीदार हो, जो परमेसरे बड़े अनुग्रहा किन्हें दितिरा। एह्ड़ा इधी कठे करहा की जेबे तुस्से दुहें प्रार्थना करहे ता परमेसर तुस्सा री सुणी ले। "
1PE,3,7,"आखरी मन्झ हांऊँ तुस्सा किन्हें ये बोलणा चाहां कि सभ आपु मन्झ एकता रखा, एक दूजे रा ध्यान रखा, आपणे परिवारा समझी किन्हें एक दूजे किन्हें प्यार करहा, एक दूजे पर दया करहा, होर नम्र बणा। "
1PE,3,8,"बुराई रे बदले बुराई मत करा; होर ना गाल्ई रे बदले गाल्ई देआ; पर आसरीवाद ई देआ; क्यूंकि परमेसरे तुस्से इधी कठे सादिरे ताकि तुस्से दूजेया जो आसीस दो, होर अगर तुस्से एह्ड़ा करहे ता परमेसरा भी तुस्सा जो आसीस देणी। "
1PE,3,9,"क्यूंकि पवित्र सास्त्रा मन्झ लिखिरा, “जो कोई खरी जिन्दगी जीणे री इच्छा रख्हा, होर खरे ध्याड़े देखणा चाहां; से आपणी जीभा ले बुरी गल्ला नी करहे, होर एह्ड़ी गल्ला नी करहे जो सच्ची नी हो। "
1PE,3,10,"से बुराई करणा छाडी दे, होर भलाई ई करहे, होर एक दूजे किन्हें सांति किन्हें जिन्दगी जीणे री कोसिस करहे। "
1PE,3,11,"क्यूंकि प्रभु री हाखिया धर्मी माह्णुंआं पर लगी रैंहयां ईं, होर तेसरे कान तिन्हारी प्रार्थना वखा जो लगी रैंहयां ऐें। पर प्रभु बुराई करणे वाले रे विरोध मन्झ रैंहयां।” "
1PE,3,12,"होर अगर तुस्से हमेसा खरा करणे री कोसिस करहे, ता कोई भी तुस्सा जो नुकसान नी पुजाई सकदा। "
1PE,3,13,"होर अगर खरा करी किन्हें भी तुस्से दुःख सहन करहे ता परमेसरा तुस्सा जो आसीस देणी। तुस्से तिहां करहा जिहां यसायाह नबिये लिखिरा : “जो लोक तुस्सा जो धमकी दे तिन्हा ले नी डरा, होर नी घबराऊआ की लोका क्या करणा।” "
1PE,3,14,"पर मसीह जो प्रभु जाणी किन्हें तेसरी इज्जत करहा, होर आपणे मना मन्झ तेसरा डर मन्हा। होर कोई तुस्सा ले तेस आसा रे बारे मन्झ कुछ पूछे, जो आस्से सभ विस्वासी लोक साझा करहे, ता तेस जो जवाब देणे रे कठे हमेसा त्यार रैहया। पर एह्ड़ा नम्रता होर आदर भाव किन्हें करहा, "
1PE,3,15,"ताकि तुस्सा री अंतरात्मा तुस्सा जो दोस नी लगाए। जेबे लोका देखणा कि तुस्से सही काम करहे, क्यूंकि तुस्से मसीह रे लोक ऐे; तेबे तिन्हा तुस्सा रे बरखलाफ बुरी गल्ला बोलणे री वजहा ले सर्मिन्दा हूंणा। "
1PE,3,16,"क्यूंकि अगर परमेसरा री इच्छा आस्सा रे कठे ये ई, ता खरी गल ये ई कि आस्से भले काम करणे री वजहा ले दुःख सहन करहे, ना की बुरे काम करी करणे री वजहा ले। "
1PE,3,17,"हांऊँ एह्ड़ा इधी कठे बोल्हा क्यूंकि मसीह सिर्फ एक ही बारी आस्सा रे पापा रे कठे दुःख उठाई करी किन्हें मारी दितेया। से एक धर्मी माह्णुं था जो आस्सा अधर्मिया रे कठे मरी गया, ताकि से आस्सा जो परमेसरा रे नेडे ल्याई सके; तिन्हें तेसरा सरीर खत्म करी दितेया पर तेसरी आत्मा जिउंदी। "
1PE,3,18,"फेरी तेसरी आत्मे जाई किन्हें तिन्हा दूजी आत्मा जो खुसी री खबर सुणाई, जिन्हों परमेसरे तेस जगहा मन्झ कैद करी रखिरा, जेथी मरिरे लोका री आत्मा ई। "
1PE,3,19,"ये तिन्हा लोका री आत्मा जिन्हें बौह्त टैम पेहले परमेसरा रे हुक्मा जो नी मन्नेया था, जेबे नूह जहाज बणाया करहा था परमेसरे सबर करी किन्हें रुकी रैंहयां कि, लोक पाप करणा छाडी दे, पर जेबे जल प्रलया मन्झ सभ लोक डूबी किन्हें मरी गये ता सिर्फ आठ ही लोक बचे जो जहाजा पर कोहे। "
1PE,3,20,"पुराणे टैम मन्झ तिन्हारा पाणी ले बची जाणा ऐबे रे उद्धारा रा एक उदाहरण आ, जो आस्सो बपतिस्मा लेणे पर मिला। जेस पाणी मन्झ आस्से बपतिस्मा ले से आस्सा रे सरीरा रा मैल दूर नी करदा, पर ये एक नसाणी की आस्से आपणी सुद्ध अंतरात्मा ले परमेसरा ले माफ़ी मांगी लेईरी। आस्सो माफ़ी मिली सकी क्यूंकि यीसू मसीह मरिरे मन्झ ले दबारा जिउंदा हुईरा, "
1PE,3,21,"होर से स्वर्गा मन्झ चली गईरा। ऐबे से तेथी परमेसरा रे सीधी वखा जो आ, जो सभी ले खास जगहा ई; होर से सभ स्वर्गदूत होर अधिकारी होर सामर्था गास राज करहा। "
1PE,4,1,"इधी कठे मसीहे सरीरा मन्झ रैहन्दे हुए दुःख सहन कितेया, ता तुस्सा जो भी तेस साहीं दुःख सहन करणे रे कठे त्यार रेहणा चहिए। क्यूंकि अगर तुस्से मसीह रे कठे दुःख सहन करणे री इच्छा रखायें, ता तुस्से पाप नी करणे रा फैसला लेई लितिरा। "
1PE,4,2,"होर एस वजहा ले एह्ड़ा माह्णुं एस संसारा मन्झ रैहन्दे हुए आगे जो कधी भी आपणी जिन्दगी मन्झ माह्णुंआं री पापा री इच्छा जो पूरी नी करदा, पर से तेहड़ा ही करहा जेहड़ी परमेसरा री इच्छा ई। "
1PE,4,3,"क्यूंकि परमेसरा पर विस्वास नी करणे वाले जिन्हा गल्ला ले खुस हुए, तिन्हा गल्ला जो करणे मन्झ तुस्से पैहले ई टैम गुआई दितेया, होर ऐबे भतेरा हुआ। होर स्यों गल्ला ये ई कि-लुचपन करणे री बुरी इच्छा, पी किन्हें मुताली जाणा, रंगरलिया, दारू-बाजी, होर घृणित मूर्ति री पूजा करणा। "
1PE,4,4,"एता ले तुस्सा रे पुराणे दोस्त हरान हुयें कि, ऐबे तुस्से एह्ड़े गल्ला जो करणे मन्झ तिन्हारा साथ नी देंदे, होर इधी कठे स्यों तुस्सा जो बुरा भला बोल्हा ऐें। "
1PE,4,5,पर एक ध्याड़े तिन्हा परमेसरा रे साम्हणें न्याय रे कठे खड़ीरे हूंणा। होर तिन्हा जो तिन्हारे कामा रा लेखा परमेसरा जो देणा पऊणा। होर परमेसरा मरिरे होर जिउंदे लोका रा न्याय करणा। 
1PE,4,6,"ये ई वजहा ई कि मरिरे लोके भी मसीह रे बारे मन्झ खुसी री खबर सुणी, हालांकि तिन्हारे सरीरा जो भी सजा मिली होर स्यों दूजे लोका साहीं मरी गये, पर ऐबे स्यों आत्मा मन्झ परमेसरा साउगी जुग-जुग जिउंदे। "
1PE,4,7,सभ गल्ला रा अंत जल्दी हूंणे वाल्आ आ; इधी कठे चतन्न रही किन्हें आपु पर काबू रखा होर प्रार्थना रे कठे त्यार रहा। 
1PE,4,8,"होर सभी ले जरूरी गल ये ई कि एक दूजे किन्हें गहरा प्यार रखा; क्यूंकि अगर तुस्से एक दूजे किन्हें प्यार करहे, ता तुस्से तिन्हारी हमेसा केसी भी गलती जो माफ़ करणे रे कठे त्यार रहे। "
1PE,4,9,बगैर केसी सिकायत किन्हें तुस्सा रे घरा मन्झ आईरे मैहमाना री आदर-खातर करहा। 
1PE,4,10,"जेस जो भी परमेसरे वरदान दितिरा हो, एक दूजे री सेऊआ करणे रे कठे तेता रा इस्तेमाल करहा। एक खरे भंडारीया साहीं तिन्हा सारे वरदाना रा इस्तेमाल करहा, जो परमेसरे तिन्हो बड़े अनुग्रहा ले दितिरा। "
1PE,4,11,"उदाहरणा रे कठे अगर तुस्सा वाले प्रचार करणे रा बरदान हो ता तुस्सा जो परमेसरा रे बचना रा प्रचार करणा चहिए। अगर दूजेया री मदद करणे रा वरदान आ ता परमेसरे तुस्सा जो, जो ताकत दितिरी, तेस ताकता ले दूजेया री मदद करहा। तेबे जो कुछ तुस्सा करणा तेता ले यीसू मसीह रे ज्रीए परमेसरा जो महिमा मिलणी। सारी महिमा होर सामर्थ जुग-जुग तेसरी ई! आमीन। "
1PE,4,12,"हे लाडले भाईयो होर बैहणो, तुस्से इन्हा दुःख भरी गल्ला ले हरान नी हो जो तुस्से मसीह रे। पर ये इधी कठे हुई ताकि ये जाहिर हो कि तुस्से परमेसरा पर सच्चे विस्वास करहे की नी, इधी कठे एह्ड़ा मत सोच्हा कि कोई नौखी गल तुस्सा पर हुएया करहा ई। "
1PE,4,13,"पर जिहां-जिहां तुस्से मसीह रे दुःखा मन्झ साझी हुंहां ऐें, खुसी मनाऊआ। एस वजहा ले जेबे मसीहा लोका पर आपणी महिमा जाहिर करदे आऊंणा, तेबे तुस्सा बौह्त ज्यादा खुस हूंणा। "
1PE,4,14,"फेरी अगर मसीह रे नांऊँआं रे कठे तुस्सा री निंदा हुंहां ईं, ता तुस्से धन्य ऐें; क्यूंकि परमेसरा री महिमामय आत्मा तुस्सा मन्झ वास करहा। "
1PE,4,15,"तुस्सा मन्झा ले कोई आदमी हत्यारा या चोर, या बुरे काम करणे वाल्आ, या दूजे रे कामा मन्झ हाथ पाणे री वजहा ले दुःख नी सहे। "
1PE,4,16,"पर अगर मसीहा रे लोक हूंणे री वजहा ले दुःख सहे, ता सर्मिन्दे नी हो, पर एस गल्ला रे कठे परमेसरा री बड़ाई करहा की तुस्से एक विस्वासी ऐें। "
1PE,4,17,"परमेसरा रा न्याय करणे रा टैम आई गईरा, पैहले आस्सा विस्वासी लोका रा न्याय हूंणा। जेब्की परमेसरा पैहले आस्सा विस्वासी लोका रा न्याय करणा ता तिन्हा लोका पर आऊणें वाली खरतनाक गल्ला रे बारे मन्झ सोचा, जो परमेसरा री दितिरी खुसी री खबरा जो नी मन्नदे। "
1PE,4,18,"होर जिहां पवित्र सास्त्रा मन्झ लिखिरा, “अगर धर्मी माह्णुंआं बौह्त मुस्किला किन्हें उद्धार पाणा, ता बुरे होर पापी लोका साउगी क्या हूंणां?” "
1PE,4,19,"इधी कठे जो परमेसरा री इच्छा रे मताबक दुःख सहन करहे, स्यों भलाई करदे हुए, आपणे आपा जो भरोसे रे लायक परमेसरा रे हाथा मन्झ सौंपी दे जिन्हें जे स्यों रचिरे। "
1PE,5,1,"एक होर गल ई जो हांऊँ तुस्सा लोका किन्हें यानि कलीसिया रे अगुवे किन्हें बोलणा चाहां, क्यूंकि हांऊँ भी तिन्हा साहीं एक कलीसिया रा अगुवा। मैं आपु स्यों दुःख देखिरे जो मसीहे बौह्त पैहले काटीरे। जेबे तेस दबारा वापस आऊंणा मां तेसरी महिमा रा भी साझीदार बणना। तुस्सा साहीं अगुवा हूंणे रे नाते हांऊँ तुस्सा किन्हें अर्ज करहा, "
1PE,5,2,"कि विस्वासी लोका रे झुंडा री देखभाल करा; जो परमेसरा री, होर जो तुस्सा जो दितिरी की तुस्से तिन्हारी देखभाल करी सको। होर तिन्हारी देखभाल खुसी किन्हें करहा, कोई जोर जबरदस्ती किन्हें नी, क्यूंकि ये ही परमेसरा री इच्छा ई। एह्ड़ा तुस्से नीच कमाई रे कठे नी, पर सच्चे तिन्हारी मदद करणे रे कठे करा। "
1PE,5,3,"होर जो लोक तुस्सा जो सौंपे गईरे, तिन्हा पर हक नी जताऊआ, जिहां एक अधिकारी लोका पर आपणा हक जता पर झुंडा रे कठे एक खरा उदाहरण बणां। "
1PE,5,4,"होर जेबे प्रधान रखवाला यानि यीसू मसीह दबारा वापस आऊंणा, ता तुस्सा जो एक बांका ताज देणा, जेसरी तेज महिमा कधी भी खत्म नी हूणीं। "
1PE,5,5,"एस तरीके किन्हें हे नौजुआनो, तुस्से भी कलीसिया रे स्याणे विस्वासी लोका री गल्ला जो मन्नेया करेया, बल्की बड़ी दीनता किन्हें एक दूजे री मदद करेया करणा। क्यूंकि पवित्र सास्त्रा मन्झ लिखिरे एक बचना जो आस्से पढ़े कि, “परमेसर बडयाई करणे वालेया रा ता विरोध करहा, पर नम्र दीना पर अनुग्रह करहा।” "
1PE,5,6,"इधी कठे आपणे आपा जो तेस परमेसरा रे साम्हणें दीन बणाऊआ, जो तुस्सा जो बचाणे रे कठे सामर्थी आ, ताकि से तुस्सा जो ठीक टैमा पर बड़ी इज्जत दे। "
1PE,5,7,"होर आपणी सारी चिंता तेस पर पाई देआ, क्यूंकि परमेसरा जो तुस्सा री परवाह ई। "
1PE,5,8,"चतन्न रैहया, होर त्यार रैहया, क्यूंकि सैतान तुस्सा रा व्रोधी आ, जो तुस्सा पर वार करणा चाहां ताकि तुस्से परमेसरा रे हुकमा जो नी मान्नो। से गुर्राणे वाले सेरा साहीं एस ताका मन्झ रैंहयां कि, केस जो फाड़ी किन्हें खाई दे। "
1PE,5,9,"विस्वासा मन्झ पक्के हुई किन्हें तेसरा विरोध करहा। याद रखा कि संसारा मन्झ रैहणे वाले सारे विस्वासी भाई बैहण एह्ड़ा ही दुःख भोगी करहे, जो तुस्से भूग्तेया करहे। "
1PE,5,10,"होर ऐबे परमेसर जो अनुग्रहा ले भरिरा आ, होर जिन्हें यीसू मसीह साउगी जुड़े रैहणे री वजहा ले आस्सा जो स्वर्गा मन्झ आपणी अनंत महिमा मन्झ साझी हूंणे रे कठे सादीरा, तुस्सा रे थोह्ड़ी देरा तक दुःख उठाणे ले बाद तेस आपु ई तुस्से खरे बनाणे, ताकि तुस्सा मन्झ कोई गलती नी हो होर तेस तुस्सा रे दिल मजबूत करणे, होर तेस तुस्से सामर्थी बणाई देणे ताकि तुस्सा रा विस्वास कमजोर नी हो। "
1PE,5,11,तेस सामर्था किन्हें जुग-जुग राज करदा रेहणा। आमीन। 
1PE,5,12,"मैं सिलासा री मददा किन्हें ये छोटी जे चिठ्ठी लिखी किन्हें तुस्सा वाले भेजिरी, हांऊँ तेस जो एक भरोसे रे लायक विस्वासी भाई समझ्हा। एता जो लिखणे रा मेरा मकसद ये आ कि हांऊँ तुस्सा जो हिम्मत होर होंसला देई सकूं कि, ये सच्चे तुस्सा रे कठे परमेसरा रा अनुग्रह ही आ, जेता रा तुस्से मैहसूस करी करहे। एस अनुग्रहा मन्झ ही मजबूत बणी किन्हें रहा। "
1PE,5,13,"बाबेल सैहरा (जो रोम देसा मन्झ आ) मन्झ रैहणे वाले विस्वासी लोका री तरफा ले तुस्सा जो नमस्कार, जो तुस्सा साहीं परमेसरा रे चुणिरे लोक ऐें। मरकुस तुस्सा जो नमस्कार बोली करहा जो मेरे मह्ठे साहीं आ। "
1PE,5,14,"प्यारा किन्हें गले मिली किन्हें एक दूजे जो नमस्कार करा। हांऊँ प्रार्थना करहा की परमेसर तुस्सा सभी जो सांति दे, जो मसीह साउगी जुड़ीरे। आमीन। "
2PE,1,1,"हांऊँ समौन पतरस तुस्सा रे कठे ये चिठ्ठी लिखी करहा। हांऊँ यीसू मसीह रा सेऊआदार होर चुणिरा चेला आ। हांऊँ ये चिठ्ठी तुस्सा सभी रे कठे लिखी करहा, जो आस्सा साहीं तेस कीमती विस्वास रा साझा करहे, जो आस्सा जो आस्सा रे परमेसर होर उद्धारकर्ता यीसू मसीहे दितिरा। से आस्सो परमेसरा री नजरा मन्झ धर्मी बणा। "
2PE,1,2,"हांऊँ प्रार्थना करहा कि जिहां तुस्से आस्सा रे परमेसर होर प्रभु यीसू मसीह रे बारे मन्झ आपणे ज्ञाना मन्झ बढ़दे जाहें, परमेसर तुस्सा जो होर भी ज्यादा अनुग्रह होर सांति देंदा रहे। "
2PE,1,3,"परमेसरे आपणी सामर्था रे ज्रीए आस्सा जो से सब कुछ देई दितिरा, जेसरे ज्रीए आस्से सच्ची भक्ति री जिन्दगी जी सका ऐें। ये इधी कठे हुईरा की क्यूंकि आस्से परमेसरा जो जाणहां ऐें, होर तिन्हें ही आस्से आपणी खराई होर महिमा री वजहा ले आपणे लोक हूंणे रे कठे सादीरे। "
2PE,1,4,"होर तेसरी खराई होर महिमा री वजहा ले तिन्हें आस्सा किन्हें महान होर कीमती वादे कितिरे। इन्हा वादे रे ज्रीए आस्से एस संसारा मन्झ जो बुरी इच्छा ई तेता ले बची सके, जो लोका रा नास करही। होर आस्से परमेसरा रे आपणे स्वभाव मन्झ साझी हुई जाये। "
2PE,1,5,"होर एस वजहा ले कि तुस्से परमेसरा रे स्वभाव रे साझी बणे, तुस्से सभ तरहा रा जतन करहा कि मसीह पर विस्वास ही नी पर सद्गुण वाली जिन्दगी भी जी सको। होर सद्गुण वाली जिन्दगी ही नी पर ये भी जाणा की कियां समझदारी किन्हें काम करणा। "
2PE,1,6,"होर समझदारी किन्हें काम करणा ही नी पर आपणे हर एक कामा मन्झ धीरज रखा, होर हर कामा मन्झ धीरजा ही नी पर दुखा मन्झ सबर भी रखा; होर दुखा मन्झ सबर रखणा ही नी पर सच्ची भक्ति री जिन्दगी भी जिया। "
2PE,1,7,होर सच्ची भक्ति री जिन्दगी जीणा ही नी पर आपणे परिवारा साहीं दूजे विस्वासी भाई बैहणा किन्हें प्यार भी करहा। 
2PE,1,8,"क्यूंकि अगर ये गुण तुस्सा मन्झ ऐें, होर ये गुण तुस्सा मन्झ बढ़दे ही जाऐ ता तुस्से आस्सा रे प्रभु यीसू मसीह रे बारे मन्झ एस तरीके किन्हें जाणना, जेता ले तुस्सा री जिन्दगी बेकार होर निकम्मी नी हूणी। "
2PE,1,9,"होर जेस माह्णुं मन्झ ये गुण नी हाए, से धुंधला देख्हा या ता काणा। होर से भूली बैठीरा कि परमेसरे से तेसरे पैह्ल्के पापा ले धोई किन्हें पवित्र कितिरा। "
2PE,1,10,"इधी कठे हे भाईयो होर बैहणो, हर से काम करणे री पूरी कोसिस करहा, जेता ले तुस्से आपणे आपा जो होर दूजे लोका जो जाहिर करी सको कि परमेसरे पक्का तुस्से चुणिरे; होर आपणे लोक हूंणे रे कठे सादीरे। क्यूंकि अगर एह्ड़ा करघे, ता तुस्सा कधी भी पापा मन्झ नी पऊणा। "
2PE,1,11,"ठीक एस तरहा परमेसरा बड़े आदर साउगी अनंत राजा मन्झ दाखल करणा, जेथी आस्सा रा प्रभु होर उद्धारकर्ता प्रभु यीसू मसीहा जुग-जुग रे कठे राज करणा। "
2PE,1,12,"हालांकि तुस्से इन्हा सच्ची गल्ला जो पैहले ले जाणहां ऐें, जो मसीह रे बारे मन्झ लोके तुस्सा जो सखाई री थी; होर तुस्से तेस मन्झ मजबूत बणी रैंहयां ऐें, तेबे भी मां तुस्सा जो इन्हा गल्ला रे बारे मन्झ याद कुरांदे रैहणा। "
2PE,1,13,"आस्सा रे प्रभु यीसू मसीहे मुंजो ये गल दसीरी कि मेरे मरणे रा टैम जल्दी आऊणें वाल्आ आ। इधी कठे हांऊँ सोच्हा कि मेरे कठे ये ठीक आ कि, मेरे ऐबे जिउंदे रैहन्दे ही इन्हा गल्ला रे बारे मन्झ तुस्सा जो याद कुरांदा ही रहूँ। "
2PE,1,14,हांऊँ इधी कठे इन्हा गल्ला जो लिखणे री कोसिस करी करहा कि मेरे मरणे ले बाद तुस्से इन्हा सभ गल्ला जो हमेसा याद करी सको। 
2PE,1,15,"जेबे आस्से चुणिरे चेले तुस्सा जो प्रभू यीसू मसीह रे दबारा वापस आऊंणा होर तेसरी सामर्था रे बारे मन्झ दसेया था, ता आस्से चुतुराई किन्हें मन घड़न्त कहाणीया नी सुणाई री थी। बल्की आस्से आपणी हाखिया ले तेसरी महानता देखी थी। "
2PE,1,16,"आस्से तेस किन्हें पवित्र पहाड़ा पर थे जेबे परमेसर बापूए तेस जो आदर होर महिमा दिती, तेस परमेसरा री वखा ले यानि तेस बड़ी महिमा ले तेसरे कठे ये अवाज आई कि, “ये मेरा लाडला मह्ठा आ, जेस ले हांऊँ बौह्त खुस आ!” आस्से आपु स्वर्गा ले ये अवाज आऊंदे सुणीरी। "
2PE,1,17,"आस्से ये भी जाणहां ऐें की नबिया रे ज्रीए मसीह रे बारे मन्झ लिखिरे बचन बिलकुल सच्चे। होर एता पर ध्यान देणे ले तुस्सा रा फायदा आ, क्यूंकि ये बचन भ्याग हूंणे तक नह्यारे मन्झ चम्कणे वाले दिऊये साहीं ऐें, होर जेबे तक मसीह री ज्योति तुस्सा रे दिला मन्झ नी चमकदी, एस्सा तुस्सा जो प्रयासा देंदे रेहणा जिहां भ्यागा रा तारा पुरे संसारा जो ज्योति देआ। "
2PE,1,18,"पर ये जरूरी ई कि पैहले ये जाणी लऊआ कि नबिया री गल्ला जो तुस्से पवित्र सास्त्रा मन्झ पढ़े, स्यों नबिया रे आपणे विचार नी हुंदे। "
2PE,1,19,"क्यूंकि कोई भी भविस्यवाणी माह्णुं री इच्छा ले नी लिखीरी, पर पवित्र आत्मे लोका रे विचार जो काबू करी किन्हे तिन्हा ले स्यों गल्ला लिखाई, जो परमेसरा तिन्हा ले लिखाणा चाहां था। "
2PE,2,1,"होर जिहां बौह्त पैहले इस्राएल देसा मन्झ झूठे नबी हुंहां करहा ऐें थे, तिहां ईं ऐबे तुस्सा री कलीसिया मन्झ भी झूठे उपदेस देणे वालेया आऊंणा, होर तिन्हा परमेसरा रे बारे मन्झ घातक झूठ बोलणा। एथी तक कि तिन्हा मसीह जो आस्सा रा एक ही माल्क ऐें तेसरा इनकार करणा, जिन्हें जे स्यों पापा ले अजाद किते, होर एस तरहा तिन्हा आपणे गास अचानक बिनास लेई आऊंणा। "
2PE,2,2,"कई लोक जो आपणे आपा जो विस्वासी बोल्हे तिन्हा, तिन्हा लोका साहीं लुचपन करणा, इधी कठे दूजे जो विस्वासी लोक नी ऐें, जिन्दगी जीणे रे सही रस्ते रे बारे मन्झ निंदा करणी। "
2PE,2,3,"एह्ड़े स्खाणे वाले लोक लालची हूंणे, होर मन घड़न्त कहाणीया बणाई किन्हें पैसा कमाणे रे कठे तुस्सा जो धोखा देणा। परमेसरे बौह्त पैहले ले ही इन्हों सजा देणे रा फैसला कितिरा था। होर ऐबे से करणे रे कठे त्यार आ, तेस सच्चे स्यों नास करी देणे। "
2PE,2,4,"तुस्से जाणांहे कि बौह्त पैहले कुछ स्वर्गदूते परमेसरा रे हुक्मा जो नी मन्नेया था, ता परमेसरे तिन्हो सजा दिति। तिन्हें स्यों दूत नरका मन्झ भेजी दिते, जेथी तिन्हो सांगला किन्हें बान्ही किन्हें नह्यारे मन्झ रखीरा, ताकि से न्याय रे ध्याड़े तक जेबे तक तिन्हो सजा मिले, तेथी पईरे रेहणा। "
2PE,2,5,"तुस्से ये भी जाणहां ऐें कि बौह्त पैहले एह्ड़े लोक थे जो परमेसरा रे डरा बगैर जिन्दगी जीहां ऐें थे, होर परमेसरे तिन्हा लोका रे बुरे कामा जो भी नजरअंदाज नी कितेया। एता रे बजाय परमेसरे तिन्हो सजा दिती होर जल प्रलय कुराई किन्हें पूरी धरती जो भरी दितेया, जेबे तक कि सारे लोक मरी नी गये। पर तिन्हें नूह बचाया जो परमेसरा री नजरा मन्झ धर्मी बणने रा प्रचार करहा था, होर तेस साउगी सात आदमी भी बचाए। "
2PE,2,6,"तुस्से ये भी जाणहां ऐें कि परमेसरे सदोम होर गमोरा होर सैहरा मन्झ रैहणे वाले लोका जो सजा दिती, क्यूंकि तिन्हें बुरे काम कितिरे थे, इधी कठे परमेसरे स्यों पूरी तरहा फुखी किन्हें सुआहा बणाई दिते। एह्ड़ा करी किन्हें दसेया कि जो लोक परमेसरा जो नी मन्नदे तिन्हारा क्या हूंणा। "
2PE,2,7,"पर सदोम सैहरा जो नास करणे ले पैहले तिन्हें लूता जो, जो धर्मी माह्णुं था तेथी रे काढी किन्हें तेसरी जिन्दगी बचाई, लूत बौह्त दुःखी हुएआ हूँगा, क्यूंकि सदोमा सैहरा रे लोके कोई भी व्यवस्था रा पालन नी कितेया होर बेज्जती वाल्आ काम कितेया। "
2PE,2,8,"क्यूंकि लूत धर्मी माह्णुं था पर से रोज बुरे लोका साउगी रैहया था होर तेसरा खरा दिल तिन्हारे बुरे कामा जो देखी-देखी किन्हें, होर सुणीं-सुणीं किन्हें दुःखी हूंहां था। "
2PE,2,9,"इन्हा गल्ला ले जो परमेसरे कितिरा आस्से जाणांहे कि परमेसर आपणे लोका जो परखणी ले बचाणा जाणहां, होर न्याय रे ध्याड़े तक बुरे लोका जो सजा देणा भी जाणहां। "
2PE,2,10,"परमेसर सभ बुरे लोका जो सजा देणी पर तेस तिन्हो झूठे उपदेस स्खाणे वाले जो पक्का सजा देणी। जो आपणे बुरी होर पापा री अभिलासा रे मताबक जिन्दगी जीये होर परमेसरा रे हका जो आपणे जिन्दगी ले नकारा ऐें। स्यों ढीठ होर घमंडी ऐें, तिन्हो स्वर्गा रे महिमामय प्राणिया रे बारे मन्झ बुरा बोलणे ले डर नी लगदा। "
2PE,2,11,"तेबे बी स्वर्गदूत जो सक्ति होर सामर्था मन्झ इन्हा झूठे उपदेसा जो स्खाणे वाले ले बडे ऐें, प्रभु रे साम्हणें तिन्हा पर दोस ल्गांदे टैम बुरा भला नी बोलदे। "
2PE,2,12,"पर ये स्खाणे वाले बेअक्ल जानवरा साहीं ऐें, क्यूंकि ये जानवर आपणे दिमागा ले कुछ नी सोचदे होर सिर्फ पकड़े होर मारे जाणे रे कठे जम्मिरे; ये लोक जो तिन्हारे मना मन्झ आये तेह्ड़ा ही करहे, होर जिन्हा गल्ला रे बारे मन्झ नी समझ्दे तिन्हारे बारे मन्झ भी बुरा भला बोल्हा ऐें, परमेसरा सच्चे स्यों इंहां ही नास करी देणे, जिहां लोक जानवरा जो मारी दे। "
2PE,2,13,"होर जो बुराई तिन्हें कितिरी तेता रे बदले तिन्हारा ई नास हूंणां। तिन्हा जो ध्याड़े-दप्हैरा सुख विलास करणा खरा लग्हा। स्यों तुस्सा रे बीचा मन्झ एक कलंक होर दाग ऐें, जेबे स्यों तुस्सा साउगी ही संगती मन्झ खाहें पिहां ऐें, तिन्हा जो तुस्सा जो धोखा देणे मन्झ बौह्त खुसी हुईं। "
2PE,2,14,"जेस्सा भी जन्नानी स्यों देखे सभी किन्हें व्यभिचारा करणा चाहे, होर स्यों पाप किते बगैर नी रुकी सकदे। होर जो मसीह पर पूरा भरोसा नी रखदे एह्ड़े लोका जो स्यों धोखा देई किन्हें तिन्हा ले पाप कुराहें। होर कधी नी मरणे वाले लालच री वजहा ले परमेसरा तिन्हो सजा देणी। "
2PE,2,15,"होर स्यों ठीक काम नी करदे, होर जिहां बौह्त पैहले बओरा रे मह्ठे बिलामे जो बुरे काम कितिरे थे, तिन्हें भी एह्ड़ा करणा सुर्हू करी दितिरा। तेस जो पैसा कमाणे रे कठे लोका ले पाप कुराणा बांका लगहा था। "
2PE,2,16,पर परमेसरे बिलामा जो तेसरे बुरे कामा रे कठे प्रुआचेया। तेसरी गधीए माह्णुं री बोली मन्झ बोली किन्हें से नबी रोकेया की से बुरा काम नी करहे। 
2PE,2,17,"ये झूठे उपदेस स्खाणे वाले लोक सुक्किरे पाणी रे छुड़ु साहीं बेकार ऐें, होर एह्ड़े बादल साहीं ऐें जेस जो बरखा ले पैहले ही तूफान डूआई किन्हें लई जाहाँ; होर इधी कठे स्यों एह्ड़े जिन्हा ले कोई फायदा नी आ। परमेसरे तिन्हारे कठे एह्ड़ी जगहा त्यार कितिरी जेथी पूरी तरहा न्याहरा आ। "
2PE,2,18,"जेबे स्यों लोको स्खायें, स्यों बेकार होर बडयाई री गल्ला जो बोल्हे। स्यों बोल्हे कि स्यों आपणी सरीरा री इच्छा रे मताबक बेज्जत करणे वाली सारी गल्ला जो करही सक्हा ऐें। होर जिन्हें लोके ऐबे-ऐबे बुरे काम करणा छाडी किन्हें विस्वासी बणिरे, स्यों तिन्हा जो धोखा देई किन्हें वापस पाप करणे रे कठे हिम्मत दे। "
2PE,2,19,"स्यों लोका किन्हें वादा करहे कि अगर स्यों तिन्हारे मताबक चलगे ता जो कुछ चाहें से करी सके, क्यूंकि तिन्हारा कोई स्वामी नी आ। पर सच्चाई ता ये ई कि स्यों आपु भी आपणे पापा रे स्वभावा रे गुलाम ऐें। क्यूंकि जो आदमी जेस ले हारी जाहाँ, से तेसरा गुलाम बणी जाहाँ। "
2PE,2,20,"होर जेबे लोक यीसू मसीह जो आपणा प्रभु होर उद्धारकर्ता रे रूपा मन्झ अपनाई ले तेबे स्यों एस संसारा री कई किस्मा री बुराई ले बची निकले। पर दबारा ऐबे स्यों तिन्हा बुरे कामा मन्झ फसी गईरे होर स्यों बुरी गल्ला तिन्हो हराई देईं। ता तिन्हारी ऐबे री हालत जेबे की तिन्हें मसीह जो नकारी दितेया, पैहल्की हालता ले बुरी हूणीं जेबे की स्यों विस्वासी नी थे। "
2PE,2,21,"मेरे बोलणे रा मतलब ये आ कि परमेसरा तिन्हा लोका जो ज्यादा सजा देणी जिन्हें मसीह छाडी दितिरा, एता रे बजाय तिन्हा लोका ले जिन्हें से कधी अपनाईरा नी। तिन्हारे कठे ये ई ठीक था कि तिन्हा जो पता नी लगदा कि किहां तिन्हा धार्मिकता री जिन्दगी जीणी। पर ऐबे स्यों जाणांहे कि क्या सही आ, पर तिन्हें परमेसरा रे हुकमा जो टाल्ली दितिरा जो आस्से चुणिरे चेले तिन्हो सखाईरा था। "
2PE,2,22,"जो कुछ इन्हें झूठे उपदेस स्खाणे वाले कितिरा, तिन्हा पर ये कहावत ठीक बैठ्हा ई कि, “कुत्ता आपणी उल्टी आप्हुए चाट्हा” होर “नहाईरी सुअरनी चिकड़ा मन्झ दबारा वापस चली जाहीं।” "
2PE,3,1,"हे लाडले भाईयो होर बैहणो, एेबे हांऊँ तुस्सा जो ये दूजी चिठ्ठी लिख्हा। होर इन्हा दुहीं चिठिया रे ज्रीए मैं तुस्सा जो तिन्हा गल्ला जो याद कुराई किन्हें जिन्हों तुस्से पैहले जाणांहे, तुस्सा रे मना मन्झ साफ विचार पैदा करणा चाहां। "
2PE,3,2,"हांऊँ एह्ड़ा इधी कठे करहा क्यूंकि, बौह्त पैहले नबिया रे ज्रीए बोली गईरी गल्ला जो होर आस्सा रे उद्धारकर्ता प्रभु यीसू मसीह री सखाई री गल्ला जो हांऊँ तुस्सा जो याद कुराणा चाहां, जेस जो चुणिरे चेले तुस्सा जो किन्हें सखाईरा था। "
2PE,3,3,"सभी ले पैहले ये जाणी लो कि, आखरी ध्याड़े मन्झ मसीह रे दबारा वापस आऊणें ले पैहले एह्ड़े लोक हूंणे, जिन्हा तुस्सा रा मजाक डूआणा, क्यूंकि तुस्से ये विस्वास करहे की मसीहा वापस आऊंणा। एह्ड़े लोक आपणी बुरी इच्छा रे मताबक आपणी जिन्दगी जीये। "
2PE,3,4,"तिन्हा बैहस करी किन्हें बोलणा कि, “यीसू प्रभुए वापस आऊणें रा वादा कितिरा था, पर हल्ली तक से नी आया। जो पैहले आस्सा रे अगुवे थे स्यों ता मरी गये, कुछ नी बधल्या। परमेसरा रे संसारा जो रचणे ले टैमा ले ही सभ कुछ तेह्ड़ा ही चलदा आईरा।” "
2PE,3,5,"तिन्हा एह्ड़ा बोल्णा, क्यूंकि बौह्त पैहले परमेसरे आपणे हुकमा ले धरती होर आसमान बणाईरा था। होर तिन्हें आपणे सब्दा ले धरती जो पाणी ले लग कितेया, होर पाणी रे ज्रीए ही सुकिरी जमीना जो बाहर लेई आया। "
2PE,3,6,"होर एस पाणी ले तेस टैमा रे संसारा जो नास कितेया। तिन्हें बड़ी भारी बरखा भेजी, जेता ले धरती मन्झ बाढ़ आई होर सारे प्राणी नास हुई गये। "
2PE,3,7,"पर तेस ही हुकमा ले परमेसरे आज का आसमान होर धरती रखीरी ताकि तेता जो आगी किन्हें भस्म करहे। ये तिन्हें तेस ध्याड़े रे कठे बचाई रखीरा, जेस ध्याड़े तेस हुकमा जो नी मन्नणे वाले रा न्याय करी किन्हें तिन्हारा नास करणा। "
2PE,3,8,"हे लाडले भाईयो होर बैहणो, ये गल जो हांऊँ तुस्सा किन्हें बोली करहा कि एस गल्ला जो कधी देखेया भुलदे कि, प्रभु री नजरा मन्झ एक ध्याड़ा हजार साला रे बराबर आ, होर हजार साल एक ध्याड़े रे बराबर। (तेसरे कठे एक ध्याड़ा होर एक हजार साल सभ एक बराबर ऐें) "
2PE,3,9,"पर कुछ लोक सम्झ्हा ऐें कि, प्रभु आपणे दबारा वापस आऊणें के वादे जो पूरा करणे मन्झ देर करदा लगिरा, पर प्रभु एह्ड़ी देर नी करदा लगीरा। एता रे बजाय से तुस्सा रे बारे मन्झ सबर करी करहा, क्यूंकि से नी चाहन्दा कि से केसी जो भी तेसरे बरखलाप पाप करणे री वजहा ले नास करहे; बल्की ये चाहां कि सभीरा मन बदली जाये, पाप करणा छाडी दे, होर तेसरे वाले आये। "
2PE,3,10,"पर प्रभुआ जरुर वापस आऊंणा, जिहां एक चोर अचानक आं तिहां ही प्रभुआ भी आऊंणा। तेस ध्याड़े आसमाना मन्झ गड़गड़ाहटा री अवाज हूणीं होर तेस लुप्त हुई जाणा। होर जो कुछ आसमाना मन्झ आ यानि सूरज, चाँद होर तारे आगा किन्हें पूरी तरहा नास हुई जाणे। होर तेस ध्याड़े परमेसरा लोका रा न्याय करणे रे कठे जो कुछ तिन्हें धरती पर कितिरा जाहिर करणा। "
2PE,3,11,जेबे कि परमेसरा एस तरीके किन्हें इन्हा सभी चीजा रा नास करणा; ता तुस्सा जो पवित्र होर सच्ची भक्ति री जिन्दगी जीणी चहिए। 
2PE,3,12,"होर जेबे तुस्से तेस ध्याड़े रा इंतजार करहे जेबे परमेसरा एस संसारा रा न्याय करदे आऊंणा, ता तेसरे ध्याड़े जो जल्दी लेई आऊणें रे कठे कोसिस करहा। तेस ध्याड़े, आगिया आसमान फुखी किन्हें नास करी देणा, होर आसमाना मन्झ जेह्ड़ी भी चीजा, सूरज, चाँद, तारे सभीया तपी किन्हें गली जाणा। "
2PE,3,13,"पर आस्से विस्वासी लोक परमेसरा रे कितिरे वादे रे मताबक एक नंऊँऐं आसमान होर नौंईं धरती रा इंतजार करेया करहा ऐ, जेथी परमेसरा री धार्मिकता वास करही। "
2PE,3,14,"इधी कठे, हे लाडले भाईयो होर बैहणो, जेबे तुस्से तेस ध्याड़े रा इंतजार करहे जेबे परमेसरा संसारा रा न्याय करणा, ता पूरी कोसिस करा कि आपणे आपा जो बेदाग होर बेकसूर होर तेसरे साउगी सांति मन्झ रखी पाओ। "
2PE,3,15,"होर आस्सा रे प्रभु रे सबरा जो एक एह्ड़ा मौका समझा, जेथी लोक पाप करना छाडी सके, फेरी परमेसर तिन्हारे उद्धार करी किन्हें तिन्हा ओ आऊणें वाले न्याय ले बचाई सक्हा। होर ये ही गल परमेसरा रे ज्रीए दितिरे ज्ञाना रे मताबक पौलुसे भी आपणी चिठ्ठी मन्झ तुस्सा रे कठे लिखी जो आस्सा रा लाडला विस्वासी भाई आ। "
2PE,3,16,"से आपणी सभ चिठ्ठीया मन्झ जो तिन्हें सारे विस्वासी लोका रे कठे लिखी, तिन्हें स्यों ही गल्ला लिखी जो तुस्सा रे कठे भी लिखीरी। पर तेसरी चिठिया मन्झ कुछ गल्ला जो समझणा कठण आ। जो लोक कम पढ़ी लिखिरे होर आपणे विस्वासा मन्झ कमजोर ऐें, स्यों इन्हा कठण गल्ला रे मतलबा जो तोड़े मरोड़े, जिहां स्यों पवित्र सास्त्रा रे बाकि बचना रा मतलब भी तोड़ मरोड़ करहा ऐें, एह्ड़ा करी किन्हें स्यों आपु ही परमेसरा रे ज्रीए नास हूंणे री वजहा बणहां ऐें। "
2PE,3,17,"हे लाडले भाईयो होर बैहणो, तुस्से लोक पैहले ले ई जाणहां ऐें कि युयां गल्ला हूणीं। इधी कठे चतन्न रैहया, परमेसरा री व्यवस्था जो नी मनणे वाले लोक तुस्सा जो झूठ बोली किन्हें नी भड़काए, एह्ड़ा करी किन्हें तुस्सा सच्ची गल्ला पर विस्वास करणा छाडी देणा, जिन्हा गल्ला पर तुस्से पैहले विस्वास कितिरा था। "
2PE,3,18,"एता रे बजाय आस्सा रे प्रभु, होर उद्धारकर्ता यीसू मसीह रे अनुग्रहा जो होर ज्यादा ले ज्यादा मैहसूस करदे रैहया। होर तेसरे बारे मन्झ जो तुस्से समझ रखे तेता मन्झ बढ़दे जाऊआ। तेसरी बढ़ाई ऐबे, होर जुग-जुग हुन्दी रहे। आमीन। "
1JN,1,1,"आस्से तेसरे बारे मन्झ लिखदे लगिरे जो जिन्दगी देणे वाल्आ बचन आ, जो पुरे संसारा जो रचणे ले पैहले से था, जेसरे बारे मन्झ आस्से सुणेयां, होर जेस जो आस्से आपणी हाखिया ले देख्या, बल्की से आस्से ध्याना किन्हें देख्या; होर से आपणे हाथा किन्हें छुह्या। "
1JN,1,2,"(होर से जिन्दगी एस संसारा मन्झ आई, होर आस्से से देख्या, होर आस्से तेसरी गुआही ऐें। होर आस्से तुस्सा जो तेसरे बारे मन्झ दसा ऐें जो अनंत जिन्दगी ई, जो बापू साउगी था होर एस संसारा मन्झ आया।) "
1JN,1,3,"जो कुछ आस्से यीसू रे बारे देख्या होर सुणेयां तेता री खबर आस्से तुस्सा जो भी देहां ऐें, इधी कठे कि तुस्से भी आस्सा साउगी सैहभागी ऐें; होर आस्सा रा ये साथ बापू परमेसरा साउगी होर तेसरे मह्ठा यीसू मसीह साउगी आ। "
1JN,1,4,"होर ये गल्ला आस्से इधी कठे लिख्हा ऐें कि, तुस्सा री खुसी पूरी हुई जाए। "
1JN,1,5,"जो खबर आस्से यीसू ले सुणेयां, होर तुस्सा जो सुणाया करहा ऐें, से ये आ; कि परमेसर प्रयासा आ: होर तेता मन्झ कुछ भी न्हयारा नी आ। "
1JN,1,6,"अगर आस्से बोलिए कि, परमेसरा साउगी आस्सा रा साथ हाया, पर फेरी भी नह्यारे मन्झ चले, ता आस्से झूठे ऐ: होर सच्चाई पर नी चल्दे। "
1JN,1,7,"पर जिहां परमेसर प्रयासे मन्झ आ, तिहां ईं आस्सा जो भी प्रयासे मन्झ चलणा चहिए, ता आस्से एक दूजे किन्हें साथ रख्हा ऐें; होर तेसरे मह्ठा यीसू मसीहा रा खून आस्सा जो सभ पापा ले पवित्र करहा। "
1JN,1,8,"अगर आस्से बोलीए कि, आस्सा मन्झ कुछ भी पाप नी आ, ता आस्से आपणे आपा जो धोखा देहां ऐं: होर आस्सा मन्झ सच्चाई नी ई। "
1JN,1,9,"अगर आस्से आपणे पापा जो परमेसरा साम्हणें मनी ले, ता से आस्सा रे पापा जो माफ़ करणे, होर आस्सा रे सभ गुनाह पवित्र करणे, क्यूंकि से वफादार होर धर्मी आ। "
1JN,1,10,"अगर आस्से बोलिए कि आस्से पाप नी कितेया, ता आस्से परमेसरा जो झूठा बणाहें, होर तेसरा बचना जो आस्से ग्रहण नी कितिरा। "
1JN,2,1,"हे मेरे बच्चेयो, हांऊँ तुस्सा जो ऐें गल्ला इधी कठे लिख्हा कि, तुस्से पाप नी करो; होर अगर कोई पाप करहा, ता आस्सा रे बापू परमेसरा वाले एक मददगार आ जो आस्सा रे पापा री माफ़ी रे कठे अर्ज करहा होर से यीसू मसीह आ, होर से धर्मी आ। "
1JN,2,2,"मसीह आस्सा रे कठे बलिदान हुआ ताकि तेसरे ज्रीए आस्सा रे पापा रा प्रायस्चित हो: होर सिर्फ आस्सा रा ई नी, पर सारे संसारा रे लोका रे पापा रा भी प्रायस्चित हो। "
1JN,2,3,"अगर आस्से परमेसरा रे हुक्मा जो मन्नघे, ता एस गल्ला ले आस्सा जो पता लगा कि आस्से तेस जो जाणहां ऐें। "
1JN,2,4,"जो कोई ये बोल्हा कि, “हांऊँ तेस जो जाणी गईरा,” होर तेसरे हुक्मा जो नी मन्नदा, ता से आदमी झूठा आ; होर तेस मन्झ परमेसरा री सच्चाई नी ई। "
1JN,2,5,"पर जो कोई परमेसरा रे बचना जो मन्हां ऐें, तेस मन्झ सच्चे परमेसरा रे कठे प्यार सिद्ध हुई गईरा, आस्सा जो एता ले पता चल्हा आ कि, आस्से तेस मन्झ वास करहा ऐें। "
1JN,2,6,"जो कोई ये बोल्हा कि, हांऊँ तेस मन्झ वास करहा, तेस जो चहिए कि से आपु भी तेह्ड़ा ई जीए जिहां यीसू जिया था। "
1JN,2,7,"हे लाडले भाईयो होर बैहणो, हांऊँ तुस्सा जो कोई नंऊँआं हुक्म नी लिख्दा, पर से ई पुराणा हुक्म जो सुर्हू ले तुस्सा जो मिलीरा; ये पुराणा हुक्म से ही बचन आ, जेस जो तुस्से मसीही मन्झ विस्वास किती रे टैमा सुणीरा था। "
1JN,2,8,फेरी हांऊँ तुस्सा जो नंऊँआं हुक्म लिख्हा; होर जेसरी सच्चाई मन्झ यीसू भी चलेया होर तुस्से भी एस सच्चाई मन्झ चलाए; क्यूंकि न्हयारा मिट्दा लगीरा होर सच्चाई रा प्रयासा चमक्दा रैंहयां। 
1JN,2,9,"जो कोई ये बोल्हा कि, “हांऊँ प्रयासा मन्झ चलीरा,” पर आपणे विस्वासी भाई होर बैहणा किन्हें नफरत करहा, से हल्ली तक नह्यारे मन्झ चलीरा आ। "
1JN,2,10,"जो कोई आपणे भाई होर बैहणा किन्हें प्यार करहा, से प्रयासे मन्झ चला आ, होर तेस मन्झ एह्ड़ी कोई गल नी हुणी की से केसी जो पाप कुराहें। "
1JN,2,11,"पर जो कोई आपणे भाई होर बैहणा किन्हें बैर रख्हा, से नह्यारे मन्झ आ, होर से नह्यारे मन्झ चल्हा; होर से नी जाणदा कि, केथी जाहाँ, क्यूंकि नह्यारे तेसरी हाखिया अंधी करी दितिरी। "
1JN,2,12,"हे मेरे बच्चेयो, हांऊँ तुस्सा जो इधी कठे लिख्हा कि, यीसू मसीह रे नांऊँआं ले तुस्सा रे पाप माफ़ हुई गईरे। "
1JN,2,13,"हे बडे बजुर्गो, हांऊँ तुस्सा जो इधी कठे लिख्या करहा कि, जो सुर्हू ले आ, तुस्से तेस जो जाणहां ऐें; हे जुआनो हांऊँ तुस्सा जो इधी कठे लिख्हा कि, तुस्से तेस दुस्ट सैताना पर जीत पाई लईरी; हे बच्चेयो, मैं तुस्सा जो इधी कठे लिखिरा कि, तुस्से बापू परमेसरा जो जाणी लईरा। "
1JN,2,14,"हे बडे बजुर्गो, मैं तुस्सा जो इधी कठे लिखिरा कि, जो पुरे संसारा जो रचणे ले पैहले से था, तुस्से तेस जो जाणी लईरा, हे जुआनो, मैं तुस्सा जो इधी कठे लिख्हा कि, ताकतवर हो, होर परमेसरा रा बचन तुस्सा मन्झ वास करहा ऐें, होर तुस्से तेस दुस्ट सैताना पर जीत पाई लईरी। "
1JN,2,15,"तुस्से ना ता संसारा ले होर ना संसारा मन्झा री चीजा ले प्यार रखा; अगर कोई संसारा किन्हें प्यार रख्हा, ता तेस मन्झ बापू परमेसर रा प्यार नी आ। "
1JN,2,16,"क्यूंकि जो कुछ संसारा मन्झ आ, सरीरा ई इच्छा, होर हाखिया चाहत होर कमाई रा बडयाई, से बापू परमेसरा री तरफा ले नी आ, पर संसारा री वखा ले ही आ। "
1JN,2,17,"होर संसार होर ऐसरी इच्छाएं दुहें मिट्दी जाहीं, पर जो परमेसरा री इच्छा पर जिहां, से हमेसा बणी रैंहयां। "
1JN,2,18,"हे बच्चेयो, ये आखरी टैम आ जेबे मसीह वापस आऊंणा, होर जेह्ड़ा तुस्से सुणिरा कि, मसीह रा व्रोधी आऊणें वाल्आ आ, तेसरे मताबक एेबे भी बौह्त सारे मसीह रे व्रोधी खड़े हुई गईरे; एता ले आस्से जाणहां ऐें कि, ये आखरी टैम आ। "
1JN,2,19,"जो मसीह रे व्रोधी निकली रे स्यों आस्सा री कलीसिया मन्झा ले ई निकली रे, पर स्यों आस्सा रे आपणे नी थे, अगर स्यों आस्सा रे आपणे हुंदे ता स्यों आस्सा साउगी रैहन्दे, पर स्यों आस्सा जो छाडी किन्हें चली गये; जेस ले ये पता लगी जां कि तिन्हा मन्झ ले कोई भी आस्सा रा आपणा नी था। "
1JN,2,20,"पर मसीहे पवित्र आत्मा देई किन्हें तुस्सा रा अभिसेक कितिरा, इधी कठे तुस्से सच्चाईया जो जाणहां ऐें। "
1JN,2,21,"मैं तुस्सा जो इधी कठे नी लिखिरा कि तुस्से सच्चाईया जो नी जाणहां ऐें, पर इधी कठे की तुस्से तेस जो जाणहां ऐें, होर कोई झूठ, सच्चाई री तरफा ले नी आ। "
1JN,2,22,"झूठा कुणहां? सिर्फ से, जो यीसू रे मसीह हूंणे रा इनकार करहा; होर मसीह रा व्रोधी से ई आ, जो बापू परमेसर होर मह्ठे रा इनकार करहा। "
1JN,2,23,"जो कोई मह्ठा रा इनकार करहा तेसरे वाले बापू परमेसर भी नी आ, जो मह्ठा जो मनी लैहां तेसरे वाले बापू परमेसर भी आ। "
1JN,2,24,"जो सच्चा संदेस तुस्से मसीह पर विस्वास करदे टैमा सुणीरा था तेस जो तुस्से आपणे दिला मन्झ रखा। होर जो तुस्से सुणेयां; अगर तुस्से तेस जो मनघे, ता तुस्सा भी मह्ठे होर बापू परमेसरा दुंहीं मन्झ वास करणा। "
1JN,2,25,परमेसरे आस्सा जो अनंत जिन्दगी देणे रा वादा कितिरा। 
1JN,2,26,"हांऊँ ये गल्ला तिन्हा लोका रे बारे मन्झ लिख्या करहा, जो तुस्सा जो झूठी उपदेस देई किन्हें धोखा देणे री कोसिसा मन्झ लगी रहें। "
1JN,2,27,"पर मसीहे पवित्र आत्मा देई किन्हें तुस्सा रा अभिसेक कितिरा, होर तुस्सा मन्झ वास करहा; इधी कठे तुस्सा जो सच्चाई स्खाणे वाले केसी री ज्रूरत नी हाई। क्यूंकि जो कुछ तुस्सा जो सिखणे री ज्रूरत हुन्घी से सभ कुछ तुस्सा जो पवित्र आत्मा स्खाई देणा, होर जो कुछ गल्ला से स्खाहां से सच्ची हुई, होर कधी झूठी गल नी स्खान्दा। जिहां पवित्र आत्मा तुस्सा जो करणे रे कठे स्खाईरा तिहां ही तुस्से मसीह साउगी बणी किन्हें रैहया। "
1JN,2,28,"हे लाडले भाईयो होर बैहणो, मसीह मन्झ वास करहा; कि जेबे तेस दबारा वापस आऊंणा, ता आस्सा जो हिम्मत हो, होर आस्से तेसरे साम्हणें बेजत नी हो। "
1JN,2,29,"तुस्से जाणहां ऐें कि मसीही धर्मी जण आ, ता ये भी जाणांहे कि जो कोई धार्मिकता रा काम करहा, से परमेसरा रा बच्चा आ। "
1JN,3,1,"सोचा, बापू परमेसरे आस्सा किन्हें केह्ड़ा प्यार कितेया, ताकि आस्से परमेसरा रे बच्चे कैहलाई सके, होर सच्चे आस्से तेसरे बच्चे हाए भी; एस वजहा ले संसारा रे लोक आस्सा जो नी जाणदा, क्यूंकि संसारा रे लोक बापू परमेसरा जो भी नी जाणदा। "
1JN,3,2,"हे लाडले भाईयो होर बैहणो, एेबे आस्से परमेसरा री बच्चे ऐें, होर हल्ली तक आस्सा जो नी पता कि आस्सा आगे क्या बणना! जो भी हो आस्से ये जाणहां ऐें कि, मसीह रे दबारा वापस आऊणें पर आस्सा भी तेस साहीं हूंणां, क्यूंकि जेह्ड़ा से आ, आस्सा से तेह्ड़ा ई देखणा। "
1JN,3,3,"होर जो कोई मसीह पर ये आस रख्हा, से आपणे आपा जो तेह्ड़ा ई पवित्र करहा, जेह्ड़ा मसीह आपु पवित्र आ। "
1JN,3,4,"कोई अगर बार-बार पाप करदा रहे, से मूसा री व्यवस्था रा वरोध करहा; होर व्यवस्था री गल्ला जो नी मनणा, पाप आ। "
1JN,3,5,"होर तुस्से जाणहां ऐें कि, यीसू मसीह इधी कठे आया कि, पापा जो दूर करहे; होर तेस मन्झ कोई पाप नी आ। "
1JN,3,6,"जो कोई मसीह मन्झ वास करहा ऐें, से बार-बार पाप नी करदा रैहन्दा; जो कोई पाप करहा, तिन्हें ना ता मसीह देखिरा, होर ना जाणिरा। "
1JN,3,7,"हे लाडले बच्चेयो, तुस्से केसी रे धोखे मन्झ देख्या आऊंदे, जो भलाई रे काम करहा से धर्मी जण आ, ठीक जिहां मसीह धर्मी जण आ। "
1JN,3,8,"जो कोई बार-बार पाप करहा, से सैताना रा आ, क्यूंकि सैतान संसारा रे रचणे रे पैहले ले ही पाप करदा आईरा; परमेसरा रा मह्ठा इधी कठे आया ताकि से सैताने रे कामा रा नास करहे। "
1JN,3,9,"जो कोई परमेसरा रे बच्चे से बार-बार पाप नी करदा; क्यूंकि परमेसरा री जिन्दगी तेस मन्झ ई वास करहा ऐें, से पाप करी नी सक्दा, क्यूंकि से परमेसरा रा बच्चा आ। "
1JN,3,10,"परमेसरा रे बच्चे होर सैताने रे बच्चे जो तुस्से इंहां जाणी सक्हा ऐें; हरेक आदमी जो भले काम नी करदा होर आपणे भाई होर बैहण किन्हें प्यार नी रखदा, से परमेसरा रा नी आ। "
1JN,3,11,"जो खबर तुस्से सुर्हू ले सुणेयां, से ये आ कि, आस्से एक दूजे किन्हें प्यार करहे। "
1JN,3,12,"होर आस्से आदमा रे मह्ठे कैना साहीं नी बणे, जो तेस दुस्ट सैताना ले था, होर जिन्हें जे आपणे भाई री हत्या किती; क्यूंकि तेसरे आपणे काम बुरे थे, होर तेसरे भाई रे काम धार्मिकता रे थे। "
1JN,3,13,"हे भाईयो होर बैहणो, अगर संसारा रे लोक तुस्सा किन्हें बैर करहा ता हरान मत हूंणां। "
1JN,3,14,"आस्से जाणहां ऐें कि, आस्से मौता ले पार हुई किन्हें अनंत जिन्दगी मन्झ आई पुज्ही रे; क्यूंकि आस्से भाई होर बैहणा किन्हें प्यार रख्हा ऐें, जो प्यार नी रख्दे, से मौता री दसा मन्झ रैंहयां ऐें। "
1JN,3,15,"जो कोई आपणे भाई होर बैहणा किन्हें बैर रख्हा, से हत्यारा आ; होर तुस्से जाणहां ऐें कि केसी हत्यारे मन्झ अनंत जिन्दगी नी रैहन्दी। "
1JN,3,16,"आस्से प्यार एता ले जाणेया कि, यीसू मसीहे आस्सा रे कठे आपणे प्राण देई दिते; इधी कठे आस्सा जो भी भाई होर बैहणा रे कठे आपणे प्राण देणे चहिए। "
1JN,3,17,"पर जेस केसी वाले संसारा री धन दौलत हो, होर से आपणे भाई होर बैहणा जो गरीब देखी किन्हें तरस नी खाणा चाहे, ता तेस मन्झ परमेसरा रा प्यार किहाँ बणी रही सक्हा? "
1JN,3,18,"हे लाडले बच्चेयो, आस्सा री बोली होर गल्ला मन्झ ई नी, पर काम होर सच्चाई किन्हें भी प्यार सूझणा चहिए। "
1JN,3,19,"जेबे आस्से दूजेया किन्हें प्यार करघे ता आस्सा जाणी लैणा कि आस्से सच्चाई रे ऐें; होर अगर बुरे कामा री वजहा ले भी आस्सा री अंतरात्मा परमेसरा रे साम्हणें आस्सो दोसी बणाहां, ता भी आस्से हिम्मता किन्हें परमेसरा रे साम्हणें जाई सक्हा ऐें, क्यूंकि आस्से जाणांहे कि परमेसर आस्सा री अंतरात्मा ले बडा आ होर से सभ कुछ जाणहां। "
1JN,3,20,"हे लाडले भाईयो होर बैहणो, अगर आस्सा री अंतरात्मा आस्सा जो दोसी नी ठैहराए ता परमेसरा रे साम्हणें आस्सा जो हिम्मत हुंहां ईं। "
1JN,3,21,"होर जो कुछ आस्से मांघ्हा ऐें, से आस्सा जो परमेसरा ले मिल्हा; क्यूंकि आस्से तेसरे हुक्मा जो मन्हां ऐें; होर जो तेस जो खरा लग्हा आस्से तेह्ड़ा ई करहा ऐें। "
1JN,3,22,"होर तेसरा हुक्म ये आ कि आस्से तेसरे मह्ठा यीसू मसीह रे नांऊँआं पर विस्वास करहे होर जेह्ड़ा तिन्हें आस्सा जो हुक्म दितिरा, तेता रे ई मताबक आस्से एक दूजे किन्हें प्यार करहे। "
1JN,3,23,"होर जो परमेसरा रे हुक्मा जो मन्हां, स्यों परमेसरा मन्झ वास करहा; होर परमेसर तिन्हा मन्झ वास करहा, होर इंहां ईं, तेस पवित्र आत्मा ले जो तिन्हें आस्सा जो दितिरा, एता ले आस्से जाणहां ऐें कि, परमेसर आस्सा मन्झ वास करहा। "
1JN,4,1,"हे लाडले भाईयो होर बैहणो, हरेक तेस माह्णुं पर विस्वास नी करहा जो ये बोल्हा की मेरे मन्झ परमेसरा री आत्मा ई; पर आत्मा जो परखा कि, स्यों परमेसरा री तरफा ले ई कि नी ई; क्यूंकि बौह्त सारे झूठे नबी संसारा मन्झ ऐें जो परमेसरा री तरफा ले नी ऐें। "
1JN,4,2,"परमेसरा रा आत्मा तुस्से एस तरहा प्छ्याणी सक्हा ऐें कि, जो कोई आत्मा मनी लैंहीं कि, यीसू मसीह माह्णुं रा रूप धारण करी किन्हें एस धरती मन्झ आया; से परमेसरा री तरफा ले आ। "
1JN,4,3,"होर जो कोई आत्मा यीसू जो नी मन्नदा, से परमेसरा री तरफा ले नी आ, होर से ई मसीह रे व्रोधी री आत्मा ई; जेसरे बारे मन्झ तुस्से सुणी चुकिरे कि, से आऊणें वाल्आ आ, होर एेबे भी संसारा मन्झ आ। "
1JN,4,4,"हे लाडले बच्चेयो, तुस्से परमेसरा रे ऐें; इधी कठे तुस्से तिन्हा झूठे नबिया पर जीत पाई लईरी, क्यूंकि जो पवित्र आत्मा तुस्सा मन्झ आ, से तेस सैताना ले बडा आ जो एस संसारा मन्झ आ। "
1JN,4,5,"स्यों झूठे नबी संसारा रे ऐें, इधी कठे स्यों संसारा री गल्ला करहा ऐें, होर संसारा रे लोक तिन्हारी सुणहां। "
1JN,4,6,"आस्से परमेसरा रे ऐें; जो परमेसरा जो जाणहां, से आस्सा री सुणहां; जो परमेसरा जो नी जाणदा से आस्सा री नी सुणदा, एस तरहा आस्से सत्या री आत्मा होर भटकाणे वाली आत्मा जो प्छ्याणी लैंहां ऐें। "
1JN,4,7,"हे लाडले भाईयो होर बैहणो, आस्से आपु मन्झ प्यार रखे, क्यूंकि प्यार परमेसरा ले आ; होर जो कोई एक दूजेया किन्हें प्यार करहा, से परमेसरा रे बच्चे ऐें; होर परमेसरा जो जाणहां। "
1JN,4,8,"जो एक दूजेया प्यार नी करदा, से परमेसरा जो नी जाणदा, क्यूंकि परमेसर प्यार आ। "
1JN,4,9,"जो प्यार परमेसर आस्सा किन्हें करहा, से एस तरहा सूझा कि परमेसरे आपणा एकलौता मह्ठा संसारा मन्झ भेज्या, ताकि आस्से तेसरे ज्रीए सच्ची जिन्दगी पाए। "
1JN,4,10,प्यार एता मन्झ नी आ कि आस्से परमेसरा किन्हें प्यार कितेया; पर प्यार एता मन्झ आ कि परमेसरे आस्सा किन्हें प्यार कितेया; होर आस्सा रे पापा रे प्रायस्चिता रे कठे आपणा मह्ठा भेज्या। 
1JN,4,11,"हे लाडले भाईयो होर बैहणो, जेबे परमेसरे आस्सा किन्हें एह्ड़ा प्यार कितेया, ता आस्सा जो भी एक दूजे किन्हें प्यार रखणा चहिए। "
1JN,4,12,"परमेसरा जो कधी केसिए नी देख्या; अगर आस्से एक दूजे किन्हें प्यार रखे, ता परमेसर आस्सा मन्झ वास करहा ऐें, होर तेसरा प्यार आस्सा मन्झ सिद्ध हुंहां। "
1JN,4,13,"एता ले आस्से जाणहां ऐें कि, आस्से परमेसरा मन्झ वास करहा ऐें, होर से आस्सा मन्झ वास करहा; क्यूंकि परमेसरे आपणी पवित्र आत्मा मन्झा ले आस्सा जो दितिरा। "
1JN,4,14,"होर आस्से से मह्ठा देखी भी लया होर गुआही भी देहां ऐें कि, बापू परमेसरे आपणा मह्ठा, संसारा रा उद्धारकर्ता रे रूपा मन्झ भेज्या। "
1JN,4,15,"जो कोई ये मनी लैंहां कि, यीसू परमेसरा रा मह्ठा आ; परमेसर तेस मन्झ वास करहा ऐें, होर से परमेसरा मन्झ वास करहा। "
1JN,4,16,"होर आस्से जाणी गये होर आस्सा जो विस्वास आ की परमेसर आस्सा किन्हें प्यार रख्हा। परमेसर प्यार आ, जो प्यारा मन्झ वास करहा ऐें, से परमेसरा मन्झ वास करहा ऐें; होर परमेसर तेस मन्झ वास करहा ऐें। "
1JN,4,17,"एता ले ई प्यार आस्सा मन्झ सिद्ध हुआ कि, न्याय रे ध्याड़े आस्सो हिम्मत हो कि परमेसरा आस्सा जो सजा नी देणी; जिहां मसीह संसारा मन्झ रैहन्दे हुए परमेसरा मन्झ वास करहा था, तेह्ड़ा ई आस्से भी परमेसरा मन्झ वास करहा ऐें। "
1JN,4,18,"एह्ड़े प्यारा मन्झ डर नी हुन्दा, पर सिद्ध प्यार डरा जो दूर करी देहां, क्यूंकि डरा ले सजा मिल्हा ई, होर जो डरहा, तेस मन्झ परमेसरा रा प्यार सिद्ध नी हुआ। "
1JN,4,19,"आस्से परमेसर होर दूजेया किन्हें इधी कठे प्यार करहा ऐें कि, पैहले परमेसरे आस्सा किन्हें प्यार कितेया। "
1JN,4,20,"अगर कोई बोले कि, “हांऊँ परमेसरा किन्हें प्यार करहा,” पर आपणे विस्वासी भाई होर बैहणा किन्हें नफरत रख्हा; ता से झूठा आ, क्यूंकि जिन्हा विस्वासी भाई होर बैहणा जो स्यों देखाएं किन्हें फेरी भी तिन्हा किन्हें प्यार नी करदा, ता से परमेसरा ले भी जो तिन्हें कधी नी देखिरा, से तेस किन्हें प्यार नी रखी सक्दा। "
1JN,4,21,"होर तेस ले आस्सा जो ये हुक्म मिलिरा कि, जो कोई आपणे परमेसरा किन्हें प्यार रख्हा, से आपणे विस्वासी भाई होर बैहणा किन्हें भी प्यार रखे। "
1JN,5,1,"जेसरा ये विस्वास आ कि यीसू ई मसीह ऐें, से परमेसरा रा बच्चा आ होर जो कोई बापू परमेसरा किन्हें प्यार करहा, से तेस किन्हें भी प्यार करहा ऐें, जो तेस बापू रे बच्चे ऐें। "
1JN,5,2,"जेबे आस्से परमेसरा किन्हें प्यार करहा ऐें, होर तेसरे हुक्मा जो मन्हां ऐें, ता एता ले ई आस्से जाणी लैंहां ऐें कि आस्से परमेसरा रे बच्चेया किन्हें प्यार करहा ऐें। "
1JN,5,3,"जो आस्सा रा प्यार परमेसरा किन्हें ये आ, से एता मन्झ आ कि आस्से तेसरे हुक्म मन्नें; होर तेसरे हुक्म मन्ना कठण नी ऐें। "
1JN,5,4,"क्यूंकि जो कोई परमेसरा रा बच्चा आ, से संसारा पर जीत हासल करहा। होर जो जीत संसारा जो हराई देई, से आस्सा रा विस्वास ही आ। "
1JN,5,5,संसारा जो जितने वाल्आ कुणहां? से ही जे विस्वास करहा कि यीसू ही परमेसरा रा मह्ठा आ। 
1JN,5,6,"यीसू मसीह रे बारे मन्झ सोचा, जेस जो परमेसरे भेजीरा ये तेबे जाहिर हुआ जेबे यहून्ना बपतिस्मा देणे वाल्ऐ यीसू जो पाणी मन्झ बपतिस्मा दितेया; होर तेबे भी जाहिर हुआ जेबे यीसू मसीह मरी गया ता तेसरे सरीरा ले खून बैह्या; होर परमेसरा री पवित्र आत्मे ये गुआही दिती कि यीसू मसीह परमेसरा री तरफा ले आईरा था होर पवित्र आत्मा सच्चा री गुआही देआ। "
1JN,5,7,होर एस गुआही जो देणे वाले तीन ऐें; 
1JN,5,8,"आत्मा, जो परमेसरा री आत्मा ई। पाणी, जो मसीहा रा बपतिस्मा। होर खून, जो यीसू मसीह री मौत ई। होर तीन्हो एक ई गला री गुआही देहां ऐें। "
1JN,5,9,"जेबे आस्से माह्णुंआं री गुआही मनी लैंहां ऐें, ता परमेसरा री गुआही जो आस्से की नी मनी सकदे; होर परमेसरा री गुआही ये ई कि, तिन्हें आपणे मह्ठे रे बारे मन्झ गुआही दितिरी। "
1JN,5,10,"जो परमेसरा रे मह्ठे पर विस्वास करहा; से आपणे मना मन्झ विस्वास करहा कि जो कुछ परमेसरे बोलिरा से सच्चा आ। जिन्हें जे परमेसरा पर विस्वास नी कितेया; तिन्हें परमेसरा जो झूठा ठैहराया, क्यूंकि तिन्हें तेस गुआही पर विस्वास नी कितेया, जो परमेसरे आपणे मह्ठे रे बारे मन्झ दिती। "
1JN,5,11,"होर से गुआही से ई कि, परमेसरे आस्सा जो अनंत जिन्दगी दिती; होर ये जिन्दगी तेसरे मह्ठे यीसू रे ज्रीए आस्सो मिलिरा। "
1JN,5,12,"जेस वाले मह्ठा वास करहा आ, तेस वाले अनंत जिन्दगी ई; होर जेस वाले परमेसरा रा मह्ठा वास नी करदा आ, तेस वाले अनंत जिन्दगी भी नी ई। "
1JN,5,13,"हांऊँ ये चिठ्ठी तिन्हा लोका जो लिख्हा आ, जो परमेसरा रे मह्ठा रे नांऊँआं पर विस्वास करहा ऐें, मै यूँ गल्ला इधी कठे लिखीरी; कि तुस्से जाणी सको कि, अनंत जिन्दगी तुस्सा री ई। "
1JN,5,14,"जो हिम्मत आस्सा जो परमेसरा रे साम्हणें हुंहां ईं, से ये ई कि, अगर आस्से तेसरी इच्छा रे मताबक कुछ मांगे ता से आस्सा री सुणहां। "
1JN,5,15,"होर जेबे आस्से जाणहां ऐें कि, जो कुछ आस्से परमेसरा ले मांघ्हा ऐें, से आस्सा री सुणहां, ता ये भी जाणहां ऐें कि, जो कुछ आस्से तेस ले मान्गेया, से आस्से तेस ले पाई लईरा। "
1JN,5,16,"अगर कोई आपणे विस्वासी भाई होर बैहणा जो एह्ड़ा पाप करदे देखे, जेसरी सजा मौत नी हो, ता तेसरे कठे प्रार्थना करहा, होर परमेसरा तेस प्रार्थना री वजह ले तेस जो जिन्दगी देणी, जिन्हें एह्ड़ा पाप कितिरा हो। एक पाप एह्ड़ा भी आ जेसरी सजा मौत ई होर एसरे बारे मन्झ मै प्रार्थना करणे रे कठे नी बोल्दा। "
1JN,5,17,"सब तरहा रा बुरे काम ता पाप आ, पाप एह्ड़ा भी हुआ जेसरी सजा मौत नी ई। "
1JN,5,18,"आस्से जाणहां ऐें कि जो कोई परमेसरा रे बच्चे ऐें, से बार-बार पाप नी करदा, क्यूंकि परमेसरा रे मह्ठे यीसू मसीह तिन्हो बचा होर दुस्ट सैतान तिन्हारा कुछ नी बिगाड़दा। "
1JN,5,19,"आस्से जाणहां ऐें कि, आस्से परमेसरा रे ऐें, होर सारा संसार तेस दुस्ट सैताना रे कब्जे मन्झ आ। "
1JN,5,20,"होर ये भी जाणहां ऐें कि, परमेसरा रा मह्ठा प्रभु यीसू मसीह आईरा होर तिन्हें आस्सा जो समझ दितिरी कि, आस्से तेस सच्चे परमेसरा जो जाणें, होर आस्से तेसरे मह्ठे यीसू मसीह मन्झ जो सच्च आ, वास करहा ऐें। सच्चा परमेसर होर अनंत जिन्दगी से ई आ। "
1JN,5,21,"हे बच्चेयो, आपणे आपा जो तिन्हा मूर्तिया ले बचाई किन्हें रखा जो तुस्सा रे दिला मन्झ परमेसरा री जगहा लेई। "
2JN,1,1,"हांऊँ यहून्ना एस्सा चिठ्ठी जो लिख्दा लगिरा। हांऊँ कलीसिया रा अगुवा आ। हांऊँ ये चिठ्ठी परमेसरा री चुणिरी तेस्सा बैहणा रे कठे होर तेस्सा रे बच्चे रे कठे लिख्या करहा। हांऊँ तुस्सा सभी किन्हें सच्चे प्यार रखा, हांऊँ ही नी स्यों सब लोक भी तुस्सा किन्हें प्यार रखे, जो सच्चाई जो जाणांहे। "
2JN,1,2,आस्से तुस्सा किन्हें प्यार रखे क्यूंकि सच्चा उपदेस आस्सा रे दिला मन्झ वास करहा होर तेस हमेसा-हमेसा आस्सा रे साउगी रेहणा। 
2JN,1,3,"परमेसर बापू, होर तेसरा मह्ठा यीसू मसीह तुस्सा सभी जो, जो सच्चाई होर प्यार मन्झ जीहां ऐें, आपणा किरपा, होर अनुग्रह होर सांति दे। "
2JN,1,4,"हांऊँ बौह्त खुस हुएया, जेबे मैं सुणेया कि तुस्सा रे कुछ बच्चे आस्सा रे बापू परमेसरा रे बोलणे रे मताबक सच्चाई जो मनदे हुए आपणी जिन्दगी जो जियां करहे। "
2JN,1,5,"एेबे हे बैहण, हांऊँ तुस्सा ले अर्ज करहा कि, आस्से एक दूजे किन्हें प्यार रखे। ये कोई नंऊँआं हुक्मा नी, पर से ई हुक्मा जेस जो आस्से तेबे ले जाणांहे जेबे आस्से मसीह साउगी चलना सुर्हू कितेया था। "
2JN,1,6,सच्चा प्यार से आ कि जेबे आस्से तेसरे हुक्मा जो मन्हें। जेबे आस्से मसीह साउगी चलना सुर्हू कितेया था तेबे तुस्से परमेसरा रे एस हुक्म सुणेंयां था कि तुस्सा जो हमेसा एक दूजे किन्हें प्यार करना चहिए। 
2JN,1,7,"ये गल्ला हांऊँ तुस्सा जो इधी कठे याद कुरायीं करहा क्यूंकि बौह्त लोक संसारा मन्झ निक्लिरे, जो आपणी झूठी उपदेसा किन्हें लोका जो धोखा दे। से बोल्हा कि यीसू मसीह एस संसारा मन्झ माह्णुं बणी किन्हें नी आईरा, एह्ड़ा बोलणे बाला मसीह रा व्रोधी आ जो लोका जो धोखा देआ। "
2JN,1,8,"चतन्न रैहया कि एह्ड़े लोक तुस्सा जो धोखा नी दे। जो मैहनत आस्से तुस्सा रे कठे कितिरी, से बेकार नी हुई जाओ; ताकि परमेसर तुस्सा जो तुस्सा री सेऊआ रा पूरा इनाम दे। "
2JN,1,9,"अगर कोई आदमी मसीह री सखाई री गल्ला जो नी मन्हां ईं किन्हें तेता मन्झ होरी गल्ला जो जोड़ी दे, ता से परमेसरा किन्हें जुड़ीरा नी आ। पर जो कोई आदमी मसीह री सखाई री गल्ला जो हमेसा मन्हा, ता से आस्सा रे बापू परमेसरा होर तेसरे मह्ठे यीसू मसीह साउगी भी जुड़ीरा। "
2JN,1,10,"अगर कोई माह्णुं तुस्सा वाले आये, होर से ये उपदेस तुस्सा जो नी स्खाये, तेस जो ना ता घरा मन्झ आऊणें देआ, होर तेस जो नमस्कार करी किन्हें तेसरा होंसला मत बढ़ाऊआ। "
2JN,1,11,"क्यूंकि जो कोई एह्ड़े आदमी जो होंसला देआ, ता जो बुरा काम से करी करहा तेता मन्झ ये भी साझी हुंहां। "
2JN,1,12,"मैं तुस्सा किन्हें होर गल्ला करणा चाहां, पर हांऊँ तिन्हा गल्ला जो एक एह्ड़ी चिठ्ठी मन्झ लिखणा नी चाह्न्दा। हांऊँ तुस्सा वाले आई किन्हें आम्हणें-साम्हणें गलबात करणा चाहां: तेबे आस्सा एक साउगी खुसी बनाणी। "
2JN,1,13,"परमेसरा री चुणिरी तुस्सा री बैहणा रे बाल बच्चे एथी ऐें, स्यों तुस्सा जो आपणा नमस्कार बोल्या करहा ऐें। "
3JN,1,1,"हांऊँ यहून्ना एस्सा चिठ्ठी जो लिख्दा लगिरा। हांऊँ कलीसिया रा अगुवा आ। होर हांऊँ ये चिठ्ठी आपणे लाडले दोस्त गयुसा रे कठे लिखी करहा, जेस जो हांऊँ सच्चा प्यार करहा। "
3JN,1,2,"हे लाडले दोस्त, मेरी ये प्रार्थना ई कि जिहां तू आपणे विस्वास मन्झ मजबूत हूँआ करहा, तिहां ईं सभ गल्ला मन्झ तेरे साउगी खरा हो, होर तेरा सरीर भला चंगा रहे। "
3JN,1,3,"क्यूंकि जेबे कुछ विस्वासी भाई बैहणे आई किन्हें आस्सा जो ये दसेया कि, तू आपणे सच्चाई रे मताबक भरोसे रे लायक जिन्दगी जिया, ता हांऊँ बौह्त खुस हुएया। "
3JN,1,4,"मुंजो एता ले बढ़ी किन्हें होर कोई खुसी नी ई कि, हांऊँ ये सुणुं कि, स्यों लोक जो मेरे बच्चे साहीं ऐें सच्चाई रे मताबक चल्या करहा ऐें जो परमेसरे आस्सा जो दसीरी। "
3JN,1,5,"हे लाडले दोस्त, तैं बड़े दिला ले तिन्हा विस्वासी भाईया बैहणा मददा रे कठे बड़ा कुछ कितिरा, जो ओरले परले जगहा मन्झ सफर करी किन्हें खुसी री खबरा रा प्रचार करहे। होर तुस्से अनजाण लोका री भी बड़ी मदद कितिरी। "
3JN,1,6,"इन्हा मन्झ ले कुछ लोके जिन्हारी तुस्से मदद कितिरी आई किन्हें एथी कलीसिया रे लोका जो दसेया कि, तुस्से आपणे विस्वासी भाई बैहणा किन्हें कितना प्यार करहा ऐें। ऐबे हांऊँ तुस्सा किन्हें बोल्हा की एह्ड़े लोका री मदद करदे रैहया, जेबे स्यों तुस्सा जो छाडी किन्हें दूजी जगहा मन्झ सफर करहे, क्यूंकि एह्ड़ा करणा परमेसरा जो खरा लगा। "
3JN,1,7,"क्यूंकि ये लोक प्रभु यीसू मसीह रे नांऊँआं जो फैलाणे रे कठे ओरे परे जगहा मन्झ सफर करहे, होर अविस्वासी लोका ले कुछ नी लैंदे। "
3JN,1,8,"इधी कठे एह्ड़े लोका रा घरा मन्झ स्वागत करणा चहिए, ताकि आस्से भी तिन्हा साउगी सच्चाई रा प्रचारा रे कामा मन्झ सहकर्मी हो। "
3JN,1,9,"मैं तुस्सा री कलीसिया रे लोका रे कठे एक चिठ्ठी लिखिरी थी; पर दियुत्रिफेस मेरी गल्ला जो मनणे ले नांह करहा, क्यूंकि से हमेसा ले चाहां की से कलीसिया रा अगुवा बणे। "
3JN,1,10,"इधी कठे जेबे मां आऊंणा ता मां कलीसिया रे लोका किन्हें सीधे गल करणी कि से क्या करी करहा। से आस्सा पर झूठा दोस लगा कि आस्से बुरे काम करहा ऐें। इतना ही नी से सफर करी किन्हें खुसी री खबरा रा प्रचार करणे वाले विस्वासी लोका रा स्वागत भी नी करदा, होर से तिन्हा लोका जो कलीसिया री सभा ले बाहर काढी देआ। "
3JN,1,11,"हे लाडले दोस्त, बुरे काम करणे वाले साहीं नी जिया, पर भले काम करणे वाले साहीं जिया। जो भले काम करहा, से परमेसरा रा बच्चा; होर जो बुरे काम करहा, से एस गल्ला जो जाहिर करहा की से परमेसरा जो नी जाणदा। "
3JN,1,12,कलीसिया रे सभ लोक बोल्हे कि दिमेत्रियुस एक खरा आदमी आ क्यूंकि से सच्चाई रे मताबक जिया होर आस्से भी बोल्हे की से एक खरा माह्णुं आ; होर तू जाणहां कि आस्से जो बोल्या करहे से सच्च आ। 
3JN,1,13,"मैं तुस्सा किन्हें होर गल्ला करणा चाहां, पर हांऊँ तिन्हा गल्ला जो एक एह्ड़ी चिठ्ठी मन्झ लिखणा नी चाह्न्दा। "
3JN,1,14,पर मुंजो आस ई कि मां बौह्त जल्दी तुस्सा किन्हें मिलणा होर तेबे आस्सा आम्हणें साम्हणें गलबात करणी। 
3JN,1,15,हांऊँ प्रार्थना करहा कि परमेसर तुस्सा जो सांति देंदा रैहे। एथी रे सभ मसीही दोस्त तुजो नमस्कार बोल्हा ऐें। एक-एक करी किन्हें तेथी रे सभी दोस्ता जो आस्सा रा नमस्कार बोली देआ। 
JUD,1,1,"हांऊँ यहूदा एस चिठ्ठी जो लिखी करहा। हांऊँ यीसू मसीहा रा सेऊआदार होर याकूबा रा छोटा भाई आ। परमेसरे जिन्हा लोका जो आपणे गास विस्वास करणे रे कठे सादिरे, हांऊँ तिन्हा लोका जो ये चिठ्ठी लिखी करहा। बापू परमेसर तुस्सा किन्हें प्यार करहा होर यीसू मसीहा रे ज्रीए तुस्से सुरक्षित ऐें। "
JUD,1,2,"हांऊँ प्रार्थना करहा कि परमेसर तुस्सा जो बौह्त सारा अनुग्रह, सांति होर प्यार देंदा रहे। "
JUD,1,3,"हे लाडले भाईयो होर बैहणो, हालांकि हांऊँ मना ले चाहां था कि परमेसरा ले आस्सा जो मिलणे वाले उद्धारा रे बारे मन्झ तुस्सा जो लिखूं जेसरे आस्से सभ साझी ऐें, पर ऐबे मैं ये जरूरत मैहसूस किती कि हांऊँ तुस्सा जो इधी कठे लिखूं कि तुस्से हिम्मत पाई किन्हें सच्चे उपदेसा रा बचाव करी सको, परमेसरे आस्सा जो ये सच्चाई आपणे पवित्र लोका रे कठे एक बारी ही देई दितिरी जेस्सा कधी नी बदलना। "
JUD,1,4,"क्यूंकि यीसू मसीह पर विस्वास करणे रा ढोंग करणे वाले कुछ लोक तुस्सा री कलीसिया किन्हें जुड़ी गईरे। ये परमेसरा री इज्जत नी करदे होर गलत उपदेस दें कि आस्से लुचपन करी सके, क्यूंकि परमेसर आस्सा रे पाप माफ़ करी देआ। स्यों प्रभु यीसू मसीहा रा इनकार करहा ऐें जो आस्सा रा एक ऐें प्रभु होर माल्क आ। बौह्त टैम पैहले पवित्र सास्त्रा मन्झ लिखिरा था कि परमेसर आस्सो सजा देआ। "
JUD,1,5,"हालांकि तुस्से इन्हा सच्ची गल्ला जो जाणांहे पर हांऊँ सिर्फ तुस्सा जो याद कुराणा चाहां। परमेसरे इस्राएली लोका जो मिस्र देसा री गुलामी ले छुड़ाई किन्हें बाहर लेई आया, पर बादा मन्झ परमेसरे तिन्हा सभी जो, जिन्हें तेस पर भरोसा नी रखेया बियाबान जंगला मन्झ ही मुकाई दिते। "
JUD,1,6,"याद रखा परमेसरे केस तरीके से तिन्हा स्वर्गदूता जो सजा दिती, जो आपणे हका ले खुस नी थे, बल्की तिन्हें तिन्हा जो मिलिरे औहदे भी छाडी दिते, परमेसरे इन्हा दूता जो नह्यारे वाली जगहा मन्झ अनंत सांगला किन्हें बान्ही किन्हें रखिरा, जेस जो कोई तोड़ी नी सकदा, ताकि तेस महान न्याय रे ध्याड़े तिन्हारा न्याय कितेया जाये। "
JUD,1,7,"इन्हा इस्राएली लोका होर स्वर्गदूता साहीं याद रखा कि सदोम होर गमोरा होर तेसरे ओरले परले सैहरा मन्झ रैहणे वाले लोका किन्हें क्या हुईरा था। स्यों लोक व्यभिचारी हुई गईरे थे होर हर प्रकारा रे नजायज यौन रिस्ते मन्झ पई गईरे थे, इधी कठे परमेसरे स्यों आगी किन्हें मारी दिते, होर ये झूठे उपदेस देणे वाले रे कठे एक चेतावनी की तिन्हा जो भी अनंतकाला री आगी ले सजा मिलणी। "
JUD,1,8,"ठीक इंहां ईं ये लोक जो यीसू मसीह पर विस्वास करणे रा ढोंग करहे, स्यों दावा करहे परमेसरे तिन्हो दर्सना मन्झ जाहिर कितिरा कि लुचपन करी किन्हें स्यों आपणे सरीरा जो असुद्ध करी सक्हा ऐें, होर तिन्हो केसी रे हका मन्झ रैहणे री जरूरत नी, होर स्यों महिमामय स्वर्गदूता रे बारे मन्झ बुराई करी सक्हा ऐें। "
JUD,1,9,"पर प्रधान स्वर्गदूत मीकाईले भी इन्हा ढोंगीया साहीं नी कितेया, जेबे सैताने मीकाईले मूसा नबी री ल्हासा दबाणे रे बारे मन्झ बैहस किती कि, कुण तेस जो दबाई सक्हा, तेबे मीकाईल जो इन्हा सभी ले ज्यादा हक रखा तिन्हें सैताना किन्हें बुरा भला बोली किन्हें दोस नी लगाया। एता रे बजाय तिन्हें सिर्फ ये बोल्या कि, “प्रभु तुजो झिड़के।” "
JUD,1,10,"पर ये लोक जिन्हा गल्ला जो नी समझ्दे, तेता रे बारे मन्झ बुरा-भला बोल्हा ऐें। होर जिन्हा गल्ला जो स्यों समझे होर जिन्हा गल्ला जो स्यों नासमझ जानवरा साहीं स्वभावा ले ही करहा ऐें, इन्हा पाप भरी गल्ला करणे ले ही स्यों आपणे आपा रा नास करी करहा ऐें। "
JUD,1,11,"तिन्हा जो बौह्त सजा मिलणी! तिन्हें आदमा रे मह्ठे कैना साहीं बुरे काम किते, जिन्हें आपणे भाई रा खून कितेया। जिहां बिलामे पैसा कमाणे रे कठे लोका ले पाप कुराया था, तिहां ही जल्दबाजी मन्झ झूठे उपदेस देणे वाले भी ये गलती किती। होर जिहां मूसा रे विरोध करणे री वजहा ले परमेसरे कोरहा जो नास करी दितिरा था, तिहां ही ये लोक भी नास किते जाणे, क्यूंकि ये लोक प्रभु रा बिरोध करी करहा ऐें। "
JUD,1,12,"जेबे ये लोक प्रभु रे प्यारा जो याद करदे हुए तुस्सा साउगी मण्डली रे खाणे मन्झ साझी हुए, स्यों एक खतरनाक चट्टाना साहीं ऐें, जो समुद्र मन्झ लुख्ही री होर तुस्सा जो डबोई सकी। स्यों तिन्हा बेसर्म रखवाले साहीं जो सिर्फ आपणे बारे मन्झ ही सोच्हे, ये तिन्हा बादला साहीं ऐें; जो हमेसा जमीना रे गास उडदे रहे होर जिन्हा के कधी बरखा नी हुन्दी। ये पतझड़ा रे डाला साहीं ऐें, जो दो बारी मरी चुकिरे, जिन्हा मन्झ फल नी लगदे, होर जड़ा ले पठी गईरे। "
JUD,1,13,"समुद्रा री भयानक लैहरा साहीं जो गंदी झाग लेई आई, ये लोक भी बेज्जती रे काम करहे। तुस्सा जो इन्हा लोका रे पीछे नी चलना चहिए, जो डांवाडोल तारे साहीं ऐें जिन्हा कधी भी तुस्सा जो सही रस्ता नी दसी सकदे। इधी कठे प्रभुए तिन्हारे कठे न्याहरे री जगहा त्यार कितिरी, जेथी तिन्हा जुग-जुग रे कठे रेहणा। "
JUD,1,14,"होर हनोक जो पैहला माह्णुं आदमा रे बादा सातवीं पीढ़ी मन्झ जमीरा था, तिन्हें इन्हा लोका रे बारे मन्झ भविस्यवाणी किती, जेबे तिन्हें एह्ड़ा बोल्या कि, “देखा, प्रभु आपणे हज़ारों हज़ार पवित्र स्वर्गदूता साउगी पक्का आऊंणा, "
JUD,1,15,"कि सभी लोका रा न्याय करहे, होर जो परमेसरा री इज्जत नी करदे, तिन्हा जो तिन्हें बुरे काम होर लुचपन रे कठे दोसी ठैहराये होर तिन्हा डरावनी गल्ला रे कठे भी जो तिन्हें लोके परमेसरा रे विरोधा मन्झ बोलिरी।” "
JUD,1,16,"ये लोक हमेसा परमेसरा रे खलाफ बोल्हे होर दूजेया री गलतिया काढे, होर आपणी इच्छा रे मताबक हमेसा बुरे काम करहे। स्यों आपणे बारे मन्झ बडी-बडी गल्ला बोल्हे होर दूजेया री तारीफ करणे रा ढोंग करहे, ताकि तिन्हो तेता ले कुछ फायदा मिली सके। "
JUD,1,17,"पर हे लाडले भाईयो होर बैहणो, तुस्से तिन्हा गल्ला जो याद रखा; जो आस्सा रे प्रभु यीसू मसीह रे चुणिरा चेला बौह्त पैहले तुस्सा किन्हें बोली चुकिरे। "
JUD,1,18,"स्यों तुस्सा किन्हें बोल्हा ऐें थे कि, “आखरी ध्याड़े मन्झ आस्सा रे प्रभु यीसू मसीह रे वापस आऊणें ले पैहले ऐहड़े मखौलिये हूंणे, जिन्हा प्रभु रा होर तेसरे लोका रा मजाक डूआणा।” ये एह्ड़े लोक ऐे जो आपणी बुरी इच्छा रे मताबक आपणी जिन्दगी जीये। "
JUD,1,19,"ये एह्ड़े लोक ऐे, जो तुस्सा मन्झ फूट पाई किन्हें तुस्सा रा बंटवारा करी दे। स्यों आपणे स्वभावा ले ही सारे बुरे कामा जो करणा चाहें होर तिन्हा मन्झ पवित्र आत्मा नी। "
JUD,1,20,"पर हे लाडले भाईयो होर बैहणो, तुस्से जिन्हा पवित्र उपदेसा पर विस्वास रखे, तिन्हा पर मजबूती किन्हें बणी रैहणे रे कठे एक दूजे री मदद करदे रैहया। होर पवित्र आत्मा री सामर्था री अगुवाई पाई किन्हें प्रार्थना करदे रैहया। "
JUD,1,21,"जिहां तुस्से प्रभु यीसू मसीह रा वापस आऊणें रा इंतजार करी करहे कि, से आपणी दया किन्हें तुस्सा जो अनंत जिन्दगी दे; ये जाणी किन्हें कि परमेसरा तुस्सा किन्हें प्यार करहा, हमेसा आपणी जिन्दगी मन्झ आगे बढ़दे रैहया। "
JUD,1,22,होर तिन्हा लोका पर दया करहा जो नी जाणदे कि केस उपदेसा पर विस्वास करणा चहिए। 
JUD,1,23,"होर बौह्त लोका जो झपटी किन्हें न्याय री आगा मन्झा ले बचाऊआ, एह्ड़े होर लोका ऐें जिन्हा पर दया करणी चहिए पर तिन्हा ले तुस्सा जो चतन्न भी रेहणा चहिए। तुस्सा जो तिन्हारे कपड़े ले भी नफरत करणी चहिए एह्ड़ा समझी किन्हें जिहां कि तिन्हारे पापा री अभिलासे तिन्हारे कपड़े भी गंदे करी दितिरे हो। "
JUD,1,24,"एक ही परमेसर आ जो तुस्सा जो पऊणे ले बचाई सक्हा, होर जेबे तेस आपणी महिमा मन्झ तुस्से आपणे साम्हणें लेई आऊणें, तेबे से तुस्सा जो मगन होर बेकसूर रखी सक्हा। तिन्हें आस्सा रे, प्रभु यीसू मसीह रे ज्रीए आस्से बचाई लितिरे। सनातन काल ले लेई किन्हें महिमा, बड़ाई, होर गौरव, तेसरा था होर ऐबे भी तेसरा, होर जुग-जुग तेसरा ही रेहणा। आमीन। "
REV,1,1,"एस कताबा मन्झ स्यों गल्ला ई जेसरा प्रकासन परमेसरे यीसू मसीह जो दितिरा। ताकि से आपणे सेऊआदारा जो स्यों लुख्ही री गल्ला जिन्हारा जल्दी हूंणा बौह्त जरूरी आ दसी सके। तेबे यीसूए आपणे स्वर्गदूता जो भेजेया कि, से इन्हा गल्ला जो तेसरे सेऊआदार यहून्ना जो दसी सके। "
REV,1,2,"यहून्ने से सभ कुछ लिख्या जो तिन्हें देखेया, यानि से खबर जेहड़ी परमेसरा ले आई, होर से सभ कुछ जो यीसू मसीहे बोल्या। "
REV,1,3,"धन्य ऐें से, जो एस भविस्यवाणी जो पढ़ी किन्हें दूजेया जो सुणाहें, होर स्यों भी धन्य ऐें, जो सुणहां ऐें, होर एता मन्झ लिखिरी गल्ला जो मन्हां ऐें, क्यूंकि ये गल्ला बौह्त जल्दी हूंणे वाली। "
REV,1,4,"हांऊँ यहून्ना एस चिठ्ठी जो लिखी करहा। हांऊँ ये चिठ्ठी सात कलीसिया रे तुस्सा विस्वासी लोका जो लिखी करहा, जो आसिया रे ईलाके मन्झ रैहया ई। हांऊँ प्रार्थना करहा कि परमेसर, होर सात आत्मा , तुस्सा जो आपणा अनुग्रह होर सांति देंदी रहे। ये परमेसर से ई आ, जो था, होर जो हाया, होर जो आऊणें वाल्आ आ। होर सात आत्मा स्यों ई जो परमेसरा री राजगद्दी रे साम्हणें रैहीं। "
REV,1,5,"हांऊँ प्रार्थना करहा कि यीसू मसीह भी तुस्सा जो आपणा अनुग्रह होर सांति देंदा रहे, जेसरी गल्ला भरोसे रे लायक ई। से ई आ, जो मरणे रे बाद जिउंदा हुआ, होर एस संसारा रे राजेया रा हाकम आ। से आस्सा किन्हें प्यार करहा, होर तिन्हें आपणी मौता रे ज्रीए आस्से पापा ले छुड़ाये। "
REV,1,6,"होर एस वजहा ले आस्से याजका रा एक परिवार बणी गईरे, जो आपणे परमेसर तेसरे बापू री सेऊआ करहे, होर तिन्हें आस्से एह्ड़े लोक बणाये जिन्हारा राजा परमेसर आ। इधी कठे यीसू मसीह जो महिमा होर सामर्थ जुग-जुग मिल्दी रहे। आमीन। "
REV,1,7,"सुणा, से बादला साउगी आऊणें वाल्आ आ। होर हर एकी माह्णुं से देखणा, बल्की जिन्हें जे से क्रूसा प्रयाल्हे भाले किन्हें कोती किन्हें मारी दितिरा था, तिन्हा भी से वापस आऊंदे हुए देखणा। होर धरती रे सारी जातिया रे लोका से देखणा, ता तिन्हा छाती पिटी-पिटी किन्हें रोणा। हां ये गल्ला पक्का हूणीं! आमीन। "
REV,1,8,"प्रभु परमेसर बोल्हा कि, “हांऊँ अल्फा होर ओमेगा यानि सुर्हूआत होर अंत हांऊँ ई आं। हांऊँ ई सर्वसक्तिमान आ, जो था, होर जो हाया, होर जो आऊणें वाल्आ आ।” "
REV,1,9,"हांऊँ यहून्ना तुस्सा रा विस्वासी भाई आ। यीसू मसीह साउगी एक हूंणे री वजहा ले हांऊँ दुःख सहन करहा, जिहां तुस्से भी करहे। हांऊँ परमेसरा रे राज्जा रा, जिहां कि तुस्से भी ऐ। होर मुंजो भी धीरज रखणा चहिए, जिहां कि तुस्से भी रखे। परमेसरा रे बचना रा प्रचार, होर मसीह रे सच्चे उपदेसा जो सुनाणे री वजहा ले कैदी बणाई किन्हें हांऊँ पतमुस टापू जो भेजी दितेया। "
REV,1,10,"तुआरा रे ध्याड़ा, जो प्रभु रा ध्याड़ा पवित्र आत्मा मेरे पर आई गई, होर मैं आपणे पीछे ले तुरही रे बाजे साहीं एक बड़ी भारी अवाज सुणी। "
REV,1,11,"होर तेस अवाजे मेरे किन्हें बोल्या, “जो कुछ तू देख्हा, तेस जो कताबा मन्झ लिखी किन्हें सात कलीसिया जो भेजी दे, इफिसुस सैहरा, स्मुरना, पिरगमुन, थुआतिरा, सरदीस, फिलेदेलफिया, लौदिकिया सैहरा मन्झ ई।” "
REV,1,12,होर मैं पीछे मुहं फेरी किन्हें देखेया कि कुण मेरे किन्हें बोलदा लगीरा। जेबे मैं पीछे मुड़ी किन्हें देखेया ता मैं सोने री सात दीऊदानिया देखी। 
REV,1,13,"होर तेस्सा दीऊदानी रे बीचा मन्झ मैं माह्णुं साहीं सूझणे वाल्आ कोई देख्या। तिन्हें पैरा तक एक लम्बा चोगा पैहनी रा था, होर तिन्हें छाती पर सोने रा पट्टा बान्हिरा था। "
REV,1,14,"तेसरे मूंडा रे बाल चिटी ऊना साहीं, होर बर्फा साहीं चिटे थे। होर तेसरी हाखिया आगी री लपटा साहीं चमकी करहा ई थी। "
REV,1,15,होर तेसरे पैर भट्टी मन्झ तपाए गईरे बढ़िया कांसे साहीं चमकी करहे थे। होर तेसरी अवाज तेज चलने वाली लैहरा री अवाज साहीं बड़ी भारी थी। 
REV,1,16,"होर तेसरे सीधे हाथा मन्झ सात तारे थे, होर तेसरे मुंहा ले एक तेज दोधारी तलवार बाहर निकल्या करहा ई थी। होर तेसरा मुंह एह्ड़ा चमक्या करहा था, जेह्ड़ा सूरज भरी धूपा रे टैमा मन्झ चमक्हा। "
REV,1,17,"होर जेबे मैं से देख्या, ता हांऊँ झटपट तेसरे पैरा पर पई गया होर मरिरे साहीं हुई गया। पर तिन्हें मेरे पर आपणा सीधा हाथ रखी किन्हें ये बोल्या कि, “डर मत, हांऊँ ही पैहला होर हांऊँ ही आखरी आ, "
REV,1,18,"होर हांऊँ ही आ, जो हमेसा रे कठे जिउंदा आ। हांऊँ मरी गईरा था, पर ऐबे जिउंदा हुई गईरा, होर जुग-जुग जिउंदा रेहणा। होर मौत होर पताल लोका री चाबिया मेरे वाले ई।” "
REV,1,19,"“इधी कठे जो कुछ तू देख्या करहा, यानि जो ऐबे गल्ला हुआ करहा ईं, होर जो गल्ला आऊणें वाले ध्याड़े मन्झ पक्का हूंणे वाली, इन्हा दुहीं गल्ला जो तू कताबा मन्झ लिखी ले।” "
REV,1,20,"इन्हा सात तारे रा जो तैं मेरे सीधे हाथा मन्झ देखिरे थे, होर तिन्हा सात सोने री दीऊदानिया एक गहरा मतलब आ, जो ऐबे मां तुस्सा जो दसणा, जो पैहले कधी भी जाहिर नी कितिरा था। स्यों सात तारे सात कलीसिया रे दूत ऐें, होर स्यों सात सोने री दीऊदानिया सात कलीसिया ई। "
REV,2,1,"तिन्हें मेरे किन्हें बोल्या कि, “इफिसुस सैहरा री कलीसिया रे दूत जो ये संदेस लिख कि: हांऊँ ई आ जिन्हें आपणे सीधे हाथा मन्झ सात तारे लईरे, होर हांऊँ सोने रे सात दीऊदानिया रे बीचा मन्झ चल्हा फिरहा। हांऊँ तुस्सा किन्हें ये बोल्हा कि: "
REV,2,2,"हांऊँ जाणहां कि तू क्या काम करहा, होर कितनी मैहनत करहा, होर ये भी कि तू मेरे पर विस्वास करणे री वजहा ले सबर रखी किन्हें दुःख सहन करा। हांऊँ जाणहां कि तू बुरे लोका रे झूठे उपदेसा जो नी झल्दा। होर जो लोक आपणे आपा जो चुणिरा चेला बोल्हा ऐें, पर सच्चे हाए नी, एह्ड़े लोका जो तैं परखिरा कि स्यों लोक झूठे। "
REV,2,3,होर तू मेरे पर विस्वास करणे री वजहा ले सबर रखी किन्हें दुःख सहन करा। दुःख सहन करदे हुए भी तैं मेरी सेऊआ करणी नी छाडी। 
REV,2,4,"पर हांऊँ तेरे बरखलाफ ये बोलणा चाहां कि, तैं मेरे किन्हें पैहले साहीं प्यार करणा छाडी दितिरा। "
REV,2,5,"इधी कठे याद कर कि, तू किहाँ मेरे किन्हें पैहले प्यार करहा था, पर ऐबे तेह्ड़ा प्यार नी करदा। एस पापा जो करणा छाडी दे, होर पैहले साहीं मेरे किन्हें प्यार कर। होर अगर तू नी बधल्घा, ता मां तेरे वाले आई किन्हें तेरी दीऊदानी जेथी से थी, तेस जगहा ले हटाई किन्हें तुजो सजा देणी। "
REV,2,6,"पर हां, तेरे मन्झ ये खरी गल ता जरुर ई कि, तू निकुलइया लोका रे कामा ले बैर करहा, जिहां हांऊँ भी तिन्हारे कामा ले बैर करहा। "
REV,2,7,"जो मेरी गल्ला सुणदा लगीरा से बड़े ध्याना किन्हें सुणें कि आत्मा कलीसिया किन्हें क्या बोल्हा। जो लोक जीत हासिल करहे, मां तेस जो जिन्दगी देणे वाले डाला रा फल खाणे जो देणा जेह्ड़ा परमेसरा रे स्वर्गा रे बगीचे मन्झा आ।” "
REV,2,8,"तिन्हें मेरे किन्हें बोल्या, “होर स्मुरना सैहरा री कलीसिया रे दूत जो ये संदेस लिख कि: हांऊँ ही आ जो पैहला होर आखरी आ; हांऊँ मरी गईरा था पर एेबे जिउंदा हुई गईरा। होर हांऊँ तुस्सा किन्हें ये बोल्हा कि: "
REV,2,9,"हांऊँ जाणहां कि तैं दुःख सहन कितिरे होर तू गरीब आ, पर आत्मिक गल्ला मन्झ तू सच्चे अमीर आ। होर हांऊँ ये भी जाणहां कि जो लोक आपणे आपा जो परमेसरा रे चुणिरे लोक (यहूदी लोक) बोल्हे, पर स्यों हाये नी, स्यों तुस्सा री निंदा करहे। पर ये लोक सैताना री मंडली रे लोक ऐें। "
REV,2,10,"जो दुःख तुध सैहणे, तिन्हा ले मत डर। सैताना तुस्सा मन्झा ले लोका जो पकड़ाई किन्हें जेल्हा मन्झ पाणे, ताकि तुस्से परखे जाओ; होर तुस्सा जो दस ध्याड़े तक क्लेस उठाणा पऊणा। प्राण देणे तक मेरे पर विस्वास करदा रैह, तेबे मां तुजो जीता रे इनाम मन्झ अनंत जिन्दगी देणी, जो ताजा साहीं ई। "
REV,2,11,"जो मेरी गल्ला सुणदा लगीरा से बड़े ध्याना किन्हें सुणें कि आत्मा कलीसिया किन्हें क्या बोल्हा: जो लोक जीत हासिल करहे, तेस जो दूजी मौता ले नुकसान नी हूंणां।” "
REV,2,12,"तिन्हें मेरे किन्हें ये भी बोल्या कि, “पिरगमुन सैहरा री कलीसिया रे दूत जो ये संदेस लिख कि: हांऊँ ही आ जेस वाले तेज दोधारी तलवार ई। होर हांऊँ तुस्सा किन्हें ये बोल्हा कि: "
REV,2,13,"हांऊँ ये ता जाणहां कि, तू जेस सैहरा मन्झ रैंहयां, जेथी सैताना रा गढ़ आ। तू मेरे कठे वफादार रैहया, होर तैं कधी मेरे पर विस्वास करणा नी छाडेया। तेबे भी नी जेबे अन्तिपास तुस्सा रे सैहरा मन्झ मारी दितिरा था, जेथी जे सैताना रा वास आ, क्यूंकि से भरोसे रे लायक सेऊआदार था जिन्हें मेरे बारे मन्झ प्रचार कितिरा था। "
REV,2,14,"पर हांऊँ तेरे बरखलाफ ये बोलणा चाहां, क्यूंकि तू कलीसिया मन्झ गलत उपदेस देणे वाल्आ रा विरोध नी करदा, जो पुराणे टैमा रे बिलाम नबी साहीं स्खाये। तिन्हें इस्राएल देसा रे लोका जो पाप कुराणे रे कठे राजा बालाक जो सखाया, जेता री वजहा ले राजे इस्राएली लोका जो मूर्ति रे आगे बलिदान कितिरी चीजा जो खाणा, होर व्यभिचार करणा सखाया। "
REV,2,15,"एस तरीके किन्हें कुछ लोक एह्ड़े ऐें, जो निकुलइया लोका रे उपदेसा जो मन्हां ऐें। "
REV,2,16,"इधी कठे पाप करणा छाडी देआ, नी ता मां तेरे वाले जल्दी आई किन्हें, आपणे मुंहा री तलवार यानि आपणे बचना रे ज्रीए तिन्हा किन्हें लड़ना। "
REV,2,17,"जो मेरी गल्ला सुणदा लगीरा से बड़े ध्याना किन्हें सुणें कि आत्मा कलीसिया किन्हें क्या बोल्हा: जो लोक जीत हासिल करहे, तिन्हा जो मां, तेस मन्ने ले देणा, जो ल्कोई किन्हें रखिरा। होर तिन्हा सभी जो मां एक चिटा पात्थर देणा, होर तेस पात्थरा पर एक नंऊँआं नांऊँ लिखी जाणा, जेस नाऊँ जो पाणे वाले रे अलावा होर कोसिया नी जाणना।” "
REV,2,18,"फेरी तिन्हें मेरे किन्हें बोल्या, “होर थुआतिरा सैहरा री कलीसिया रे दूत जो ये संदेस लिख कि: हांऊँ ई आ जो परमेसरा रा मह्ठा आ, होर जेसरी हाखिया आगी री लपटा साहीं चमकी करहा ई थी। होर जेसरे पैर भट्टी मन्झ तपाए गईरे बढ़िया कांसे साहीं चमकी करहे थे। होर हांऊँ तुस्सा किन्हें ये बोल्हा कि: "
REV,2,19,"हांऊँ जाणहां कि तू क्या काम करहा, होर ये भी कि तुस्से एक दूजे किन्हें प्यार करहे, होर तुस्सा रा मेरे पर बौह्त मजबूत विस्वास आ। हांऊँ जाणहां कि किहां तुस्से एक दूजे री सेऊआ कितिरी, होर ये भी कि तू मेरे पर विस्वास करणे री वजहा ले सबर रखी किन्हें दुःख सहन करा। होर ये भी कि तेरे ऐबे रे काम पैहले ले बढ़ी किन्हें ऐें। "
REV,2,20,"पर हांऊँ तेरे बरखलाफ ये बोलणा चाहां कि, तू तेस ज्नाने ईजेबेला जो झूठे उपदेस स्खाणे देहां। से आपणे आपा जो नबण बोल्हा ई, पर से मेरे लोका जो व्यभिचार करणे, होर मूर्ति रे अगे बलिदान कितिरी चीजा जो खाणे रे कठे सखाई किन्हें तिन्हो भरमाहीं। "
REV,2,21,"मैं तेस्सा जो मौका दितेया कि से पाप करणा छाडी दे, पर से व्यभिचार करणा छाडणा नी चाहन्दी। "
REV,2,22,"इधी कठे मां से ब्मार करणी; होर जो लोक तेस्सा साउगी व्यभिचार करहा ऐें, अगर स्यों भी तेस्सा साहीं पाप करणा नी छाडगे ता मां स्यों भी बडे दुःखा मन्झ पाई देणे। "
REV,2,23,"होर मां स्यों सभ लोक मारी देणे जो तेस्सा रे झूठे उपदेसा जो मन्हें। होर तेबे सभी कलीसिया जाणी लैणा कि सभी लोका रे दिला री नीयता जो, होर मना रे बिचारा जो परखणे वाल्आ हांऊँ ई हाया। होर मां तुस्सा मन्झा ले हर एकी जो तुस्सा रे कामा रे मताबक इनाम देणा।” "
REV,2,24,"पर तुस्से जो थोहड़े लोक थुआतिरा सैहरा मन्झ बचीरे, सिर्फ तुस्से तेस्सा रे झूठे उपदेसा जो नी मन्नेया। तुस्से तिन्हा गल्ला जो नी सिखेया जिन्हा जो तेस्सा रे लोक “सैताना रे दितिरी गैहरी गल्ला” बोल्हा ऐें। हांऊँ तुस्सा किन्हें बोल्हा कि, हांऊँ तुस्सा जो कोई होर खास हुक्म मनणे जो नी देणा, बस ये ई कि मेरे वापस आऊणें तक मेरे पर तुस्सा रा जो विस्वास आ, तेता जो मजबूत बणाई किन्हें रखा। "
REV,2,25,"जो लोक जीत हासिल करहे, होर मेरे हुकमा जो संसारा रे खत्म हूंणे रे टैमा तक मनदे रैहे, मां तिन्हा जाति-जातिया रे लोका पर राज करणे रा हक देणा। "
REV,2,26,"होर मां तिन्हो से ई राज करणे रा हक देणा जो मेरे बापूए मुंजो दितिरा। होर तिन्हारा राज करणा लोहे साहीं हूंणा, जो कधी भी नी टूटदा, होर तिन्हारे दुसमना माटे रे भांडे साहीं चूर-चूर हुई जाणा। "
REV,2,27,"होर तिन्हारी जीता जो दसणे रे कठे, मां तिन्हा जो भ्यागा रा तारा भी देणा। "
REV,2,28,जो मेरी गल्ला सुणदा लगीरा से बड़े ध्याना किन्हें सुणें कि आत्मा कलीसिया किन्हें क्या बोल्हा। 
REV,3,1,"तिन्हें मेरे किन्हें ये बोल्या कि, “सरदीस सैहरा री कलीसिया रे दूत जो ये संदेस लिख कि: हांऊँ ई आ जेस वाले परमेसरा री सात आत्मा ई होर जिन्हें आपणे हाथा मन्झ सात तारे लितिरे। हांऊँ तुस्सा किन्हें ये बोल्हा कि: हांऊँ जाणहां कि तू क्या काम करहा, होर तुस्से मेरे पर आपणे विस्वासा जो लेई किन्हें जिउंदे ता सूझा, पर मेरा हुक्म नी मनणे री वजहा ले असली मन्झ तुस्से मरी गईरे।” "
REV,3,2,"इधी कठे, “जागी जाऊआ, होर मेरे पर जो विस्वास हाल्ले भी तुस्सा रा बचिरा तेस विस्वासा जो खत्म हूंणे रे पैहले आपणे विस्वासा जो मजबूत करहा। क्यूंकि मैं तेरे केसी भी कामा जो आपणे परमेसरा री नजरा मन्झ पूरा नी पाया। "
REV,3,3,"इधी कठे तिन्हा उपदेसा जो याद करा, जो तुस्से सभी ले पैहले सुणीरे थे, होर तिन्हा पर विस्वास कितेया था, होर पाप करणा छाडी देआ। होर अगर तुस्से त्यार नी रहे, ता तुस्सा जो तेस टैमा रा पता नी चलणा, जेबे मां तुस्सा जो सजा देणे रे कठे आई जाणा, क्यूंकि मां चोरा साहीं अचानक आई जाणा। "
REV,3,4,"पर हां, सरदीस सैहरा री कलीसिया मन्झ ऐबे भी कुछ एह्ड़े लोक ऐें, जिन्हें आपणे कपड़े पाप करी किन्हें गंदे नी किते, तिन्हा चिटे कपड़े पैन्ही किन्हें मेरे साउगी चलणा, क्यूंकि स्यों एस लायक ऐें। "
REV,3,5,"जो लोक जीत हासिल करहे, तिन्हों इंहां ई चिटे कपड़े पैहनाए जाणे, होर मां तिन्हारा नांऊँ जिन्दगी री कताबा मन्झा ले कधी भी नी टाहणा। मां आपणे बापू होर तेसरे स्वर्गदूता रे साम्हणें ये बोलणा कि ये मेरे लोक ऐें। "
REV,3,6,"जो मेरी गल्ला सुणदा लगीरा, से बड़े ध्याना किन्हें सुणें कि आत्मा कलीसिया किन्हें क्या बोल्हा।” "
REV,3,7,"तिन्हें मेरे किन्हें ये बोल्या, “होर फिलादेल्फिया सैहरा री कलीसिया रे दूत जो ये संदेस लिख कि: हांऊँ ई आ जो पवित्र होर सच्चा आ, होर जेस वाले राजा दाऊदा री चाबी। जेसरे खोल्हिरे जो कोई बंद नी करी सक्दा, होर बंद कितिरे जो कोई खोल्ही नी सक्दा। हांऊँ तुस्सा किन्हें ये बोल्हा कि: "
REV,3,8,"हांऊँ जाणहां कि तू क्या काम करहा, होर तेरी सामर्थ थोह्ड़ी ई, पर तैं मेरी गल्ला मन्ही री, होर जो विस्वास तेरा मेरे पर आ, से विस्वास तैं नी छाडेया। इधी कठे मैं तेरे साम्हणें एक दुराजा खोल्ही किन्हें रखिरा, जेस जो कोई बंद नी करी सक्दा। "
REV,3,9,"सुणा, मां सैताना रे मण्डली रे लोक, जो आपणे आपा जो परमेसरा रे चुणिरे लोक (यहूदी लोक) बोल्हे, पर स्यों हाये नी, स्यों झूठ बोल्हा ऐें, होर स्यों मां तेरे बसा मन्झ करी देणे। मां एह्ड़ा करणा कि तिन्हा आई किन्हें तेरे पैरा पर आपणा मूंड झुकाई देणा, होर तिन्हा ये जाणी लैणा कि, मैं तेरे किन्हें प्यार करहा। "
REV,3,10,"जेबे तुस्से दुखी थे ता तेता जो सबरा साउगी सहन करणे रे कठे तुस्से मेरी गल्ला जो मन्नेया, होर एस वजहा ले मां भी तू परीक्सा रे टैमा बचाई रखणा। ये परखणी रा टैम सभ संसारा रे लोका पर आऊंणा। "
REV,3,11,"हाऊँ जल्दी तुस्सा वाले वापस आऊणें वाल्आ। मेरे पर तुस्सा रा जो विस्वास आ, तेता जो मजबूत बणाई किन्हें रखा, ताकि कोई भी तुस्सा रे जीता रे इनामा जो छिनी नी ले, जो ताजा साहीं आ। "
REV,3,12,"जो लोक जीत हासिल करहे। से मां आपणे परमेसरा रे मन्दरा मन्झ एक खम्भे साहीं बनाणा, होर तेस जो तेथी ले फेरी कधी बाहर नी निकल्ना पऊणा। होर मां तेस पर आपणे परमेसरा रा नांऊँ लिखणा (ये दसणे रे कठे कि से परमेसरा रा), होर परमेसरा रे सैहरा रा नाऊँ, जेस जो नंऊँआं यरुस्लेम बोले। ये से ई सैहर आ, जो परमेसरा री वखा ले स्वर्गा ले उतरणे वाल्आ आ। होर मां तेस पर आपणा नांऊँ भी लिखणा। (ये दसणे रे कठे कि से मेरा) "
REV,3,13,जो मेरी गल्ला सुणदा लगीरा से बड़े ध्याना किन्हें सुणें कि आत्मा कलीसिया किन्हें क्या बोल्हा।” 
REV,3,14,"फेरी तिन्हें मेरे किन्हें ये बोल्या कि, “लौदिकिया सैहरा री कलीसिया रे दूत जो ये संदेस लिख कि: हांऊँ ई आ जेस जो आमीन बोले, क्यूंकि हांऊँ भरोसे रे लायक आ, होर मैं परमेसरा रे बारे मन्झ गुआई देहां कि से सच्चा। हांऊँ ई आ जेसरे ज्रीए परमेसरे सारी सृस्टी री रचना किती। हांऊँ तुस्सा किन्हें ये बोल्हा कि: "
REV,3,15,"हांऊँ जाणहां कि तू क्या काम करहा, तू तेस पाणी साहीं आ, जो ना ता ठंडा आ होर ना गर्म। खरा हुन्दा कि तू ठंडा या गर्म हुन्दा यानि तू मुंजो पूरी तरहा ले मनदा या ता नी मनदा। "
REV,3,16,"इधी कठे कि तू गुणगुणा यानि तेरा मन मुंजो मनणे रे कठे डांवाडोल करी करहा, होर पाणी साहीं कधी ठंडा या गर्म हुई जाहाँ, इधी कठे हांऊँ तुजो पूरी तरहा ले छाडणे वाल्आ। "
REV,3,17,"तू सोच्हा कि हांऊँ अमीर आ, होर मेरे वाले सभ कुछ आ होर मुंजो केसी गल्ला री कमी नी ई। पर तू ये सच्चाई नी जाणदा कि, तू अभागा, बेकार होर गरीब होर काणा, होर नांगा आ। "
REV,3,18,"इधी कठे हांऊँ तुजो सलाह देहां कि, आगी मन्झ तपाईरा सोना मेरे ले खरीदी ले, ताकि तू सच्चे अमीर हुई जाए। होर चिटे कपड़े लई ले पैन्ही ले, ताकि आपणे नांगेपना री वजहा ले तू लोका रे साम्हणें सर्मिन्दा नी हो। होर आपणी हाखी मन्झ लगाणे रे कठे मेरे ले ये लेप भी लेई ले, ताकि तू देखी सके। "
REV,3,19,"हांऊँ जिन्हा जो प्यार करहा, तिन्हा सभी जो डांटहा होर सुधारी देहां, इधी कठे सही काम करणे रे कठे उत्साही बणा, होर गुणगुणे हूंणे साहीं आपणे पापा जो करणा छाडी दे। "
REV,3,20,"सुणा! हांऊँ एक माह्णुं साहीं दुराजे वाले खड़ही किन्हें खटखटाया करहा, अगर कोई मेरी अवाज सुणी किन्हें दुराजा खोल्हगा, ता मां तेस वाले अंदर आई किन्हें खाणा, खाणा होर तेस मेरे साउगी। "
REV,3,21,"जो लोक जीत हासिल करहे, तिन्हा मेरे साउगी मेरी राजगद्दी पर बैठणा, जिहां हांऊँ भी जीत हासल करी किन्हें आपणे बापू साउगी बापू री राजगद्दी पर बैठी गया। "
REV,3,22,जो मेरी गल्ला सुणदा लगीरा से बड़े ध्याना किन्हें सुणें कि आत्मा कलीसिया किन्हें क्या बोल्हा।” 
REV,4,1,"ये सभ कुछ हूंणे रे बाद मैं यहुन्ने स्वर्गा मन्झ एक दुराजा खुल्हिरा देखेया। तेबे मैं दबारा से पैहली अवाज सुणी, जो तुरही रे बाजे साहीं एक बड़ी भारी अवाज थी। तेस्से मेरे किन्हें बोल्या कि, “मेरे वाले एथी गास आई जा, होर मां तुजो स्यों गल्ला दसणी, जिन्हारा इन्हा गल्ला ले बाद पूरा हूंणां जरूरी आ।” "
REV,4,2,"होर झट पट पवित्र आत्मा मेरे पर आई गई, होर मैं देखेया कि, स्वर्गा मन्झ एक राजगद्दी रखिरी थी, होर तेस राजगद्दी पर कोई बैठिरा था। "
REV,4,3,"होर जो तेस राजगद्दी पर बैठीरा था, से चमकीले यसब होर माणिक्य जेह्ड़े कीमती पात्थरा साहीं सूझेया करहा था। होर तेस राजगद्दी रे चारो तरफ एक मेघ-धनुस था, जो मरकत पात्थरा साहीं चमक्या करहा था। "
REV,4,4,होर तेस्सा राजगद्दी रे चारो वखा जो दूजी चौबी राजगद्दिया थी; होर इन्हा राजगद्दिया पर चौबी अगुवे चिटे कपड़े पैन्ही किन्हें बैठिरे थे। होर तिन्हारे मूंडा पर सोने रा ताज था। 
REV,4,5,"होर तेस्सा राजगद्दिया मन्झा ले बिजलिया री चमक होर बादला री गड़गड़ाहट री अवाजा निकलेया करहा ई थी। होर राजगद्दी रे साम्हणें सात दीऊये भख्या करहा ऐें थे, होर जो परमेसरा री सात आत्मा थी। "
REV,4,6,"होर तेस्सा राजगद्दी रे साम्हणें बर्फा साहीं सूझणे वाल्आ साफ सीसे रा बणीरा समुद्र था। होर इन्हा सभिरे बीचा मन्झ रखीरी राजगद्दी रे चारो पासे चार प्राणी थे, जिन्हारे अगे-पीछे हाखिया ई हाखिया थी। "
REV,4,7,तिन्हा चार प्राणीया मन्झ ले पैहला प्राणी सेरा साहीं था। होर दूजा प्राणी रा मुंह बोल्ह्द साहीं था। होर त्रीजे प्राणी रा मुंह माह्णुं साहीं था। होर चौथे प्राणी रा मुंह उडदी हुई ईल्लण साहीं था। 
REV,4,8,"होर चारो प्राणिया रे छेह-छेह फान्ख थे, होर चारो पासे हाखिया ई हाखिया थी। होर स्यों राती ध्याड़ी बगैर अराम किते ये बोल्दी रैहीं थी कि, “पवित्र, पवित्र, पवित्र, सर्वसक्तिमान प्रभु परमेसर ई से आ, जो था, होर जो हाया, होर जो आऊणें वाल्आ आ।” "
REV,4,9,"जो राजगद्दी पर बैठिरा था, से ई आ जो जुग-जुग जिउंदा आ। होर जेबे-जेबे ये प्राणी तेस जो महिमा, इज्जत होर धन्यावाद दे थे तेबे चौबी अगुवे तेसरे पैरा पर पई किन्हें तेसरी अराधना करहा ऐें थे। होर स्यों राजगद्दी रे साम्हणें आपणा-आपणा ताज रखी देहें थे, होर बोले थे, "
REV,4,10,"“आस्सा रा प्रभु परमेसर, तू ई बढ़ाई, होर इज्जत रे लायक आ; होर तू सामर्थी आ, क्यूंकि तैं सभी चीजा री रचना किती। तेरी ई इच्छा ले, स्यों चीजा बणाई गई होर बणी रैहीं।” "
REV,5,1,"होर जो राजगद्दी पर बैठिरा था, मैं तेसरे सीधे हाथा मन्झ एक कताब देखी, जेता रे दुहीं पासे लिखिरा था। होर से कताब सात मोहर ल्गाई किन्हें बंद करी दितिरी थी। "
REV,5,2,"फेरी मैं एक सामर्थी स्वर्गदूत देखेया, जो ऊची अवाजा मन्झ बोली करहा था कि, “कुण एह्ड़ा लायक आ, जो एस कताबा री मोहरा जो तोड़ी किन्हें तेता जो खोली सका?” "
REV,5,3,"पर ना स्वर्गा मन्झ, ना धरती पर, होर ना पताल लोका मन्झ कोई तेस्सा कताबा जो खोल्हणे, या एस कताबा मन्झ लिखीरी गल्ला जो पढ़ने रे लायक कोई नी मिल्या। "
REV,5,4,"होर हांऊँ जोर-जोरा किन्हें रोंदा लग्या, क्यूंकि तेस्सा कताबा जो खोलणे, या तेता मन्झ लिखीरी गल्ला जो पढ़ने रे लायक कोई नी मिल्या। "
REV,5,5,"तेबे तिन्हा अगुवे मन्झा ले एकी जणे मेरे किन्हें बोल्या, “मत रो, जेस जो यहूदा रे गोत्रा रा सेर बोली जाहाँ, होए जो राजा दाऊदा रा बंस आ, से सैताना ले जीती गईरा। इधी कठे से तिन्हा सात मोहरा जो तोड़ी किन्हें तेस्सा कताबा जो खोलणे रे लायक आ।” "
REV,5,6,"होर तेबे मैं चारो प्राणी होर तिन्हा अगुवे रे बीचा मन्झ राजगद्दी रे पासे एक छेलू खड़ीरा देखेया। होर तेस छेलु पर एह्ड़े नसाण थे जिहां कि तेसरी बलि करी दितिरी हो। तेसरे सात सींग होर सात हाखिया थी; होर ये परमेसरा री सात आत्मा ई, जो सारी धरती पर भेजी गईरी। "
REV,5,7,"छेलूए आगे आई किन्हें तेसरे सीधे हाथा ले जो राजगद्दी पर बैठिरा था, तिन्हें तेस ले कताब लई ली। "
REV,5,8,"होर जेबे तिन्हें से कताब लई लिती, ता स्यों चारो प्राणी होर चौबी अगुवे तेस छेलू रे पैरा पर पई गये। होर हर एकी अगुवे रे हाथा मन्झ सोने रा डोंगा होर वीणा थी, होर से डोंगा तेस धूपा किन्हें भरिरा था, जो परमेसरा रे पवित्र लोका री प्रार्थना जो दसी थी। "
REV,5,9,"होर स्यों ये नंऊँआं गाणा गान्दे लगे कि, “तू एस कताबा री मोहरा जो तोड़ने, होर खोलणे रे लायक आ, क्यूंकि तू मारी दितिरा था, होर आपणा खून जो तैं क्रूसा प्रयाल्हे बहाईरा था, तेता रे ज्रीए तैं, लग-लग देसा रे लोका, होर हर कुला रे लोका, होर जातिया रे लोका, होर लग-लग भासा बोलणे वाले लोका, परमेसरा रे कठे लोका जो छुड़ाई लितेया। "
REV,5,10,"तैं स्यों राजे बणाहें, होर आस्सा रे परमेसरा री अराधना रा काम करणे रे कठे याजक बणाये, होर तिन्हा धरती पर राजेया साहीं राज करणा।” "
REV,5,11,"होर जेबे मैं दबारा देख्या, ता राजगद्दी रे चारों पासे स्यों प्राणी, अगुवे होर बौह्त सारे स्वर्गदूता री अवाज सुणी, जिन्हारी गिणती लाखा करोड़ा री थी। "
REV,5,12,"होर स्यों उच्ची अवाजा मन्झ बोल्हा ऐें थे कि, “मारी दितिरा छेलू ई बड़ाई रे लायक आ, क्यूंकि तेसरी सामर्थ, धन, ज्ञान होर सक्ति महान ई। तेस जो हमेसा इज्जत होर महिमा मिलणी चहिए।” "
REV,5,13,"फेरी मैं सभ रची गईरी चीजा जो, जो स्वर्गा मन्झ, होर धरती पर, होर धरती रे हेठ समुद्रा मन्झ ऐें, ये बोल्दे सुणेया कि, “जो राजगद्दी पर बैठिरा, तेसरी होर छेलू री बड़ाई करहे, होर आस्से तेसरी इज्जत करहे, होर तेसरी महिमा हमेसा हुन्दी रहे, होर तेसरी सामर्थ जुग-जुग बणी रहे।” "
REV,5,14,"होर चारो प्राणिये आमीन बोल्या। होर चौबी अगुवे छेलू रे पैरा पर पई गये, होर तेसरी अराधना किती। "
REV,6,1,"फेरी मैं देख्या कि छेलूए तिन्हा सात मोहरा मन्झा ले एक मोहर खोल्ही, होर तिन्हा चारो प्राणिया मन्झा ले एकी जो अवाज देंदे सुणेया, तेसरी अवाज बादला री गर्जना साहीं भारी थी। होर तिन्हें बोल्या, “जा आगे जा।” "
REV,6,2,"तेबे मैं तेथी एक चीटा घोड़ा देखेया, होर तेसरे सुआरे धनुस लईरा रखिरा था। होर तेस जो एक ताज दितेया गया, होर से स्वर्गा ले धरती री वखा जो एह्ड़ा आया जिहां की तिन्हें जीत हासल कितिरे हो, होर आगे भी जीत हासल करणे वाल्आ हो। "
REV,6,3,"होर जेबे छेलूए दूजी मोहर खोल्ही, ता मैं दूजे प्राणी जो ये बोल्दे सुणेया कि, “आऊ!” "
REV,6,4,"झटपट एक लाल रंगा रा घोड़ा निकली किन्हें आया। होर तेसरे सुआरा जो एक तलवार दिती, होर ये हक दितेया कि, धरती प्रयाल्हे ले सांति जो टाही दे; होर लोका जो एह्ड़े संकटा मन्झ पाई दे ताकि स्यों एक दूजे जो मारी दे। "
REV,6,5,"होर जेबे छेलूए त्रीजी मोहर खोल्ही, ता मैं त्रीजे प्राणी जो ये बोल्दे सुणेया कि, “आऊ!” होर तेबे मैं एक काले रंगा रे घोड़े जो आऊंदे हुए देखेया। होर तेसरे सुआरा रे हाथा मन्झ एक त्राक्कड़ी थी। "
REV,6,6,"होर मैं तिन्हा चारो प्राणिया रे बीचा मन्झ एक माह्णुं साहीं केसी री अवाजा जो ये बोलदे हुए सुणेया कि, “आऊणें वाले ध्याड़े मन्झ धरती पर अकाल पऊणा। इधी कठे एक किल्लो कणक होर तीन किल्लो जऊआ री कीमत पुरे एक ध्याड़े री कमाई रे बराबर हूणीं। पर तेल होर अंगूरा रे रसा री कीमत नी बदलणी, क्यूंकि तिन्हारा नुकसान नी कितेया जाणा।” "
REV,6,7,"होर जेबे छेलूए चौथी मोहर खोल्ही, ता मैं चौथे प्राणी जो ये बोल्दे सुणेया कि, “आऊ!” "
REV,6,8,"तेबे मैं एक पिऊले रंगा रे घोड़े जो आऊंदे हुए देखेया, होर तेसरे सुआरा रा नांऊँ मौत आ। होर पताल लोक तेसरे पीछे-पीछे आई करहा था। होर तिन्हा जो धरती पर रैहणे वाले एक चौथाई लोका जो मारने रा हक मिलिरा था। तिन्हें लोका जो तलवारा किन्हें, अकाल किन्हें, होर बड़ी ब्मरिया लगाई किन्हें मारी दितेया। होर धरती रे जंगली जानवरा रे ज्रीए भी लोका जो मारी दितेया। "
REV,6,9,"होर जेबे छेलूए पान्जुहीं मोहर खोल्ही, ता मैं बेदी रे हेठ तिन्हा लोका रे प्राण देखे। जिन्हा जो परमेसरा रे बचना रे कठे भरोसे रे लायक रैहणे री वजहा ले, होर तिन्हो यीसू जो आपणा प्रभु मन्नणे रे कठे कधी नांह नी कितिरी थी, एस वजहा ले स्यों मारी दितिरे थे। "
REV,6,10,"होर तिन्हें प्राणिये बड़े जोरा किन्हें चिंगी किन्हें परमेसरा किन्हें बोल्या, “हे पवित्र होर सच्चे प्रभु, संसारा रे बुरे लोका जो सजा देणे रे कठे तू इतनी देर किधियो करेया करहा? तुध कधी तिन्हा ले आस्सा रे खूना रा बदला लैणा?” "
REV,6,11,"तेबे तिन्हा मन्झा ले हर एकी जो चिटे कपड़े दिते, होर परमेसरे तिन्हा किन्हें बोल्या कि, “थोड़ी देरा तक न्हयाल्दे रेहा, क्यूंकि ऐबे भी तुस्सा रे संगी सेऊआदार होर संगी विस्वासी लोक ऐें जिन्हा जो भी तुस्सा साहीं मारी दिते जाणे। होर जेबे मारे जाणे वाले री गिणती पूरी हुंगी तेबे मां बदला लेणा।” "
REV,6,12,"होर जेबे मैं छेलू जो छ्ठुही मोहर खोल्दे हुए देख्या ता बौह्त बडा हिलण हुआ। होर सूरज काली ऊना ले बणिरे टाट रे कपड़े साहीं काला, होर चांद पूरा खूना साहीं लाल हुई गया। "
REV,6,13,"होर आसमाना रे तारे धरती पर एह्ड़े पई गये, जिहां बड़ी तेज आंधी ले हिली किन्हें अंजीरा रे डाला रे काचे फल पहूंआं ऐें। "
REV,6,14,"होर आसमान एह्ड़ा सरकी गया, होर एक कागजा साहीं सुक्की किन्हें लिपटी गया। हर एक पाहड़, होर टापू, आपणी-आपणी जगहा ले हटी गये। "
REV,6,15,"होर एस वजहा ले धरती सभ लोक यानि राजे, प्रधान, मुखिये, अमीर लोक, सामर्थी लोक, होर हर एक गुलाम, होर हर एक अजाद लोक, प्हाड़ा री खोहा मन्झ, होर चटाना मन्झ जाई किन्हें लुख्ही गये। "
REV,6,16,"स्यों लोक प्हाड़, होर चटाना किन्हें बोल्दे लगे कि, “आस्सा प्रयाल्हे पई जाऊआ, होर आस्सा जो ढख्ही लऊआ, ताकि जो राजगद्दी पर बैठिरा से आस्सा जो नी देखी सके, होर से छेलू आस्सो सजा नी दे। "
REV,6,17,"क्यूंकि से भयानक ध्याड़ा आई गईरा, जेस ध्याड़े परमेसरा होर छेलूआ दुहींया आस्सा जो सजा देणी, होर कोई तेस सजा ले बची नी सकदा।” "
REV,7,1,"एता ले बाद मैं धरती रे चारो कुणे पर चार स्वर्गदूत खड़ीरे देखे। होर तिन्हों स्वर्गदूता जो परमेसरे हक दितिरा था कि स्यों संसारा रा बुरी ब्मरिया लगाई किन्हें नुकसान करहे। चाहे समुद्र मन्झ या जमीन पर, होर तिन्हें हाऊआ जो संसारा रे चारो वखा ले रोकी लितेया। इधी कठे समुद्र मन्झ, या जमीन पर, होर जंगला मन्झ हाऊआ नी चलदी लगिरी थी। फेरी मैं दूजे स्वर्गदूता जो पुरबा दिसा ले ऊपरा वखा जो आऊंदे देख्या, तेस वाले परमेसरा री मोहर थी जो हमेसा रे कठे जिउंदी, तिन्हें स्वर्गदूते इन्हा चारो स्वर्गदूता किन्हें उची अवाजा लगाई किन्हें बोल्या, "
REV,7,2,"“जेबे तक आस्से आपणे परमेसरा रे सेऊआदारा रे माथे पर तिन्हा बुरी ब्मरिया ले बचने रे कठे मोहर नी ल्गाई दे, तेबे तक जमीना रा, समुद्रा रा, होर जंगला रा नुकसान देख्या करदे।” "
REV,7,3,"होर जेबे स्वर्गदूते मोहर ल्गाई दिती, तेबे केसीए मेरे किन्हें बोल्या कि, जिन्हा लोका रे माथे पर परमेसरा री मोहर लगिरी, तिन्हारी गिणती एक लाख चुताली हजार थी। ये लोक इस्राएला रे बारा गोत्रा मन्झा ले थे। "
REV,7,4,"यहूदा रे गोत्रा मन्झा ले बारा हजारा पर मोहर ल्गाई दिती। रुबेना रे गोत्रा मन्झा ले बारा हजारा पर, गादा रे गोत्रा मन्झा ले बारा हजारा पर। "
REV,7,5,"असेर गोत्रा मन्झा ले बारा हजारा पर, नप्ताली रे गोत्रा मन्झा ले बारा हजारा पर, मनस्से रे गोत्रा मन्झा ले बारा हज़ारा पर मोहर ल्गाई दिती। "
REV,7,6,"समौन रे गोत्रा मन्झा ले बारा हज़ारा पर, लेवी लोका रे गोत्रा मन्झा ले बारा हजारा पर, इस्साकारा रे गोत्रा मन्झा ले बारा हजारा पर। "
REV,7,7,"जबूलून रे गोत्रा मन्झा ले बारा हजारा पर, युसुफा रे गोत्रा मन्झा ले बारा हजारा पर, होर बिन्यामिना रे गोत्रा मन्झा ले बारा हजारा पर मोहर ल्गाई दिती। "
REV,7,8,"एता ले बाद मैं देख्या कि मेरे साम्हणें एक बडी भीड़ खड़ी थी, जेसरी गिणती कोई नी करी सक्दा था। तेस्सा भीड़ा मन्झ लग-लग देसा रे लोक, होर हर कुला रे लोक, होर जातिया रे लोक, होर लग-लग भासा बोलणे वाले लोक थे, स्यों तेस राजगद्दी होर तेस छेलू रे साम्हणें खड़ीरे थे। तिन्हें चिटे कपड़े पैहनी रे थे, होर खुसी मनाणे रे रूपा मन्झ तिन्हें आपणे हाथा मन्झ खजरे रे पांगे लईरे थे। "
REV,7,9,"होर स्यों उची अवाजा किन्हें बोलदे लगिरे थे कि, “राजगद्दी पर बैठिरे परमेसरा री होर छेलू री बढ़ाई हो, क्यूंकि तू ही आ, जो आस्सा रा उद्धार करी सक्हा।” "
REV,7,10,"होर सारे स्वर्गदूत, राजगद्दी रे, अगुवे होर चारो प्राणिया रे चारो पासे खड़ीरे थे। फेरी स्यों राजगद्दी रे साम्हणें तेसरे पैर पर पई गये, होर परमेसरा री अराधना किती। होर तिन्हें बोल्या, "
REV,7,11,"“आमीन! आस्सा रे परमेसरा री बड़ाई, महिमा, धन्यावाद, इज्जत, तेसरा ज्ञान, सामर्थ होर सक्ति जुग-जुग बणी रैहीं। आमीन।” "
REV,7,12,"एता पर अगुवे मन्झा ले एकिये मेरे ले पूछेया, “क्या तू इन्हा चिटे कपड़े पैहनी रे लोका जो जाणहां? क्या तू जाणहां कि यूयाँ ऐें केथी ले आईरे?” "
REV,7,13,"मैं तेस किन्हें बोल्या, “हे माल्का, हांऊँ नी जाणदा, पर तू आप्हुए जाणहां।” तिन्हें मेरे किन्हें बोल्या, “ये स्यों लोक ऐें, जो तेस महान क्लेसा रे टैमा मरी गईरे थे, होर इन्हें आपणे कपड़े छेलू रे खूना मन्झ धोई किन्हें चिटे कीतिरे, यानि तिन्हारे पाप टाही दितिरे।” "
REV,7,14,"“एस वजहा ले, स्यों परमेसरा री राजगद्दी रे साम्हणें ऐें, होर स्यों परमेसरा रे मन्दरा मन्झ राती-ध्याड़ी तेसरी सेऊआ करहा ऐें; होर जो राजगद्दी पर बैठिरा, तेस तिन्हारे बीचा मन्झ रेहणा, होर स्यों संभाल्ने। "
REV,7,15,"तिन्हा फेरी भूखे होर सोखे नी हूंणां; सूरजा आपणी धूपा ले स्यों नी फुकणे, होर ना कोई गर्मी तिन्हो तपाई सकदी। "
REV,7,16,"क्यूंकि छेलू जो राजगद्दी रे बीचा मन्झ आ, तेस तिन्हारी देखभाल करणी, जिहां पुहाल आपणी भेडा जो संभाला। होर तेस स्यों जिन्दगी देणे वाले पाणी रे झरने वाले लई जाणे, ताकि स्यों तेता मन्झा ले पीये। होर परमेसरा तिन्हारी हाखिया ले सभ आंसू पुन्झी देणे।” "
REV,8,1,फेरी छेलू सातुहीं मोहर खोल्ही ता स्वर्गा मन्झ कोई आधा घंटे तक सन्नाटा छाई रैंहयां। 
REV,8,2,"फेरी मैं परमेसरा रे साम्हणें खड़े हूंणे वाले सात स्वर्गदूता जो देख्या, होर तिन्हा जो सात तुरहिया दिती गईरी थी। "
REV,8,3,"फेरी तेथी ले दूजा स्वर्गदूत आई किन्हें धूपा री बेदी वाले खड़ी गया। तेस स्वर्गदूता वाले सोने री धूपदानी थी, होर तेस जो बौह्त सारा धूप दितेया कि से सभ परमेसरा रे पवित्र लोका री प्रार्थना समेत तेस जो भ्खाई सके। तिन्हें तेस धूपा जो होर प्रार्थना जो सोने री तेस्सा बेदी पर भ्खाई, जो परमेसरा री राजगद्दी रे साम्हणें थी। "
REV,8,4,होर जो धूप स्वर्गदूते भ्खाई रा था तेस धूपा रा धुआं परमेसरा रे पवित्र लोका री प्रार्थना समेत परमेसरा रे साम्हणें पूजी गया। 
REV,8,5,"होर स्वर्गदूते धूपदानी लई किन्हें से भखिरे कोयले किन्हें भरी दिती, जो बेदी पर रखिरी थी, होर धरती पर डयाई दिती। होर जेस ले बिजलिया री चमक होर बादला री गड़गड़ाहट री अवाज, होर हिलण हुन्दा लगेया। "
REV,8,6,"होर स्यों सात स्वर्गदूत जिन्हा वाले सात तुरहिया थी, तिन्हा जो बजाणे रे कठे त्यार हुए। "
REV,8,7,"जेबे पैहले स्वर्गदूते तुरही बजाई, तेबे झटपट बौह्त सारा सुणाट होर आगी खूना साउगी मिली किन्हें धरती पर डयाई दितेया गया। जेसरी वजहा ले एक तिहाई धरती फुख्ही गई, होर एक तिहाई डाल फुख्ही गये, होर एक तिहाई हरी घाह फुख्ही गई। "
REV,8,8,"होर दूजे स्वर्गदूते तुरही बजाई, ता एह्ड़ा लग्या कि बड़े पहाड़ साहीं कोई चीज समुद्रा मन्झ डयाई दिती, जेसरी वजहा ले समुद्रा रा एक तिहाई हिस्सा खून बणी गया। "
REV,8,9,"होर समुद्रा मन्झ रैहणे वाले एक तिहाई जानवर मरी गये, होर एक तिहाई समुद्री जहाज नास हुई गये। "
REV,8,10,"होर त्रीजे स्वर्गदूते तुरही बजाई, होर एक बडा तारा जो एह्ड़ा भखी करहा था, जिहां कोई दिऊआ भख्हिरा हो; से तारा आसमाना ले टूटेया होर दराऊआ रे एक तिहाई हिस्से पर, होर पाणी रे झरने पर पई गया। "
REV,8,11,"होर तेस तारे रा नांऊँ नागदौना था (से एक किस्मा रा कोऊड़ा बूटा था) तेता री वजहा ले एक तिहाई पाणी नागदौना साहीं कौड़ा हुई गया, होर बौह्त सारे माह्णुं तेस कौड़े पाणी री वजहा ले मरी गये। "
REV,8,12,"होर चौथे स्वर्गदूते तुरही बजाई, तेबे सूरजा री एक तिहाई, होर चांदा री एक तिहाई होर तारे री एक तिहाई कोई चीज आई किन्हें बजी होर से टूटी गये। जेसरी वजहा ले ध्याड़ीया रे एक तिहाई टैमा तक सुरजे प्रयासा नी कितेया, होर तिहां ई राती मन्झ एक तिहाई टैमा तक चाँद होर तारे भी प्रयासा नी कितेया। "
REV,8,13,"होर तेबे मैं देखेया कि एक ईल्लण आसमाना पर बौह्त गास उडी करहा ई थी, होर तेस जो मैं उच्ची अवाजा मन्झ ये बोल्दे सुणेया कि, “जेबे आखरी रे तीन स्वर्गदूता जेबे आपणी तुरही बजाणी, ता संसारा मन्झ रैहणे वाले लोका पर कैहर! कैहर! बौह्त बडा कैहर आऊंणा!” "
REV,9,1,"होर जेबे पान्जुए स्वर्गदूते तुरही बजाई, ता मैं स्वर्गा ले धरती पर एक तारा पऊन्दा हुआ देख्या। होर तेस तारे जो डुगहे गड्ढे जो खोलणे री चाबी दितिरी थी। "
REV,9,2,"होर तिन्हें तेस डुगहे गड्ढे जो खोल्या, होर तेस गड्ढे रा धूआं बडी भठे रे धूएं साहीं उठया। होर गड्ढे रे धुएं किन्हें सूरज होर हाऊआ काली हुई गई। "
REV,9,3,होर तेस धुएं मन्झा ले धरती पर टिटले निकले। होर तिन्हा जो बिछुआ साहीं धरती रे लोका जो डसणे री सक्ति दिती गई। 
REV,9,4,"होर तिन्हा टिटले किन्हें बोल्या गया कि ना धरती री घाह जो, ना केसी बूटे जो, ना केसी डाला जो नुकसान पुजाया। सिर्फ तिन्हा माह्णुंआं जो पांज महीने तक एह्ड़ी पीड़ा देंदे रैहया, जिहां जे बिछुआ रे डसणे ले पीड़ हुई। ये स्यों लोक ऐें जिन्हारे माथे पर परमेसरा री मोहर नी लगिरी थी। "
REV,9,5,"तिन्हा पांज महीने रे बीचा मन्झ लोका मरणे री कोसिस करणी, पर तिन्हा नी मरणा। होर मरणे री इच्छा ता करणी, पर फेरी भी नी मरणा। "
REV,9,6,होर ये टिटले युद्ध करणे रे कठे त्यार कितिरे घोड़े साहीं सुझ्या करहा ई थे। तिन्हें आपणे मूंडा पर सोने रे ताजा साहीं कुछ की पैहनी रा था। होर तिन्हारे मुंह लोका रे मुंहा साहीं थे। 
REV,9,7,"होर तिन्हारे बाल ज्नानिया रे वाल्आ साहीं लंबे थे, होर दांद सेरा रे दांदा साहीं तेज थे। "
REV,9,8,"होर तिन्हें आपणी छाती पर लोहे रे बणिरे झिलम पैहनी रे थे। होर जेबे स्यों उडदे लगिरे थे, ता तिन्हारे फान्खा ले एह्ड़ी अवाज निकली करही थी, जिहां कि बौह्त सारे घोड़े रथा जो लेई किन्हें लड़ाई रे कठे दौड़े। "
REV,9,9,"होर तिन्हारी पूंछ मन्झ डंक बिछुआ साहीं थी, होर तिन्हा जो पांज म्हीने तक लोका जो पीड़ा देणे री जो सक्ति थी, से तिन्हारे पूंछा रे डंका मन्झ थी। "
REV,9,10,"डुगहे गड्ढे रा दूत टिटले रा राजा था। होर ये से ई दूत आ जिन्हें तेस गड्ढे जो खोलिरा था। इब्रानी भासा मन्झ तेसरा नांऊँ अब्द्दौन आ, होर यूनानी भासा मन्झ अपुल्लयोन आ। होर “दुहीं नांऊँआं रा मतलब आ नास करणे वाल्आ।” "
REV,9,11,पांज महीने बाद ये पैहला बडा कैहर खत्म हुआ गया। पर एता ले बाद दो कैहर होर आऊणें वाले ऐें। 
REV,9,12,"होर जेबे छठुहे स्वर्गदूते तुरही बजाई ता सोने री बेदी जो परमेसरा रे साम्हणें ई, होर जेता रे प्र्याहले धुप भखाहें, तेता रे चारों कुणेया मन्झा ले मैं एक अवाज सुणी। "
REV,9,13,"तेस अवाजे छठुहे स्वर्गदूता किन्हें जेस वाले जे तुरही थी, तेस किन्हें बोल्या, “तिन्हा चार दूता जो खोल्ही देआ, जो बडी फरात दराऊआ रे नेडे बझिरे थे।” "
REV,9,14,"होर स्यों चारो दूत खोल्ही दिते, होर स्यों पैहले ले ही त्यार थे। होर तिन्हो बोलिरा था कि, एस टैम, एस ध्याड़े, एस म्हीने होर एस साला जो न्हायल्दे रैहया। होर ऐबे टैम आई गईरा था। होर तिन्हा संसारा रे एक तिहाई लोक मारी देणे। "
REV,9,15,"तिन्हें घोड़े पर सुआर स्पाही री एक बौह्त बडी सेना कठ्ठा किती, होर मैं तिन्हारी गिणती सुणी कि, स्यों बीह करोड़ लोक ऐें। "
REV,9,16,"मैं दर्सना मन्झ जिन्हा घोड़े जो होर तिन्हारे सुआर जो देखिरा था, स्यों एह्ड़े सुझ्हे थे: तिन्हारी झिलम आगी साहीं लाल रंगा री, होर धुआं साहीं नीले रंगा री, होर गन्धका साहीं पिऊले रंगा री थी। होर तिन्हा घोड़े रे मूंड सेरा रे मूंडा साहीं सूझहा थे, होर तिन्हारे मुंहा ले आग, धूआं, होर गंधक निकल्या करहा ई थी। "
REV,9,17,"तिन्हा घोड़े रे मुंहा ले निकल्ने वाले तीन भयानक कैहर, जो की आग, धूआं होर गंधक ई, तेता री वजहा ले धरती रे एक तिहाई लोक मरी गये। "
REV,9,18,"इन्हें घोड़े आपणे मुंहा होर पूंछा ले लोका जो पीड़ा दिती, इधी कठे स्यों लोक मरी गये। क्यूंकि तिन्हा घोड़े रे पूंछा मन्झ कुछ एह्ड़े मूंड थे, जो सांपा रे मूंडा साहीं थे। होर स्यों तेस पूंछा ले लोका जो पीड़ा दे थे। "
REV,9,19,"होर बाकि लोक जो एस भयानक कैहरा ले नी मरिरे थे, तिन्हें ऐबे भी बुरे काम करणा नी छाडीरे थे। होर तिन्हें खून करणा, जादू टोणा करणा, व्यभिचारा करणा, होर चोरी करणा, एह्ड़े-एह्ड़े पापा जो करणा नी छाडेया था। तिन्हें दुस्टात्मा री होर आपणे हाथा ले बणिरे चीजा यानि मूर्तिया री अराधना करना नी छाडेया था। से मूर्ति सोने, चांदी, पीतल पात्थर होर लकड़ी री बणीरी थी, होर ना ता स्यों देखी सकदी, ना सुणी सकदी, होर ना चली सकदी थी। "
REV,10,1,"फेरी मैं एक होर सामर्थी स्वर्गदूत स्वर्गा ले उतरदे देख्या, जो बादल किन्हें ढख्ही रखिरा था। होर एक मेघ-धनुसे तेसरे मुंडा जो घेरी रखीरा था। होर तेसरा मुंह सूरजा साहीं चमकी करहा था, होर तेसरे पैर आगी रे खम्बे साहीं थे। "
REV,10,2,"तिन्हें आपणा सीधा पैर समुद्रा पर, होर पुठा पैर धरती पर रखीरा था। होर तेसरे हाथा मन्झ एक छोटी कताब थी, जो खुलीरी थी। "
REV,10,3,"से स्वर्गदूत बड़ी जोरा री अवाजा किन्हें चिंगेया, जिहां सेर दहाड़ा आ। होर जेबे से चिंगेया ता सात भारी अवाजे तेस जो जबाब दितेया, जिन्हारी अवाज भारी गर्जना साहीं थी। "
REV,10,4,"होर जेबे सात गर्जना री अवाज बोली बैठी, ता जो कुछ मैं सुणेया तेता जो लिखणे ही वाल्आ था, पर मैं स्वर्गा ले ये अवाज सुणी कि, “जो गल्ला तैं सात गर्जना ले सुणीरी, तिन्हा जो ल्कोई किन्हें रख, होर लिख्दा देख्या।” "
REV,10,5,"होर जेस स्वर्गदूता जो मैं समुद्र होर धरती पर खड़ीरे देख्या, तिन्हें आपणा सीधा हाथ कसम खाणे रे कठे स्वर्गा वखा जो चक्या। "
REV,10,6,"होर तिन्हें परमेसरा री जो जुग-जुग जिउंदा आ, होर जिन्हें जे स्वर्ग होर तेसरी सभ चीजा, धरती होर तेता री सभ चीजा, होर समुद्रा जो होर जो कुछ तेस मन्झ आ रचेया, तेसरी कसम खाई किन्हें बोल्या, “ऐबे केसी गल्ला रे देरी नी हूणीं सभ कुछ पूरा हूणा। "
REV,10,7,"होर जिहां ही सातुऐ स्वर्गदूता रा तुरही बजाणे रा टैम आऊंणा, ता परमेसरा आपणी ल्कोई री योजना जाहिर करणी, जेसरे बारे मन्झ तिन्हें आपणे नबिया किन्हें बोलिरा था, जो तेसरी सेऊआ करहे थे।” "
REV,10,8,"तेबे मैं दबारा से ई अवाज सुणी, जो स्वर्गा ले मेरे किन्हें गलाई करही थी, तेस अवाजे मेरे किन्हें बोल्या कि “जा, तेस्सा कताबा जो ले जो तेस स्वर्गदूता रे हाथा मन्झ ई, जो समुद्र होर जमीना पर खड़ीरा।” "
REV,10,9,"होर जेबे मैं स्वर्गदूता वाले जाई किन्हें बोल्या, “ये छोटी कताब मुंजो देई दे।” होर तिन्हें मेरे किन्हें बोल्या, “ले एता जो खाई ले; ये कताब म्खीरा साहीं मीठी, पर बाद मन्झ तेता रे कौड़ेपना ले तेरे पेट मन्झ पीड़ हूणीं।” इधी कठे मैं से कताब लिती, जो स्वर्गदूते पकड़ीरी थी होर से खाई लिती। होर ये सच्च था कि तेता रा स्वाद म्खीरा साहीं था। पर जेबे हांऊँ तेता जो खाई बैठया, ता मेरा पेटा मन्झ तेस कौड़ेपना ले पीड़ हुई। "
REV,10,10,"तेबे मेरे किन्हें ये बोल्या गया कि, “जरूरी आ कि परमेसर जो गल्ला तुस्सा जो बोलणे रे कठे दितिरी, तिन्हों दबारा बौह्त सारे जाति होर देसा रे लोका जो, लग-लग भासा बोलणे वाले जो होर राजेया जो बोली देआ।” "
REV,11,1,"फेरी मुंजो नापणे रे कठे एक छटी दिती, होर परमेसरे मुंजो हुक्म दितेया होर बोल्या, “जा, मेरे मन्दर होर बेदी जो नाप, होर जो लोक मेरी अराधना तेथी करहे तिन्हो गिण। "
REV,11,2,"होर मन्दरा रा बाहरले आंघणा जो मत नाप। क्यूंकि से तिन्हा लोका रे कठे देई दितिरा जो मेरे पर विस्वास नी करदे, होर तिन्हा मेरे पवित्र सैहरा पर ब्याली म्हीने तक राज करणा। "
REV,11,3,"होर तेस टैम मां आपणे दो गुआहा जो ये हक देणा कि, एक हजार दो सौ साठ ध्याड़े तक भविस्यवाणी करहे, होर तिन्हा टाट रे कपड़े पैन्ह्णे।” "
REV,11,4,"ये दो गुआह सेई ऐें जिन्हों बौह्त पैहले जैतूना रे दो डाल होर दो दीऊदानी रे रूपा मन्झ दसीरे थे, जो परमेसरा रे साम्हणें खड़े रैंहयां ऐें। से धरती पर रैहणे वालेया रा प्रभु आ। "
REV,11,5,"होर अगर कोई दुसमण तिन्हारा नुकसान करणा चाहे, ता तिन्हारे मुंहा ले निकली आगा स्यों फुखी देणे। "
REV,11,6,"परमेसरे तिन्हा जो हक दितिरा कि जेबे स्यों भविस्यवाणी करहे ता बरखा जो रोकी सके। तिन्हो एस गल्ला रा भी हक दितिरा कि स्यों पाणी जो खूना साहीं लाल बणाई सके, होर धरती पर सभ किस्मा री भयानक विपति भेजी सके। जेबे-जेबे स्यों चाहे तेबे-तेबे स्यों एह्ड़ा करी सके। "
REV,11,7,"होर जेबे इन्हा दुहींया आपणी गुआही देई बैठणा, ता तेस राक्सा तेस डुगहे गड्ढे ले निकल्ना, तेस इन्हा दुहीं साउगी लड़ी किन्हें स्यों हराई देणे होर स्यों मारी देणे। "
REV,11,8,"होर मरणे रे बाद तिन्हारी ल्हास तेस महान (यरुस्लेम) सैहरा रे रस्ते मन्झ पई रैहणा, जेथी प्रभु यीसू जो क्रूसा प्रयाल्हे चढ़ाईरा था। से सैहर सदोम सैहरा होर मिस्र देसा रा प्रतीक आ, क्यूंकि एथी रैहणे वाले लोक यरुस्लेम सैहरा मन्झ रैहणे वाले लोका साहीं बुरे। "
REV,11,9,"होर लग-लग देसा रे लोका, होर हर कुला रे लोका, होर जातिया रे लोका, होर लग-लग भासा बोलणे वाले लोका, तिन्हा दुहीं गुआहा री ल्हासा जो साढे तीन ध्याड़े तक देख्दे रैहणा, पर केसी जो भी तिन्हारी ल्हासा जो दबाणे नी देणा। "
REV,11,10,"होर धरती पर रैहणे वाले, तिन्हारे मरणे ले खुस होर मग्न हूंणां; तिन्हा धाम मनाणी, होर एक दूजे जो तोफे देणे। क्यूंकि स्यों दुहें नबी मरी बैठीरे, जिन्हें लगातार धरती रे रैहणे वालेया जो कैहर बरसाई किन्हें स्ताईरा था। "
REV,11,11,"होर साढे तीन ध्याड़े ले बाद परमेसरा री वखा ले जिन्दगी रा साह तिन्हा मन्झ समाई गया, होर स्यों आपणे पैरा रे भारे खड़े हुई गये। होर जिन्हें लोके स्यों दबारा जिउंदे देखेया से डरी गये। "
REV,11,12,"होर तेता ले बाद तिन्हें स्वर्गा ले एक बडी भारी अवाज जो ये बोलदे हुए सुणेया कि, “एथी उपर आऊआ!” ये सुणी किन्हें स्यों बादला पर सुआर हुई किन्हें आपणे दुस्मणा रे देख्दे-देख्दे स्वर्गा री वखा जो चली गये। "
REV,11,13,"फेरी ठीक तेस ई टैम यरुस्लेम सैहरा मन्झ एक बड़ा हिलण हुआ, होर सैहरा रे घरा रा एक तिहाई हिस्सा ढली गया। होर तेस हिलणा ले सात हजार माह्णुं मरी गये, होर बाकि जितने लोक बचिरे थे स्यों डरी किन्हें चिंगदे लगे, होर स्वर्गा रे परमेसरा री महानता रे कठे तेसरी बढ़ाई करदे लगे। "
REV,11,14,"ये दूजी कैहर खत्म हुई गया, होर ऐबे भी एक होर कैहर आ जो जल्दी आऊणें वाल्आ। "
REV,11,15,"होर जेबे सातुऐ स्वर्गदूते तुरही बजाई, ता मैं स्वर्गा मन्झ बौह्त भारी अवाज सुणी। होर तेस अवाजा ये बोल्या कि, “आस्सा रा प्रभु परमेसर होर तेसरा चुणीरा मसीह पुरे संसारा मन्झ राज करणे रा हक मिलिरा, होर आस्सा रे परमेसरा जुग-जुग राज करणा।” "
REV,11,16,"तेबे चौबी अगुवे, जो परमेसरा रे साम्हणें आपणी-आपणी राजगद्दी पर बैठिरे थे, तिन्हें परमेसरा रे पैरा पर पई किन्हें तेसरी अराधना किती। "
REV,11,17,"होर ये बोल्दे लगे, “हे सर्वसक्तिमान प्रभु परमेसर, जो था, होर जो हाया, आस्से तेरा धन्यावाद करहा ऐें, कि तैं ऐबे आपणी बड़ी सामर्थ दसीरी, होर संसारा मन्झ राज करणा सुर्हू कितिरा। "
REV,11,18,"होर तेरे पर विस्वास नी करणे वाले लोक गुस्से किन्हें भर्ही गई, से टैम आई गईरा कि, तू आपणा गुस्सा जाहिर करहे, होर मरिरे लोका रा न्याय करहे, होर ऐबे से टैम भी आई गईरा कि तू आपणे नबिया जो जिन्हें तेरी सेऊआ किती, होर जो तेरा डर मन्हें, होर जो लोक आपणे आपा जो छोटा समझे, होर जो आपणे आपा जो बडा समझे, तिन्हो भी तिन्हारा इनाम दे। होर साउगी-साउगी जो लोक धरती पर विपति लेई किन्हें आईरे, तिन्हारा नास करी दे।” "
REV,11,19,"होर परमेसरा रा मन्दर जो स्वर्गा मन्झ आ, से खोल्ही दितेया, होर तेसरे मन्दरा मन्झ वाचा रा सन्दूक सुझ्या। होर बिजलिया री चमक होर बादला री गड़गड़ाहट री अवाजा होर हिलण हुए, होर बौह्त ज्यादा सुणाटा री भरमार हुई। "
REV,12,1,"फेरी जेबे ये सभ कुछ हुई गया, ता आसमाना मन्झ एक बौह्त बड़ा चिन्ह सुझ्या। क्यूंकि एक ज्नाने, जो सूरज साहीं चमकणे वाले कपड़े पैन्ही रखी थी, होर चाँद तेस्सा रे पैरा हेठ था। होर तेस्से आपणे मूंडा पर बारा तारे वाल्आ एक ताज पैन्ही रा था। "
REV,12,2,"होर से गर्भवती थी, होर तेस्सा रा बच्चा जणने रा टैम आई गईरा था। होर बच्चा जणने री पीड़ा री वजहा ले से चिंगी करहा ई थी। "
REV,12,3,"एक होर चिन्ह आसमाना मन्झ सुझ्या, होर एक लाल रंगा रा एक बडा अजगर जो की सैतान आ सूझेया। जेसरे सात मूंड होर दस सींग थे, होर हर एक मूंडा पर एक-एक ताज था। "
REV,12,4,"होर तेसरी पूंछे आसमाना रे तारे रा एक तिहाई हिस्सा खिंजी किन्हें धरती पर डयाई दितेया। होर अजगर तेस्सा ज्नाने रे साम्हणें खड़ा हुई गया, ताकि अजगर बच्चे जो जणदे ही निगली ले। "
REV,12,5,"तेस्से एक मह्ठे जो जन्म दितेया, पर अजगर तेस जो निगली नी सकेया। क्यूंकि से बच्चा अचानक परमेसरा वाले तेसरी राजगद्दी रे साम्हणें उठाई किन्हें पहुँचाई दितेया। से मह्ठा लोहे री छटी किन्हें सभ देसा रे लोका पर राज करणा। "
REV,12,6,"होर से ज्नाने तेस बियाबान जंगला मन्झ भगी गई, जो जगहा परमेसरे तेस्सा रे कठे त्यार कितिरी थी कि, से तेथी एक हज़ार दो सौ साठ ध्याड़े तक पली सके। "
REV,12,7,"फेरी स्वर्गा मन्झ युद्ध हुआ। मीकाईल जो स्वर्गदूता रा प्रधान था, होर तेसरे संगी स्वर्गदूत अजगरा किन्हें लड़े, होर अजगरा रे दूता किन्हें तिन्हा किन्हें भी लड़े। "
REV,12,8,"पर अजगर जीती नी सकेया, होर इधी कठे अजगर होर तेसरे दूत स्वर्गा ले काढी दिते। "
REV,12,9,"होर स्यों धरती पर डयाई दिते। होर से बडा अजगर, से ई पुराणा सांप, जेस जो जे सैतान बोल्हा ऐें। से ई आ जो सारे संसारा रे लोका जो भड़काहां। "
REV,12,10,"फेरी मैं स्वर्गा मन्झा ले ये बड़ी अवाज जो ये बोलदे हुए सुणेया कि, “एेबे आस्सा रे परमेसरा आपणे लोका रा उद्धार करणा! तेस आपणी सामर्था रे ज्रीए राजेया साहीं राज करणा! होर तेसरा मसीहा संसारा रे गास आपणा अधिकार रखणा! क्यूंकि आस्सा रे संगी सेऊआदारा पर राती ध्याड़ी दोस लगाणे वाल्आ सैतान ऐबे परमेसरा रे साम्हणें नी खड़ी सकदा। क्यूंकि से स्वर्गा ले हेठा जो सट्टी दितेया गया! "
REV,12,11,"आस्सा रे विस्वासी लोके सैताने जो हराई दितिरा। तिन्हें छेलू रे खूना रे ज्रीए जो तिन्हारे पापा री माफ़ी रे कठे बहाई दितिरा था। होर तिन्हारी एस गुआही री वजहा ले कि ये छेलू ही तिन्हारा प्रभु आ, तिन्हें से हराई दितेया। भले ही तिन्हों आपणे प्राण देणे पये, पर स्यों आपणी गुआही ले पीछे नी हटे। "
REV,12,12,"इधी कठे हे स्वर्गो होर स्वर्गा रे रैह्णे वालेयो, खुस हो। पर धरती, होर समुद्रा पर रैहणे वाले लोका पर बड़े भयानक कैहर आऊणें! क्यूंकि सैतान बौह्त गुस्से हुई किन्हें तुस्सा वाले आई उतरीरा, क्यूंकि से जाणहां कि एेबे तेस वाले थोह्ड़ा टैम रही गईरा कि से कुछ काम करहे।” "
REV,12,13,"होर जेबे अजगरो ये समझ आया कि, हांऊँ धरती पर डयाई दितिरा, ता तेस्सा ज्नाने जो जेस्सा रे जे मह्ठा हुईरा था, तेस्सा रे पीछे पई गया। "
REV,12,14,"परमेसरे तेस्सा ज्नाने जो बड़े ईल्लणा रे दो फान्ख दिते, ताकि से उडी किन्हें बियाबान जंगला मन्झ उडी किन्हें चली जाये, जो जगहा परमेसरे तेस्सा रे कठे त्यार कितिरी थी। तेथी तेस्सा जो साढ़े तीन साला तक पाल्या, ताकि अजगर तेस्सा वाले नी आई सके। "
REV,12,15,"होर अजगरे आपणे मुंहा ले नदी साहीं पाणी काढेया, होर तेस्सा ज्नाने वखा जो दलेया, ताकि से तेस नदी रे पाणी मन्झ बही किन्हें डूबी जाए। "
REV,12,16,"पर धरती ऐें तेस्सा जन्नाने री मदद किती। होर धरती ऐें आपणा मुंह खोल्ही किन्हें तेस नदी जो, जो अजगरे आपणे मुंहा ले बहाई थी, सोखी लिती। "
REV,12,17,"होर एस वजहा ले अजगर तेस्सा ज्नाने पर गुस्सा हुआ, होर तेस जन्नाने रे बाकि संताना साउगी युद्ध करणे जो निकल्या, यानि तिन्हा लोका साउगी जो परमेसरा रे हुक्म मन्हां ऐें, होर जो लोक यीसू री प्रभु हूंणे री गुआही दे। "
REV,12,18,तेबे से अजगर समुद्रा रे कनारे पर जाई किन्हें खड़ा हुई गया। 
REV,13,1,"होर मैं एक राक्स जो समुद्रा मन्झा ले निकल्दे हुए देख्या। जेसरे दस सींग होर सात मूंड थे, होर हर एक मूंडा पर एक-एक ताज था। होर तेसरे हर एक मूंडा पर परमेसरा रे नांऊँ लिखिरे थे, जेस जो बोलणे रा अधिकार तेस जो नी था। "
REV,13,2,"जो राक्स मैं देख्या, तेसरा सरीर चीते साहीं था, होर तेसरे पैर भालू साहीं थे, होर तेसरा मुंह सेरा साहीं था। होर तिन्हें अजगरे आपणी सामर्थ एस राक्सा जो देई दिती, होर तेस जो धरती पर राज करणे रा अधिकार देई दितेया। "
REV,13,3,"होर मैं राक्सा रे मूंडा मन्झा ले एकी पर एडी भारी चोट लगिरी देखी, जेता ले से मरी सक्हा था। पर तेसरी से जान लेवा चोट ठीक हुई गई, होर सारी धरती रे लोक तेस राक्सा जो देखी किन्हें हरान हुई गये, होर तेस जो मनदे लगे। "
REV,13,4,"होर स्यों राक्सा री अराधना करदे लगे, होर बोलदे लगे कि, “एस राक्सा साहीं कुणहां? कुणहां तेस किन्हें लड़ी सक्हा?” होर लोक अजगरा री भी अराधना करदे लगे, क्यूंकि तिन्हें ही राक्सा जो राज करणे रे कठे आपणा अधिकार दितिरा था। "
REV,13,5,होर आपणे बारे मन्झ बडयाई करी किन्हें परमेसरा री निंदा करणे रे कठे रा अधिकार तेस राक्सा जो देई दितेया। होर तेस जो ब्याली म्हीने तक काम करणे रा हक दितेया। 
REV,13,6,"होर तिन्हें राक्से परमेसरा रा नांऊँ होर तेसरे रैह्णे री जगहा यानि स्वर्गा होर तिन्हा सभी लोका री जो स्वर्गा मन्झ रैहयां ऐें, निंदा करणी सुर्हू करी दिती। "
REV,13,7,"होर तेस राक्सा जो ये अधिकार दितेया कि, से परमेसरा रे पवित्र लोका किन्हें लड़े, होर तिन्हा पर जीत पाए। होर लग-लग देसा रे लोका, होर हर कुला रे लोका, होर जातिया रे लोका, होर लग-लग भासा बोलणे वाले लोका, पर तेस जो अधिकार दितेया। "
REV,13,8,"होर धरती रे सभ रैहणे वाले लोका तेसरी राक्सा री अराधना करणी, यानि स्यों सारे लोक जिन्हारे नांऊँ संसारा री सुर्हूआता ले लेई किन्हें छेलू री जिन्दगी री कताबा मन्झ नी लिखी गईरे। छेलू ई आ जो मारी दितिरा था। "
REV,13,9,जो मेरी गल्ला सुणदा लगीरा से बड़े ध्याना किन्हें सुणें। 
REV,13,10,"जेस जो बंदी हूंणे रे कठे नियुक्त कितिरा तेस कैदा मन्झ पऊणा, होर जो लोक इधी कठे नियुक्त कितिरे कि स्यों तलवारा किन्हें दूजेया जो मारे, तिन्हा तलवारा किन्हें मारने। इधी कठे परमेसरा रे पवित्र लोका जो धीरज रखी किन्हें दुःख सैहणा, होर तेस पर विस्वास करदे रेहणा। "
REV,13,11,"फेरी मैं एक होर राक्सा जो धरती मन्झा ले निकल्दे देख्या। होर तेसरे छेलू साहीं दो सींग थे, पर जेबे से बोली करहा था, ता तेसरी अवाज अजगरा साहीं थी। "
REV,13,12,"तिन्हें तेस अधिकारा रा इस्तेमाल कितेया, जो तेस जो पैहले राक्से दितिरा था, जेसरी जे जान लेवा चोट ठीक हुई गईरी थी। होर तिन्हें धरती पर रैहणे वाले सभ लोका पर दबाब पाया ई कि स्यों लोक तेस पैहले राक्सा री अराधना करहे। "
REV,13,13,"होर दूजे राक्से बौह्त बड़े चिन्ह दसीरे थे, एथी तक कि सभ माह्णुं रे साम्हणें स्वर्गा ले धरती पर आग बरसाहां था। "
REV,13,14,"होर पैहले राक्सा जो दूजे राक्सा रे साम्हणें ये सारे चिन्हा दसणे रा हक दितिरा था। होर इन्हा चिन्हा रे ज्रीए से धरती पर रैह्णे वाले सभ लोका जो भड़काई करहा था। तिन्हें आदेस दितिरा था कि स्यों पैहले राक्सा री मूर्ति बणाए, जेस जो तलवारा किन्हें चोट लगीरी थी पर ऐबे से ठीक हुई गईरा था। "
REV,13,15,"होर दूजे राक्सा जो ये भी अधिकार दितिरा कि से पैहले राक्सा री मूर्ति मन्झ साह पाई दे, ताकि राक्सा री मूर्ति बोलदी लगे। होर जितने लोक तेस मूर्ति री अराधना नी करहे, तिन्हा जो मारी दे। "
REV,13,16,"होर जितने छोटे-बड़े अमीर-गरीब, अजाद-गुलाम लोक ऐें, सभी रे सीधे हाथा या तिन्हारे माथे पर एक-एक छाप लगा दे। "
REV,13,17,"ताकि जेस पर ये छाप लगिरी हो, से ई लेण देण करी सके। ये छाप पैहले राक्सा रा नांऊँ या से अंक था, जो तेसरे नांऊँआ जो दस्हा। "
REV,13,18,"एस अंका जो समझणे रे कठे ज्ञाना री जरूरत ई, होर जेस मन्झ ज्ञान हो से एस गल्ला जो समझी सका कि राक्सा रे अंका रा मतलब क्या। क्यूंकि ये एक माह्णुं रा नाऊँ आ, होर ये अंक छेह सौ छयाट आ। "
REV,14,1,"तेता बाद मैं कुछ होर देख्या, से छेलू सिय्योना रे प्हाड़ा पर खड़ीरा आ। होर तेस साउगी एक लाख चुताली हज़ार लोक थे, जिन्हारे माथे पर छेलू रा होर तेसरे बापू रा नांऊँ लिखिरा था। "
REV,14,2,"होर मैं स्वर्गा ले एक एह्ड़ी भारी अवाज सुणही, जो पाणी री बौह्त धारा होर बडी गर्जना रे साहीं थी। होर जो अवाज मैं सुणी, से एह्ड़ी थी, जिहां जे वीणा बजाणे वाल्आ वीणा बजाहां ऐें। "
REV,14,3,"होर स्यों एक लाख चुताली हज़ार लोक राजगद्दी रे होर चारो प्राणिया रे होर चौबी अगुवो रे साम्हणें खड़ी किन्हें, स्यों एक नंऊँआं गाणा गाया करहा ऐें थे, जो कोई ये गाणा नी सीखी सक्दा था। होर इन्हा लोका जो परमेसरे संसारा मन्झ रैहणे वाले लोका मन्झ ले मुले लई किन्हें छुड़ाईरे थे। "
REV,14,4,"ये स्यों लोक ऐें, जिन्हारी जिन्दगी पवित्र ई। तिन्हा मर्धा साहीं जिन्हें कधी कोसी जन्नानी साउगी व्यभिचार नी कितेया, तिहां ही तिन्हें छेलु रे अलावा केसी होरी री अराधना नी कितिरी हो। जेथी केथी से छेलु जाहाँ, स्यों तेसरे पीछे चली जाहें। ये ई लोक ऐें जिन्हा जो परमेसरे धरती पर रैहणे वाले माह्णुंआं मन्झा ले मुले लई किन्हें छुड़ाईरे। जिहां किसान आपणी पैहली फसल परमेसरा जो चढ़ा, तिहां ही ये लोक भी परमेसरा रे कठे होर छेलु रे कठे पैहली भेंट रे कठे चढ़ाई रे। "
REV,14,5,"होर तिन्हारे मुंहा ले कधी झूठ नी निकल्या, स्यों बेकसूर ऐें। "
REV,14,6,"फेरी मैं एक होर स्वर्गदूता जो आसमाना पर बौह्त गास उडदे हुए देख्या। होर तेस वाले धरती रे रैह्णे वाले लग-लग देसा रे लोका, होर हर कुला रे लोका, होर जातिया रे लोका, होर लग-लग भासा बोलणे वाले लोका जो सुणाणे रे कठे अनंतकाला री खुसी री खबर थी। "
REV,14,7,"होर तिन्हें उच्ची अवाजा मन्झ बोल्या, “परमेसरा ले डरा, होर तेसरी महिमा करा; क्यूंकि ऐबे टैम आई गईरा कि से संसारा रे लोका रा न्याय करहे। होर तेसरी अराधना करा, क्यूंकि तिन्हें स्वर्ग होर धरती होर समुद्र होर पाणी रे सोते रचिरे।” "
REV,14,8,"होर एता ले बाद एक होर दूजा स्वर्गदूत ये बोल्दा हुआ पैहले स्वर्गदूता रे पीछे आया कि, “खत्म हुई गया, से बाबेल सैहर खत्म हुई गया, तिन्हें सभ देसा रे लोका जो आपणा बणीरा सराब पयाया यानि तिन्हें सारे माह्णुंआं ले बुरे काम कुराये। क्यूंकि तिन्हें लोका जो मूर्ति पूजा करणा सखाया।” "
REV,14,9,"फेरी त्रिजा स्वर्गदूत तिन्हा दुहीं स्वर्गदूता रे पीछे ले आया होर तिन्हें उच्ची अवाज किन्हें बोल्या, “जो कोई तेस राक्सा री होर तेसरी मूर्ति री अराधना करदा हो, होर आपणे माथे या आपणे हाथा पर तेसरी छाप ल्गाई हो, तिन्हो परमेसरा बौह्त बड़ी सजा देणी। ये एह्ड़ा हूंणा जिहां कि तिन्हें नीट सराब पितिरी हो जो परमेसरे आपु तेस डोंगें मन्झ पाईरा जो तेसरे गुस्से जो दसा। परमेसरा लोका तिन्हा जो आपणे पवित्र स्वर्गदूता होर छेलू रे साम्हणें जल्दे हुए गन्धका किन्हें बौह्त ज्यादा पीड़ा देणी। "
REV,14,10,"होर तिन्हा जो पीड़ा देणे वाली आगी रा धुँआ जुग-जुग आसमाना वखा जो उठ्दा रैहणां। होर जो लोक तेस राक्सा होर तेसरी मूर्ति री जो तेस साहीं, अराधना करहा ऐें, होर जिन्हें लोके तेस राक्सा रे नांऊँआं री छाप आपणे सरीरा गास लगाई री हो, तिन्हा जो राती ध्याड़ी तेस पीड़ा ले चैन नी मिलणा।” "
REV,14,11,"क्यूंकि ये सारी गल्ला हूंणे वाली, इधी कठे परमेसरा रे पवित्र लोका जो धीरज रखणा चहिए। ये स्यों लोक ऐें जो परमेसरा रे हुक्मा जो मन्हां ऐें, होर यीसू मसीह पर विस्वास रख्हा ऐें। "
REV,14,12,"होर मैं दबारा स्वर्गा ले केसी जो मेरे किन्हें ग्लांदे करदे हुए सुणेया कि इन्हा गल्ला जो लिख। ऐबे ले लेई किन्हें प्रभु पर विस्वास रखी किन्हें मरणे वाले लोक धन्य ऐें। तेबे पवित्र आत्मे एस गल्ला ले राजी हुई किन्हें बोल्या, “हां ये गल सच्च ई। स्यों लोक धन्य ऐें, क्यूंकि तिन्हा आपणी मैहनता किन्हें अराम पाणा, होर जो तिन्हें कितिरा तेता रे बदले तिन्हों इनाम मिलणा।” "
REV,14,13,"तेता बाद मैं कुछ होर देख्या कि एक साफ बादल आ। होर तेस बादला पर माह्णुं साहीं सूझणे वाल्आ कोई बैठिरा था, तेसरे मूंडा पर सोने रा ताज रखिरा, होर तेसरे हाथा मन्झ तेज दराटी ई। "
REV,14,14,"तेस टैम एक होर स्वर्गदूत यानि चौथा स्वर्गदूत भी मन्दरा मन्झा ले निकली किन्हें आया। तिन्हें बादला पर बैठिरे माह्णुं जो चिंगी किन्हें बोल्या, “धरती री कटाई रा टैम आई गईरा, क्यूंकि फसल पक्की चुकीरी। इधी कठे आपणी दराटी चलाई किन्हें फसला जो काटी दे।” "
REV,14,15,"इधी कठे से माह्णुं जो बादला पर बैठीरा था, तिन्हें धरती पर आपणी दराटी चलाई, होर सारी धरती री फसल काटी दिती। "
REV,14,16,"फेरी एक होर स्वर्गदूत यानि पान्जुआ स्वर्गदूत तेस मन्दरा मन्झा ले निकल्या, जो स्वर्गा मन्झ आ, होर तेस वाले भी तेज दराटी थी। "
REV,14,17,"फेरी तेता ले बाद एक होर स्वर्गदूत यानि छठुआं स्वर्गदूत आया, जेस वाले बेदी पर धूपदानी भ्खाणे रा अधिकार था। तिन्हें स्वर्गदूते दूजे स्वर्गदूता जो जेसरे हाथा मन्झ तेज दराटी थी, तिन्हें तेस किन्हें चिंगी किन्हें बोल्या, “धरती रे अंगूरा रे गुच्छे जो काटी ले, क्यूंकि अंगूर पक्की चुकिरे।” "
REV,14,18,"होर तिन्हें स्वर्गदूते धरती रे अंगूरा रे गुच्छे पर आपणी दराटी चलाई, होर धरती रे अंगूर रे गुच्छे काटी किन्हें कट्ठे किते, फेरी अंगूरा रा रस काढणे रे कठे स्यों रसा रे गड्ढे मन्झ पाई दिते। एता रा मतलब ये आ कि परमेसरा बौह्त भारी सजा देणी। अंगूरा सैहरा रे बाहर रसा रे गड्ढे रौंदेया गया। होर जेथी तक खूना री गल ई से इतने डुगहे मन्झ धारा साहीं बही गया कि से घोड़े री ल्गामा तक पूजे। होर कोई तीन सौ किलोमीटरा री दुरी तक बही गया। "
REV,15,1,"होर जेबे एह्ड़ा हुआ तेता ले बाद मैं आसमाना पर एक लग जे चिन्ह देख्या, जो बौह्त डरोणा होर नौखा था। सात स्वर्गदूत सात प्रकारा री लग कैहर जो लेई जाई करहा ऐें थे। क्यूंकि ये कैहर आखरी ऐें, होर इन्हारे पूरे हूंणे पर परमेसरा रा गुस्सा सांत जाणा। "
REV,15,2,"फेरी मुंजो सीसे साहीं चमकदा हुआ एक समुद्र सूझेया, जेस मन्झ आग मिलिरी हो। होर मैं स्यों लोक भी देखे जिन्हों ये राक्स हराई नी सकेया। तिन्हें लोके राक्सा री होर तेसरी मूर्ति री अराधना नी कितिरी थी, होर जिन्हा पर राक्सा रे नांऊँआं रे अंका री छाप भी नी लगिरी थी। स्यों भी तेस सीसे रे समुद्रा रे कनारे पर खड़ी गये, होर तिन्हारे हाथा मन्झ परमेसरा री दितिरी वीणा थी। "
REV,15,3,"होर तिन्हें परमेसरा रे सेऊआदार मूसा साहीं गाणा गाया, होर से गाणा छेलू बारे मन्झ था। होर स्यों इंहां गांदे लगिरे थे कि, “हे सर्वसक्तिमान प्रभु परमेसर, तेरे काम बडे होर नौखे ऐें, तू जो देस-देसा रे लोका रा राजा, तेरे हर काम धर्मा रे, होर सच्चे।” "
REV,15,4,"“हे प्रभु, सभ लोक तेरी इज्जत करहे, होर तेरे नांऊँआं री महिमा करहे, क्यूंकि तू ई पवित्र परमेसर आ। होर सब देसा रे लोका तेरे वाले आऊहें, होर तेरी अराधना करहे, क्यूंकि तेरे धर्मा रे काम सभ लोका पर जाहिर हुई गईरे।” "
REV,15,5,"होर इन्हा लोका रे गाणा गाणे रे बाद मैं देख्या कि, स्वर्गा मन्झ जो मन्दर आ से खुलीरा, जो तेस तम्बू साहीं आ जेस जो इस्राएली लोक चाली साला तक बियाबान जगंला मन्झ आपणे साउगी लेई किन्हें चले थे। "
REV,15,6,"होर तेता ले बाद स्यों सात स्वर्गदूत जो आखरी रे सात कैहर लेई किन्हें आऊणें वाले थे, स्यों मन्दरा रे बाहर निकले। तिन्हें चमकणे वाले चिटे कपड़े पैहनी रखिरे थे, होर तिन्हारी छाती पर सोने रा पट्टा बझिरा था। फेरी चारो प्राणिया मन्झा ले एकिये तिन्हा सात स्वर्गदूता जो एक-एक सोने रे डोंगा दितेया, जो जुग-जुग रे कठे जिउंदे परमेसरा रे गुस्से ले भरीरा थे। "
REV,15,7,"परमेसरा री महिमा होर तेसरी सामर्था ले आऊणें वाले धुंएँ किन्हें मन्दर भरी गया। होर जेबे तक स्यों सात कैहर जो सात स्वर्गदूत लेई किन्हें आईरे थे, स्यों खत्म नी हुआ, तेबे तक मन्दरा मन्झ कोई भी जाई नी सकेया। "
REV,16,1,"फेरी मैं मन्दरा ले केसी जो उच्ची अवाजा मन्झ तिन्हा सात स्वर्गदूता किन्हें ये बोल्दे हुए सुणेया कि, “जाऊआ, होर परमेसरा रा गुस्सा जो सात डोंगें मन्झ आ, तिन्हो धरती पर दली देआ।” "
REV,16,2,"इधी कठे पैहले स्वर्गदूते जाई किन्हें आपणा डोंगें मन्झ ले परमेसरा रे गुस्से जो धरती पर दली दितेया। होर जिन्हा लोके पर राक्सा री छाप लगिरी थी, होर जो तेसरी मूर्ति री अराधना करहा ऐें थे, तिन्हारे सरीर मन्झ भयानक फोड़े निकले, जो बौह्त पीड़ा दे थे। "
REV,16,3,"दूजे स्वर्गदूते जाई किन्हें आपणे डोंगें मन्झ ले परमेसरा रे गुस्से जो समुद्रा पर दली दितेया। होर झटपट समुद्रा रा पाणी मरिरे माह्णुं रे खूना साहीं बदली गया, होर एता री वजहा ले समुद्रा रा हर एक जानवर मरी गया। "
REV,16,4,होर त्रीजे स्वर्गदूते जाई किन्हें आपणे डोंगें मन्झ ले परमेसरा रे गुस्से जो दराऊआ होर पाणी रे सोते पर दली दितेया। होर स्यों खूना मन्झ बधली गये। 
REV,16,5,"होर मैं तेस स्वर्गदूता जो, जेस जो सारे पाणी पर अधिकार आ, तेस जो परमेसरा किन्हें ये बोल्दे सुणेया कि, “हे पवित्र परमेसर, तू जो था, होर जो हाया, तैं संसारा जो ये सजा देई किन्हें बिलकुल सही न्याय कितिरा। "
REV,16,6,"क्यूंकि तिन्हें परमेसरा रे पवित्र लोका रा, होर तेरे नबिया रा खून बहाई किन्हें स्यों मारी दिते। इधी कठे तैं ऐबे तिन्हा जो खून पीणे जो दे, क्यूंकि स्यों एता रे लायक ऐें।” "
REV,16,7,"दबारा मैं तेस बेदी मन्झा केसी जो ये बोलदे हुए सुणा कि, “हां, हे सर्वसक्तिमान प्रभु परमेसर, जो सजा तैं इन्हा लोका जो दिती, से बिलकुल सच्ची होर सही ई।” "
REV,16,8,होर चौथे स्वर्गदूते जाई किन्हें आपणे डोंगें मन्झ ले परमेसरा रे गुस्से जो सूरजा पर दली दितेया। होर सूरजा जो आपणी डरोणी होर भयानक गर्मी किन्हें माह्णुंआं जो फुखी किन्हें जख्मी करणे री सक्ति दिती। 
REV,16,9,होर माह्णुं सूरजा रे तेज गर्मी किन्हें फुखी गये। तेबे तिन्हें आपणे बुरी कामा जो छाडी किन्हें होर परमेसरा री महिमा करणे रे बजाय स्यों परमेसरा री निंदा करदे लगे। क्यूंकि तिन्हा कैहरा जो भेजणे रा अधिकार सिर्फ परमेसरा वाले आ। 
REV,16,10,"होर पान्जुए स्वर्गदूते जाई किन्हें आपणे डोंगें मन्झ ले परमेसरा रे गुस्से जो तेस राक्सा री राज्य पर दली दितेया, होर तेसरे राज्य मन्झ न्हयारा छाई गया। होर लोक बड़ी पीड़ा रे मारे आपणी-आपणी जीभ चाब्दे लगे। "
REV,16,11,"होर आपणी पीड़ा होर फोड़े री वजहा ले तिन्हें परमेसरा री निंदा किती, जो स्वर्गा मन्झ रैहया। हालांकि ऐबे तिन्हारी हालत इतनी खराब थी, फेरी भी तिन्हें आपणे बुरे काम करणा नी छाडे। "
REV,16,12,"होर छठुहे स्वर्गदूते जाई किन्हें आपणे डोंगें मन्झ ले परमेसरा रे गुस्से जो बडी नदी फरात दराऊआ पर दली दितेया। जेस ले तेसरा पाणी सुक्की गया, होर तेस वजहा ले पूर्व ले आईरे राजा आपणी सेना जो लेई किन्हें तेस दराऊआ जो पार करी पाए। "
REV,16,13,"तेता ले बाद मैं तीन दुस्टात्मा जो देखेया, जो मिनके रे साहीं सूझी थी। तेता मन्झ ले एक अजगरा रे मुंहा ले निकलेया, होर एक पैहले होर दूजे राक्सा ले मुहां ले निकलेया, होर एक झूठे भविस्यवाणी करणे वाले रे मुंहा ले निकलेया। "
REV,16,14,"इन्हा दुस्टात्मा जो चिन्ह दसणे रा अधिकार दितिरा था, होर तिन्हें जाई किन्हें धरती पर राज करणे वाले सब लोका जो कठ्ठा कितेया, ताकि स्यों जाई किन्हें सर्वसक्तिमान परमेसरा साउगी तेस बडे ध्याड़े लड़ाई करी सके। "
REV,16,15,"दुस्टात्मा राज करणे वाले लोका जो होर तेसरी सेना जो तेस जगहा कठा कितेया, जेस जो इब्रानी भासा मन्झ हर-मगिदोन बोल्या जाहाँ। इधी कठे प्रभु यीसूए बोल्या कि, “एस गल्ला जो सुणा, मां चोरा साहीं अचानक आहूँणा। धन्य आ से माह्णुं जो मेरे आऊणें पर जागदा रैंहयां, होर आपणे कपड़े जो त्यार रखा। तेबे तिन्हा नांगे नी हूंणे होर जेबे लोका रे बीचा मन्झ जाणा, ता एह्ड़ा कुछ भी नी हूंणा जो तिन्हो बेज्जत करहे।” "
REV,16,16,"होर सातुवे स्वर्गदूते जाई किन्हें आपणे डोंगें मन्झ ले परमेसरा रे गुस्से जो बागर पर दली दितेया। होर स्वर्गा रे मन्दरा रे अंदर परमेसरा री राजगद्दी वाले ले मुंजो केसी रे बोलणे री अवाज आई कि, “सभ कुछ पूरा हुई गया।” "
REV,16,17,"फेरी बिजलिया चमकी होर गड़गड़ाहटा री अवाज हुई होर बादला री गर्जन हुई, होर एक बडा हिलण हुआ। धरती पर रैहणे वाले लोके, माह्णुं री सुर्हूआता ले लेई किन्हें ऐबे तक कधी नी एह्ड़ा बडा हिलण नी देखीरा था। "
REV,16,18,"होर तेस बडे सैहरा बाबेल रे तीन टुकड़े हुई गये, होर तेसरे ओरले-परले चारों वखा रे सैहर भी पई गये, क्यूंकि परमेसरे बडे बाबेल देसा रे लोका नास करणे रा जो वादा कितिरा था, होर से पूरा कितेया, तिन्हा जो बौह्त बड़ी सजा मिलणी। ये एह्ड़ा हूंणा जिहां कि तिन्हें नीट सराब पितिरी हो, जो परमेसरे आपु तेस डोंगें मन्झ पाईरा जो तेसरे गुस्से जो दसा। "
REV,16,19,"होर तेस टैम समुद्रा रे हर एक टापू आपणी जगहा ले झटपट हटी गये, होर प्हाड़ा जो पता तक नी चल्या। "
REV,16,20,"होर आसमाना ले माह्णुंआं रे प्र्याहले पर पंजाह किलो रे बडे-बडे सुणाट पये, इधी कठे तिन्हें परमेसरा री निंदा किती। क्यूंकि परमेसरा रे ज्रीए भेजिरे कैहरा ले लोका जो बड़ी पीड़ा सहन करणी पहूंआं ईं। "
REV,17,1,"होर जिन्हा सात स्वर्गदूता वाले स्यों सात डोंगें थे, तिन्हा मन्झा ले एकिये आई किन्हें मुंजो ये बोल्या कि, “एथी आऊ, हांऊँ तूजो दसणा कि परमेसरा किहां तेस्सा बडी वेस्या यानि बाबेल सैहरा जो सजा देणी, जो बौह्त सारे पाणीया गास बैठिरी। "
REV,17,2,"तेस्सा साउगी धरती रे राजे व्यभिचार कितेया, होर धरती रे रैहणे वाले सभ माह्णुंआं जो आपणा बणीरा सराब पयाया यानि तिन्हें सारे माह्णुंआं ले बुरे काम कुराये, क्यूंकि तेस्से जनानिये लोका जो मूर्ति पूजा करणा सखाया था।” "
REV,17,3,"तेबे पवित्र आत्मा मेरे पर आई होर स्वर्गदूत मुंजो बियाबान जंगला मन्झ लई गया। तेबे मैं एक जन्नानी देखी जो लाल रंगा रे राक्सा रे गास बैठी किन्हें सुआरी करी करही थी। होर जेसरे सात मूंड होर दस सींग थे, जेसरे सरीरा पर परमेसरा रे निंदा करणे रे नाऊँ लिखिरे थे। "
REV,17,4,"तेस्से ज्नाने बैंगनी होर लाल रंगा रे कपड़े पैहनी रे थे, होर तेस्से आपणे आपा जो सोने रे जेवर होर अनमोल पात्थर होर मैन्हगे मोतिया किन्हें सजाई किन्हें रखीरा था। होर तेस्से आपणे सीधे हाथा मन्झ एक सोने रा डोंगा लेईरा था, जो तेस्सा रे बुरी कामा किन्हें होर व्यभिचारा री दुस्ट चीजा किन्हें भरीरा था। "
REV,17,5,"होर तेस्सा रे माथे पर एक लकोई रे मतलबा वाल्आ नांऊँ लिखिरा था। तिन्हें बोल्या, “हांऊँ बडा बाबेल सैहर आ, होर हांऊँ धरती री सभ वेस्या री, होर दुस्ट चीजा री माऊ ई।” "
REV,17,6,"होर मैं देख्या कि से परमेसरा रे पवित्र लोका रा खून पी किन्हें मुताली गईरी थी, जिन्हा जो लोके यीसू मसीह पर भरोसा रखणे री वजहा ले मारी दितिरा था। होर हांऊँ तेस्सा जो देखी किन्हें बड़ा हरान हुई गया। "
REV,17,7,"तिन्हें स्वर्गदूते मेरे किन्हें बोल्या, “तू हरान मत हो। हांऊँ एस्सा ज्नानिया रा होर तेस राक्सा रा जेस पर से सुआर आ, होर जेसरे सात मूंड होर दस सींग ऐें, तेता री ल्कोई री गल हांऊँ तुजो दस्हा। "
REV,17,8,"जो राक्स तैं देख्या, ये पैहले ता जिउंदा था, पर एेबे जिउंदा नी आ। से डुगहे गड्ढे ले निकल्ने वाल्आ आ, होर परमेसरा तेसरा नास करी देणा। होर धरती रे रैहणे वाले जिन्हा लोका रे नांऊँ संसारा जो रचणे ले पैहले ले ही जिन्दगी री कताबा मन्झ नी लिखिरे, तिन्हा सभिया एस राक्सा जो दबारा जिउंदे देखी किन्हें हरान हूंणां।” "
REV,17,9,"“एस्सा गल्ला जो समझणे रे कठे ज्ञाना री जरूरत ई कि, राक्सा रे सात मूंड तेस सैहरा रे सात पहाड़ जो दसे, जेता पर से ज्नाने बैठी किन्हें राज करी करही। "
REV,17,10,"होर ये सात राजेया जो होर तिन्हारे राजा जो भी दसे। तिन्हा मन्झ पांज ता मरी चुकिरे, होर तिन्हा मन्झा ले छठुआं राजा हाले राज करी करहा, होर आखरी वाल्आ राजा हली तक नी आईरा। होर जेबे तेस आऊंणा, ता कुछ टैम तक ही तेस राज करणा। "
REV,17,11,"होर जो राक्सा बौह्त पैहले जिउंदा था, होर पर एेबे नी हाया, से ही आठुआ राजा। पर से आठुआ राजा तिन्हा साता मन्झा ले कोई एक हूंणा, होर आखरी मन्झ तेस राजे रा नास पक्का हूंणा।” "
REV,17,12,"“होर जो दस सींग तैं पैहले देखे थे तिन्हा दस राजेया जो दसाहें, जिन्हें हली तक राज करणा सुर्हू नी कितिरा। तिन्हा दस राजेया जो तेस राक्सा साउगी राज करणे रा हक दितिरा, पर तिन्हा सिर्फ एक घंटे तक ही राज करणा। "
REV,17,13,"इन्हा सभी राजेया एक ही काम करणे रे कठे राजी हूंणा, होर तिन्हा आपणी-आपणी सामर्थ होर हक तेस राक्सा जो देई देणा।” "
REV,17,14,"“तिन्हा दस राजेया होर राक्सा छेलू साउगी युद्ध करणा। पर छेलूआ होर तेसरे साथीया स्यों हराई देणे, क्यूंकि छेलु राजेया रा राजा, होर प्रभुआ रा प्रभु आ। तेसरे साथी स्यों जिन्हों परमेसरे चुणीरा होर सादिरे होर जो भरोसे रे लायक ऐें।” "
REV,17,15,"फेरी स्वर्गदूते मेरे किन्हें बोल्या कि, “जो बौह्त सारे पाणीया तैं देखया, जिन्हा पर वेस्या बैठिरी। से तिन्हा सभी लोका जो दसां, जो लग-लग देसा रे, होर हर कुला रे, होर हर जातिया रे, होर लग-लग भासा बोलणे वाले लोक ऐें। "
REV,17,16,"से टैम आऊंणा जेबे से राक्स होर जो दस सींग यानि दस राजे जो तेसरे साउगी ऐें, तिन्हा तेस्सा वेस्या किन्हें नफरत करणी, जो तेस पर बैठीरी। तिन्हा तेस पर वार करणा होर से नांगा करी देणा, होर तेसरे मासा रा कुछ हिस्सा खाई देणा, होर बाकि आगी मन्झ फुकी देणा। "
REV,17,17,"होर से ज्नाने, जो तैं देखी, ये से महान सैहर जो धरती रे सभ राजेया पर राज करही। तेस्सा किन्हें ये सभ कुछ इधी कठे हुआ, क्यूंकि परमेसरे ही तिन्हारे मना जो आपणे मकसदा जो पूरा करणे रे कठे बदली रा, होर एस वजहा ले जेबे तक परमेसरे जो बोलिरा, से पूरा नी हो, इन्हें सभिये राजे आपणा अधिकार राक्सा जो देई दितिरा था।” "
REV,18,1,"एता ले बाद मैं दूजे स्वर्गदूता जो स्वर्गा ले उतरदे देख्या। तेस वाले बौह्त बडा अधिकार था, होर तेसरे बड़े प्रयासे री वजहा ले सारी धरती चमकी गई। "
REV,18,2,"तिन्हें उच्ची अवाजा मन्झ चिंगी किन्हें बोल्या कि, “खत्म हुई गया, से बाबेल सैहर खत्म हुई गया। क्यूंकि तिन्हें सभ देसा रे सभ लोका जो आपणा सराब पयाया, जो तेसरी मूर्ति री अराधना ई। होर धरती रे सभ राजे तेस साउगी दुस्ट काम करणे रे कठे तेस किन्हें जुड़ी गये। तेसरी मेहंगी चीजा रखणे री इच्छा री वजहा ले धरती रे वपारी अमीर हुई गये, पर परमेसरा ये बेसर्म वेस्या मुकाई देणी। होर हर प्रकारा री दुस्टात्मा तेथी रैहणे जो जाणा, होर स्यों असुद्ध होर गंदे चिड़ुआ रा अड्डा बणी जाणा।” "
REV,18,3,"फेरी मैं स्वर्गा ले केसी होरी री अवाज सुणी कि, “हे मेरे लोको, तुस्से तेस सैहरा ले बाहर निकली जाऊआ, तेथी रैहणे वाले लोका साहीं पाप नी करहा, ताकि जो पीड़ा लोका जो हुई करही से तुस्सा जो नी हो। "
REV,18,4,"क्यूंकि तेस्सा रे पाप इतने बड़ी गईरे कि तिन्हारा ढेर स्वर्गा तक पूजी गईरा, होर परमेसर तेस्सा रे कितिरे बुरे कामा जो कधी नी भुल्दा। "
REV,18,5,"जेहड़े बुरे काम बाबेल सैहरे कितिरे, तेह्ड़ा ई तुस्से भी तेस साउगी बुरा बर्ताव करहा, तेस्सा रे कामा रे मताबक तेस किन्हें दो गुणा बुरा बर्ताव कर, जेस डोंगें मन्झ तिन्हें दूजे लोका जो सराब मलाई री थी, तेस डोंगें मन्झ तेता ले दो गुणा सराब मलाई किन्हें देआ। "
REV,18,6,"तेसरी बडयाई होर भोग विलास ले भरी जिन्दगी री वजहा ले तेस जो तितना ही दुःख होर पीड़ा देआ। से आपणे मना मन्झ बोल्हा ई, ‘मां राणी बणी किन्हें लोका पर राज करणा, होर हांऊँ विधवा नी हाई, होर मुंजो कधी दुःखा नी हूंणा।’ "
REV,18,7,"आपणी बडयाई करणे री वजहा ले अचानक तेस गास कैहर बरसणा, एक ही ध्याड़े मन्झ बमारी, पीड़ा, होर अकाल एक साउगी तेस पर आई पऊणे, से आगी मन्झ फुखी देणी। क्यूंकि प्रभु परमेसर सामर्थी आ, तेस तिन्हो सजा देणी।” "
REV,18,8,"“धरती रे राजा जिन्हें तेस्सा साउगी व्यभिचार होर भोग विलास कितिरा, जेबे तिन्हें देखेया कि से आगी रे धुएँ किन्हें फुखदी लगिरी, ता तिन्हा छाती पिटी-पिटी किन्हें रोणा, होर तेस्सा रे कठे मातम बनाणा। "
REV,18,9,"होर एस डरा ले कि जेस पीड़ा मन्झ से ई, से पीड़ा तिन्हा पर नी आई जाये, स्यों लोक तेस्सा ले दूर खड़ी किन्हें बोलदे लगे, ‘हे बडे सैहर बाबेल! हे मजबूत सैहर! तेरे पर बौह्त बडा कैहर आईरा। परमेसरे तुजो अचानक सजा देई दिती।’” "
REV,18,10,"“होर धरती रे वपारीया तेस्सा रे कठे छाती पिटी-पिटी किन्हें रोणा, होर तेस्सा रे कठे मातम बनाणा। क्यूंकि ऐबे तिन्हारा माल खरीदणे रे कठे कोई नी आ। "
REV,18,11,"तिन्हा वाले बौह्त सारे समान थे जिहां कि सोना, चांदी, रत्न, मोती। तिन्हा वाले मलमला रे कपड़े थे जो बौह्त कीमती धागे किन्हें बणिरे थे, बैंगनी होर लाल रंगा रे कपड़े। तिन्हा वाले हर किस्मा री खुस्बुदार लकड़ी ले बणीरी चीजा, हाथी रे दांदा री बणीरी चीजा, होर दूजी चीजा भी जो कीमती लकड़िया ले, पितला ले, लोहे होर संगमरमरा ले बणीरी थी। "
REV,18,12,"होर तिन्हा ले दालचीनी, मसाले, धुप, इत्र, लोबान, दाखरस, जैतुना रा तेल, मैदा, कणक, गाय-बोह्ल्द, भेड-बकरिया, घोड़े, रथ, लेणे वाल्आ कोई नी रैहया। होर जो लोक चीजा रा लेण-देण करहे स्यों ऐबे लोका जो नी बेची सकदे। "
REV,18,13,"होर वपारी लोका तेस्सा किन्हें बोलणा कि जेस चीजा री तु इच्छा करही थी, से ऐबे नी रही। सारी खुसबूदार चीजा जो तू पसंद करी थी ऐबे नी रही, होर जिन्हा चीजा ले तू आपणे आपा जो सजाहीं थी से सब ऐबे खत्म हुई गया। होर फेरी कधी भी नी मिलणा। "
REV,18,14,"इन्हा चीजा रे वपारी जो तेस्सा रे ज्रीए अमीर हुई गईरे थे। एस डरा ले कि जेस पीड़ा मन्झ से ई, से पीड़ा तिन्हा पर नी आई जाये, स्यों लोक तेस्सा ले दूर खड़ी गये; होर छाती पिटी-पिटी किन्हें रोंदे लगे, होर तेस्सा रे कठे मातम म्नांदे हुए बोलदे लगे, "
REV,18,15,"‘बडे सैहर बाबेल पर बौह्त बडा कैहर आईरा! जिन्हें एक सुंदर जनानिया साहीं मलमल, होर बैंजनी, होर लाल कपड़े पैन्ही रखिरे थे, होर सोने होर रत्ना होर मोतिया किन्हें सजिरी थी। "
REV,18,16,"पल भरा मन्झ ई तेसरा सारा धन नास हुई गया।’” होर जहाजा रे हर एक मांझी, होर जहाजा ले सफर करणे वाली मूसाफर होर नाविक होर जितने लोक समुद्रा ले आपणी कमाई करहे, स्यों सभ बाबेल सैहरा ले दूर खड़ी किन्हें देखदे लगे। "
REV,18,17,"होर जेबे तिन्हा सैहरा जो फुखणे वाले आगी रे धुएँ जो देखया, ता तिन्हें जोरा किन्हें बोल्या, एस्सा बड़े सैहरा साहीं होर बडा सैहर नी आ! "
REV,18,18,"“होर तिन्हें आपणा दुःख बखान करणे रे कठे आपणे-आपणे मूंडा पर धूड़ पाई। होर छाती पिटी-पिटी किन्हें रोंदे हुए, होर तेस्सा रे कठे मातम बणान्दे हुए होर चिंगी-चिंगी किन्हें बोल्दे लगे कि, ‘बडे सैहर बाबेल पर बौह्त बडा कैहर आईरा! जेसरी जायदाद रे ज्रीए समुद्रा रे सभ जहाज रे माल्क अमीर हुई गईरे थे। होर पल भरा मन्झ तेसरी सारी धन-दोलत नास हुई गई।’” "
REV,18,19,"हे स्वर्ग मन्झ रैहणे वाले लोको, होर हे परमेसरा रे पवित्र लोको, होर चुणिरे चेले, होर नबियो, बाबेल सैहरा साउगी जो हुआ तेता रे कठे तुस्से खुसी मनाऊआ, क्यूंकि जो कुछ बुरा तिन्हें तुस्सा साउगी कितिरा तिन्हा सभी रे कठे परमेसरे तेस सैहरा पर आपणा न्याय भेजिरा। "
REV,18,20,"फेरी एक सामर्थी स्वर्गदूते बडी चक्की रे पाटा साहीं एक बडे पात्थरा जो चकी किन्हें होर ये बोल्दे हुए समुद्रा मन्झ सट्टी दितेया कि, “बडी सैहर बाबेल भी इंहां ई एक बारी मन्झ नास हुई जाणी, होर फेरी कधी दबारा नी बणनी। "
REV,18,21,"हे बाबेल सैहर, फेरी कधी तेरी गलिया मन्झ संगीत नी बजणा, वीणा, होर गाणा गाणे वाले री अवाज नी सुणनीं। होर ना ही बंसरी बजाणे वाले, होर तुरही बजाणे वाले री अवाज फेरी कधी सुणाई देणी। तुस्सा रे कारीगरा गायब हुई जाणा, होर चक्की मन्झ पिसणे रे फेरी कधी नाज नी मिलणा। "
REV,18,22,"होर फेरी कधी तेरे मन्झ लोका दीऊये रा प्रयासा चमकदा हुआ नी देखणा, फेरी कधी सादी करणे री अवाज नी सुणाई देणी। तेरे वपारी पुरे संसारा मन्झ सभी ले ज्यादा सामर्थी थे, होर सारे देसा रे लोक तेरे जादू टोणे करणे वाले ले भरमाई रे थे। "
REV,18,23,"बाबेल सैहरा जो परमेसरे इधी कठे सजा दिती क्यूंकि स्यों नबिया जो होर परमेसरा रे पवित्र लोका जो, होर संसारा रे दूजे लोका रा खून करणे रे अपराधी थे।” "
REV,19,1,"सामर्थी स्वर्गदुता री गल्ला करणे रे बाद स्वर्गा मन्झ मैं बौह्त सारे लोका री गाणा गाणे साहीं अवाजा सुणी, जो ये गाई करहे थे, “हालेलूय्याह! आस्सा रे परमेसरा री महिमा हो, से सामर्थी आ, होर आस्सा रा उद्धार करहा। "
REV,19,2,"तेसरी बढ़ाई करहा, क्यूंकि से सही होर सच्चा न्याय करहा, तिन्हें तेस बड़े सैहरा जो सजा दिती जो बड़ी वेस्या साहीं आ, क्यूंकि तिन्हें संसारा रे लोका जो भरमाया कि स्यों पाप करहे, परमेसरे तेस ले तेसरे बुरे कामा रा बदला लितेया, क्यूंकि तिन्हें परमेसरा रे सेऊआदारा जो मारी दितिरा था।” "
REV,19,3,"फेरी तिन्हें दूजी बारी गाया, “हालेलूय्याह! से आगी रा धुँआ जो तेस्सा वेस्या जो नास करा से कधी नी बुझणा।” "
REV,19,4,"तेबे चौबी अगुवे होर चारो प्राणिये राजगद्दी पर बैठिरे परमेसरा रे पैरा पर पई किन्हें तेसरी अराधना किती। तिन्हें बोल्या, “आमीन, हाल्लेलूयाह!” "
REV,19,5,"फेरी मैं राजगद्दी मन्झा ले केसी जो ये बोलदे हुए सुणेया कि, “तुस्से जो आस्सा रे परमेसरा रे सेऊआदार ऐें, होर तेसरा डर मन्हें, क्या छोटे क्या बडे, सभ तेसरी बड़ाई करा।” "
REV,19,6,"फेरी मैं एह्ड़ी अवाज सुणी जो बौह्त लोका रे चिंगणे वाली अवाज साहीं थी, होर तिन्हारी अवाज बौह्त तेज चलने वाली समुद्रा री लैहरा री अवाज साहीं होर बादला री गर्जना साहीं बड़ी भारी थी। मैं तिन्हो ये गांदे हुए सुणेया, “हाल्लेलूयाह! परमेसर आस्सा रा प्रभु सर्वसक्तिमान आ होर सभ लोका पर राज करहा। "
REV,19,7,"आऊआ, आस्से खुस होर मग्न हो, होर तेसरी बढ़ाई करो, क्यूंकि से जो छेलू आ तेसरा ब्याह हूंणे वाली होर तेसरी लाड़ीये (तेस पर विस्वास करणे वाले लोका जो) आपणे आपा जो सजाई किन्हें तेसरे कठे त्यार करी लईरा। "
REV,19,8,"होर तेस्सा जो चमकदार होर मलमल रे कपड़े पैन्ह्णे जो दितिरे, जो पवित्र होर सुद्ध ऐें; होर छेलुए दितिरे।” क्यूंकि ये परमेसरा रे पवित्र लोका रे भले कामा रे प्रतीक ऐें। "
REV,19,9,"होर तेबे स्वर्गदूते मेरे किन्हें बोल्या, “ये लिख: कि धन्य ऐें स्यों, जो छेलू रे ब्याहा जो मनाणे री धामा मन्झ सादे गईरे।” फेरी तिन्हें मेरे किन्हें बोल्या, “ये बचन परमेसरा री वखा ले आईरे सच्चे बचन ऐें।” "
REV,19,10,"होर जेबे मैं ये सुणेया ता जो मेरे किन्हें ये गल्ला करी करहा था, हांऊँ तेसरे पैरा पर पई किन्हें तेसरी अराधना करणे ही वाल्आ था। पर तिन्हें मेरे किन्हें बोल्या, “देख, एह्ड़ा मत कर, सिर्फ परमेसरा री ही अराधना कर। क्यूंकि हांऊँ तुस्सा साहीं होर तुस्सा रे सभ विस्वासी भाई बैहणा साहीं परमेसरा रा एक सेऊआदार आ। जिन्हारी एक ई गुआही कि यीसू ही तिन्हारा प्रभु आ।” यीसूए जो ये सच्च जाहिर कितिरा से ही लोका जो परमेसरा री खबरा री भविस्यवाणी करणे री सामर्थ देहां। "
REV,19,11,"फेरी मैं स्वर्गा जो खुल्हिरा देख्या, होर तेथी मेरे साम्हणें एक चिटा घोड़ा था। होर जो तेस पर एक सुआर था, तेस जो भरोसे रे लायक, होर सच्चा बोल्या जाहाँ था। से धार्मिकता किन्हें आपणे दुसमना रा न्याय करहा होर तिन्हारे बरखलाफ युद्ध करहा। "
REV,19,12,"होर तेसरी हाखिया आगी री लपटा साहीं चमकी करहा ई थी, होर तेसरे मूंडा पर बौह्त सारे राज ताज थे। होर तेसरे सरीरा पर एक नांऊँ लिखिरा था, जेसरा मतलब तेस जो छाडी किन्हें होर कोई नी जाणदा था। "
REV,19,13,"होर तिन्हें सुआरे खूना मन्झ डबोई रे कपड़े पैहनी रे थे, होर तेसरा नांऊँआ, परमेसरा रा बचन। "
REV,19,14,"होर स्वर्गा री सेना तेसरे पीछे-पीछे जाई करहा ई थी स्यों भी चिटे घोड़े पर सुआर थी, तिन्हें चिटे मलमल रे कपड़े पैन्ही रे थे जेता मन्झ कोई दाग नी था। "
REV,19,15,"तेसरे मुंहा ले एक पैन्नी तलवार निकला ई, जेता ले तेस सारे जाति-जातिया रे लोक हराणे, होर तेस लोहे रे राजदंडा किन्हें तिन्हा पर राज करणा। तेस सर्वसक्तिमान परमेसरा रा भयानक गुस्सा जाहिर करणा, जिहां अंगूरा रे रसा तेसरे गड्ढे मन्झ जुक्की किन्हें काढी जाहाँ। "
REV,19,16,"होर तेसरे कपड़े होर सीधी जाँघा पर जो नांऊँ लिखिरा, से ये आ: “राजेया रा राजा होर प्रभुआ रा प्रभु।” "
REV,19,17,"फेरी मैं एक स्वर्गदूता जो सूरजा पर खड़ीरे देख्या, होर तिन्हें उच्ची अवाजा मन्झ पुकारी किन्हें आसमाना रे बौह्त गास उडणे वाले सभ मास खाणे वाले चिड़ुआ किन्हें बोल्या, “आऊआ परमेसरा री बडी (मास वाली धाम) धामा मन्झ कट्ठे हुई जाऊआ। "
REV,19,18,"तुस्से आऊआ होर राजेया री, होर सेना रे अधिकारिया री, होर ताकतवर स्पाहीया री, होर घोड़े रा होर तिन्हारे सुआरी री ल्हासा रा मास खाऊआ। होर क्या अजाद, क्या गुलाम, क्या छोटे, क्या बडे, तुस्से केसी भी मरिरे रा मास खाई सके।” "
REV,19,19,"फेरी मैं तेस राक्सा जो देखेया जो समुद्रा ले निकली किन्हें आईरा था, होर तेसरे साउगी धरती रे राजे होर तिन्हारी सेना भी थी। स्यों चिटे घोड़े पर बैठीरे सुआर होर तेसरी सेना रे बरखलाफ लड़ने रे कठे आईरे थे। "
REV,19,20,"होर से पैहला राक्स होर तेस साउगी से दूजा राक्स जो झूठे भविस्यवाणी करहा, पखड़ी गया। एस झूठे भविस्यवाणी करणे वाले तेस राक्सा री जगहा चिन्ह दसे, होर स्यों सभ लोक भरमाए कि से सभ लोक तेसरी अराधना करहे, जिन्हें आपणे माथे पर तेसरी छाप लगाई री थी, होर तेसरी मूर्ति री अराधना कितिरी थी। स्यों दुहें जिन्दे जी आगा री झीला मन्झ पाई दिते, जो हमेसा गन्धका किन्हें भख्दी रही। "
REV,19,21,तेबे तेस चिटे घोड़े री सुआरे सभी जो तलवारा किन्हें मारी दितेया जो तेसरे मुंहा ले निकला ई थी। तेबे आसमाना रे मास खाणे वाले चिड़ुए तिन्हारी ल्हासा रा मास तेबे तक खांदे रहे जेबे तक स्यों रजी नी गये। 
REV,20,1,"फेरी मैं एक स्वर्गदूत स्वर्गा ले उतरदे देख्या; जेसरे हाथा मन्झ डुगहे गड्ढे री चाबी, होर एक बडी जंजीर थी। "
REV,20,2,"होर तिन्हें तेस अजगरा जो, यानि पुराणे सांपा जो, जेसरा नाऊँ सैतान भी आ, पकड़ी लेया। होर से बान्ही किन्हें डुगहे गड्ढे मन्झ डयाई दितेया, होर दुराजा बंद करी दितेया होर तेस पर मोहर ल्गाई दिती, ताकि हज़ार साल पुरे हूंणे तक से जाति-जातिया रे लोका जो दबारा नी भड़काई सके। होर जेबे से टैम खत्म हुई जाणा, ता तेस जो थोह्ड़ी देरा रे कठे अजाद करी दितेया जाए। "
REV,20,3,"फेरी मैं कुछ राजगद्दिया देखी, जिन्हा पर स्यों लोक बैठिरे थे, जिन्हारा मूंड यीसू मसीह रे बारे मन्झ खबर होर परमेसरा रे बचना सुनाणे री वजहा ले काटे गईरे थे। होर इन्हें लोके तेस राक्सा री, होर ना तेसरी मूर्ति री अराधना कितिरी थी, होर तिन्हें तेस राक्सा री छाप आपणे माथे होर आपणे हाथा पर लगाई री थी। स्यों मरिरे मन्झ ले जिउंदे हुई किन्हें राजगद्दिया पर बैठी गये। परमेसरे तिन्हो राज करणे रा अधिकार दितेया, होर तिन्हें मसीह साउगी हज़ार साला तक राज कितेया। "
REV,20,4,"मरिरे मन्झ ले जिउंदे हूंणे वाले ये सभी ले पैहले थे, होर स्यों बौह्त ही ज्यादा पवित्र होर धन्य ऐें। होर तिन्हा पर दूजी मौता रा कोई हक नी आ। तिन्हा परमेसरा होर मसीह रे कठे याजक हूंणे, होर तिन्हा साउगी हज़ार साल तक राज करणा। होर हज़ार साल पुरे हूंणे तक कोई भी मरिरे लोक दबारा जिउंदे नी हुए। "
REV,20,5,"होर जेबे हज़ार साल पुरे हुई जाणे, ता सैतान कैदा ले अजाद कितेया जाणा। "
REV,20,6,"तेस देस-देसा रे लोका जो भरमाणे रे कठे बाहर निकलणा जो पुरे संसारा मन्झ फैलीरे। होर स्यों इन्हा देसा जो गोग होर मागोग बोल्हे, जिन्हारे बारे मन्झ यहेजकेल नबिये बोलिरा था। सैताना स्यों सभ तेस जगहा कट्ठे करणे जेथी तिन्हा सभिया लड़ाई करणी। होर तेस किन्हें बौह्त सारे लोक हूंणे जिन्हारी गिणती समुद्रा रे रेते बराबर हूणीं, जिन्हों कोई गिणी नी सकदा। "
REV,20,7,"सैताना री सेना निकली किन्हें धरती रे हर जगहा पर गई, होर तिन्हें से सैहर घेरेया जेस किन्हें परमेसर प्यार करहा, जेथी तेसरे लोक रहे थे। पर स्वर्गा ले परमेसरा री वखा ले आग उतरी होर सारी सेना जो फुखी किन्हें नास करी दितेया। "
REV,20,8,"होर तिन्हारा भरमाणे वाल्आ सैतान जो भी आगा री झीला मन्झ पाई दितेया जाणा, जो हमेसा गन्धका किन्हें भख्दी रही। तेथी तेस साउगी राक्स होर से झूठी भविष्यवाणी करणे वाल्आ भी हूंणां, होर तिन्हा राती ध्याड़ी जुग-जुग रे कठे पीड़ा मन्झ तड़फदे रैहणां। "
REV,20,9,"तेता ले बाद एक बड़ी चिटी राजगद्दी देखी, जेस पर परमेसर बैठिरा था, पर तेस जगहा ले धरती होर आसमान गायब हुई गये, होर फेरी स्यों केसीए दबारा नी देखे। "
REV,20,10,"फेरी मैं क्या छोटे बडे सभ मरिरे लोका तेस राजगद्दी रे साम्हणें खड़ीरे देख्या। स्यों लोक जो पाणी मन्झ डूबी किन्हें मरिरे थे, होर स्यों मरिरे जो कब्रा मन्झ पईरे थे, होर स्यों लोक जो पताल लोक मन्झ थे, जेथी मरिरे रैंहयां ऐें, स्यों सभ तेस राजगद्दी साम्हणें खड़ी गये। होर कताबे खोल्ही गई जेता मन्झ जिन्दगी री कताब भी थी, होर तेस कताबा मन्झ लिखिरे मताबक होर तिन्हारे कितिरे कामा रे मताबक सभ मरिरे लोका रा न्याय कितेया गया। तिन्हा सभीरा न्याय तिन्हारे कामा रे मताबक कितेया गया। "
REV,20,11,"होर तिन्हा सभी जो जिन्हारा नांऊँ जिन्दगी री कताबा मन्झ नी लिखिरा था, तेस जो आगा रे झीला मन्झ पाई दितेया गया। फेरी तेता ले बाद ऐबे आगे मौत नी रही होर ना ही पताल लोक रहा जेथी मरिरे लोका रहे, क्यूंकि स्यों सभ लोक जिन्हारा नाऊँ जिन्दगी री कताबा मन्झ नी लिखिरा था तिन्हो पैहले ले ही आगा रे झीला मन्झ पाई दितेया गया। होर एता जो ई दूजी मौत बोल्या जाहाँ, जो कि आगी री झीला मन्झ मिलणे वाली सजा ई। "
REV,21,1,"फेरी मैं नंऊँआं आसमान होर नौंईं धरती देखी, क्यूंकि पैहला आसमान होर पैहली धरती नी रही, होर समुद्र भी नी रैंहयां। "
REV,21,2,"फेरी मैं पवित्र सैहर नंऊँआं यरुस्लेम, स्वर्गा ले परमेसरा वाले उतरदे देख्या। होर से तेस्सा नौंईं लाड़ीया साहीं था, जिहां जे से आपणे नंऊँऐं लाड़े रे कठे सजी री हो, होर तेस किन्हें ब्याह करणे रे कठे त्यार हुई गईरी हो। "
REV,21,3,"फेरी मैं परमेसरा री राजगद्दी मन्झा ले केसी जो उच्ची अवाजा मन्झ ये बोल्दे सुणेया कि, “सुण! ऐबे ले परमेसरा रे रैहणे री जगहा माह्णुंआं रे बीचा मन्झ हुआ करणी, होर तेस तिन्हा साउगी रैहणां, होर स्यों तेसरे लोक हूंणे। होर परमेसरा आपु तिन्हा जो आपणे लोक बोलणा, होर तिन्हा साउगी रैहणां, होर तिन्हा भी से आपणा परमेसर मनणा। "
REV,21,4,"होर तेस तिन्हारी हाखिया ले सभ आंसू पुन्झी देणे। होर एता ले बाद मौत नी रैहणीं, होर ना दुःख, होर ना रोणा होर ना पीड़ा रैहणीं। क्यूंकि पैहले री धरती ऐबे नी रही।” "
REV,21,5,"होर जो राजगद्दी पर बैठिरा था, तिन्हें बोल्या, “ऐबे हांऊँ सभ कुछ नंऊँआं बनाई करहा।” फेरी तिन्हें बोल्या कि, “जो कुछ मैं बोल्या तेता जो लिखी ले, क्यूंकि मेरे ये बचन भरोसे रे लायक होर सच्चे ऐें।” "
REV,21,6,"फेरी तिन्हें मेरे किन्हें बोल्या, “सभ गल्ला पूरी हुई गईरी। हांऊँ अल्फा होर ओमेगा यानि सुर्हूआत होर अंत हांऊँ ई आं। जो भी सोखा तेस जो मां हमेसा री जिन्दगी देणे वाले पाणी रे सोते मन्झा ले मुफ्त पयाणा। "
REV,21,7,"जो लोक जीत हासिल करहे, तिन्हा इन्हा सभी आसिसा रे वारस हूंणां: मां तिन्हारा परमेसर हूंणां, होर तिन्हा मेरे लोक (बच्चे ) हूंणां। "
REV,21,8,"पर जो मेरे पर विस्वास नी रखदे, स्यों तेस आगी री झीला मन्झ पाई देणे जो गन्धका किन्हें भख्दी रैंहयां ई, जो कि दूजी मौत ई। होर तिहां ही सभ लोक, जो दूजेया रे साम्हणें मुंजो मनणे रे डरे, होर बुरे काम होर खून करहे। जो व्यभिचारी ऐें होर जादू टोणा करहे, होर मूर्तिया री अराधना करहे; होर झूठ बोल्हे, तेस आगी री झीला मन्झ पाई देणे।” "
REV,21,9,"फेरी सात स्वर्गदूता मन्झा ले जिन्हें आपणे-आपणे डोंगें मन्झ सात आखरी कैहर भरी किन्हें धरती रे लोका पर डयाई दिति। तिन्हा मन्झा ले एकिये मेरे वाले आई किन्हें बोल्या, “एथी आऊ, मां तुजो से नौंईं लाड़ी दसणी, जेस्सा रा ब्याह छेलू किन्हें हूंणे वाल्आ।” "
REV,21,10,"होर पवित्र आत्मा मेरे पर आई गई, होर तेस सामर्था रे ज्रीए एक मुंजो एक बडे होर उच्चे प्हाड़ा पर पुजाई दितेया, फेरी मुंजो पवित्र सैहर नंऊँआं यरुस्लेम, स्वर्गा ले परमेसरा वाले उतरदे हुए दसेया। "
REV,21,11,"होर परमेसरा री महिमा ले से सैहर चमकी करहा था; जेसरी चमक कीमती पात्थर यसब साहीं थी, जो सीसे साहीं साफ था। "
REV,21,12,"होर तेस सैहरा रे चारों वखा जो बडी होर उची कान्धा थी, होर तेस्सा कान्धा रे बारा दुराजे थे, होर हर दुराजे पर एक-एक स्वर्गदूत बठाई रे थे। होर तिन्हा दुराजे पर इस्राएल देसा रे बारा गोत्रा रे नांऊँ लिखिरे थे। "
REV,21,13,"होर सैहरा रे चारों वखा जो तीन-तीन दुराजे थे: पूर्व दिसा वखा जो तीन दुराजे, उत्तर दिसा वखा जो तीन दुराजे, दक्षिण दिसा वखा जो तीन दुराजे, होर पस्चिम दिसा वखा जो तीन दुराजे थे। "
REV,21,14,होर सैहरा री कान्धा री नींऊँआं बारा पात्थरा पर टिकिरी थी। होर हर एक पात्थरा पर छेलू रे बारा चुणिरे चेले रे नांऊँ एक-एक करी किन्हें लिखीरे थे। 
REV,21,15,"होर जो स्वर्गदूत मेरे साउगी गल्ला करेया करहा था, तेस वाले तेस सैहरा जो, होर तेसरे दुराजे जो, होर तेसरी कान्धा जो नापणे रे कठे एक सोने री छटी थी। "
REV,21,16,"होर से सैहरा वर्गाकार रूपा मन्झ था, जेसरी चारों पासे एक बराबर थे होर स्वर्गदूते आपणी नापणे री छटी किन्हें से सैहर नापेया: तेता री लम्बाई 2,220 किलोमीटरा री थी। होर तेसरी चौड़ाई होर उचाई भी तेसरी लम्बाई रे बराबर थी। "
REV,21,17,होर स्वर्गदूते सैहरा री कान्धा री उचाई नापी जिहां माह्णुं नाप्हा ऐ। से तेस कान्धा री उचाई छयाट मीटर थी। 
REV,21,18,"होर सैहरा री कान्ध कीमती पात्थर यसबा री बणीरी थी, होर सैहर सुद्ध सोने रा बणीरा था, जो सीसे साहीं साफ था। "
REV,21,19,"होर तेस सैहरा री कान्धा री निंऊँआं बारा हर किस्मा रे कीमती पात्थरा किन्हें सजाई किन्हें बणाईरी थी, पैहली नींऊ यसबा री थी, दूजी नीलमणि री, होर त्रीजी लालड़ी री, चौथी मरकता री थी। "
REV,21,20,"होर पान्जुहीं नींऊ गोमेदका री बणीरी थी, छठवीं माणिक्य री, सातवीं पीतमणी री, आठवीं पेरोजा री, नौंही पुखराजा री, दसवीं लहसनिया री, ग्याहरुहीं धुम्रकांता री, होर बारुहीं नींऊ कीमती पात्थर याकुता री बणीरी थी। "
REV,21,21,"होर बारा दुराजे भी बारा मोतिया रे बणिरे थे, एक-एक दुराजा एक-एक मोतिया रा बणीरा था। होर सैहरा री गलिया सुद्ध सोने री बणीरी थी, जो साफ सीसे साहीं थी। "
REV,21,22,"होर मैं तेस सैहरा कोई मन्दर नी देख्या, क्यूंकि सर्वसक्तिमान प्रभु परमेसर, होर छेलू तेस ई सैहरा मन्झ थे, इधी कठे तेथी मन्दरा री जरूरत नी। "
REV,21,23,"होर तेस सैहरा मन्झ सूरज होर चाँदनी रे प्रयासे ज्रूरत नी थी, क्यूंकि परमेसरा री महिमा तेस सैहरा जो प्रयासा करही, होर छेलू भी दिऊये साहीं तेस सैहरा जो चमका। "
REV,21,24,"तेस सैहरा री चमक एस धरती रे जाति-जातिया रे लोका जो प्रयासा देहीं, होर धरती रे सारे राजे आपणी-आपणी सान री चीजा एस सैहरा मन्झ लई आऊणीं। "
REV,21,25,"होर तेसरे सैहरा रे दुराजे कधी बंद नी रैंहणें, स्यों हमेसा खुली रैहणे, क्यूंकि तेथी कधी रात नी हूणीं। "
REV,21,26,होर एस धरती रे जाति-जातिया रे लोका भी आपणी-आपणी साना री चीजा एस सैहरा मन्झ लई आऊणीं। 
REV,21,27,"होर तेस सैहरा मन्झ कोई असुद्ध चीज या दुस्ट काम करणे वाल्आ, या झूठ बोलणे वाल्आ, तेस मन्झ दाखल नी हुई पाणा। पर सिर्फ तिन्हा लोका ही दाखल हूंणा, जिन्हारा नांऊँ छेलू री जिन्दगी री कताबा मन्झ लिखिरे। "
REV,22,1,"फेरी स्वर्गदूते मुंजो जिन्दगी देणे वाले पाणी री नदी दसी, जो सीसे साहीं साफ थी, होर से पाणी परमेसरा री राजगद्दी ले निकला था जो छेलु री भी राजगद्दी थी, "
REV,22,2,"ये नदी सैहरा री गलिया रे बीचो बीच जाहीं थी। होर तेस नदी रे दुहें कनारे पर जिन्दगी देणे वाल्आ डाल लगिरा था, होर तेस डाला मन्झ बारा किस्मा रे फल लगिरे थे; होर से डाल हर म्हीने लग-लग किस्मा रे फल देहां था। होर तेस डाला रे पातर धरती पर रैहणे वाले जाति-जाति रे लोका जो भले चंगे रखणे री दुआई। "
REV,22,3,"परमेसरा ले स्रापित कोई चीज तेस सैहरा मन्झ नी हूंणां। परमेसर होर छेलू री राजगद्दी तेस सैहरा मन्झ हूणीं, होर परमेसरा रे सेऊआदारा तेसरी अराधना करणी। "
REV,22,4,"होर तिन्हा परमेसर आम्हणें-साम्हणें देखणा, होर तेसरा नांऊँ तिन्हारे माथे पर लिखिरा हूंणां। "
REV,22,5,"होर फेरी तेथी कधी कोई रात नी हूणीं। होर तेस सैहरा मन्झ सूरज होर दिऊये रे प्रयासे ज्रूरत नी हूणीं, क्यूंकि प्रभु परमेसरा तिन्हा जो प्रयासा देणा। होर ये लोक जो तेथी रहे तिन्हा जुग-जुग राज करणा। "
REV,22,6,"तेता ले बाद स्वर्गदूते मेरे किन्हें बोल्या कि, “जो गल्ला तुस्सा किन्हें बोलिरी, स्यों भरोसे रे लायक, होर सच्ची ई। प्रभु परमेसर जिन्हें आपणी आत्मा सभी नबिया जो दितिरी, तिन्हें ही आपणे स्वर्गदूता जो एथी आऊणें रे कठे आदेस दितेया कि, आपणे सेऊआदारा जो स्यों गल्ला दसे। जिन्हारा बौह्त जल्दी पूरा हूंणां जरूरी आ।” "
REV,22,7,"“सुण, हांऊँ जल्दी आऊणें वाल्आ आ। धन्य ऐें स्यों, जो एस कताबा मन्झ लिखिरी भविस्यवाणी री गल्ला जो मन्हां ऐें।” "
REV,22,8,"हांऊँ से ई यहून्ना आ, जो ये गल्ला सुणहां, होर देख्हा था। होर जेबे मैं ये गल्ला सुणी होर देखी, ता हांऊँ अराधना करणे रे कठे तेस स्वर्गदूत रे पैरा मन्झ पई गया, जो मुंजो ये गल्ला दस्हा करहा था। "
REV,22,9,"होर तिन्हें मेरे किन्हें बोल्या, “देख, एह्ड़ा मत कर, सिर्फ परमेसरा री ही अराधना कर। क्यूंकि हांऊँ भी तेरे साहीं होर तुस्सा रे सभ विस्वासी भाई बैहणा साहीं आ; जो भविष्यवाणी करहे, होर एस कताबा मन्झ लिखिरी भविष्यवाणी री गल्ला मनणे वाले सभ लोका साहीं परमेसरा रा एक सेऊआदार आ।” "
REV,22,10,"तिन्हें मेरे किन्हें दबारा बोल्या, “एस कताबा मन्झ लिखिरी भविस्यवाणी री गल्ला जो लकोई किन्हें मत रख, क्यूंकि इन्हा गल्ला रा पूरा हूंणे रा टैम नेडे आई गईरा। "
REV,22,11,"होर इधी कठे जो लोक बुरे काम करहे, स्यों बुरे काम करदे रहे; होर जो नीच काम करहे, स्यों नीच काम करदे रहे। होर जो धर्मी आ, से धार्मिकता रे काम करदा रहे; होर जो पवित्र आ, से पवित्र बणा रहे।” "
REV,22,12,"तेबे प्रभु यीसूए बोल्या, हांऊँ जल्दी आऊणें वाल्आ आ! होर हर लोका जो तिन्हारे कामा रे मताबक इनाम देणे रे कठे या सजा देणे रे कठे आई करहा। "
REV,22,13,“हांऊँ अल्फा होर ओमेगा यानि सुर्हूआत होर अंत होर पैहला होर आखरी भी हांऊँ ई आं।” 
REV,22,14,"धन्य ऐें स्यों, जो आपणे कपड़े धोई लैंहां ऐें, क्यूंकि तिन्हा जो दुराजे ले हुई किन्हें सैहरा मन्झ दाखल हूंणे रा हक मिलणा। होर तिन्हा जो जिन्दगी देणे वाले डाला ले फल खाणे रा भी हक मिलणा। "
REV,22,15,"पर कुत्ते साहीं अपवित्र लोक, होर जादू टोणा करणे वाले, होर व्यभिचार करणे वाले, होर हत्या करणे वाले लोक, होर मूर्तिया री अराधना करणे वाले लोक, होर हरेक लोक जो झूठ बोलणा पसंद करहे, तिन्हा सभिया एस सैहरा ले बाहर रैहणां। "
REV,22,16,"“मैं यीसू आ, होर मैं आपणे स्वर्गदूत इधी कठे भेजे कि, स्यों तुस्सा सभी जो कलीसिया रे लोका रे कठे ये गल्ला बोली सके। हांऊँ राजा दाऊदा रा बंस आ, होर हांऊँ तेज चमकणे वाल्आ भ्यागा रा तारा आ।” "
REV,22,17,"होर परमेसर री आत्मा, होर छेलु री नौंईं लाड़ी यीसू किन्हें बोल्हा ई कि, “आऊआ!” होर जो भी इन्हा गल्ला जो सुणी करहा से भी बोले कि, “आऊआ!” होर जो सोखा हो, से आये, होर जिन्दगी देणे रा पाणी मुफ्ता मन्झ पीये। "
REV,22,18,"हांऊँ यहून्ना चेतावनी देहां कि हर एक जो एस कताबा मन्झ लिखिरी भविस्यवाणी री गल्ला सुणहां, अगर तुस्सा मन्झ ले कोई माह्णुं एस कताबा मन्झ लिखिरी गल्ला मन्झ कुछ बढ़ाए, ता परमेसरा भी एस कताबा मन्झ लिखिरी विपत्तिया जो देई किन्हें तुस्सा री सजा बढ़ाणी। "
REV,22,19,"होर अगर तुस्सा मन्झ ले कोई एस भविस्यवाणी री कताबा मन्झ लिखिरी गल्ला मन्झा ले कुछ काढी दे, ता परमेसरा तेस जो एस कताबा मन्झ लिखिरी आसिसा नी देणी; यानि पवित्र सैहरा मन्झा दाखल हूंणे रा हक नी देणा, होर जिन्दगी देणे वाले डाला ले फल खाणे रा भी हक नी देणा। "
REV,22,20,"यीसू ही इन्हा गल्ला री गुआही देहां कि यूयाँ ऐें गल्ला सच्ची। से ये बोल्हा कि, “हां, हांऊँ जल्दी आऊणें वाल्आ आ!” तेबे मैं यहून्ने जबाब दितेया, आमीन, हे प्रभु यीसू आ! i "
REV,22,21,हांऊँ प्रार्थना करहा कि प्रभु यीसू सभ परमेसरा रे पवित्र लोका जो आपणा अनुग्रह देंदा रहे। आमीन। 
