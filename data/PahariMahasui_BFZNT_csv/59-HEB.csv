Book,Chapter,Verse,Text
HEB,1,1,"पैहलै जुगा दी परमेश्‍वरै बाब-दादा कु मोकती बारै और अलग-अलग तरिकै कौरीऐ भविष्यवक्तु रै ज़ौरिऐ बुशै लाई, "
HEB,1,2,पर इऊं आखरी दीनु दी आमुकु छ़ोहरु रै ज़ौरिऐ बुशै लाई। परमेश्‍वरै आपणै छ़ोहरु रै ज़ौरिऐ सारी सृष्टी चाणी और सेऊ सारी चीज़ैऊ रौ हक्क्कदार चाणौ। 
HEB,1,3,सेऊ छ़ोहरु ई परमेश्‍वरा री महिमा रौ प्याशौ आ और सेऊ छ़ोहरु हर तरिकै कु तेसी ज़िणौ आ। और सेऊ आपणी शक्ति रै वचना कौरी सारी सृष्टी मज़बूत चाणी छ़ाड़ा आ। सेऊ लोगु रै पाप धोइयौ उंच़ी ज़ागाह माथै परमेश्‍वरा री सुल़टी भिलै बोशौ। 
HEB,1,4,"एथीलै परमेश्‍वरै छ़ोहरु कै इणौ नाऊं दैऔ ज़ो सौरगदूतु कु भौरी उंच़ौ आ, ज़ासरै ज़ौरिऐ आमै इणौ देखी कि छ़ोहरु तिउंकु भौरी महान आ। "
HEB,1,5,"कैलैकि परमेश्‍वरै आपणै केज़ै भी सौरगदूतु लै केबी भी इणौ नाईं बोलौ कि, “तू मैरौ छ़ोहरु ई,” आज़ हाऊं पौगड़ौ कौराऊ कि तू मैरौ छ़ोहरु ई। और तौंइऐ तिणीऐ इऐ बूश कासी सौरगदूता लै नाईं बोली कि, “हाऊं तेसरौ बाब बौणा ऊ, और तू बौणा ई मैरौ छ़ोहरु।” "
HEB,1,6,"और ज़ेबी परमेश्‍वरै आपणौ महान छ़ोहरु इऐं दुनिया दी भेज़ौ, ता सेऊ बोला आ, “परमेश्‍वरा रै सारै सौरगदूत तेसरी महिमा कौरा।” "
HEB,1,7,"और सौरगदूता रै बारै दी इणौ बोला आ, “सेऊ आपणै दूतु लै बागुरा ज़िणै, और आपणै सेवक आगी रौ ज़ौहरा ज़िणौ चाणा आ।” "
HEB,1,8,"पर छ़ोहरु रै बारै दी बोला आ, “ओ परमेश्‍वर तेरी राज़गाद्दी जुगा-जुगा झ़ांऊ रौआ आ। धार्मिकता आइलै तू आपणै राज़्य माथै राज़ कौरा ई। "
HEB,1,9,"तांइऐ आच़्छ़ै कामा कु प्यार और बुरै कामा कु नफरत छ़ाड़ी। एथरी वज़ाह कु हाऊं, तैरै परमेश्‍वरै, तैरै साथीऊ कु बौड़ियौ खुशी रै तेला कौरी तैरौ अभिषेक कियौ।” "
HEB,1,10,"और पवित्रशास्त्र भी बोला आ कि, “ओ प्रभु, सौभी कु पैहलै तांइऐ धौतरी चाणी, और सौरग तैरै हाथा री कारीगरी आ। "
HEB,1,11,"सै ता नाश हुणै ई। पर तू सौदा लै रौआ ई, और सै सारै जुड़कै ज़िणै पुराणै हुआई। "
HEB,1,12,"और तू तिऊं च़ादरु भाशीऐ मेटा ई, और सै जुड़केऊ भाशीऐ बौदल़िआई पर तू केबी ना बौदलिंदौ और तू केबी भी खातम नाईं औन्दौ।” "
HEB,1,13,"और परमेश्‍वरै सौरगदूतु मांझ़िऐ कु कासी लै केबी नाईं बोलौ कि, “तू मेरी सुल़टी भिलै इज़्ज़ता री ज़ागाह दी बोश, ज़ेबी झ़ांऊ कि हाऊं तैरै दुश्मनु तैरै वशा दी ना कौरु।” "
HEB,1,14,"का सारै सौरगदूत सेवा टहल कौरना लै छ़ांटी ऐन्दी आत्माऐं नाईं, कि सै तिउंरी सेवा कौरा ज़ो छ़ुटकारौ पाइणै वाल़ेई? "
HEB,2,1,"एथीलै आमुकै ज़ो खुशी री खौबर मिली आ तेथ माथै भौरी ध्यान दैणौ च़ांई, कैलैकि इणौ ना च़ांई थौ हुऔ कि आमै सौच़्च़ाई री बाटा कु पोरु भौटका। "
HEB,2,2,"कैलैकि यहुदी लोगुऐ तिऊं नियमा माथै विश्वास कियौ ज़ो परमेश्‍वरै सौरगदूतु रै ज़ौरिऐ मुसा लै दै थै। ज़ेबी सै सौच़्च़ै साबित हुऐ ता हर गुनाह और हुकम नाईं मानणै वाल़ेऊ लै परमेश्‍वरै सौज़ा देई, "
HEB,2,3,ता आमै पा किणै बौच़ी सौकी अगर आमै एस महान छ़ुटकारै री बेइज़्ज़ती कौरुलै? एस महान छ़ुटकारै रै बारै दी आमुकै प्रभु यीशु रै ज़ौरिऐ पौतौ लागौ आ। और च़ेलै ज़ुणीऐ सारेऊ कु पैहलै सेऊ शुणौ आमु माथै पौगड़ौ कियौ कि एऊ सौच़्च़ौ आ 
HEB,2,4,"और साथाई परमेश्‍वरै भी आपणी इच़्छ़ा रै मुताबिक निशाण, और नोखै काम, और कई रौंगा रै शक्ति वाल़ै काम, और पवित्र आत्मा रै वरदान बाण्डणा रै ज़ौरिऐ एथरी गवाही दैंदै थाकौ लागी। "
HEB,2,5,परमेश्‍वरै तिंया आशणै वाल़ी धौतरी रौ हक्क्क सौरगदूतु कै नाईं बल्कि प्रभु यीशु कै दैऔ आ। इऐ सेई धौतरी आ ज़ासरी आमै बुशै लाइंदै ई लागै औन्दै। 
HEB,2,6,"पवित्रशास्त्र एकी ज़ागाह दी इणी गवाही दिया आ कि, “आदमी का सा, कि तू तेस याद कौरा? या आदमी री सन्तान का सा, ज़ासरौ तू ध्यान छ़ाड़ा? "
HEB,2,7,"ताइंऐ सै शक्ति दी सौरगदूतु कु थोड़ौ कम कियौ। ताइंऐ तिउंलै राज़ै ज़िणी बौड़ाई और इज़्ज़त देई, और तेसलै आपणै हाथा रै कामा माथै हक्क्क दैऔ। "
HEB,2,8,"परमेश्‍वरै सारौ कुछ़ आदमी रै वशा दी कौरी ऐरौ आ।” एथीलै ज़ैबै तिणीऐ सारौ कुछ़ तिउंरै वशा दी कौरी ऐरौ, ता तिंउऐ कुछ़ भी नाईं छ़ाड़ौ, ज़ो तिउंरै वशा दी नाईं हुऔ, पर सौच़्च़ाई इऐ आ कि आमै आज़ भी सब कुछ़ लोगु रै वशा दी नाईं देखदै। "
HEB,2,9,"पर आमै यीशु ज़ो सौरगदूता कु थोड़ै बौगता लै कुछ़ ई कम की ऐरौ थौ, मौउता रै दु:ख उठाउणै री वज़ाह कु बौड़ाई और इज़्ज़ता रौ ताज़ भिड़ौ औन्दौ देखी ई। ताकि परमेश्‍वरा री बौड़ी दया कौरी सेऊ हर एक आदमी लै मौरा। "
HEB,2,10,"कैलैकि परमेश्‍वरै सारौ कुछ़ चाणौ और सारौ कुछ़ तेसी रौ आ, तेसकै इणौ ई आच़्छ़ौ लागौ कि ज़ेबी सेऊ भौरी लोगु बौड़ाई दी पौउंच़ावा, ता तिंउरै छ़ुटकारै लै बाट त्यार कौरीयौ तेथी दी तिउंरी अगुवाई कौरा। "
HEB,2,11,"कैलैकि ज़ुण लोगु तिउंरै पापा कु शुद्ध कौरा आ और ज़ो लोग पापा कु शुद्ध कौरीया ई, तिऊं सारेऊ रौ बाब एका सा, एथीलै यीशु तिउंलै आपणै भाई-बौइणी बोलणा लै नाईं शौरमिंदौ। "
HEB,2,12,"और यीशु परमेश्‍वरा लै बोला आ, “हाऊं आपणै लोगु कै बोलाऊ कि ताऐं मुलै केतरै भौलै काम किऐ ई, आराधना री खुंबल़ी मांझ़िऐ हाऊं तेरी महिमा कौराऊ।” "
HEB,2,13,"और तौंइऐ सेऊ बोला आ, “हाऊं तेस माथै भरोसौ छ़ाड़ाऊ।” और तौंइऐ इणौ बोला आ, “इदै हाऊं तिऊं लोगु आइलै ऊ ज़ो परमेश्‍वरै ई मुकै दैऔ औन्दै।” "
HEB,2,14,"कैलैकि ज़ासलै परमेश्‍वर आपणै लोग बोला आ, सै इन्सान ई, यीशु मसीह हर तरिकै दी आमु ज़िणौ बौणौ और दुनिया दी आशौ, ताकि तेसरी मौउता रै ज़ौरिऐ शैतान ज़ासकै मौउता माथै हक्क्क आ नाष हुआ। "
HEB,2,15,"और ज़ेती मौउता रै डौरा कु ज़िन्दगी भर गुलामी दी थै फौसै औन्दै, यीशु तिऊं पोरु छ़ुड़ावा। "
HEB,2,16,कैलैकि यीशु ता सौरगदूतु नाईं पर अब्राहम रौ वंश सौंभाल़ा सा। 
HEB,2,17,"एज़ी वज़ाह कु तेसलै च़ांई थौ, कि सारी बुशु दी दुजै लोगु ज़िणै बौणा। ज़ासकु सेऊ तिऊं बुशु दी ज़ो परमेश्‍वरा आइलै मेल छ़ाड़ा सा, एक दया कौरणै वाल़ौ और विश्वासा रै लायक परधान याजक बौणा ताकि लोगु रै पापा लै माफी मांगा। "
HEB,2,18,"कैलैकि ज़ेबी यीशुऐ परिक्षा री हालता दी दुःख उठाऔ, ता सेऊ तिउंरी भी मज़द कौरी बौल़ा सा, ज़ासरी परिक्षा हुआ सा। "
HEB,3,1,"एथीलै ओ साथी विश्वासिउओ, तुमै ज़ो सौरगा दी तेसकु मिलणा लै ई औटाऐ औन्दै, तेस माथै ध्यान कौरौ ज़ुण प्रेरित और परधान याजक यीशु माथै ज़ास आमै मानी ई। "
HEB,3,2,"ज़िणौ मुसा परमेश्‍वरा रै सारै घौरा दी विश्वास वाल़ौ रौ थौ, तिणी ई यीशु भी आपणै छ़ांटणै वाल़ै परमेश्‍वरा लै विश्वासा रै लायक रौऔ। "
HEB,3,3,"पर यीशु मुसा कु एती बौड़ियौ बौड़ाई रै लायक सौमझ़ौ आ, ज़ेती कि घौरा रौ चाणनै वाल़ौ घौरा कु बौड़ियौ इज़्ज़ता रै लायक आ। "
HEB,3,4,"कैलैकि हर एक घौरा रौ कोई ना कोई चाणनै वाल़ौ हुआ सा, पर ज़ुणिऐ सारौ कुछ़ चाणौ सेऊ परमेश्‍वर आ। "
HEB,3,5,"मुसा ता परमेश्‍वरा रै सारै घौरा दी सेवका ज़िणौ विश्वासा रै लायक रौऔ, कि ज़ो बुशै शुणाउणै वाल़ी थी, तिऊं री गवाही दिया। "
HEB,3,6,"पर मसीह छ़ोहरु ज़िणौ परमेश्‍वरा रै घौरा रौ हक्क्कदार आ, और सेज़ौ घौर आमै आपु ई, अगर आमै मज़बूत विश्वास और आशा आखरी झ़ाऊं मज़बुती कौरी थांबी छ़ाड़ी लै। "
HEB,3,7,"एथीलै ज़िणौ परमेश्‍वरै आपणी आत्मा रै ज़ौरिऐ बोला आ, “अगर आज़ तुमै परमेश्‍वरा री बाच़ शुणौ, "
HEB,3,8,"ता आपणै मन काठौ नाईं कौरौ, ज़िणौ तुमारै स्याणेउऐ तिऐं सुनसान ज़ागाह दी इम्तहाना रै बौगतै बगावत की थी। "
HEB,3,9,तिऐ तुमारै स्याणेउऐ चालिस साला झ़ांऊ मैरै महान काम देखणै बासीऐ भी धौमकी देइयौ हाऊं पौरखौ ऊ। 
HEB,3,10,"एज़ी वज़ाह कु हाऊं सेज़ै बौगतै रै लोगु कु नाराज़ रौऔ, और बोलौ, ‘तिंउऐ हाऊं नाईं अपणाऔ, और ज़ेज़ै काम कौरणै रौ हुकम मुइंऐ तिउंलै दैऔ आ, सै नाईं मानै।’ "
HEB,3,11,"तैबै मुंइऐ रोशा दी आशीयौ कसम खाई कि, ‘सै मैरै आरामा री ज़ागाह दी नाईं आशी बौल़दै।’ ” "
HEB,3,12,"ओ साथी विश्वासिउओ, च़ोकसिऐ रौऔ कि तुमु मांझ़िऐ इणौ बुरौ और अविश्वासी नाईं च़ांई हुऐ, ज़ो तुमु ज़िउंदै परमेश्‍वरा कु दूर कौरा सा। "
HEB,3,13,"हर दिन एकी दुजै सौमझ़ाउंदै लागी रौऔ ज़ेबी झ़ांऊ तुमुकै मौकौ, इणौ नाईं च़ांई हुऔ, कि तुमु मांझ़िऊ कु कोई आदमी पापा रै ज़ाल़ा दी आशीयौ काठौ बौणा। "
HEB,3,14,अगर आमै आखरी झ़ाऊं मज़बुती आइलै आपणै पैहलै विश्वास थांबी छ़ाड़ी ई ता आमै मसीह रै साज़ी बौणी ई। 
HEB,3,15,"ज़िणौ पवित्रशास्त्रा दी आ लिखौ औन्दौ, “अगर तुमै आज़ तेसरी बाच़ शुणौ, ता आपणै ज़िऊ काठै ना कौरौ, ज़िणौ कि रोश दिलाउणै रै बौगतै कियौ थौ।” "
HEB,3,16,"भौलौ, कुणी लोगुऐ परमेश्‍वरा री बाच़ शुणियौ भी तेस आइलै बगावत की आ? का तिऊं इस्राइलिउऐ नाईं, ज़ुण मुसा रै ज़ौरिऐ मिस्रा कु आज़ाद हुऐ थै? "
HEB,3,17,"और सेऊ चालिस बौरशा झ़ांऊ कास लोगु कु रोशुई रौऔ? का तिंऊ कु नाईं, ज़ुणिऐ पाप कियौ, और तिउंरी लाशै सुनसान ज़ागाह दी पौड़ी रौई? "
HEB,3,18,"और परमेश्‍वरै कास आइलै कसम खाई, कि तुमै मैरै आरामा रै दिनै दी नाईं आशी बोलदै? सिरफ तिऊंकु ज़ुणिऐ हुकम ना मानौ। "
HEB,3,19,"एथीलै आमै देखी ई, कि सै अविश्वासा री वज़ाह कु आरामा री ज़ागाह दी नाईं आशी बौल़ै। "
HEB,4,1,"परमेश्‍वरा रै आरामा री ज़ागाह दी डेऊणै रौ वायदौ इबी झ़ांऊ आ। ता आमु खौबरदार रौउणौ च़ांई, कि तुमु मांझ़िऐ कु कोई भी लोग अयोग्य ना बौणा कि तिऐ ना डेई सौका। "
HEB,4,2,कैलैकि आमुकै भी तिऊं इस्राइली लोगु ज़िणौ खुशी री खौबर शुणाई। पर तिऊं लोगु लै शुणै औन्दै वचना कु कोई फाइदौ ना हुऔ। कैलैकि तिऊं लोगुऐ वचन विश्वासा आइलै ना अपणाऔ। 
HEB,4,3,"पर एथीलै आमुऐ, ज़ुणिऐ परमेश्‍वरा रै वचना माथै विश्वास कियौ आ, तिऐं आरामा री ज़ागाह दी डिआई। ज़िणौ तिऊं ओरीऊ लै परमेश्‍वरै बोलौ, “मुंइऐ आपणै रोशा दी कसम खाई कि, ‘सै मैरै आरामा री ज़ागाह दी नाईं आशी बौल़दै।’ ” हालांकी धौतरी रै बौणनै रै बौगता कु तेसरै काम पुरै हुई गौऐ थै। "
HEB,4,4,"कैलैकि सातवै दिना रै बारै दी पवित्रशास्त्रा दी इणौ आ लिखौ औन्दौ कि, “परमेश्‍वरै सातवै दिनै आपणै सारै काम खातम कौरीयौ आराम कियौ।” "
HEB,4,5,"आमुऐ इणौ भी पौड़ौ कि, “सै मैरै आरामा री ज़ागाह दी नाईं आशी बौल़दै।” "
HEB,4,6,"ता इऐ बूश पाक्की आ कि कुछ़ लोगु लै आरामा री ज़ागाह दी आशणै री आबै भी खुली आज़ादी आ, और ज़ासकै तेसरी खुशी री खौबर पैहलै शुणाई आ सै हुकम ना मानणै री वज़ाह कु आरामा री ज़ागाह दी नाईं आशी बौल़ै, "
HEB,4,7,"एथीलै सेऊ केज़ौ खास दिन ठहराइयौ एती दिना बासिऐ दाऊदा री किताबी दी तेसलै “आज़ कौ दीन” बोला सा। ज़िणौ पैहलै बोलौ, “अगर आज़ तुमै तेसरी बाच़ शुणा लै, ता आपणौ मन काठौ ना कौरौ।” "
HEB,4,8,"अगर यहोशु इस्राइलिऊ परमेश्‍वरा रै वायदै रै मुताबिक आरामा री ज़ागाह दी निआं, ता तेथ बासिऐ दुजै दिनै री बुशै नाईं हुआ थी। "
HEB,4,9,एथीलै इणौ ज़ाणौ कि परमेश्‍वरा रै लोगु लै इबी भी सातवै दिना रौ आरामा बाकी आ। 
HEB,4,10,"कैलैकि ज़ुण तेसरै आरामा दी डेवै, तिणीऐ भी परमेश्‍वरा ज़िणै आपणै काम पुरै कौरीयौ आराम कियौ आ। "
HEB,4,11,"एथीलै आमुऐ तिऐं आरामा री ज़ागाह दी डेऊणै री कोशिष च़ांई कौरणी, किऐ इणौ ना च़ांई हुऔ कि कोई आदमी तिऊं ज़िणै हुकम ना मानियौ पोरु लोटा। "
HEB,4,12,"कैलैकि परमेश्‍वरा रौ वचन ज़िउंदौ और असरदार आ, सेऊ केज़ी भी दुई धारी वाल़ी तलवारा कु भी पोइनौ आ। और प्राण और आत्मा, गांठ-गांठ और गुदै-गुदै अलग कौरीयौ आर-पार छ़ोपा और मौना रै सोच़ और विच़ार पौरखा। "
HEB,4,13,"दुनिया री कोई भी च़ीज़ परमेश्‍वरा कु च़ोरुई ऐन्दी नाईं आसती। पर तेसरी आखिऊ काऐ सारी च़िज़ै खुली और पौगड़ी ई, तेसकै आमुऐ लेखौ जा दैणौ। "
HEB,4,14,"यीशु ज़ुण सौरगा दी डैऔ, मतलब परमेश्‍वरा रौ छ़ोहरु यीशु, सेऊ आमारौ परधान याजक आ। ता आशौ, आमै आपणौ विश्वास ज़ो आमै मानी ई काठै कौरी थांबी छ़ाड़ी। "
HEB,4,15,"कैलैकि आमारौ इणौ परधान याजक नाईं ज़ो आमारी कमज़ोरी दी आमु आइलै दुखी ना हुई बौल़ा। पर सेऊ सारी बुशा दी आमु ज़िणौ ता पौरखुऔ, तैबै भी सेऊ बिण पापा रौ निकल़ौ। "
HEB,4,16,"एथीलै आशौ, आमै हिम्मत कौरीयौ परमेश्‍वरा रै काऐ डेई, ज़ुण बौड़ी दया कौरीऐ आ भौरुऔ औन्दौ तैबै परमेश्‍वर आमु माथै दया और किरपा देखावा, और ज़ुण ज़रुरता रै बौगता दी आमारी मज़द कौरा। "
HEB,5,1,"हर एक परधान याजक लोगु मांझ़िऐ कु छ़ांटिया आ, और लोगु लै तिऊं बुशु रै बारै दी ज़ो परमेश्‍वरा कु मेल छ़ाड़ा, मानौ औन्दौ कि भेंट और पापा री बौल़ी कौरदै थाका लागी। "
HEB,5,2,"कैलैकि सेऊ आपु ई कमज़ोरी रै वशा दी आ एथीलै सेऊ बिणा औकली वाल़ै, और भुलै भौटकै औन्दै लोगु आइलै कौंउल़िऐ आच़्छ़ौ बर्ताव कौरी सौका। "
HEB,5,3,"परधान याजक हुणै रै नातै तेसलै ज़ुरुरी आ कि, ज़िणौ लोगु लै तिणौ ई आपुलै भी पापा री बौल़ी च़ौड़ावा। "
HEB,5,4,"इऐ इज़्ज़ती री ज़ागाह कोई आपु कु नाईं निंदौ, ज़ेबी झ़ांऊ कि हारुना ज़िणौ परमेश्‍वरा री तौरफा कु छ़ांटिया नाईं लौ। "
HEB,5,5,"तिणौ ई मसीहै भी परधान याजक बौणनै री बौड़ाई आपु कु नाईं कौरी, पर तेसलै तिणीऐ देई, ज़ुणिऐ तेसलै बोलौ थौ, “तू मैरौ छ़ोहरु ई, आज़ हाऊं पौगड़ौ कौराऊ कि, हाऊं तैरौ बाब ऊ।” "
HEB,5,6,"एथीलै इणी ई सेऊ दुजै ज़ागाह दी भी बोला कि, “तू मलिकिसिदका री रीती माथै सौदा लै याजक आ।” "
HEB,5,7,"यीशुऐ धौतरी दी रौइणै रै बौगता दी ज़ोर-ज़ोरै, औटाई-औटाइयौ और लेरी-लेरीयौ परमेश्‍वरा कु ज़ो तेस मौउता कु बौच़ाई सौका थौ, प्राथना और औरज़ की, और भौक्ती री वज़ाह कु तेसरी शुणी। "
HEB,5,8,"हालांकि यीशु परमेश्‍वरा रौ छ़ोहरु थौ, तैबै भी तिणीऐ दुःख उठाई-उठाइयौ हुकम मानणौ शिखौ, "
HEB,5,9,"और पाकौ बौणीयौ, आपणै सारै हुकम मानणै वाल़ेउ लै सौदा छ़ुटकारै री वज़ाह हुई गौ, "
HEB,5,10,और तेसलै परमेश्‍वरा री तौरफा कु मलिकिसिदका री रीती माथै परधान याजका री ज़ागाह मिला। 
HEB,5,11,"एथरै बारै दी आमुऐ भौरी का बुशै लाइणी ई, पर इउंरौ सौमझ़ाउणौ भी कठिण आ, कैलैकि तुमै उंच़ौ शुणदै लागी गौऐ ई। "
HEB,5,12,"सौच़्च़ी इबी झ़ाऊं ता तुमु गुरु बौणनौ च़ांई थौ। पर तुमुकै ता इबी भी कास इणै आदमी री ज़ुरत आ, ज़ुण तुमुकै दुजी बारै परमेश्‍वरा री शिक्षा री पैहली बुशै शिखावा। तुमै ता इणै हुई गौऐ आ कि तुमुलै नाज़ा रै बौदल़ै इबी झ़ांऊ दूध ई च़ांई। "
HEB,5,13,"दूध पिणै वाल़ै लोल़डेऊ लै ता धार्मिक्ता री शिक्षा री पैहच़ाण नाईं औन्दी, कैलैकि सेऊ ता लोल़डौ आ। "
HEB,5,14,"पर नाज़ बौड़ेऊ लै आ, ज़ासरी ज्ञाना री सौमझ़ भ्यास कौरदै-कौरदै भौलै-बुरै दी भेद कौरणै दी पाकै हुई गोई आ। "
HEB,6,1,"एथीलै आशौ आमै मसीह री शिक्षा री पैहली बुशेऊ कु औगांऊ बौड़ियौ पक्काई री भिलै तरक्की कौरी। आमुऐ बुरै कामा कु मन बौदुल़णै ज़ो मौउती भिलै निंआई, और परमेश्‍वरा माथै विश्वास कौरणै री तौंइऐ बुशै नाईं च़ांई लाइणी। "
HEB,6,2,"और तुमुकै बपतिस्मा रै बारै दी, और मुंडा माथै हाथ छ़ाड़नै, मौरै औन्देऊ रौ ज़िउंणौ, और आखरी फैसलै री शिक्षा री पौई तौंइऐ पाइणै री ज़ुरत नाईं। "
HEB,6,3,अगर परमेश्‍वर च़ाहा लौ ता हाऊं तुमुलै औज़ौ भी पाक्की शिक्षा दियाऊ। 
HEB,6,4,"ज़ो लोग आपणौ विश्वास पोरु छ़ाड़ाई तिऊं मन बौदुल़ना लै वापिस नाईं आणी सौकदै। तिंउऐ एकी बारै सौच़्च़ाई ज़ाणी ज़ो परमेश्‍वरा री तौरफा कु आशा आ और तिउंकै सौरगा रौ वरदान मिलौ आ, और तिंउऐ ओरीऊ आइलै पवित्र आत्मा भी पाई। "
HEB,6,5,"तिंउऐ परमेश्‍वरा री तौरफा कु आशै औन्दै आच़्छ़ै वचन च़ौगरै ई, और तिंउऐ आशणै वाल़ै बौगता री शक्ति भी च़ौगरी आ। "
HEB,6,6,अगर सै परमेश्‍वरा कु दूर हुई गौऐ ता तिऊं वापिस आणनै रौ तरिकौ नाईं आ। कैलैकि सै परमेश्‍वरा रौ छ़ोहरु तौंइऐ क्रुसा माथै च़ड़ावा ई और सारेऊ रै सामनै तेसरौ मज़ाक कौरा ई। 
HEB,6,7,"ज़ो लोग आच़्छ़ी शिक्षा अपणावा ई सै इणी ज़मीना ज़िणै ई ज़िऐ हर बौगतै पाणी लागा आ। अगर सै ज़बीन आच़्छ़ी आ, ता इऐ मज़दुरा कै आच़्छ़ी फसल दिया आ और इऐ परमेश्‍वरा रै देई ऐन्दी आशीष आ। "
HEB,6,8,"दुजै लोग तिऐं ज़मीना ज़िणै ई ज़ेथदी झ़ाड़ी और कुम्बरै लागा ई, ज़ेथरी कोई किम्मत नाईं। परमेश्‍वर तिऐं ज़बीन शापित कौरा आ, और तेथदी ज़ौमणै वाल़ी सारी बेकार झ़ाड़िऊ और कुम्बरेऊ पोरु ज़ाल़ा सा। "
HEB,6,9,"पर ओ मैरै प्यारै भाईउओ, तुमै आच़्छ़ै काम कौरदै ई लागै औन्दै, कैलैकि परमेश्‍वरै तुमै पैहला ओउलै बौच़ाई गौऐ। एथीलै इऐ सारी खौबरदार कौरणै वाल़ी बुशै तुमुलै नाईं ई। "
HEB,6,10,"कैलैकि परमेश्‍वर केबी भी गलत फैसलौ नाईं कौरदौ, कि तुमारै काम और तेस प्यार पोरु बिसरा, ज़ो तुमुऐ तेसरै नाऊं लै इणै कौरीऐ देखाल़ौ, कि तेसरै लोगु री सेवा की और कौरदै आ लागै औन्दै। "
HEB,6,11,पर आमै भौरी च़ाई कि तुमु मांझ़िऐ कु हर एक आदमी आखरी झ़ांऊ पुरी आशालै इणी ई कोशिष कौरदै थाकौ लागी। 
HEB,6,12,"ताकि तुमै आल़सी नाईं हुआ लै, पर तिऊंरौ पालन कौरौ ज़ो विश्वास और सौबरा री वज़ाह कु वायदा रै वारीस हुआई। "
HEB,6,13,"परमेश्‍वरा कै अब्राहमा लै वायदौ दैंदी बारै, आपु कु बौड़ौ कोई नाईं थौ, ज़ेथरी सेऊ कसम खाई सौका थौ, एथीलै आपणी ई कसम खाई। "
HEB,6,14,"तिणिऐ बोलौ कि, “हाऊं सौच़्च़ी ताउंलै भौरी आशीष दियाऊ, और तेरी सन्तान भौरी बौड़ाउवा ऊ।” "
HEB,6,15,और अब्राहमै भौरी बौगता झ़ाऊं सौबरा छ़ाड़नै बासीऐ वायदै री आशीष पाई। 
HEB,6,16,"आदमी ता आपु कु कास बौड़ै री कसम खा ई, और तिंउरै हर एक झ़ौगड़ै रौ फैसलौ कसमा कु पाकौ हुआ सा। "
HEB,6,17,"एथीलै परमेश्‍वरै भी कसम खाई, इणै कौरी सेऊ लोगु कै ज़ास आइलै तिणीऐ वायदौ थौ कियौ औन्दौ इणौ देखाउणौ च़ाहा थौ कि ज़ो तिणीऐ वायदौ कियौ आ तेस सेऊ पुरौ कौरा आ। "
HEB,6,18,"ता इदै दुई बुशै ई तेसरै वायदौ और तेसरी कसम ज़ो केबी भी नाईं बौदल़िंदी, और ज़ेथरै बारै दी परमेश्‍वर केबी भी झ़ूठ नाईं बोली सौकदौ। एथीलै आमै ज़ुण परमेश्‍वरा रै नज़दीक बौच़णा लै आशै ई और ज़ो आश तिणीऐ आमुकै देई आ, तेस थांबीयौ, भौरी खुश ई। "
HEB,6,19,"सै आशा आमारै प्राणालै समुन्दरा रै ज़ाहज़ा रै लांगरा ज़िणी पाक्की और टिकाऊ आ, ज़ो आमु पौरदै रै ज़ौरिऐ परमेश्‍वरा रै महान पवित्र ज़ागाह दी नियां आ, "
HEB,6,20,ज़िऐ यीशु आमारी तौरफा कु आमुकु पैहलै डैऔ आ। सेऊ मलिकिसिदका री रीती दी सौदा लै परधान याजक बौणी गौ आ। 
HEB,7,1,"मलिकिसिदक शालेम इलाकै रौ राज़ौ, और परमपरधान परमेश्‍वरा रौ याजक थौ। ज़ेबी अब्राहम राज़ेऊ युद्धा दी हौराइयौ वापिस थौ आशदै लागौ औन्दौ, ता मलिकिसिदिक तिऊंकु मिलौ और तेसलै आशीष देई। "
HEB,7,2,अब्राहमै मलिकिसिदिका कै युद्धा कु ज़ीतीयौ आणी ऐन्दी सारी च़िज़ेऊ रौ दौसूवौ हिस्सौ भी दैऔ। मलिकिसिदिका रै नाऊं रौ मतलब “धार्मिकता रौ राज़ौ आ।” पर ज़ैबै कि शालेमा रै नावां रौ मतलब “शान्ति” आ ता सेऊ “शान्ति रौ राज़ौ” भी आ। 
HEB,7,3,"ज़ासरौ ना बाब, ना मां, ना वंश आ, ज़ासरै दिनै रौ ना ता शुरुआत आ और ना ज़िन्दगी रौ अन्त आ। पर परमेश्‍वरा रौ छ़ोहरु रौ रूप बौणियौ सेऊ सौदा लै याजक बौणी रौआ सा। "
HEB,7,4,"आबै एथ माथै ध्यान कौरौ कि मलिकिसिदक केती महान थौ, ज़ासलै आमारै स्याणै अब्राहमै युद्धा दी ज़िती ऐन्दी सारी च़िज़ेऊ रौ दौसूवौ हिस्सौ भी दैऔ। "
HEB,7,5,"मुसा रै नियम लेवी रै वंशा कै इणौ शिखावा ई कि ज़ुण याजक बौणा लौ तिणीऐ इस्राइली लोगु, मतलब ज़ो तिउंरै आपणै लोग ई तिऊं सारेऊ कु दौसूवौ हिस्सौ निणौ च़ांई। पर सै याजक और दुजै लोग भाईऊ ज़िणै ई कैलैकि सै अब्राहमा रै वंशा रै ई। "
HEB,7,6,"पर एऊ आदमी मलिकिसिदिक ज़ुण लेवी रै वंशा कु नाईं थौ, अब्राहमा कु दौसूवौ हिस्सौ नियौं, हालांकी अब्राहमा कै परमेश्‍वरा कु वायदै थै मिलै औन्दै तेसरै बावज़ूद भी मलिकिसिदिकै तेसलै आशीष देई। "
HEB,7,7,आमै आच़्छ़ा कौरी ज़ाणी ई कि आशीष देणै वाल़ौ आशीष निणै वाल़ै कु बौड़ौ आ। 
HEB,7,8,"और इदै ता मौरणै वाल़ै आदमी दौसूवौ हिस्सौ नियां आ, पर मलिकिसिदिक ज़ासकै अब्राहमै दौसवौ हिस्सौ दैऔ थौ पवित्रशास्त्र बोला आ कि सेऊ इबी झ़ाऊं ज़िउंदौ आ। "
HEB,7,9,"ता आमै इणौ भी बोली बौल़ी ई, कि लेवी भी, ज़ो दौसूवौ भाग नियां सा, अब्राहमा रै ज़ौरिऐ दौसूवौ हिस्सौ दैऔ। "
HEB,7,10,ज़ेबी मलिकिसिदक अब्राहमा कु मिलौ तेबी ता लेवीऊ रौ ज़नम भी नाईं हुऔ थौ। कैलैकि लेवी ता सेज़ै बौगतै आपणै बाब अब्राहमा रै शरीरा दी थौ। 
HEB,7,11,"हालांकी मुसा रै नियमा दी इणौ आ बोलौ औन्दौ कि याजक सिरफ लेवी रै खानदाना कु हुणौ च़ांई, कैलैकि याजक कासी भी पाक्कै नाईं चाणी सौकदै। एथीलै हारुन याजका रै टौबरा रै बौदल़ै ज़ुण लेवी रै वंशा रौ थौ, मलिकिसिदिका ज़िणै एक याजका री ज़ुरत आ। "
HEB,7,12,"कैलैकि ज़ेबी याजका रौ पद बौदल़ा ई, ता नियमा रौ भी बदुल़नौ भी ज़रुरी आ। "
HEB,7,13,आमै इऐ बुशै मसीह रै बारै दी बोली ई ज़ुण दुजै खानदानी कु थौ। कोइऐ भी तेस खानदाना मांझ़िऐ कु याजका ज़िणी तिऐं बेदी री सेवा नाईं की। 
HEB,7,14,"सारै ज़ाणाई कि आमारौ प्रभु यीशु यहुदा रै खानदाना कु पैदौ हुऔ आ, और मुसै यहुदा रै खानदाना कु याजक हुणै रै बारै दी केबी कोई बुशै नाईं लाई। "
HEB,7,15,"आबै आमै औज़ौ भी आच़्छ़ा कौरी सौमझ़ी बौल़ी, कैलैकि मुसा रौ नियम पैहलै कु बौदल़ुई गौ आ आबै एक नौंवौ याजक आ ज़ुण मलिकिसिदका ज़िणौ आ। "
HEB,7,16,यीशु याजक एथलै नाईं बौणौ कि नियम-कानून एक खास आदमी री तौरफा कु आशा। पर ज़िन्दगी री शक्ति कु ज़ो केबी भी नाष नाईं कौरींदी। 
HEB,7,17,"कैलैकि परमेश्‍वर पवित्रशास्त्रा दी तेसरै बारै दी इणी गवाही दिया सा कि, “तू मलिकिसिदका री रीती दी सौदा लै मुख्य याजक बौणी गौ आ।” "
HEB,7,18,"इणै कौरी, पैहलै मुसा रै नियम बेकार और नाकाम हुणै री वज़ाह कु बौदल़ुई गोई। "
HEB,7,19,"कैलैकि मुसा रै नियमै केज़ी भी बूश पाक्की नाईं की, और इणी ज़ागाह दी आमुकै एक बौड़ी आश आ ज़ो यीशु मसीह दी आ, ज़ासरै ज़ौरिऐ आमै परमेश्‍वरा रै नज़दीक डेइ बौल़ी। "
HEB,7,20,"और परमेश्‍वरै एक कसम खाई, ज़ेबी तिणिऐ यीशु मसीह याजक चाणौ आ, "
HEB,7,21,"कैलैकि लेवी रै वंशा रै लोग ता बिणा कसमा कौरी याजक बौणै पर यीशु मसीह कसमा आइलै परमेश्‍वरा री तौरफा कु याजक चाणौ। ज़ुणीऐ तेसरै बारै दी इणौ बोलौ कि, “हाऊं परमेश्‍वर ज़ुण कसम खाआ आ, और हाऊं तेस फैसलै कु केबी नाईं पश्ताउंदौ, ‘तू सौदा लै याजक ई।’ ” "
HEB,7,22,एथीलै यीशु सेऊ आ ज़ुण आमुलै भौरी महान वायदै री ज़िम्मेदारी नियां आ। 
HEB,7,23,"एक बूश औज़ौ आ, भौरी याजक बौणै कैलैकि हर एकी याजका री मौउता आइलै तेसरी सेवा खातम हुई थी। "
HEB,7,24,"पर यीशु जुगै-जुगै रौआ सा, एज़ी वज़ाह तेस बासीऐ कोई भी याजक नाईं बौणौ। "
HEB,7,25,"एथीलै ज़ो यीशु रै ज़ौरिऐ परमेश्‍वरा काऐ आशा ई, सेऊ तेसरौ पुरौ-पुरौ छ़ुटकारौ कौरी बौल़ा आ, कैलैकि सेऊ तिउंलै औरज़ कौरणै लै सौदा ज़िउंदौ आ। "
HEB,7,26,"ता इणौ परधान याजक आमारी ज़ुरत पुरी कौरी सौका आ, ज़ो पवित्र आ, और निष्कपट, और शुद्ध आ, और पापीऊ कु अलग रौआ, और सौरगा कु भी ज़ो उंच़ौ कियौ औन्दौ आ। "
HEB,7,27,यीशु तिऊं परधान याजकु ज़िणै नाईं आ ज़ुण हारुना रै वंशा रै ई तेसलै ज़रुरी नाईं कि रोज़ पैहलै आपणै पापा और तैबै आपणै लोगु रै पापा कालै बौल़ी च़ड़ावा। कैलैकि यीशु एकी बारै लोगु रै पापा री खातिर आपु ई बौल़ी च़ौड़ौ। 
HEB,7,28,"कैलैकि मुसा रै नियम ता कमज़ोर लोगु परधान याजक चाणा आ, पर ज़ो कसम परमेश्‍वरै नियमा बासीऐ खाई आ, सै परमेश्‍वरा रौ छ़ोहरु परधान याजक चाणा आ। और सेऊ आमुलै सौदा लै पाकौ परधान याजक बौणी गौ आ। "
HEB,8,1,"इऊं बुशु रौ निचोड़ इणौ आ, कि आमुकै एक इणौ परधान याजक आ ज़ुण सौरगा दी परमेश्‍वरा री बौड़ी राज़गादी री सुल़टी भिलै आ बोशौ औन्दौ। "
HEB,8,2,आमारौ परधान याजक सारेऊ कु बौड़ी पवित्र ज़ागाह दी और तेस सौच़्च़ै ताम्बु रौ सेवक आ। ज़ो केज़ै भी आदमीऐ नाईं बल्कि परमेश्‍वरै आ चाणौ औन्दौ। 
HEB,8,3,"हर एक परधान याजक पापा री माफी लै भैंटा और बौल़ी च़ौड़ाउणा लै छ़ांटिया आ, एथीलै इणौ ज़ुरुरी आ कि आमारै परधान याजक यीशु कै भी च़ौड़ाउणा लै हुणौ च़ांई। "
HEB,8,4,"अगर यीशु मसीह धौतरी माथै हुआ थौ ता सेऊ केभी भी याजक नाईं हुआ थौ, कैलैकि इदै मुसा रै नियमा रै ज़ौरिऐ भैंटा च़ौड़ाउणै वाल़ै याजक ई। "
HEB,8,5,"इऐ सेज़ै याजक ई ज़ुण सिरफ सौरगा री च़िज़ु री शकल और छ़ाईं री आराधना कौरा ई। कैलैकि ज़ेबी मुसा ताम्बु चाणनै वाल़ौ थौ ता तेसकै इणी च़ेताउनी मिली, “देख, ज़ो नौक्शौ ताउंकै सिन्नै पहाड़ी माथै देखाऔ थौ, तेसी ज़िणौ सारौ कुछ़ चाणै।” "
HEB,8,6,"पर आबै ज़ो याजका रौ काम यीशु मसीह कै आ दैऔ औन्दौ सेऊ दुजै याजकु कै दैऔ औन्दै याजकु रै कामा कु भौरी बौड़ियौ आ। कैलैकि सेऊ औज़ौ भी बौड़ै वायदै रौ बिशटु बौणौ, ज़ो ओर दुजै वायदै रै सहारै बानी ऐन्दी। "
HEB,8,7,"अगर सेऊ पैहलौ वायदौ बेकसूर हुआ थौ, ता दुजै वायदै री ज़ुरत नाईं हुआ थी। "
HEB,8,8,"पर परमेश्‍वर लोगु माथै आरोप लाइयौ बोला, “प्रभु बोला, देखौ, सै दिन आशणै कि हाऊं इस्राइला रै लोगु आइलै नौंवौ वायदौ बानुलौ। "
HEB,8,9,"एऊ तेस वायदै ज़िणौ नाईं हुआ लौ, ज़ो मुंइऐ तिंउरै स्याणेऊ आइलै सेज़ै बौगतै कियौ थौ, ज़ेबी मुंइऐ सै हाथा पाकड़ीयौ मिस्र देशा कु गाड़ियौ आणै। कैलैकि सै मैरै वायदा माथै टेकी नाईं रौऐ, और मुंइऐ तिउंरी देखभाल़ नाईं की। प्रभु इणौ ई बोला सा। "
HEB,8,10,"तौंइऐ प्रभु बोला, कि ज़ो नौंवौ वायदौ मुंइऐ तिऊं दुसा बासिऐ इस्राइला रै लोगु आइलै कौरुलौ, सेऊ वायदौ एऊ आ कि हाऊं आपणै नियम तिंउरै ज़िवा दी पाऊलौ, और तिऊं, तिंउरै ज़िवा दी लिखाऊ, और हाऊं तिऊंरौ परमेश्‍वर बौणुलौ और सै मैरै लोग बौणनै ई। "
HEB,8,11,"हर एक आपणै देश वाल़ेऊ लै और आपणै भाईऊ लै इणी शिक्षा नाईं दिआ लौ कि, ‘तू प्रभु रवाऊ।’ कैलैकि छ़ोटै कु बौड़ै झ़ांऊ सारै मुं रवावा लै। "
HEB,8,12,"कैलैकि हाऊं तिंउरै बुरै कामु माफ कौराऊ, और तिंउरै पाप तौंइऐ याद नाईं कौरदौ।” "
HEB,8,13,"नौंवौ वायदौ चाणियौ तिणीऐ पैहलौ वायदौ पुराणौ चाणौ। और ज़ो च़ीज़ पुराणी और केज़ै कामा री नाईं रौआ ली, तिंया च़िज़ा रौ मिटणौ ज़रुरी आ। "
HEB,9,1,"तेस पैहलै वायदै दी भी परमेश्‍वरा री भौक्ती कौरणै रै पुरै नियम थै, और इऐं धौतरी माथै परमेश्‍वरा री आराधना कौरना लै एक पवित्र ज़ागाह थी चाणी ऐन्दी। "
HEB,9,2,"इस्राइली लोगुऐ एक ताम्बु चाणौ और तेथरै दुई हिस्सै थै। ताम्बु रै पैहलै हिस्सै दी दिवौ, एक मेंज़, और तिऐं मेज़ा माथै भैंटा री पवित्र रोटी छ़ाड़ा थै। ताम्बु रै एज़ै हिस्सै लै पवित्र ज़ागाह बोला थै। "
HEB,9,3,"और ताम्बु रौ दुजौ हिस्सौ ज़ो पौरदै भितै थौ, तेस हिस्सै लै भौरी पवित्र ज़ागाह बोला थै। "
HEB,9,4,"तिऐं भितली ज़ागाह दी सुनै री धुड़ुस, और च़ारिया भिलै सुनै कौरी शौशौ औन्दौ वायदै रौ सुन्दूक थौ। तेस सुन्दुका भितै मन्नै कौरी भौरुऔ औन्दौ सुनै रौ ओखर, और हारुना रौ डिंगौ ज़ेथदी कौंअल़ै पाच लागी गौऐ थै, और वायदै (हुकम) रै पात्थरा रै ज़ाण्टै थै छ़ाड़ै औन्दै। "
HEB,9,5,"एथरै अलावा सुन्दुका माथै च़ौमकिलै करूब थै बौणै औन्दै, ज़ेथरै पांखै तेस सुन्दुका माथै थै फौइलै औन्दै, ज़ो पापा री माफी री ज़ागाह आ। पर आबै आमै इऊं बुशु रौ एक-एक कौरीयौ बखान नाईं कौरी बौल़दै। "
HEB,9,6,इऐ सारी च़िज़ै तैयार कौरणै बासिऐ याजक ताम्बु रै पैहलै हिस्सै दी हर बौगत सेवा रै काम पुरै कौरा थै। 
HEB,9,7,"पर ताम्बु रै दुजै हिस्सै दी सिरफ परधान याजक बौरशा रौ एकी बारै जानवरा रौ खून निईंयौ डिआ थौ, ज़ास सै आपणै और लोगु रै पापा लै ज़ो तिंउऐ अणज़ाणै दी किऐ थै च़ड़ावा थौ। "
HEB,9,8,"पवित्र आत्मा इऊं बुशु साफ कौरा आ, कि ज़ेबी झ़ाऊं ताम्बु रौ पैहलौ हिस्सौ आ, तेबी झ़ांऊ भौरी पवित्र ज़ागाह दी डेउणै री बाट बन्द आ। "
HEB,9,9,"और एऊ ताम्बु रौ पैहलौ हिस्सौ औनैणौ आ, ज़ो आज़कै बौगता री भिलै इशारौ कौरा आ, एऊ एज़ी बूश बोला आ, कि भेंट और बौल़ी च़ौड़ाइयौ आराधना कौरणै वाल़ेऊ रै ज़िऊ साफ नाईं कौरी सौकदै। "
HEB,9,10,"कैलैकि इऐ बुशै ता खाणै-पिणै री और रौंगा-रौंगा री धोइणै री बिधी ई, इऐ शरीरा री बिधी सिरफ सुधार कौरणै रै बौगता झ़ाऊं मानिया ई। "
HEB,9,11,"पर ज़ेबी मसीह आशणै वाल़ी आच़्छ़ी-आच़्छ़ी च़िज़ेऊ रौ परधान याजक हुइयौ आशौ, ता तिणीऐ तौंइऐ भी महान और पाक्कै ताम्बु कु हुइयौ ज़ो सौरगा दी ई, बोलणै रौ मतलब ज़ो सृष्टी रौ हिस्सौ नाईं आ। "
HEB,9,12,"और यीशु मसीह जानवरा रौ लोऊ नाईं, पर आपणौ लोऊ निईंयौ सौदा लै एकी बारै भौरी पवित्र ज़ागाह लै डैऔ, और इणै कौरीऐ लोगु लै सौदा बौणी रौऐ औन्दौ छ़ुटकारौ हासिल कियौ। "
HEB,9,13,"याजक जानवरा रौ लोऊ और बौल़ीऊ रौ छ़ार पापी लोगु माथै छ़िड़कावा आ, तेथ कौरी सै शरीर तौंइऐ शुद्ध हुआ आ, अगर तिउंरै लोऊ दी पवित्र कौरणै री तागत आ, "
HEB,9,14,"ता मसीह रौ लोऊ ज़ुणिऐ आपुलै सौदा ज़िउंदै रौइणै वाल़ी आत्मा रै ज़ौरिऐ परमेश्‍वरा काऐ बेकसूर बौल़ी रै रुपा दी च़ौड़ाऔ, ज़िउंदै परमेश्‍वरा री सेवा कौरना लै आमारै मन पापी कामा कु ज़ो मौउती भिलै निंआई शुद्ध कैलै ना कौरदौ? "
HEB,9,15,"और एज़ी वज़ाह कु मसीह नौंवै वायदै रौ बिशटु आ, ताकी ज़ो लोग औटाऐ औन्दै ई सै परमेश्‍वरा रै वायदै रै मुताबिक सौदा री ज़ायदादा रै हक्क्कदार बौणा। आबै मसीह तिऊं लोगु बौच़ाउणा लै मौरौ ज़ुणीऐ पाप कियौ थौ और पुराणै वायदै चोड़ी गौऐ। "
HEB,9,16,वायदौ एक वसियतनामै ज़िणी आ वसियतनामै दी इणौ साबित कौरणौ ज़ुरुरी हुआ कि ज़ुणीऐ वायदौ कियौ आ तेसरी मौउत हुई गोई आ। 
HEB,9,17,"कैलैकि इणौ वायदौ मौरणै कौरी पाकौ हुआ सा, और ज़िदरा झ़ांऊ वायदै कौरणै वाल़ौ ज़िउंदौ रौआ आ तेबी झ़ाऊं वायदौ केज़ै कामा रौ नाईं औन्दौ। "
HEB,9,18,एज़ी वज़ाह आ कि पैहलौ वायदौ भी परमेश्‍वरै जानवरा रै लोऊ कौरी कियौ। 
HEB,9,19,"कैलैकि ज़ेबी मुसै सौभी लोगु लै नियमा रौ हर एक हुकम शुणाऔ ता तिणीऐ जानवरा रौ लोऊ पाणी दी मिलाइयौ बेखल़ी री डाल़ी दी राती ऊन बानियौ, तिऐं नियमा री किताबी माथै और सौभी लोगु माथै छ़िड़की गौ "
HEB,9,20,"और मुसै बोलौ, “एऊ तेस वायदै रौ लोऊ सा, ज़ासरौ हुकम परमेश्‍वरै तुमुलै दैऔ आ।” "
HEB,9,21,और इणै कौरी तिणिऐ ताम्बु और आराधना रै सारै समाना माथै लोऊ छ़िड़कौ। 
HEB,9,22,"सौच़्च़ौ ता इणौ आ कि नियमा रै मुताबिक सौभी च़िज़ै लोऊ रै ज़ौरिऐ शुद्ध कौरीया ई, और बिणा लोऊ बहाइयौ पापा री माफी नाईं आ। "
HEB,9,23,"याजका लै इणौ ज़रुरी आ कि ताम्बु और तेसरी सारी च़िज़ै ज़ो सौरगा री च़िज़ेऊ री नकल आ, एथीलै इऊं जानवरा री बौल़ी रै ज़ौरिऐ शुद्ध कौरीया ई, पर सौरगा री च़िज़ै शुद्ध कौरना लै जानवरा रै लोऊ कु बौड़ियौ महान बौल़ी री ज़ुरत आ। "
HEB,9,24,"कैलैकि यीशु मसीह ज़ेज़ी पवित्र ज़ागाह दी डैऔ, सै आदमी रै हाथा कौरी नाईं थी बौणी ऐन्दी, ज़ो सौच़्च़ै पवित्र ज़ागाह रौ नौक्शौ आ, पर सौरगा दी डैऔ, ताकि आमुलै आबै परमेश्‍वरा री मौज़ुदगी दी दिशा। "
HEB,9,25,"इणौ नाईं कि मसीह आपु घौड़ी-घौड़ीऐ बौल़ी च़ौड़ावा, ज़िणौ कि परधान याजक हर बौरश जानवरा रौ लोऊ नीईंयौ भौरी पवित्र ज़ागाह दी डिआई, "
HEB,9,26,"नाईं ता दुनिया री पैहला कु तेस घौड़ी-घौड़िऐ दु:ख उठाउणौ जा थै। पर आबै ज़ुगा रै आखरी दी सेऊ एकी ई बारै पौगड़ौ हुऔ आ, ताकी आपणी ई बौल़ी रै ज़ौरिऐ पाप दूर कौरा। "
HEB,9,27,"और ज़िणौ लोगु लै एकी बारै मौरणौ और तेथ बासिऐ फैसलौ हुणौ पाकौ आ, "
HEB,9,28,तिणी ई मसीहा भी भौरी लोगु रै पाप आपु माथै निईंयौ एकी बारै बौल़ी हुऔ। और ज़ो लोग तेस ज़ागा ई तिउंरै पापा री ताइंऐ मौरणा लै नाईं पर छ़ुटकारै लै दुजी बारै पौगड़ौ हुणौ आ। 
HEB,10,1,"मुसा रै नियम, सिरफ आशणै वाल़ी आच़्छ़ी च़िज़ेऊ री छ़ांई आ, तिंउदी असली च़िज़ै नाईं आ। हर बौरशै एक ज़िणी बौल़ी च़ौड़ाउणै रै ज़ौरिऐ, सै नियम भौक्ती कौरणै वाल़ेऊ केबी भी सिद्ध नाईं कौरी बौल़ै। "
HEB,10,2,"अगर लोगु रौ परमेश्‍वरा री भौक्ती कौरणी तिऊं तिउंरै पापा कु सौच़्च़ी शुद्ध कौरा थौ, ता तिउंकै आपणै पाप कौरणै रौ कोई पश्ताव नाईं हुआ थौ, और तिंउऐ आपणै पापा लै बौल़ी च़ौड़ाउणी बन्द कौरणी थी। "
HEB,10,3,पर हर बौरशै बौल़ी च़ौड़ाउणौ लोगु कु तिउंरै पाप याद कौरावा थौ। 
HEB,10,4,कैलैकि इणौ हुणौ ता मुश्कल़ आ कि जानवरा रौ लोऊ पाप दूर कौरा सा। 
HEB,10,5,"एथीलै ज़ेबी मसीह दुनिया दी आशा आ और परमेश्‍वरा लै बोला आ, “बौल़ी और भेंट ताइंऐ नाईं च़ाई, पर ताइंऐ मुकै बौल़ी च़ौड़णा लै एक शरीर तयार कियौ आ। "
HEB,10,6,होम-बौल़ी और पाप-बौल़ी कु तू खुश नाईं हुऔ। 
HEB,10,7,"तैबै मुइंऐ बोलौ, ‘ओ परमेश्‍वर, देख हाऊं तेरी मौरज़ी पुरी कौरना लै, आशी ऐरौ ऊ, ज़िणौ कि पवित्रशास्त्रा दी मैरै बारै दी लिखौ औन्दौ आ।’ ” "
HEB,10,8,"पैहलै मसीह ऐ इणौ बोलौ, “ना ताइंऐ बौल़ी और भैंटा और होम बौल़ीऊ और पाप बौल़ी च़ाई, और ना तू तिऊंकु खुश हुऔ,” कैलैकि इऐ बौल़ी ता मुसा रै नियमा रै मुताबिक च़ड़ावा ई। "
HEB,10,9,"और इणौ भी बोलाई, “ओ परमेश्‍वर, देख हाऊं तेरी मौरज़ी पुरी कौरना लै आशी गो ऊ।” एथीलै सेऊ बौल़ी कौरणै रौ पैहलौ तरिकौ पोरु कौरीयौ, तेथरी ज़ागाह दी नौंवौ तरिकौ आणा सा। "
HEB,10,10,परमेश्‍वरा री इच़्छ़ा कु आमै यीशु मसीह रै शरीरा रै एकी बारै बौल़ी च़ौड़ाउणा रै ज़ौरिऐ सौदा लै पवित्र किऐ औन्दै ई। 
HEB,10,11,"हर एक याजक ता खौड़ै हुइयौ हर रोज़ सेवा कौरा सा, और एकी तरिकै कौरी घौड़ौ-घौड़ीयै बौल़ी च़ड़ावा आ, ज़ो पापु केबी भी दूर नाईं कौरी बौल़दै। "
HEB,10,12,"पर आमारौ परधान याजक मसीह आपु ई पापा री ताइंऐ एकी बारै बौल़ी च़ौड़ी गौ, ज़ो बौल़ी सौदा लै आ। और आबै परमेश्‍वरा री सुल़टी भिलै बोशी ऐरौ आ। "
HEB,10,13,और मसीह तेबी कु इणौ लागौ औन्दौ ज़ागदै कि परमेश्‍वर तेसरै सारै दुश्मनु तेसरै वशा दी कौरा। 
HEB,10,14,"कैलैकि तिणीऐ एकी बौल़ी कौरीऐ सै सौदा लै पाक्कै कौरी गौऐ, ज़ुण तेसलै अलग ई किऐ औन्दै। "
HEB,10,15,"और पवित्र आत्मा भी आमुलै इणी ई गवाही दिआ। कैलैकि तिणीऐ पैहलै बोलौ थौ, "
HEB,10,16,"“प्रभु बोला आ कि ज़ो वायदौ हाऊं तिऊं दीनु बासिऐ तिऊं आइलै कौरुलै, सै एज़ै ई, कि हाऊं आपणै नियम तिंउरै ज़िवा दी लिखाऊ, और तिंउरै ज़िवा दी पा ऊ।” "
HEB,10,17,"तैबै सेऊ इणौ भी बोला आ, “हाऊं तिंउरै पाप माफ कौराऊ, और तिंउरै बुरै काम केबी भी याद नाईं कौरदौ।” "
HEB,10,18,"और ज़ेबी परमेश्‍वरै तिउंरै पाप माफ कौरी गौऐ, ता तौंइऐ पापा लै बौल़ी री कोई ज़ुरत नाईं रौई। "
HEB,10,19,"एथीलै ओ विश्वासी भाईओ, आबै आमै यीशु रै लोऊ रै ज़ौरिऐ पुरै विश्वासा आइलै सौरगा रै भौरी पवित्र ज़ागाह दी डेई बौल़ी ई। "
HEB,10,20,यीशु मसीह री मौउतै एक पौरदै रै ज़ौरिऐ भौरी पवित्र ज़ागाह दी एक नौईं और ज़िन्दगी दैणै वाल़ी बाट खोली। 
HEB,10,21,"और एथीलै कि आमारौ इणौ परधान याजक आ ज़ुण परमेश्‍वरा रै घौरा रौ हक्क्कदार आ, "
HEB,10,22,"ता आशौ आमै सौच़्च़ै ज़िऊ और पुरै विश्वासा कौरी परमेश्‍वरा काऐ डेउलै, कैलैकि आमारै ज़िवा रै गुनाह माथै मसीह रौ लोऊ छ़िड़कौ आ, और शरीर शुद्ध पाणी कौरी धोई गौऐ ई, कि आमै शुद्ध बौणु। "
HEB,10,23,"आबै आमै बिण शका कौरीयौ आपणी तिऐं आशा दी पाक्कै रौऊ, ज़ो आमुऐ अपणाऔ आ, कैलैकि ज़ुणिऐ वायदौ कियौ आ, सेऊ विश्वास वाल़ौ आ। "
HEB,10,24,"आमै प्यार, और भौलै कामा बौड़ाउणा लै एकी दुजै री फिकर थाकी कौरदै लागी। "
HEB,10,25,"और एकी दुजै आइलै आराधना कौरना लै कौठै हुणौ नाईं छ़ाड़ौ, ज़िणौ कि कुछ़ लोग कौरा ई, पर एकी दुजै कै हौसलै दैंदै थाकौ लागी। और ज़िणौ-ज़िणौ तुमै प्रभु रै वापिस आशणै रौ दिन नज़दीक आशदै देखा लै, ता तिणौ-तिणौ तुमै एकी दुजेऊ रौ हौसलौ औज़ौ भी बौड़ाउंदै थाकौ लागी। "
HEB,10,26,"कैलैकि सौच़्च़ाई रै ज्ञान पाइणै बासिऐ अगर आमै ज़ाणी बुज़ीयौ पाप कौरदै रौईलै, ता पापा लै तैबै कोई बौल़ी बाकी नाईं आसती। "
HEB,10,27,"ओ, सौज़ा रौ एक भयानक दीन और आगी री लुपी इबी रौई औन्दी आ ज़ो परमेश्‍वरा रै बिरोधिऊ रौ नाश कौरा सा। "
HEB,10,28,"ज़ैबै की मुसा रै नियम नाईं मानणै वाल़ौ, दुई या चीन ज़ौणेऊ री गवाही माथै, बिणा दया कौरी पोरु झ़ांगा थै, "
HEB,10,29,"ता सुंच़ौ कि सेऊ केती बौड़ी सौज़ा रै लायक बौणा, ज़ुणिऐ परमेश्‍वरा रौ छ़ोहरु बांगणै कौरी फेंच़ौ और वायदा रै लोऊ रौ, ज़ेथारै ज़ौरिऐ सेऊ पवित्र थौ बौणौ औन्दौ, अपवित्र ज़ाणौ आ, और बौड़ी दया री आत्मा बेइज़्ज़त की ई। "
HEB,10,30,"कैलैकि आमै तेस ज़ाणी आ, ज़ुणिऐ बोलौ, “बौदल़ौ निणौ मैरौ काम ई, हाऊं ई बौदल़ौ दियाऊ।” और तैबै इणौ, कि “प्रभु आपणै लोगु रौ फैसलौ कौरा सा।” "
HEB,10,31,ज़िउंदै परमेश्‍वरा रै हाथा दी पौड़नौ डराऊंदी बूश आ। 
HEB,10,32,"तुमै तिऊं पिछ़लै दीनु याद कौरौ, ज़ेबी तुमुऐ मसीह रै वचना रौ प्याशौ पाऔ आ ता तुमै दु:खा रै बौड़ै कौष्टा दी मज़बूत रौऐ। "
HEB,10,33,कई बारै ता इणौ हुऔ कि तुमारी सारेउ रै सामनै बेइज़्ज़ती हुई और तुमुऐ भौरी दु:ख सहन कियौ। और कई बारै तुमुऐ तिंउलै भौरी फिकर की ज़ास आइलै इणौ हुऔ थौ। 
HEB,10,34,"कैलैकि तुमै कैदीऊ रै दुखा दी भी दुखी हुऐ, और आपणी ज़यदाद भी खुशी कौरी लुटणै देई, इणौ ज़ाणीयौ कि तुमुकै सौरगा दी एक औज़ौ भी खास और सौदा लै रौइणै वाल़ी ज़यदाद आ। "
HEB,10,35,"एथीलै ज़ेबी तुमु सौतावा ई ता तुमै हिम्मत कौरणी ई, कैलैकि तेथरौ इनाम बौड़ौ आ। "
HEB,10,36,"इणै बौगता दी तुमुलै ज़ुरत आ सौबरा री, कि ज़ेबी तुमै परमेश्‍वरा री इच़्छ़ा पुरी कौरीयौ ज़ो तुमुलै वायदौ आ कियौ औन्दौ सेऊ मिला। "
HEB,10,37,"कैलैकि ज़िणौ पवित्रशास्त्रा दी आ लिखौ औन्दौ कि, “आबै भौरी ई थोड़ौ बौगत रौई ऐरौ आ, ज़ैबै कि आशणौ वाल़ौ आशा सा और बेर नाईं पांइदौ। "
HEB,10,38,पर मैरौ धौर्मी ज़ौणौ विश्वासा कौरी ज़िउंदौ रौआ आ। ज़ुण डौरीयौ विश्वास पोरु छ़ाड़ा आ ता हाऊं तेसकु खुश नाईं हुंदौ।” 
HEB,10,39,"पर आमै तिऊं बाशीऐ नाईं ज़ुण डौरीयौ परमेश्‍वरा कु दूर हुआई कि नाश हुआ लै, पर आमै तिऊं बाशीऐ ई ज़ुण विश्वासा रै ज़ौरिऐ ज़िन्दगी पा ई। "
HEB,11,1,"आबै विश्वास आश कौरी ऐन्दी च़िज़ेऊ रौ पाकौ कियौ औन्दौ, और बिण देखी च़िज़ेऊ रौ सबूत आ। "
HEB,11,2,"आमारै स्याणेऊ कै इणौ विश्वास थौ, सिरफ एथीई री वज़ाह कु परमेश्‍वर तिउंकु खुश थौ। "
HEB,11,3,विश्वासा कौरी आमै ज़ाणी कि सारी सृष्टी परमेश्‍वरा रै वचना रै ज़ौरिऐ बौणी आ। एथीलै आमै ज़ो कुछ़ भी देखी ई सै तिऊं च़िज़ेऊ कु नाईं बौणै ज़ो नाईं दिशदै। 
HEB,11,4,"विश्वासा कौरी आदमा रै छ़ोहरु हाबिलै आपणै बौड़ै भाई कैना कु आच़्छ़ी बौल़ी परमेश्‍वरा कै च़ड़ाई, और तेथी री वज़ाह कु परमेश्‍वरै सेऊ धौर्मी ज़ौणौ ज़िणौ अपणाऔ, और ज़ो बौल़ी हाबिलै च़ौड़ाई थी परमेश्‍वरै तेसरी बौल़ी कु खुश थौ। हाबिल आपणै मौरणै बासिऐ भी आमुकै शिखावा कि विश्वास किणौ च़ांई हुणौ। "
HEB,11,5,"विश्वासा कौरी हनोक नावां रौ आदमी ज़िउंदौ सौरगा दी च़ुंगौ और सेऊ मौरौ नाईं, और तेसरौ कासी कै ठेऊ ना लागौ कि सेऊ किऐ डैऔ आ। कैलैकि परमेश्‍वरै सेऊ सौरगा दी च़ुंगी गौ थौ। तेसरै च़ुंगणै कु पैहलै तेसरै बारै दी इणौ थौ बोलौ औन्दौ कि, तिणीऐ परमेश्‍वर खुश कियौ आ। "
HEB,11,6,"सिरफ विश्वास रै ज़ौरिऐ आमै परमेश्‍वर खुश कौरी बौल़ी ई। कैलैकि परमेश्‍वरा काऐ आशणै वाल़ेउऐ विश्वास कौरणौ च़ांई कि सेऊ आसती, ज़ुण तेस सौच़्च़ाई कौरी लोड़ाई, सेऊ तिउंलै तिउंरौ इनाम दिया आ। "
HEB,11,7,"विश्वासा कौरी ज़ेबी नूह नावां रै आदमी कै परमेश्‍वरै तिऐं बाड़ा रै बारै दी खौबरदार कियौ थौ, ज़ो तिणीऐ केबी नाईं देखी थी, खौबरदार और हुकम मानियौ आपणै टौबर बौच़ाउणा लै ज़हाज़ चाणौ। और नुहा रै विश्वासा काऐ बौच़ै औन्दै लोगुऐ ज़ुणीऐ विश्वास नाईं कियौ सै नाष हुऐ। परमेश्‍वरै नूह धौर्मी चाणौ कैलैकि तिणीऐ परमेश्‍वरा माथै भरोसौ कियौ। "
HEB,11,8,"विश्वासा कौरी अब्राहम ज़ेबी परमेश्‍वरै एकी ज़ागाह दी डेउणा लै औटाऔ, ता सेऊ हुकम मानियौ तिऐं ज़ागाह लै डैऔ, ज़िऐ परमेश्‍वरै तेसकै तेसरै हक्क्का री ज़बीन दैणी थी। सेऊ इणौ नाईं ज़ाणा थौ कि हाऊं किऐ डेऊ लै तैबै भी सेऊ च़ाल पौड़ौ। "
HEB,11,9,"ज़ेज़ी ज़ागाह रौ परमेश्‍वरै वायदौ कियौ थौ, अब्राहम तिऐ परदेशी ज़िणौ ताम्बु दी रौऔ। तेस आइलै तेसरौ छ़ोहरु इसहाक और कौनाल़डु याकूब ज़ासकै परमेश्‍वरा कु सेज़ौ वायदौ थौ मिलौ औन्दौ, सै भी तिऐ ताम्बु दी रौऐ। "
HEB,11,10,"कैलैकि अब्राहम तिऐं सौरगा रै इलाकै दी रौइणा लै थौ ज़ागदै लागौ औन्दौ ज़ेथरौ नौक्शौ और इलाकै चाणनै वाल़ौ परमेश्‍वरै आ, ज़ो सौदा लै रौआ आ। "
HEB,11,11,"विश्वासा कौरी सारा नावां री छ़ेउड़ीऐ आपु बुड़ी हुणा माथै भी गौरकड़ी हुणै री तागत पाई, कैलैकि तियांऐ विश्वास कियौ कि परमेश्‍वर आपणौ वायदौ पुरौ कौरा आ। "
HEB,11,12,"ज़ेबी अब्राहम भौरी बुड़ौ थौ और मौरणै वाल़ौ थौ, तैबै तेसरौ सौरगा रै तारै और समुन्दरा रै बाल़ु रै ज़िणै अनगिनत वंश पैदै हुऐ। "
HEB,11,13,"इऐ सारै लोग ज़ुणीऐ परमेश्‍वरा माथै विश्वास कियौ तिऊं वायदै री च़िज़ेऊ बिण हासिल कौरीऔ मौरी गौऐ। पर सै सौमझ़ी गौऐ थै कि परमेश्‍वर आशणै वाल़ै बौगता दी का कौरा आ। और सै इणौ भी सौमझ़ी गौऐ थै कि, “आमै धौतरी माथै परदेशी और बाइरा कु आशै औन्दै लोग ई।” "
HEB,11,14,"ज़ो इणौ बोलाई कि सै इऐं धौतरी माथै परदेशी और बाइरा कु ई आशै औन्दै, सै कौबज़ौ कौरीयौ इणौ देखावा ई कि, “इयौ देश आमारौ आ।” "
HEB,11,15,"ज़ेज़ै देशा कु सै आशै औन्दै थै, अगर तेस याद कौरालै ता तिउंलै वापिस डेऊणै रौ मौकौ थौ। "
HEB,11,16,"पर सै एक आच़्छ़ै मतलब सौरगा रै देशा री आश कौरा थै। एथीलै परमेश्‍वर तिउंरौ परमेश्‍वर बोलणै दी खुश हुआ थौ, कैलैकि तिणिऐ तिऊं कालै एक इलाकौ तयार कियौ औन्दौ आ। "
HEB,11,17,"ज़ेबी परमेश्‍वरै अब्राहम पौरखौ ता विश्वासा रै ज़ौरिऐ सेऊ इसहाका री बौल़ी च़ड़ाउणा लै त्यार हुऔ। इसहाक अब्राहमा रौ खास छ़ोहरु थौ। परमेश्‍वरै एस छ़ोहरु रै बारै दी अब्राहमा कु वायदौ थौ कौरौ औन्दौ कि, “एऊ इसहाका रै ज़ौरिऐ हुणौ आ कि तैरै वंशा री गिनती हुणी आ।” अब्राहमा कै पुरौ विश्वास थौ, कि परमेश्‍वर मौरै औन्देऊ ज़िउंदै कौरी सौका आ। और इणै कौरी अब्राहमा कै इसहाक मौरै औन्देऊ मांझ़िया कु ज़िउंदौ मिलौ। "
HEB,11,18,विश्वासा कौरी इसहाकै आपणै दुई छ़ोहरु याकूब और एसावा लै वायदै री बुशेऊ रै बारै दी आशीष देइ। 
HEB,11,19,"विश्वासा कौरी याकुबै मौरदी बारै युसुफा रै दुई छ़ोहरु मांझ़िऊ कु एकी-एकी लै आशीष देई, और आपणै डिंगै रै सहारै कौरी परमेश्‍वरा री आराधना कौरी। "
HEB,11,20,"विश्वासा कौरी युसुफै, ज़ेबी सेऊ मौरणै वाल़ौ थौ, ता इस्राइल लोगु आइलै मिस्र देशा कु निकुल़नै रै बारै दी बुशै लाई, और तिणीऐ तिउंलै इणौ हुकम भी दैऔ कि, “ज़ेबी तुमै मिस्र देशा कु डियालै ता मैरै मौरणै बासीऐ मैरै हाड़कै भी आपु आइलै निएऊ।” "
HEB,11,21,"ज़ेबी मिस्र देशा रै राज़ै इस्राइल देशा रै छ़ोटै लोल़डेऊ झ़ांगणै रौ हुकम दैऔ ता विश्वासा कौरी मुसा रै मां-बाबै सेऊ, पैदै हुणै बासिऐ चीन मिहनै झ़ांऊ च़ोरी छ़ाड़ौ, कैलैकि तिंउऐ देखौ कि मांऊ भौरी खास आ, और सै राज़ा रै हुकम नाईं मानणै कु नाईं डौरै। "
HEB,11,22,"मिस्र देशा रै राज़ै री माईंऐ मुसा पाल़ी-पोसियौ बौड़ौ कियौ, विश्वासा कौरी मुसै बौड़ै हुइयौ राज़ै री मांई रौ छ़ोहरु बोलणै कु मौना कियौ। "
HEB,11,23,एथीलै कि तेसकै पापा दी थोड़ै दिना रै सुख भोगणै कु परमेश्‍वरा रै लोगु आइलै दुःख भोगणौ भौरी आच़्छ़ौ लागौ। 
HEB,11,24,"तिणीऐ सुंच़ौ कि मसीह लै दु:ख उठाउणौ मिस्र देशा रै खौज़ानै कु भौरी आच़्छ़ौ आ, कैलैकि सेऊ ज़ाणा थौ कि इणै कौरणै कु परमेश्‍वर तेसलै सौरगा दी इनाम दिया आ। "
HEB,11,25,"विश्वासा कौरी राज़ा रै रोशा कु नाईं डौरियौ मुसै मिस्र छ़ाड़ी गौ, कैलैकि तिणीऐ ज़ाणी ऐरौ कि सेऊ अणदेखौ परमेश्‍वर आ देखदै लागौ औन्दौ। "
HEB,11,26,"विश्वासा कौरी मुसै इस्राइली लोगु लै हुकम दैऔ कि सै जानवरा रौ लोऊ दारा माथै छ़िड़कियौ फसह रै साज़ै रौ रिवाज़ पुरौ कौरा, ताकी इस्राइला री पैहली सन्तानु नाष कौरणै वाल़ौ दूत, तिऊं छ़ुंई भी ना सौका। "
HEB,11,27,"विश्वासा कौरी इस्राइला रै लोग लाल समुन्दरा रै पारभिलै इणै कौरी डेइ गौऐ, ज़िणौ की शुकै माटै माथै। पर ज़ैबै मिस्रिऊऐ तिणी ई कौरणै च़ाऔ ता सारै डूबिऔ मौरी गौऐ। "
HEB,11,28,"इस्राइली लोगु रै विश्वासा कौरी यरीहो शैहरा री शहरपनाह, ज़ैबै तिंउऐ सात दिना झ़ांऊ तिंऐ दवाली रै फेरे लाई गौऐ, ता सै ढौल़ी गोई। "
HEB,11,29,"विश्वासा कौरी राहाब वेश्या परमेश्‍वरा रै हुकम नाईं मानणै वाल़ेऊ आइलै नाश नाईं हुई, कैलैकि तिंआऐ इस्राइला रै भेदीऊ शान्ति कौरी आपणै घौरा कै छ़ाड़ै औन्दै थै। "
HEB,11,30,"आबै मुकै कुछ़ भी बोलणै री ज़ुरत नाईं ई। कैलैकि बौगत नाईं रौऔ कि गिदोना रौ, और बाराक और शिमशौना रौ, और यिफतहा रौ और दाऊद और शमुएला रौ और भविष्यवक्तु रै बारै दी बोलु। "
HEB,11,31,इउंऐ विश्वासा रै ज़ौरिऐ राज़्य ज़ितै। सौच़्च़ै फैसलै आइलै राज़ किऔ। वायदा री च़िज़ै पाई। और ब्राग तिऊं खाई ना बौल़ै। 
HEB,11,32,आगी रौ गेठौ तिऊं ज़ाल़ी ना सौकी। तलवारी री धारा कु सै नाईं मौरै। कमज़ोर हुइयौ भी सै शक्तिशाल़ी बौणै। लौड़ाई दी शूरवीर निकल़ै। आपणै दुश्मनु झ़ांगीयौ भौगाई। 
HEB,11,33,"कुछ़ छ़ेउड़िउऐ आपणै मौरै औन्दै लोगु तौंइऐ ज़िउंदै देखै। केती ता मारा खान्दै-खान्दै मौरी गौऐ, और तिंउऐ आज़ाद हुणा लै परमेश्‍वरा माथै विश्वास कौरणौ नाईं छ़ाड़ौ, कैलैकि सै मौरणै बासिऐ दुजी बारै हुइयौ परमेश्‍वरा आइलै सौदा लै ज़िउणौ च़ाहा थै। "
HEB,11,34,"कुछ़ लोगुऐ ता मज़ाका बौणनै, और डिंगै खाणै पौड़ै, ज़ैबै कि कुछ़ ता बेड़िऊ दी बानियौ, कैदा दी पाऐ। "
HEB,11,35,"कुछ़ लोग ढोल़ियाऐ। सै आरै कौरी च़िरीयौ दुई हिस्सै किऐ, सै तलवारा कौरी झ़ांगै। सै गरीबी दी थै तिउंलै भौरी कौष्ट दै और तिऊं आइलै बुरौ बरताव कियौ। सै भेरी-बाकरीऊ रै खाल़ढै भिड़ीयौ ओरु-पोरु भटकदै थाकै लागी। "
HEB,11,36,"और सुनसान ज़ागाह, और टिरा, और डवारा दी, और धौतरी दी दरारा दी भौटकदै थाकै लागी। "
HEB,11,37,"इऐ बुरी दुनिया विश्वासी लोगु रै लायक नाईं थी। विश्वासा रै ज़ौरिऐ इऊं सौभी रै बारै दी परमेश्‍वर खुश हुआ आ, तैबै भी तिउंकै सै च़ीज़ नाईं मिली ज़ासरौ परमेश्‍वरै वायदौ थौ कियौ औन्दौ। "
HEB,11,38,कैलैकि परमेश्‍वरा कै सिरफ तिउंलै आच़्छ़ी बूश नाईं थी पर आमुलै भी थी। परमेश्‍वर आमु आइलै तिऊं भी पाक्कै चाणनौ च़ाहा थौ। 
HEB,12,1,"आमु फिदिया लै भौरी सारै लोगु री ज़िन्दगी दी इणै औनैणै ई ज़ो आमुकै बोलाई कि विश्वास का सा। एथीलै आशौ, हर एक रोकणै वाल़ी च़ीज़ और उल़झ़ाणै वाल़ै पाप दूर कौरीयौ, सेज़ी फेट ज़ासदी आमारै फेट मारणी आ सौबरा कौरी फेट दैऔ, "
HEB,12,2,"आमै विश्वासा रै काम कौरणै वाल़ै और पाक्कै कौरणै वाल़ै यीशु भिलै देखदै थाकेऊ लागी। यीशु तिंऐ खुशी लै ज़ो तेसरै सामनै थी छ़ाड़ी ऐन्दी, लाज़ी री कुछ़ फिकर ना कौरीयौ क्रुसा रौ दुःख सहन कियौ, और सौरगा दी परमेश्‍वरा री सुल़टी भिलै बोशौ। "
HEB,12,3,"एथीलै यीशु रै औनैणै माथै बिच़ार कौरौ, ज़ुणिऐ पापीऊ रै ज़ौरिऐ दैऔ औन्दै कौष्ट एथीलै सहन कौरै कि तुमै दु:खी हुइयौ हिम्मत ना छ़ाड़ौ। "
HEB,12,4,तुमुऐ पापा रै खिलाफ लौड़दै-लौड़दै इबी झ़ाऊं तेस आइलै इणी लौड़ाई नाईं कि तुमारौ लोऊ बौहौ औलौ। 
HEB,12,5,"और तुमुऐ सै हिम्मती वाल़ी शिक्षा पोरु बिसरी गोई, ज़ो परमेश्‍वरै तुमुकै छ़ोहरु मानियौ थी देई ऐन्दी, “ओ मैरौ छ़ोहरु, प्रभु री डांट हौल़खी बूश नाईं ज़ाणौ, और ज़ैबै सेऊ ताऊं धौमकावा लौ ता हिम्मत ना छ़ाड़ै। "
HEB,12,6,"कैलैकि प्रभु ज़ासकु प्यार कौरा सा, तेस धौमकावा भी, और ज़ास आपणौ छ़ोहरु चाणा आ, तेसलै सौज़ा भी दिया सा।” "
HEB,12,7,तुमै दु:ख बाबा री डांट सौमझ़ियौ सहन कौरौ। परमेश्‍वर तुमु छ़ोहरु सौमझ़ियौ तिणौ बरताऔ कौरा आ। सेऊ केज़ौ छ़ोहरु आ ज़ास बाब नाईं डांटदौ? 
HEB,12,8,"सै डांट ज़ो सारेऊ लै मिला आ, अगर तेसलै नाईं मिली औली, ता तुमै परमेश्‍वरा रै असली छ़ोहरु नाईं ई। "
HEB,12,9,ज़ैबै कि आमारौ दुनिया रौ बाब भी आमु डांटा थौ और आमुऐ तिउंरी इज़्ज़त की। तैबै आमुलै औज़ौ ज़ादौ ज़ुरुरी आ कि ज़ेबी आमारौ आत्मिक बाब आमु धौमकावा आ तैबै आमै तेथकु भी बौड़ियौ तिउंरै वशा दी रौउलै ताकी आमुलै सौदा री ज़िन्दगी मिला। 
HEB,12,10,"आमारौ दुनिया रौ बाब ता आपणी सौमझ़ी कौरी थोड़ै दिना झ़ाऊं आमु धौमकावा आ, पर परमेश्‍वर आमारी भौलाई लै आमु धौमकावा आ, ताकी आमै भी तेसरी पवित्रा रै हक्क्कदार हुई। "
HEB,12,11,ज़ेबी डांट मिला आ तेबी डांट आच़्छ़ी नाईं लागदी बल्कि सै डांट दु:ख दैणै वाल़ी लागा आ। पर ज़ुण धौमकाउणै कु शिक्षा पा सा बासीऐ तिउंलै आरामा आइलै धार्मिकता रौ इनाम मिला सा। 
HEB,12,12,"एथीलै उठौ और चुस्त हुऔ, "
HEB,12,13,सिधी बाटा दी हांडदै थाकौ लागी ताकी ज़ो लोग तुमु पिछ़ु हाण्डा ई सै कमज़ोर और लौंगड़ै हुणै रै बावज़ूद भी सै नाष ना हुआ पर पोरु बौच़ा। 
HEB,12,14,"सौभी आइलै मेल-मिलाप छ़ाड़ौ, और पवित्र ज़िन्दगी ज़िउणा लै हर तरिकै कौरी कोशिष कौरदै थाकौ लागी। ज़ासरै बिणा कोई प्रभु केबी भी नाईं देखी बौल़दौ। "
HEB,12,15,"तुमै खौबरदार रौऔ कि कोई भी आदमी परमेश्‍वरा री बौड़ी दया कु दूर ना रौआ, ध्यान दैऔ कि अविश्वासा री केज़ी भी कौड़ुवी ज़ौड़ ज़ौमियौ कौष्ट ना दिया, ज़ेथ कौरी भौरी लोग अशुद्ध हुआ। "
HEB,12,16,"तुमु मांझ़िऐ कोई भी ज़ौणौ गान्दै काम कौरणै वाल़ौ ना च़ांई हुणौ, या अब्राहमा रै कौनाल़डु एसावा ज़िणै पापी ना हुआ ज़ुणिऐ एकी बारै री रोटी रै बौदल़ै आपणै पेहलै ज़ेठै छ़ोहरु हुणा री ज़ागाह बेच़ी। "
HEB,12,17,"तुमै ज़ाणाई कि बासिऐ ज़ेबी तिणीऐ आशीष पाइणी च़ांई ता तेसलै नाईं मिली, और लेरी-लेरीयौ आशीष मांगणै माथै भी तेसलै ज़िऊ बौदुल़णै रौ मौकौ नाईं मिलौ। "
HEB,12,18,"तुमै सिन्नै पहाड़ी काऐ नाईं पौउंच़ै ज़ास देखी और छ़ुईं सौका थै, और इदै ना ता आगी री लुपी आसती और ना ता काल़ै बादल़, और ना ता भौरी न्यारौ, ना पाणी-बागुर आसतौ। "
HEB,12,19,"और इदै ना ता कौरनाल़ा री बाच़, और ना बोलणै वाल़ै रै इणी बाच़ा आ ज़ास शुणीयौ इस्राइली लोग औरज़ कौरा थै कि, “आबै आमु आइलै औज़ौ बुशै नाईं लाऔ।” "
HEB,12,20,"तिऊं लोगुऐ इणौ एथीलै बोलौ कैलैकि सै तेस हुकम नाईं सौई सौकै ज़ो परमेश्‍वरै तिउंलै दैऔ थौ, “अगर कोई गूंड़ भी पहाड़ी छ़ुआं ता तेस ढोल़ियाऔ।” "
HEB,12,21,"और सेऊ दर्शण इणौ डराउणौ थौ कि मुसै बोलौ, “हाऊं भौरी डौराउ और काम्बाउ।” "
HEB,12,22,"तुमै सिय्योना री पहाड़ी काऐ, ज़ो ज़िउंदै परमेश्‍वरा रौ इलाकौ आ पौउंच़ी गौऐ। एऊ सौरगा रौ यरुशलेम आ ज़िऐ लाखौ सौरगदूत खुशी रौ साज़ौ मौनावा ई। "
HEB,12,23,तुमै परमेश्‍वरा रै ज़ेठै री खुम्बल़ी दी आशै औन्दै ज़ासरै नाऊं सौरगा दी लिखै औन्दै। तुमै आपु परमेश्‍वरा काऐ आशै ई ज़ुण सारेऊ रौ फैसलै कौरणै वाल़ौ आ। तुमै सौरगा री धौर्मी लोगु री आत्मा काऐ आशै ई ज़ो पाक्कै ई चाणै औन्दै। 
HEB,12,24,"तुमै यीशु काऐ आशै ई ज़ुण आमुलै नौऐं वायदै रौ बिशटु आ और छ़िड़काऐ औन्दै तेस लोऊ काऐ आशै ई, ज़ो हाबिला रै लोऊ कु ज़ादी आच़्छ़ी बुशै बोला सा। "
HEB,12,25,"खौबरदार रौइऔ, और परमेश्‍वरा री मानौ ज़ुण तुमुलै बोलदै आ लागौ औन्दौ। इस्राइला रै लोग परमेश्‍वरा री सौज़ा कु नाईं बौच़ी सौकै कैलैकि तिंउऐ हुकम नाईं मानै ज़ेबी मुसै सै खौबरदार किऐ। तैबै आमै भी सौज़ा कु किणै बौच़ी सौकी अगर आमै तेसरी नाईं मानु लै ज़ुण आमु सौरगा कु खौबरदार कौरा आ? "
HEB,12,26,"ज़ेबी परमेश्‍वरै सिन्नै पहाड़ी कु बुशै लाई थी सेज़ै बौगतै तेसरी बाच़ै धौतरी झ़ुंगाई, पर आबै तिणीऐ इणौ वायदौ कियौ आ कि, “एकी बारै तौंइऐ हाऊं सिरफ धौतरी नाईं पर सौरग भी झ़ुंगाउवाऊ।” "
HEB,12,27,"और एज़ी बूश, “एकी बारै औज़ौ” एज़ी बूश पौगड़ी कौरा आ कि चाणी ऐन्दी सारी च़िज़ै पोरु झ़ुंगाइयाई, पोरु टौल़णी ई। ज़ो च़िज़ै नाईं झ़ुंगाइंदी, सै सौदा बौणी रौआ। "
HEB,12,28,आमुकै ज़ो राज़्य आ मिलौ औन्दौ सेऊ नाईं झ़ुंगाइंदौ। एथीलै आमुऐ परमेश्‍वरा रौ धन्यबाद दैंदै च़ांई थाकणौ लागी और तेसरी मौरज़ी रै मुताबिक भौक्ती और इज़्ज़ता आइलै तेसरी आराधना कौरदै थाका लागी। 
HEB,12,29,कैलैकि आमारौ परमेश्‍वर छ़ार चाणनै वाल़ी आग आ। 
HEB,13,1,आपु मांझ़िऐ भाई-बौइणी ज़िणौ प्यार कौरौ। 
HEB,13,2,"तिऊं ज़ुरत वाल़ै बौटैणु री सेवा कौरौ ज़ास तुमै नाईं ज़ाणदै, कैलैकि एथरै ज़ौरिऐ कुछ़ लोगुऐ बिणा ज़ाणीयौ सौरगदूता री सेवा की आ। "
HEB,13,3,"कैदीऊ रौ भी इणै ढौंगा कौरी हाल-च़ाल पुछ़दै थाकौ लागी, इणौ सौमझ़ौ कि तुमै भी तिऊं आइलै कैदी आ। और ज़ेज़ै लोगु आइलै बुरौ बरताव हुआ आ, तिउंरौ भी इणै सौमझ़ियौ हाल-च़ाल पुछ़ौ ज़िणौ कि तुमै भी तिंउरै दु:खा दी साज़ी ई। "
HEB,13,4,"शादी सारै लोगु मांझ़िऐ इज़्ज़ता री बूश च़ांई सौमझ़णी, और एज़ै रिश्तै दी दुइया आपु मांझ़िऐ बफादार रौऔ, कैलैकि परमेश्‍वर गान्दै काम और बुरै काम कौरणै वाल़ेऊ रौ फैसलौ कौरा ई। "
HEB,13,5,"तुमै आपणी ज़िन्दगी धन-ज़यदादा रै लाल़च़ा कु दूर छ़ाड़ौ, और ज़ो कुछ़ तुमुकै आसा तेसी दी खुश रौऔ। कैलैकि परमेश्‍वरै आपु ई बोलौ आ कि, “हाऊं ताऊं केबी नाईं बिसुरदौ, और केबी ना छ़ाड़दौ।” "
HEB,13,6,"एथीलै आमै भरोसौ कौरीयौ बोली ई, “प्रभु मेरी मज़द कौरणै वाल़ौ आ, हाऊं नाईं डौरदौ। आदमी मैरौ कुछ़ नाईं कौरी सौकदौ।” "
HEB,13,7,"ज़ो तुमारै अगुवै थै, और ज़ुणिऐ तुमुकै परमेश्‍वरा रौ वचन शुणाऔ आ, तिऊं याद छ़ाड़ौ। और ध्याना कौरी तिउंरी ज़िन्दगी देखौ कि तिंउऐ आपणी ज़िन्दगी जीई आ, और सै मौरणै झ़ाऊं परमेश्‍वरा रै विश्वासा दी पाक्कै बौणी रौऐ। एथीलै आमुऐ भी तिणी विश्वास कौरणौ च़ांई ज़िणौ तिंउऐ कियौ थौ। "
HEB,13,8,प्रभु यीशु मसीह ईज़ और आज़ जुगा-जुगा झ़ाऊं केबी ना बौदलिंदौ। 
HEB,13,9,"इऊं सारी नौईं और रौंगा-रौंगा री शिक्षा नाईं मानौ ज़ो तुमु बुरी बाटा दी निंया ई। कैलैकि तुमारै ज़िवा लै आच़्छ़ौ आ कि परमेश्‍वरा री बौड़ी दया रै ज़ौरिऐ मज़बूत बौणौ ना कि तिऊं नियम मानणै रै ज़ौरिऐ ज़ो खाणै रै बारै दी ई, ज़ेथकु रिश्तै छ़ाड़नै वाल़ै रौ कोई फाइदौ नाईं औन्दौ। "
HEB,13,10,"आमारी एक बेदी आ ज़ास माथा कु खाणै रौ हक्क्क तिऊं लोगु रौ नाईं, ज़ो ताम्बु री सेवा कौरा ई। "
HEB,13,11,"पुराणै वायदै रै मुताबिक हर साल परधान याजक जानवरा रौ लोऊ पापा री बौल़ी लै बौड़ी पवित्र ज़ागाह दी तिउंरै पापा री माफी लै निआं आ, और जानवरा रौ बौल़ी कौरौ औन्दौ शरीर लोगु रै ताम्बु कु दूर निईंयौ ज़ाल़ा ई। "
HEB,13,12,"एथीई री वज़ाह कु, यीशुऐ भी लोगु लै आपणै ई लोऊ रै ज़ौरिऐ पवित्र कौरना लै यरुशलेमा कु बाइरै दुःख सहन किऔ और मौरी गौ। "
HEB,13,13,"एथीलै आशौ, आबै आमै यहुदी लोगु रै नियम छ़ाड़ियौ यीशु मसीह माथै विश्वास कौरीयौ ठीक तिणी ई तेस आइलै बेइज़्ज़ती वाल़ै दु:ख सहन कौरी। "
HEB,13,14,कैलैकि इऐं दुनिया दी आमारौ सौदा लै रौइणै वाल़ौ कोई घौर नाईं आ। पर आमै तेस सौरगा रै घौरा लोड़दै ई लागै औन्दै ज़ो सौदा लै। 
HEB,13,15,एथीलै आमै यीशु रै ज़ौरिऐ आपणै मुंआ कौरी परमेश्‍वरा री स्तुति और आराधना कौरदै थाकी लागी। ज़ो परमेश्‍वरा लै बौल़ी आ। 
HEB,13,16,"और भौलाई कौरना लै और एकी-दुजै री मज़द कौरना लै त्यार रौऔ, कैलैकि परमेश्‍वर इणी बौल़ी कु खुश औआ सा। "
HEB,13,17,"आपणै अगुवौ रौ हुकम मानौ और तिंउरै हक्क्का दी रौऔ, कैलैकि सै तुमु देखा ई कि तुमै आपणी बाटा कु भौटका नाईं। तिंउऐ आपणी सेवा रौ लेखौ जा दैणौ। तुमै तिउंरै हुकम मानौ ताकी सै इऊं कामा कौरी खुश हुआ, ना कि निराश, इऐ तुमुलै भी फाइदै वाल़ै ई। "
HEB,13,18,आमुलै प्राथना कौरदै रौएऊ। आमुकै भरोसौ आ कि आमारौ मन साफ आ। और आमै सौभी बुशु दी ज़ो आमै कौरी ई परमेश्‍वरा री महिमा कौरणौ च़ाई। 
HEB,13,19,"प्राथना कौरना लै हाऊं तुमुलै औज़ौ भी हौसलौ दियाऊ, कि हाऊं शिगरी तुमु काऐ औज़ौ आशी बौल़ु। "
HEB,13,20,आबै शान्ति दैणै वाल़ौ परमेश्‍वर तुमुलै तागत दिया आ। तिणीऐ आमारौ प्रभु यीशु सौदा रै वायदै रै लोऊ रै ज़ौरिऐ मौरै औन्दै मांझ़िऐ कु ज़िउंदौ कियौ आ। यीशु भेरीऊ रौ बौड़ौ रखवाल़ौ आ। 
HEB,13,21,"परमेश्‍वर तुमु हर एक भौली बुशु दी पाक्कै कौरा, ज़ासकु तुमै तेसरी इच़्छ़ा पुरी कौरौ, और ज़ो कुछ़ तेसकै आच़्छ़ौ लागा सा तेस यीशु मसीह रै ज़ौरिऐ आमुदी पुरौ कौरा। तेसी री महिमा जुगा-जुगा दी थाका औन्दै लागी। आमीन। "
HEB,13,22,"ओ मैरै प्यारै साथी विश्वासिउओ, हाऊं तुमुकै औरज़ कौराऊ कि इऐं चिट्ठी री बुशै सौबरा आइलै शुणौ, कैलैकि ज़ो मुंइऐ तुमुलै हिम्मत दैणा लै ई लिखी ऐन्दी। मुइंऐ तुमुलै इऐं चिट्ठी दी भौरी बुशै नाईं लिखी ऐन्दी। "
HEB,13,23,"तुमुकै इणौ याद आ कि तीमुथियुस आमारौ भाई ज़ेला कु छ़ुटी गौ आ, अगर सेऊ शिगरी आशा लौ ता हाऊं तेस आइलै तुमु कु मिलदै आशाऊ। "
HEB,13,24,आपणै सारै अगुवै और सारै परमेश्‍वरा रै लोगु लै ढाल बोलौ। इटली देशा रै विश्वासी तुमुलै ढाल बोलाई। 
HEB,13,25,तुमु सौभी माथै परमेश्‍वरा री बौड़ी दया थाकाली औन्दै लागी। आमीन। 
