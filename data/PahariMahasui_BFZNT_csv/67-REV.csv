Book,Chapter,Verse,Text
REV,1,1,"यीशु मसीह रौ प्रकाशित वाक्य, ज़ो तेसकै परमेश्‍वरै एज़ी ताईं दैऔ, ताकी सेऊ आपणै सेवा कौरणै वाल़ेउ कै सेज़ी बुशै देखाल़ा, ज़ेथरौ शिगरी औणौ परमेश्‍वरै तय आ कियौ औन्दौ। और यीशुऐ आपणौ सौरगदूत भेज़णै रै ज़ौरिऐ आपणै सेवक यहुन्ना लै बोलौ, "
REV,1,2,"ज़ुणिऐ परमेश्‍वरा रौ वचन और यीशु मसीह री गवाही, मतलब ज़ो कुछ़ तिणिऐ देखौ थौ तेसरी गवाही देई। "
REV,1,3,"आशीष वाल़ौ आ सेऊ ज़ुण इऊं भविष्यवाणी रै वचन पौड़ा आ, और सै ज़ुण शुणाई और एथदी लिखी औन्दी बुशै माना ई, कैलैकि इयौ सब कुछ़ शिगरी औणै वाल़ौ आ। "
REV,1,4,"हाऊं यहुन्ना आसिया परदेशा री सातिआ कलिसिया लै ऊ लिखदै लागौ औन्दौ: तेस परमेश्‍वरा री तौरफा ज़ो आसा, ज़ुण थौ, और ज़ुण आशणै वाल़ौ आ, और तिऊं सात आत्मा री तौरफा कु ज़ुण तेसरी राज़गादी रै सामनै ई, "
REV,1,5,"और यीशु मसीह री तौरफा कु आ ज़ो बफादार गवाह और मौरै औन्दै मांझ़िआ कु ज़िउंदै हुणै वाल़ौ सौभी कु पैहलौ आ और धौतरी रै राज़ेऊ रौ आफसर आ, तुमुलै बौड़ी दया और शान्ति मिलदै रौआ। सेऊ आमु आइलै प्यार कौरा आ, और तिणीऐ आपणै लोऊ कौरीऐ आमै पापा कु छ़ुड़ाऐ ई। "
REV,1,6,एथीई री वज़ाह कु आमै याजकु रै वंश बौणी गौऐ ई ज़ुण तेसरै बाबा परमेश्‍वरा री सेवा कौरा ई। एथीलै यीशु मसीह री बौड़ाई और राज़ जुगै-जुगै औआ! आमीन। 
REV,1,7,"देखौ, मसीह बादल़ा आइलै आशणे वाल़ौ आ, और हर एक आखी तेस देखा ई, इदरा झ़ाऊं कि ज़ुणिऐ सेऊ छोपो थौ सै भी तेस देखा ई, और धौतरी रै सारै लोग तेसरी वज़ाह कु हिकड़ौ पिटीयौ लेराई। ओ इयौ औणौ आ! आमीन। "
REV,1,8,"प्रभु परमेश्‍वर, ज़ुण आसती आ और ज़ुण थौ और ज़ुण आशणै वाल़ौ आ, ज़ो सौभी कु शक्ति वाल़ौ आ, सेऊ बोला आ, “हाऊं ई अलफा और ओमेगा ऊ।” (मतलब शुरुवात और आखरी) "
REV,1,9,"हाऊं यहुन्ना, तुमारौ साथी विश्वासी और यीशु रै दु:ख और राज़्य और सौबरा दी तुमु आइलै ऊ। हाऊं परमेश्‍वरा रै वचन और यीशु री गवाही री वज़ाह कु पतमुस नावां रै टापु दी कैद थौ। "
REV,1,10,"हाऊं आरामा रै दिनै आत्मै आपणै वशा दी कौरी गौ, और आपु पीछ़ु शैहनाईं ज़िणी बौड़ी बाच़ीयै इणौ बोलदै शुणौ, "
REV,1,11,"“ज़ो कुछ़ तू देखा ई तेस किताबी दी लिखीयौ सातिआ इलाकै री कलिसियाऊ लै भेज़, मतलब इफिसुस, और स्मुरणा, और पिरगमुन, और थुआतीरा, और सरदीस, और फिलदिलफिया, और लौदीकिया लै।” "
REV,1,12,"तैबै मुंइऐ तेस, ज़ो मुलै थौ बोलदै लागौ औन्दौ, देखणा लै आपणौ मुं फेरौ। और हाऊं पिछ़ाऊं मुड़ौ ता मुंइऐ सुनै री सात धूड़ुस देखी, "
REV,1,13,"और तिऊं धुड़ुसा रै बिच़ा दी आदमी ज़िणौ एक प्राणी देखौ, ज़ुणिऐ बांगणै झ़ांऊ जुड़कै भिड़ै औन्दै, और हिकड़ै माथै सुनै रौ पाटौ बानौ औन्दौ थौ। "
REV,1,14,"तेसरै मुंडा रै बाल़ ऊना ज़िणै शेतै और हिऊं ज़िणै च़ौमकिलै थै, और तेसरी आखी आगी री लपटै ज़िणी थी। "
REV,1,15,"तेसरै बांगणै आगी रै गेठै दी तौपाऐ औन्दै च़ौमकिलै पितल़ा ज़िणै थै, और तेसरी आवाज़ समुन्दरा रै बौड़ै छ़ालै ज़िणी आ। "
REV,1,16,"तिणीऐ आपणै हाथा दी सात तारै थै किऐ औन्दै, और तेसरै मुंहा कु तेज़ दोधारी तलवार निकल़ा थी। तेसरौ मूंह इणौ च़ौमकौ औन्दौ थौ, ज़िणौ सुरज ताती तौपी ऐन्दी रुड़ी रै बौगता दी च़ौमका आ। "
REV,1,17,"ज़ैबै मुंइऐ सेऊ देखौ ता हाऊं एकदम तेसरै बांगणै माथै मौरौ औन्दौ ज़िणौ पौड़ी गौ। तिणीऐ मुं माथै आपणौ सुल़टौ हाथ छ़ाड़ौ और बोलौ, “नाईं डौर। हाऊं पैहलौ और आखरी ऊ।” "
REV,1,18,"हाऊं ज़िन्दगी रौ मूल़ ऊ; हाऊं मौरी गौ थौ, पर आबै हाऊं सौदा लै ज़िउंदौ ऊ! मौउत और पौइताल़ा री ताल़टी मुंई कै ई। "
REV,1,19,"एथीलै ज़ो बुशै ताइंऐ देखी ई और ज़ो बुशै औन्दै ई लागी ऐन्दी, और ज़ो बुशै एथ बासिऐ हुणै वाल़ी ई, तिऊं सारी लिख। "
REV,1,20,"तिऊं सात तारेऊ रौ मतलब ज़ो ताइंऐ मैरै सुल़टै हाथा दी देखै थै, और तिऊं सात सुनै री धुड़ुसा रौ मतलब इयौ आ: सै सात तारै सात कलिसिया रै दूत ई, और सै सात धुड़ुस सात कलिसिया ई। "
REV,2,1,"तिणीऐ मुलै इणौ भी बोलौ, “इफिसुस शैहरा री कलिसिया रै दूता लै इणी खौबर लिख: हाऊं ऊ सेऊ ज़ुण आपणै सुल़टै हाथा दी सात तारै पाकड़ी छ़ाड़ाऊ, और सुनै री साता धूड़ुसा रै बिच़ा दी हांडा ऊ। हाऊं तुमुलै इणौ बोलाऊ। "
REV,2,2,"हाऊं तैरौ काम, और मैहनत, और तैरौ सौबर ज़ाणाऊ। और इणौ भी, कि तू बुरै लोगु नाईं देखी बौल़दौ। और ज़ुण आपुलै प्रेरित बोलाई, और आसतै नाईं, सै ताइंऐ पौरखियौ झ़ूठै पाऐ।” "
REV,2,3,"और “तू सौबर कौरा ई, और मैरै नावां लै दु:ख झ़ेली-झ़ेलियौ खौड़ौ नाईं। "
REV,2,4,पर मुंइऐ तैरै खिलाफ इणौ बोलणौ आ कि तांइऐ आपणौ पैहलौ ज़िणौ प्यार छ़ाड़ी गौ आ। 
REV,2,5,"एथीलै याद कर, कि तू किदरु लोटौ ई, और मन बौदुल़ और पैहलै ज़िणौ काम कर। और अगर तू मन नाईं बौदल़ा लौ, ता हाऊं, ताऊं काऐ आशीयौ तेरी धूड़ुस तिदरा कु पोरु हटाऊ। "
REV,2,6,"पर हां, ताऊं दी एज़ी बूश ता आसती आ, कि तू नीकुलइऊ पिछ़ु हांडणै वाल़ै लोगु रै कामा कु नफरत कौरा ई, ज़ासकु हाऊं भी नफरत कौराऊ। "
REV,2,7,"अगर सौमझ़णौ च़ाहा ई, ता तुमै ध्याना देइयौ सुंच़ेऊ कि आत्मा कलिसियाऊ लै का बोला आ। ज़ुण ज़िता लौ, हाऊं तेसलै तेस ज़िन्दगी रै पेड़ा कु ज़ो परमेश्‍वरा रै सौरगा दी ई, फल़ खाणा लै दिआऊ।” "
REV,2,8,"तिणीऐ मुलै इणौ भी बोलौ, “कि स्मुरणा शैहरा री कलिसिया रै दूता लै इणी खौबर लिख: कि ज़ो पैहलौ और आखरी आ ज़ो मौरी गौ थौ और आबै ज़िउंदौ हुई गौ आ, सेऊ इणौ बोला कि "
REV,2,9,"हाऊं तैरौ दु:ख और गरीबी ज़ाणाऊ (पर आत्मिक बुशु दी तू सौच़्च़ी सेठ ई), और ज़ो लोग आपुलै यहुदी बोलाई और आसतै नाईं, पर शैताना री खुंबल़ी ई, हाऊं तिऊं री बुराई भी ज़ाणाऊ। "
REV,2,10,"ज़ो दु:ख ताऊं झ़ेलणै जा लै, तिऊंकु नाईं डर कैलैकि शुण, शैतान तुमु मांझ़िआ कु कईउ ता ज़ेला दी पाइणै री ताकि दी आ। ताकी तुमै पौरखिया। और तुमुऐ दस दिना झ़ांऊ दु:ख जा ई झ़ेलणै: मौरणै झ़ांऊ विश्वासी रौऊ। ता हाऊं ताउंलै ज़िन्दगी रौ ताज़ दिआऊ। "
REV,2,11,"अगर सौमझ़णौ च़ाहा ई, ता तुमै ध्याना देइयौ सुंच़ेऊ कि आत्मा कलिसियाऊ लै का बोला आ। ज़ो ज़िता लौ, तेसलै सौदा री मौउता कु कोई नुकसान नाईं औन्दौ।” "
REV,2,12,"तिणीऐ मुलै इणौ भी बोलौ आ कि, “पिरगमुन शैहरा री कलिसिया रै दूता लै इणी खौबर लिख: कि ज़ासकै तेज़ दुई धार वाल़ी तलवार आ, सेऊ इणौ बोला आ, कि "
REV,2,13,"हाऊं इणौ ता ज़ाणाऊ कि, तू तिऐ रौआ ई ज़िऐ शैताना रौ राज़गादी आ, तू मैरै नावां माथै पाकौ रौआ ई। और मुं माथै विश्वास कौरणै री वज़ाह कु तिऊं सेज़ै दिना दी भी पिछ़ै ना मुड़ौ ज़ेबी मैरौ विश्वास वाल़ौ साथी अन्तिपास, तुमु मांझ़िऐ सेज़ी ज़ागाह दी झ़ांगौ ज़िऐ शैतान रौआ आ। "
REV,2,14,"पर मुंइऐ तैरै खिलाफ कुछ़ बोलणौ आ, कैलैकि तैरै बाटीऐ कुछ़ इणै ई, ज़ो बिलामा री शिक्षा माना ई, ज़ुणिऐ छ़ोहरु इस्राइलिऊ काऐ ठोकरा रौ कारण छ़ाड़णौ शिखाऔ, कि सै मूर्ती काऐ च़ड़ाई ऐन्दी भैंटा री च़ीज़ै खा, और गान्दै काम कौरा। "
REV,2,15,"तिणी ई तैरै बाटीऐ केती ता इणै ई, ज़ो नीकुलिऊ री शिक्षा माना ई। "
REV,2,16,"एथीलै मन बौदल़ौ अगर नाईं बौदल़ा लै, ता हाऊं शिगरी आशाऊ, और तिऊं लोगु रै खिलाफ तलवारा कौरी लौड़ाऊ ज़ो मैरै मुंआ कु निकल़ा आ। "
REV,2,17,"अगर सौमझ़णौ च़ाहा ई, ता तुमै ध्याना देइयौ सुंच़ेऊ कि आत्मा कलिसियाऊ लै का बोला आ। ज़ुण ज़िता लौ, तेसलै हाऊं छ़ुपै औन्दै मन्ना मांझ़िआ कु दिआऊ, और तेसकै एक शेतौ ढोल़ भी दिआऊ। और तेस ढोल़ा माथै एक नाऊं लिखौ औन्दौ हुआ, तेस सिरफ सेऊ ई ज़ाणी सौका ज़ुण तेस ढोल़ नियां लौ।” "
REV,2,18,"तिणीऐ मुलै इणौ भी बोलौ कि, “थुआतीरा शैहरा री कलिसिया रै दूता लै इणी खौबर लिख कि, परमेश्‍वरा रौ छ़ोहरु ज़ासरी आखी आगी ज़िणी ई, और ज़ासरै बांगणै आच़्छ़ै पितल़ा ज़िणै ई, इणौ बोला आ, कि "
REV,2,19,"हाऊं तैरै काम, प्यार, विश्वास, और सेवा, और सौबर ज़ाणाऊ, और इणौ भी कि पिछ़लै काम पैहलै कु बौड़ियौ ई। "
REV,2,20,"पर मुंइऐ तैरै बारै दी इणौ बोलणौ आ, कि तू तिऐं छ़ेउड़ी इज़ेबेल रौअणै दिआई ज़ुण आपुलै भविष्यवाणी कौरणै वाल़ी बोला आ, और मैरै सेवकु गान्दै काम कौरना लै, और मूर्ती काऐ च़ड़ाई ऐन्दी भैंटा री च़िज़ै खाणा लै शिखाइयौ बिश्वाशा आ। "
REV,2,21,"मुंइऐ तियांलै मन बौदुल़णै रौ मौकौ दैऔ, पर सै गान्दै कामा कु मन बौदुल़णौ नाईं च़ांइदी। "
REV,2,22,"देख, हाऊं तिऐं च़ारपाई माथै पा ऊ। और ज़ो तिंया आइलै गान्दै काम कौरा ई अगर सै भी तिंया ज़िणै गान्दै काम कु मन नाईं बौदल़ा लै ता तिऊं बौड़ै दुखा दी पाऊ। "
REV,2,23,और हाऊं तिंआरै लोल़डै पोरु झ़ांगाऊ। और तैबै सारी कलिसिया ज़ाणा ली कि हिकड़ौ और ज़िवा रौ परखणै वाल़ौ हाऊं ऊ: और हाऊं तुमु मांझ़िआ कु हर एकी लै तेसरै कामा रै मुताबिक इनाम दिआऊ। 
REV,2,24,"पर तुमै थुआतीरा रै बाकी लोगु कै, ज़ेती एज़ी शिक्षा नाईं मानदै, तिऊं बुशै ज़ेथलै शैताना री गैहरी बुशै बोलाई, नाईं ज़ाणदै, इणौ बोलाऊ, कि हाऊं तुमु माथै औज़ौ भार नाईं पांइदौ। "
REV,2,25,"पर हां, ज़ो तुमुकै आसा सा, तेस मुं आशणै झ़ांऊ पाकड़ी छ़ाड़ौ। "
REV,2,26,"ज़ो ज़िता लौ और मैरै कामा रै ज़ौरिऐ आखरी झ़ांऊ कौरदै रौआ लौ, हाऊं तेसकै ज़ाती-ज़ाती रै लोगु माथै हक्क दिआऊ, "
REV,2,27,हाऊं तिउंकै राज़ कौरना लै सेज़ौ हक्क्क दियाऊ ज़ेज़ौ कि मैरै बाबै मुकै आ दैऔ औन्दौ। तिउंरौ राज़ लोऐ ज़िणौ पाक्कौ औणौ आ ज़ो चुटदौ नाईं और तिउंरै दुश्मन चुटै औन्दै माटै रै ओखरा ज़िणै औणै ई। 
REV,2,28,और हाऊं तिउंकै तिउंरी ज़ीत देखाउणा लै दोतकौ तारौ भी दियाऊ। 
REV,2,29,"अगर सौमझ़णौ च़ाहा ई, ता तुमै ध्याना देइयौ सुंच़ेऊ कि आत्मा कलिसियाऊ लै का बोला आ।” "
REV,3,1,"तिणीऐ मुलै इणौ भी बोलौ कि, “सरदीस शैहरा री कलिसिया रै दूता लै इणी खौबर लिख, कि ज़ासकै परमेश्‍वरा री सात आत्मा और सात तारै ई, सेऊ इणौ बोला आ, कि हाऊं तैरै काम ज़ाणाऊ, कि ताउंलै ज़िउंदौ ता बोलाई, पर आसा तू मौरौ औन्दौ।” "
REV,3,2,"“उज़ीई रौऔ, तिऊं च़ीज़ेउ लै ज़ो बाकी रौई गोई ई, और ज़ो मिटणै वाल़ी थी, तिऊं पाक्की कौरौ। कैलैकि मुंइऐ तुमै केज़ै कामा लै आपणै परमेश्‍वरा रै नज़दीक नाईं पाऐ। "
REV,3,3,"ता याद कर, कि तांइऐ किणी रीती कौरी शिक्षा पाई थी और शुणी थी, और तेसदी बौणी रौऊ, और मन बौदुल़: और अगर तू उज़ीई नाईं रौआ लौ। ता हाऊं च़ोरा ज़िणौ आशाऊ और तू केबी भी ना ज़ाणी सौका लौ, कि हाऊं केज़ै बौगतै ताऊं कई आशाऊ। "
REV,3,4,"पर हां, सरदीसा दी तैरै कुछ़ इणै लोग ई, ज़ुणिऐ आपणै-आपणै जुड़कै गांदै नाईं किऐ सै शैतै जुड़कै भिड़ीयौ मुं आइलै घूमाई कैलैकि सै इणै लायक आ। "
REV,3,5,"ज़ुण ज़िता लौ, तेसकै इणी ई शेतै जुड़कै भिड़ाइणै ई, और हाऊं तेसरौ नाऊं ज़िन्दगी री किताबी कु केज़ी भी रीती कौरी नाईं काटू लौ, पर तेसरौ नाऊं आपणै बाब और तेसरै सौरगदूतु काऐ मानु लौ। "
REV,3,6,अगर सौमझ़णै च़ाहा ई ता ध्यान देइयौ सुंच़ेऊ कि आत्मा कलिसिया लै का बोला सा।” 
REV,3,7,"तिणीऐ मुलै इणौ भी बोलौ कि, “फिलदिलफिया शैहरा री कलिसिया रै दूता लै इणी खौबर लिख कि, हाऊं ऊ ज़ुण पवित्र और सौच़्च़ौ ऊ, और ज़ुण दाऊदा ज़िणौ हक्क छ़ाड़ाऊ, ज़ासरौ खोलौ औन्दौ कोई बन्द नाईं कौरी बौल़दौ और बन्द कियौ औन्दौ कोई नाईं खोली बौल़दौ, सेऊ इणौ बोला आ, कि "
REV,3,8,"हाऊं तैरै काम ज़ाणाऊ, देख मुंइऐ ताऊं कालै एक दार उगाड़ी आ छ़ाड़ौ औन्दौ, ज़ास कोई बन्द नाईं कौरी बौल़दौ कि तेरी शक्ति थोड़ीई आ, और ताइंऐ मैरौ वचना रौ पालन कियौ आ और मैरै नावां लै नाईं मुकरौ। "
REV,3,9,"देख, हाऊं शैताना रै तिऊं खुंबल़ी वाल़ेऊ तैरै वशा दी कौराऊ ज़ो यहुदी ई बौणै औन्दै, पर आसतै नाईं, और झ़ूठ बोलाई-देख हाऊं इणौ कौराऊ, कि सै ताऊं काऐ आशीयौ तैरै बांगणै माथै पौड़ीयौ ताउंकै ढाल कौरा ई, और इणौ ज़ाणाई, कि मुंइऐ ताऊं कु प्यार छ़ाड़ौ आ, "
REV,3,10,"ताइंऐ मैरै सौबरा रै वचन पाकड़ी छ़ाड़ै ई, एथीलै हाऊं भी ताऊं मुसीबता रै बौगतै बौच़ाई छ़ाड़ाऊ, ज़ो धौतरी माथै रौइणै वाल़ेउ परखणा लै धौतरी दी आशणै वाल़ौ आ। "
REV,3,11,"हाऊं शिगरी ई आशणै वाल़ौ ऊ। ज़ो कुछ़ ताऊं कै आ, तेस पाकड़ी छ़ाड़ै, ताकि कोई तैरौ ताज़ ना छ़ुड़ावा। "
REV,3,12,"ज़ुण ज़िता लौ, तेस हाऊं आपणै परमेश्‍वरा रै घौरा दी एक खाम्बौ चाणाऊ। और सेऊ केबी भी बाइरै नाईं निकल़ा लौ। और हाऊं आपणै परमेश्‍वरा रौ नाऊं, और आपणै परमेश्‍वरा रौ इलाकौ, मतलब नौऐं यरुशलेमा रौ नाऊं, ज़ो मैरै परमेश्‍वरा काऐ कु सौरगा कु आशणै वाल़ौ आ और आपणै नौंवौ नाऊं तेस माथै लिखाऊ। "
REV,3,13,अगर सौमझ़णै च़ाहा ई ता ध्यान देइयौ सुंच़ेऊ कि आत्मा कलिसिया लै का बोला आ।” 
REV,3,14,"तिणीऐ मुलै इणौ भी बोलौ कि, “लौदीकिया शैहरा री कलिसिया रै दूता लै इणी खौबर लिख कि, ज़ो आमीन, और विश्वासा रै लायक, और सौच़्च़ौ गवाह सा, और परमेश्‍वरा री धौतरी रौ मूल़ कारण आ, सेऊ इणौ बोला आ "
REV,3,15,"कि हाऊं तैरै काम ज़ाणाऊ कि तू ना ता शेल़ौ, और ना ता तातौ, भौलौ हुआ थौ कि तू शेल़ौ या तातौ हुआ थौ।” "
REV,3,16,"एथीलै कि तू गुनगुनौ ई, और ना शेल़ौ ना तातौ हाऊं ताऊं आपणै मुआं कु फिराउणै वाल़ौ ऊ। "
REV,3,17,"तू ज़ो बोलाई, कि हाऊं अमीर ऊ, और अमीर हुई ऐरौ ऊ, और मुलै केज़ी भी च़िज़ा री कामी नाईं, पर इणौ नाईं ज़ाणदौ, कि तू अभागौ और बेकार, कंगाल, शेड़ौ, और नांगौ ई। "
REV,3,18,"एथीलै हाऊं ताउंलै सलाह दिआऊ कि आगी दी तौपाऔ औन्दौ सुनौ मुकु मोल निऊं, कि तू अमीर हुआ लौ। और शेतै जुड़कै निऊं कि तिऊं भिड़ीयौ तू बेइज़्ज़त ता नाईं हुआ लौ। और आपणी आखी दी लाईणा लै सुरमौ निऊं, कि तू देखदै लागा। "
REV,3,19,"हाऊं ज़ास-ज़ासकु प्यार छ़ाड़ाऊ, तिऊं सौभी लै औकल और ताड़ना दिआऊ, एथीलै जोशिलै हुऔ, और मन बौदल़ौ। "
REV,3,20,"देख, हाऊं दारा काऐ खौड़ौ हुइयौ खटखटावा ऊ। अगर कुण मेरी बाच़ शुणियौ दार खोलालौ, ता हाऊं तेस काऐ भितै आशीयौ तेस आइलै रोटी खाआ ऊ, और सेऊ मुं आइलै रोटी खाआ। "
REV,3,21,"ज़ुण ज़िता लौ, हाऊं तेस आपु आइलै आपणै राज़गादी माथै बोशाल़ा ऊ, ज़िणौ हाऊं भी ज़ीतीयौ आपणै बाबा आइलै तेसरी राज़गादी माथै बोशी गौ ऊ। "
REV,3,22,अगर सौमझ़णै च़ाहा ई ता ध्यान देइयौ सुंच़ेऊ कि आत्मा कलिसिया लै का बोला आ। 
REV,4,1,"एज़ी बुशु बासिऐ ज़ो मुंइऐ देखौ, ता का देखाऊ कि सौरगा दी एक दार खुलौ औन्दौ आ। और ज़ो मुंइऐ पैहलै कौरनाल़ री बाच़ा कु आपु आइलै बुशै लाइंदै शुणौ थौ, सेऊ ई बोला सा, कि इदै उपरै आश: और हाऊं सेज़ी बुशै ताउंकै बोलाऊ, ज़ेथरौ इऊं बुशु बासिऐ पुरौ हुणौ ज़ुरुरी आ। "
REV,4,2,"और खरकच़ार हाऊं आत्मै आपणै वशा दी कौरी गौ। औज़ौ का देखाऊ, कि एक राज़गद्दी सौरगा दी बौणी आ औन्दी, और तिऐं राज़गद्दी माथै कोई बोशौ औन्दौ आ। "
REV,4,3,"और ज़ो तेथ माथै बोशौ औन्दौ आ, सेऊ यशब और माणिक्या मतलब हिरै और किम्मती पात्थर, और तिंऐ राज़गद्दी रै च़ारौ तौरफा दी मरकता ज़िणौ एक मेघधनुष दिशा सा। "
REV,4,4,"और तिऐं राज़गाद्दी रै च़ारौ तौरफा दी दुई बिऐ च़ार राज़गाद्दी ई। और इऊं राज़गद्दी माथै पुराणै स्याणै लोग शेतै जुड़कै भिड़ीयौ ई बोशै औन्दै, और तिऊं रै मुंडा माथै सुनै रै ताज़ ई। "
REV,4,5,"और तिऐं राज़गद्दी कु बिज़ल़ी और गुड़णौ निकल़ा आ और राज़गद्दी काऐ सात दिवै ई ज़ौल़ै औन्दै, इऐ परमेश्‍वरा री सात आत्माऐं ई। "
REV,4,6,"और तिऐं राज़गद्दी काऐ एक फौर्श थौ ज़ो समुन्दर ज़िणौ बौड़ौ और शिशै ज़िणौ साफ आ, और राज़गद्दी रै बिच़ा दी और च़ारौ तौरफा दी च़ार आदमी ई, ज़ासरै आगै-पिछ़ै आखी ई। "
REV,4,7,"पैहलौ आदमी बरागा ज़िणौ आ, और दुजौ आ बाशटु ज़िणौ, चिजै आदमी रौ मूंह आ आदमी ज़िणौ, और च़ौथौ आदमी आ उड़दै उकाबा ज़िणौ। "
REV,4,8,"और च़ारिया लोगु रै छ़ौ-छ़ौ पांखै ई, और च़ारिया भिलै, और भितै आखी ई आखी आ। और सै राची दोउती बिण आराम कौरीयौ इणौ बोलदै थाका ई लागी, पवित्र, पवित्र, पवित्र प्रभु परमेश्‍वर, सौभी कु शक्ति वाल़ौ, ज़ो थौ, और ज़ो आसा, और ज़ो आशणै वाल़ौ आ। "
REV,4,9,"और ज़ैबै सै आदमी तेसरी, महिमा और सेवा और धन्यबाद कौरा ई। ज़ो राज़गद्दी माथै आ बोशौ औन्दौ, और सौदा ज़िउंदौ आ। "
REV,4,10,"तैबै एक बिऐ च़ार स्याणै आदमी राज़गाद्दी माथै बोशणै वाल़ै काऐ धौनी पौड़ै, और तेसकै ज़ो सौदा ज़िउंदौ आ ढाल कौरी। और आपणौ-आपणौ ताज़ राज़गाद्दी काऐ इणौ बोलीयौ धौनी पाई, "
REV,4,11,"ओ आमारै प्रभु, और परमेश्‍वर, तू ई महिमा, सेवा, शक्ति रै लायक ई। कैलैकि ताइंऐ सौभी च़िज़ै चाणी और सै तेरी ई मौरज़ी री थी, और चाणी ई। "
REV,5,1,"और ज़ो राज़गाद्दी माथै थौ बोशौ औन्दौ, मुंइऐ तेसरै सुल़टै हाथा दी एक किताब देखी, ज़ो भितरी और बाइरी आइलै लिखी औन्दी थी, और सै सात मुहरा लाइयौ बन्द कौरी ऐन्दी थी। "
REV,5,2,तैबै मुंइऐ एक शक्तिशाल़ी सौरगदूत देखौ ज़ो उंच़ै बाच़ा दी इणौ परचार कौरा थौ कि इऐं किताबी री मुहरा चोड़णै और खोलणै रै लायक कुण आ? 
REV,5,3,"और ना सौरगा दी, ना धौतरी माथै, ना धौतरी थालै कोई तिऐं किताब खोलणै या तिऐं देखणै रै लायक ना निकल़ौ। "
REV,5,4,"और हाऊं ढीकरी-ढीकरीयौ लेरदै लागौ, कैलैकि तिऐं किताब खोलणै, या तिऐं देखणै रै लायक कोई ना मिलौ। "
REV,5,5,"तैबै तिऊं स्याणै लोगु मांझ़िया कु एकीऐ मुलै बोलौ, “नाईं लेर; देख, यहुदा रै खानदानी गोत्रा रौ सेऊ बराग, ज़ो दाऊदा रौ मूल आ, तिऐं किताब खोलणै और तिऐं किताबी री साता मुहरै चोड़णा लै शैताना माथै आ ज़ितौ औन्दौ आ। "
REV,5,6,"और मुंइऐ सै राज़गाद्दी और च़ारिया आदमी और तिऊं स्याणै लोगु मांझ़िऐ, यीशु देखौ मानौ की एक झ़ांगौ औन्दौ गाबड़ु आ: तेसरै सात शींग और सात आखी थी। इऐ परमेश्‍वरा री सात आत्माऐं ई, ज़ो सारी धौतरी माथै ई भेज़ी ऐन्दी। "
REV,5,7,"तिणिऐ आशीयौ तेसरै सुल़टै हाथा कु ज़ो राज़गाद्दी माथै थौ बोशौ औन्दौ, सै किताब नीं गोई। "
REV,5,8,"और ज़ैबै तिणिऐ सै किताब नीं गोई, ता सै च़ारिया स्याणै लोग और सौभी दुई बिऐ च़ार स्याणै लोग तेस गाबड़ु काऐ धौनी पौड़ी गौऐ। और सौभी रै हाथा दी बांइशी और धूपा कु भौरै औन्दै सुनै रै ओखर थै, इऐ ता परमेश्‍वरा रै लोगु री प्राथना आ। "
REV,5,9,"और सै एज़ौ नौंवौ गेत गांइदै लागै, तू इऐं किताब निणा, और एथरी मुहरै खोलणै रै लायक ई। कैलैकि ताइंऐ मौरीयौ आपणै लोऊ कौरी हर कुल, और बोली, और लोग और ज़ाती मांझ़िया कु परमेश्‍वरा आइलै लोग खरीदै ई, "
REV,5,10,और तिंउऐ आमारै परमेश्‍वरा आइलै एक राज़्य और याजक चाणै। और सै धौतरी माथै राज़ कौरा ई।” 
REV,5,11,"और ज़ैबै मुंइऐ देखौ, ता तिऐं राज़गद्दी और तिऊं लोगु और तिऊं स्याणै लोगु रै च़ारौ तौरफा दी भौरी सौरगदूतु री बाच़ शुणी, ज़ेथरी गिनती लाखौ और करोड़ा री थी। "
REV,5,12,"और सै उंच़ी बाच़ा कौरी बोला थै, कि झ़ांगौ औन्दौ गाबड़ु ई शक्ति, और धन, और बुद्धी, और शक्ति, और सेवा, और महिमा और धन्यबादा रै लायक आ। "
REV,5,13,"तैबै मुंइऐ सौरगा दी, और धौतरी माथै, और धौतरी थाल, और समुन्दरा री सौभी चाणी औन्दी च़ीज़ेउ लै, और सौभी कुछ़ ज़ो तेथदी आ, इणौ बोलदै शुणौ, कि ज़ो राज़गाद्दी माथै बोशौ आ, तेसरौ, और गाबड़ु रौ धन्यबाद, और सेवा, और महिमा, और राज़्य, जुगा-जुगा ई रौआ। "
REV,5,14,"और च़ारिया आदमीउऐ “आमीन” बोलौ, और स्याणै लोगुऐ धौनी पौड़ीयौ ढाल की। "
REV,6,1,"तैबै मुंइऐ देखौ, कि गाबड़ुऐ तिऊं सात मुहरा मांझ़िआ कु एक खोली। और तिऊं च़ारिया लोगु मांझ़िआ कु एकी री गुड़णै री बाच़ इणै बोलदै शुणी, “आश!” "
REV,6,2,"मुंइऐ देखौ, एक शेतौ घोड़ौ आ, और ज़ुण तेस माथै बोशौ औन्दौ थौ तेसकै एक धनुष आ। और तेसकै एक ताज़ आ दैऔ औन्दौ, और सेऊ ज़ितै औन्दै ज़िणौ औज़ौ भी ज़ितदै निकल़ौ। "
REV,6,3,"ज़ैबै तिणिऐ दुजी मुहर खोली, ता मुंइऐ दुजौ आदमी इणौ बौल़दै शुणौ, “आश!” "
REV,6,4,"तैबै एक घोड़ौ औज़ौ निकल़ौ ज़ो रातै रौंगा रौ थौ। ज़ुण तेस माथै बोशौ औन्दौ थौ तेसकै एक बौड़ी तलवार आ देई ऐन्दी। और तेसकै इणौ हक्क थौ दैऔ औन्दौ कि धौतरी माथा कु मेल-मिलाप च़ुंगा, ताकि लोग एकी-दुजेऊ झ़ांगा लै। "
REV,6,5,"ज़ैबै तिणीऐ चिजी मुहर खोली, ता मुंइऐ चिजौ आदमी इणौ बोलदै शुणौ, “आश!” मुंइऐ देखौ, एक काल़ौ घोड़ौ आ, और ज़ुण तेस माथै बोशौ औन्दौ थौ तेसरै हाथा दी एक तराकड़ी आ। "
REV,6,6,"और मुंइऐ तिऊं च़ारिया लोगु मांझ़िया कु एक बाच़ इणै बोलदै शुणी, “पुरै दिना री कौमाई रौ सेर भर गीऊं, और पुरै दिना री कौमाई रौ चीन सैर ज़ौ, पर तेल और दाखरस नाश नाईं कौरेऊ।” "
REV,6,7,"ज़ैबै तिणीऐ च़ोअथी मुहर खोली, ता मुंइऐ च़ौथै आदमी री बाच़ इणौ बोलदै शुणौ, “आश!” "
REV,6,8,"मुंइऐ देखौ, एक पिंउल़ौ घोड़ौ आ। और ज़ुण तेस माथै बोशौ औन्दौ थौ तेसरौ नाऊं मौउत आ, और अधोलोक तेस पिछ़ु आ। और तिउंकै धौतरी री एक च़ौथाई हिस्सै माथै इणौ हक्क आ दैऔ औन्दौ कि तलवार, और काल़, और मौउत, और धौतरी रै ज़ांगल़ी जानवरा रै ज़ौरिऐ लोगु पोरु झ़ांगा। "
REV,6,9,"ज़ैबै तिणीऐ पांज़वी मुहर खोली, ता मुंइऐ बेदी थालै तिंउरै प्राण देखै ज़ो परमेश्‍वरा रै वचना री वज़ाह और तिऐं गवाही री वज़ाह कु ज़ो तिंउऐ देई थी झ़ांगै औन्दै थै। "
REV,6,10,"तिंउऐ ज़ोरै हाका देइयौ बोलौ, “ओ मालिक, ओ पवित्र और सौच़्च़ौ; तू केबी झ़ांऊ फैसलौ नाईं कौरदौ? और धौतरी रै रौइणै वाल़ेऊ कु आमारै लोऊ रौ बौदल़ौ केबी झ़ांऊ नाईं निआंलौ?” "
REV,6,11,"तिऊं मांझ़िआ कु हर एकी कै शेते जुड़कै दै, और तिंउलै बोलौ कि औज़ौ थोड़ै बौगता झ़ांऊ आराम कौरौ, ज़ेबी झ़ांऊ कि तुमारै साथी दास और भाई ज़ो तुमु ज़िणै मौरणै वाल़ै ई तिंउरी भी गिनती पुरी ना हुआ। "
REV,6,12,"ज़ैबै तिणीऐ छ़ौउई मुहर खोली, ता मुंइऐ देखौ कि एक बौड़ौ भुईंच़ल़ आशौ, और सुरज काम्बल़ा ज़िणौ काल़ौ और पुरी ज़ून लोऊ ज़िणी हुई गोई। "
REV,6,13,आसमाना रै तारै धौतरी माथै इणै पौड़ै ज़िणै पाणी-बागुरा कौरी हिलीऔ अंजीरा रै पेड़ा रै काच़्च़ै फल़ झौड़ाई। 
REV,6,14,"आसमान इणौ हिली गौ ज़िणौ चिट्ठी मेटदी बारै सौरका आ, और हर एक पहाड़, और टापु, आपणी-आपणी ज़ागाह कु टौल़ी गौऐ। "
REV,6,15,"तैबै धौतरी रै राज़ै, और परधान, और फौज़ी आफसर, और अमीर और शक्तिशाल़ी लोग, और हर एक सेवक और हर एक आज़ाद पहाड़ी रै ओडाच़िऊ दी और डोकेऊ दी च़ोरुई गौऐ, "
REV,6,16,"और पहाड़ी और डोकेऊ लै बोलदै लागै, “आमु माथै ढौल़ौ। और आमु तेसरै मुंआ कू ज़ो राज़गाद्दी माथै आ बोशौ औन्दौ, और गाबड़ु रै रोशा कु च़ोर। "
REV,6,17,"कैलैकि तिऊं रै रोशा रौ डौराउंदौ दिन आशी गौ आ, आबै कुण रुकी सौका?” "
REV,7,1,एथ बासिऐ मुंइऐ धौतरी रै च़ारिया भिलै च़ार सौरगदूत खौड़ै देखै। तिंउऐ धौतरी री च़ारिया भिला री बागुर थांबी ऐन्दी थी ताकी धौतरी या समुन्दर या केज़ै भी पेड़ा माथै बागुर ना च़ाला। 
REV,7,2,"तैबै मुंइऐ एक औज़ौ सौरगदूत ज़िउंदै परमेश्‍वरा री मुहर पाकड़ीयौ पुरब दिशा कु उपरै आशदै देखौ। तिणिऐ तिऊं च़ारिया सौरगदूता लै ज़ासकै धौतरी और समुन्दरा रौ नुकसान कौरणै रौ हक्क थौ दैऔ औन्दौ, ज़ोरै हाकै मारीयौ बोलौ, "
REV,7,3,"“ज़ेबी झ़ांऊ आमै आपणै परमेश्‍वरा रै सेवका रै कौपाल़ा दी मुहर ना लाई लै, तेबी झ़ांऊ धौतरी और समुन्दर और पेड़ा लै नुकसान ना कौरेऊ।” "
REV,7,4,"ज़ास माथै मुहर लाई ऐन्दी आ मुंइऐ तिउंरी गिनती शुणी, मतलब इस्राइला री संताना रै सौभी गोत्रा मांझ़िया कु एक लाख दुई बियै च़ार हज़ार लोगु दी मुहर लाई ऐन्दी: "
REV,7,5,"सौरगदूतु ऐ यहुदा रै गोत्रा मांझ़िआ कु बाराह हज़ारा माथै मुहर लाई ऐन्दी: रुबेना रै गोत्रा मांझ़िया कु बाराह हज़ारा माथै, गादा रै गोत्रा मांझ़िया कु बाराह हज़ारा माथै। "
REV,7,6,"अशेरा रै गोत्रा मांझ़िया कु बाराह हज़ारा माथै, नपताली रै गोत्रा मांझ़िया कु बाराह हज़ारा माथै, मनश्शिहा रै गोत्रा मांझ़िया कु बाराह हज़ारा माथै, "
REV,7,7,"शमौना रै गोत्रा मांझ़िया कु बाराह हज़ारा माथै, लेवी रै गोत्रा मांझ़िया कु बाराह हज़ारा माथै, इस्साकारा रै गोत्रा मांझ़िया कु बाराह हज़ारा माथै, "
REV,7,8,"जबूलूना रै गोत्रा मांझ़िया कु बाराह हज़ारा माथै, युसुफा रै गोत्रा मांझ़िया कु बाराह हज़ारा माथै, और बिन्यामिना रै गोत्रा मांझ़िया कु बाराह हज़ारा माथै मुहर लाई ऐन्दी। "
REV,7,9,"एथ बासिऐ मुंइऐ देखौ, हर एक देश, गोत्र, ज़ाती और बोली बोलणै वाल़ेऊ मांझ़िया कु एक इणी बौड़ी भीड़, ज़ास कोई भी गिणी नाईं सौकदौ, शेते जुड़कै भिड़ीयौ और आपणै हाथा दी खज़ूरा रै शाउंटै नीईंयौ राज़गाद्दी रै सामनै और गाबड़ु काऐ खौड़ी ई। "
REV,7,10,"और बौड़ी बाच़ा कौरी औटाइयौ बोलाई, “छ़ुटकारै लै आमारै परमेश्‍वरा रौ, ज़ो राज़गाद्दी माथै आ बोशौ औन्दौ, और गाबड़ु री जय-जयकार औआ!” "
REV,7,11,"और सारै सौरगदूत तिऐं राज़गाद्दी और स्याणै और च़ारिया लोगु रै फिदिआलै खौड़ै ई। तैबै सै राज़गाद्दी रै सामनै धौनी लोटै। और परमेश्‍वरा लै ढाल कौरीयौ बोलौ, "
REV,7,12,"“आमीन! आमारै परमेश्‍वरा री बौड़ाई और महिमा, ज्ञान, धन्यबाद, इज़्ज़त और तागत और शक्ति जुगै-जुगै बौणी रौआ। आमीन!” "
REV,7,13,"एथ माथै स्याणेऊ मांझ़िया कु एकीऐ मुलै बोलौ, “एऊ शेते जुड़कै भिड़ीयौ कुण आ? और किदरा कु आशौ आ?” "
REV,7,14,"मुंइऐ तेसलै बोलौ, “ओ गुरु, तू ई ज़ाणाई।” तिणीऐ मुलै बोलौ, “एऊ सेऊ आ, ज़ो तेस महाक्लेशा मांझ़िया कु निकल़ियौ आशौ आ। इउंऐ आपणै-आपणै जुड़कै गाबड़ु रै लोऊ दी धोइऔ शेते किऐ ई। "
REV,7,15,"एज़ी बज़ाह कु सै परमेश्‍वरा री राज़गाद्दी रै सामनै ई, और तेसरै घौरा दी राच-दिन तेसरी सेवा कौरा ई, और ज़ो राज़गाद्दी माथै आ बोशौ औन्दौ, सेऊ तिऊं माथै आपणौ ताम्बु लाआ। "
REV,7,16,"सै तैबै भुखै और चिशै नाईं रौआ लै। और ना तिऊं माथै रुढ़, ना कोई तौपिश पौड़ा ली। "
REV,7,17,"कैलैकि गाबड़ु ज़ो राज़गाद्दी रै बिच़ा दी आ तिउंरी रखवाल़ी कौरा आ, और तिऊं ताज़ौ पाणी पिलाउणा लै नियां ज़ो लोगु लै ज़िन्दगी दिया आ। और परमेश्‍वर तिउंरी आखी कु सारै आशु गुशा आ।” "
REV,8,1,"ज़ैबै गाबड़ुऐ सातवी मुहर खोली, ता सौरगा दी आधै घंटै झ़ांऊ शान्ति रौई। "
REV,8,2,"तैबै मुंइऐ सै सातिआ सौरगदूत देखै ज़ो परमेश्‍वरा रै सामनै खौड़ै रौआ ई, और तिउंकै सात कौरनाल़ देई। "
REV,8,3,"तैबै एक औज़ौ सौरगदूत सुनै री धूड़ुसा कौरी आशौ, और बेदी काऐ खौड़ौ हुऔ। और तेसलै भौरी धूप दैऔ ताकी सेऊ सारै पवित्र लोगु री प्राथना तिऐं सुनै री बेदी माथै च़ड़ावा, ज़ो राज़गाद्दी काऐ आ। "
REV,8,4,तेस धूपा रौ धुंऔ परमेश्‍वरा रै लोगु री प्राथना कौरी सौरगदूता रै हाथा कु परमेश्‍वरा काऐ पौंउच़ौ। 
REV,8,5,"तैबै सौरगदूतै धूड़ुस नीईंयौ तेथदी बेदी री आग भौरी, और धौतरी माथै पाई। ता गुड़णौ और बाशणौ, और बिज़ल़ी और भूइंच़ल़ औन्दै लागै। "
REV,8,6,"तैबै सै सातिआ सौरगदूत ज़ासकै सात कौरनाल़ थी, तिऊं फुकुरना लै त्यार हुई गौऐ। "
REV,8,7,"पैहलै सौरगदूतै कौरनाल़ फुकरी, और लोऊ दी मिलै औन्दै शौरु और आग पैदी हुई, और धौतरी माथै पाऐ। और धौतरी रौ एक हिस्सौ पोरु ज़ौल़ौ, और पेड़-पौधेऊ रौ भी एक हिस्सौ ज़ौल़ौ, और सारौ हौरौ घास भी ज़ौल़ौ पोरु। "
REV,8,8,"दुजै सौरगदूतै कौरनाल़ फुकरी, ता ज़िणौ कि आगी रौ ज़ौल़दै लागौ औन्दौ एक बौड़ौ पहाड़ समुन्दरा दी पाऔ। और समुन्दरा रौ एक तिहाई हिस्सौ लोऊ हुई गौ, "
REV,8,9,"और समुन्दरा रै एक तिहाई हिस्सै रै ज़ीव-ज़न्तु मौरी गौऐ, और एक तिहाई हिस्सै दी पाणी रै ज़हाज़ नाश हुई गौऐ। "
REV,8,10,"चिजै सौरगदूतै कौरनाल़ फुकरी, और एक बौड़ौ तारौ ज़ो मशाला रै ज़िणौ ज़ौल़ा थौ, सौरगा कु चुटौ, और नौईं रै एक तिहाई हिस्सै माथै, और पाणी रै ज़ौल़ा माथै पौड़ौ। "
REV,8,11,"तेस तारै रौ नाऊं नागदौना सा। और एक तिहाई हिस्सै रौ पाणी नागदौना ज़िणौ कौड़ुऔ हुई गौ, और भौरी का आदमी तेस पाणी रै कौड़ुवै हुणै री वज़ाह कु पोरु मौरै। "
REV,8,12,"च़ौथै सौरगदूतै कौरनाल़ फुकरी, और सुरजा रौ एक तिहाई हिस्सौ, और ज़ुना रौ एक तिहाई हिस्सौ और तारेऊ रै एक तिहाई हिस्सै माथै परेशानी आशी, इदरा झ़ांऊ कि तिऊंरौ एक तिहाई हिस्सौ न्यारौ हुई गौ और दिना री एक तिहाई दी प्याशौ नाईं रौऔ, और तिणी ई राची दी भी। "
REV,8,13,"ज़ैबै मुंइऐ औज़ौ देखौ, ता सौरगा रै बिच़ा दी एक उकाब उड़दै और उंच़ी बाच़ा दी इणौ बोलदै शुणौ, “तिऊं चीन सौरगदूता री कौरनाल़ा री बाच़ा री वज़ाह, ज़ो इबी झ़ांऊ फुकुरना लै ई रौई ऐन्दी, धौतरी दी रौइणै वाल़ै माथै फिटकार, फिटकार, फिटकार!” "
REV,9,1,"ज़ैबै पांज़वै सौरगदूतै कौरनाल़ फुकरी ता मुंइऐ सौरगा कु धौतरी माथै एक तारौ लोटदै देखौ, और तेसकै अधोलोका री ताल़टी देई आ। "
REV,9,2,"तिणीऐ पौइताल़ खोलौ, और अधोलोका कु बौड़ै कुण्डा रै ज़िणौ धुंऔ उठौ, और कुण्डा रै धुंऐ कौरी सुरजा रौ प्याशौ और सौरग नाईं थौ दिशदै लागै औन्दौ। "
REV,9,3,"तेस धुंऐ मांझ़िऐ कु धौतरी माथै भौरी का किड़ै-किमलै टिड्डी निकल़ी, और तिउंकै सेई शक्ति देई ज़ो धौतरी रै बिच़्छ़ु दी औआ। "
REV,9,4,"तिउंलै बोलौ कि ना धौतरी रै घास, ना कासी हरियाली, ना ता कासी पेड़ा रौ नुकसान कौरेऊ, सिरफ तिऊं लोगु रौ, ज़ासरै कौपाल़ा दी परमेश्‍वरा री मुहर नाईं आ। "
REV,9,5,तिउंकै लोगु झ़ांगणा लै ता नाईं पर पांज़ मिहनै झ़ांऊ दु:ख दैणै रौ हक्क दैऔ आ: और तिउंरी बौथा इणी थी ज़िणी बिच़्छ़ु रै काटणै कु लोगु कै हुआ आ। 
REV,9,6,"सेज़ै बौगता दी लोग मौरणै रै तरिकै लोड़ाई पर सै नाईं मौरदै। और मौरणै री इच़्छ़ा कौरा ई, पर मौत तिऊंकु पोरु भागा ली। "
REV,9,7,"सै टिड्डी इणै थै ज़िणै लौड़ाई लै त्यार कियै औन्दै घौड़ै औआ ई, और तिंउरै मुंडा माथै सुनै रै ज़िणै ताज़ थै। और तिंउरै मूंह लोगु ज़िणै थै। "
REV,9,8,तिंउरै बाल़ छ़ेउड़िउ रै बाल़ा ज़िणै और दांद बरागा रै दांदा ज़िणै थै। 
REV,9,9,तिंउऐ लोहै रै जुड़कै थै भिड़ै औन्दै: और तिंउरै पाखेऊ री बाच़ इणी थी ज़िणी रथ और भौरी घोड़ेऊ री लौड़ाई दी दौड़दी बारै औआ सा। 
REV,9,10,"तिउंरी पूंछ़ बिच़्छ़ु ज़िणी थी, और तिऊंदी ज़ैहर थौ, और तिउंकै पांज़ मिहनै झ़ांऊ लोगु लै दु:ख दैणै री ज़ो शक्ति थी मिली ऐन्दी, सै तिंउरै पूंछ़ा दी थी। "
REV,9,11,"अधोलोका रौ दूत तिऊं माथै राज़ौ थौ। तेसरौ नाऊं इब्रानी बोली दी अबद्दोन, और युनानी बोली दी अपुल्लयोन आ। "
REV,9,12,"पैहलै मुसीबत टौल़ी एरी, शुणौ, आबै एथ बासिऐ दुई मुसीबत औज़ौ आशणै वाल़ी ई। "
REV,9,13,"ज़ैबै छ़ौउवै सौरगदूतै कौरनाल़ फुकरी ता सुनै री बेदी ज़ो परमेश्‍वरा रै सामनै आ तिंयारै च़ारिया कुणै रै शिंगा मांझ़िया कु मुंइऐ इणी बाच़ शुणी, "
REV,9,14,"ज़िणौ कोई छ़ौउवै सौरगदूता लै, ज़ासकै कौरनाल़ थी, बोलदै थौ लागौ औन्दौ, “तिऊं च़ार दूता लै ज़ो बौड़ी नौंई फुराता काऐ बानै औन्दै ई, तिऊं पोरु खोल।” "
REV,9,15,"सै च़ार दूत खोली गौऐ ज़ो तेभी, और सेज़ै दिनै, और मिहनै, और बौरशा लै लोगु री एक तिहाई हिस्सै रै पोरु ज़ांगणा लै तैयार थै किऐ औन्दै। "
REV,9,16,तिंउरै फौज़ा रै सवारीऊ री गिनती एक बिऐ करोड़ थी। मुंइऐ तिउंरी गिनती शुणी। 
REV,9,17,"और मुकै एज़ै दर्शणा दी घोड़ै और तिंउरै इणी सवारी दिशी ज़ासरै जुड़कै आग ई, और लाल रौंगा री गहरी आग, और गन्धका ज़िणी थी, और तिऊं घोड़ै रै मूंड़ बरागा ज़िणै थै। और तिंउरै मुंहा कु आग, धुंऔ और गान्दी बास निकल़ा थी। "
REV,9,18,"इऊं चिनी ई माहामारीऊ मतलब आग, धुंऔ और गान्दी बासा कौरी, ज़ो तिंउरै मुंहा कु निकल़ा थी धौतरी माथा रै एक तिहाई हिस्सै रै लोग पोरु झ़ांगै। "
REV,9,19,"कैलैकि तिऊं घोड़ेऊ री शक्ति तिंउरै मुंहा और तिउंरी पूंछ़ा दी थी। एथीलै कि तिउंरी पूंछ़ सापा ज़िणी थी, और तिऊं पूंछ़ा रै मूंड भी थै और इऊं कौरी सै टुका थै। "
REV,9,20,"बाकी आदमीउऐ ज़ो तिऊं माहामारीऊ कौरी नाईं मौरै थै, आपणै हाथा रै कामा कु मन नाईं बौदल़ा, कि बुरी आत्मा री, सुनै और च़ांदी और पितल़ और ढोल़ और काठा री मुर्तिऊ री पुज़ा नाईं कौरौ, ज़ो ना देखदै, ना शुणदै, ना हाण्डी बौल़दै, "
REV,9,21,"और ज़ो लोऊ, और ज़ादु-टोणो, और बुरै काम, और च़ोरी तिंउऐ कौरी थी, तिऊंकु ज़िऊ नाईं बौदल़ौ। "
REV,10,1,तैबै मुंइऐ एक औज़ौ तागती वाल़ौ सौरगदूत बादल़ा कौशटौ औन्दौ सौरगा कु उतुरदै देखौ। तेसरै मुंडा दी पौणीयार थी। तेसरौ मूंह सुरजा ज़िणौ और बांगणै आगी रै खाम्बै ज़िणै थै। 
REV,10,2,तेसरै हाथा दी एक छ़ोटी किताब खोली ऐन्दी थी। तिणिऐ आपणौ सुल़टौ लात समुन्दरा माथै और उल़टौ लात धौतरी माथै थौ छ़ाड़ौ औन्दौ; 
REV,10,3,"और इणी बौड़ी बाच़ा कौरी राड़ देई, ज़िणौ बराग भ्रूँगा सा। और ज़ैबै सेऊ ज़ोरै औटाउऔ ता गुड़णै री सात बाच़ शुणुई। "
REV,10,4,"ज़ैबै सातिआ गुड़णै री बाच़ शुणुई गोई, ता हाऊं लिखणा लै त्यार थौ, पर मुंइऐ सौरगा कु एज़ी बाच़ शुणी, “ज़ो बुशै गुड़णै रै तिऊं सात बाच़ा कु शुणी आ तिऊं गुप्त छ़ाड़, और नाईं लिख।” "
REV,10,5,"ज़ो सौरगदूत मुंइऐ समुन्दर और धौतरी माथै खौड़ौ देखौ थौ, तिणिऐ आपणौ सुल़टौ हाथ आसमाना भिलै उपरै कियौ, "
REV,10,6,"और ज़ो सौदा ज़िउंदौ आ, ज़ुणिऐ सौरग और ज़ो कुछ़ तेथदी आ, धौतर, और ज़ो कुछ़ तेथ माथै आ, समुन्दरा, ज़ो कुछ़ तेथदी आ चाणौ औन्दौ, तेथरी कसम खाइयौ बोलौ, “आबै तुमुकै ज़ादै ज़ागणै री ज़ुरत नाईं आ।” "
REV,10,7,"“सेज़ै बौगतै, ज़ेबी सातुऔ सौरगदूत कौरनाल़ फुकरा लौ, परमेश्‍वर आपणी छ़ुपी ऐन्दी बुशै पुरी कौरा आ, ज़ेथरै बारै दी तिणिऐ आपणै सेवकु आपणै भविष्यवक्तु आइलै बोलौ थौ।” "
REV,10,8,"ज़ेज़ी बाच़ मुंइऐ सौरगा कु बोलदै शुणी थी, तैबै तौंइऐ मुं आइलै बुशै लाइंदै लागौ, कि “डेऊ, ज़ो सौरगदूत समुन्दर और धौतरी माथै खौड़ौ आ, तेसरै हाथा कु तिऐं खोली ऐन्दी किताब निऊं।” "
REV,10,9,"मुंइऐ सौरगदूता काऐ डेइयौ बोलौ, “एज़ी छ़ोटी किताब मुकै दै।” और तिणीऐ मुलै बोलौ, “नीऊं, इऐं खा। इऐ तैरौ पेट कौड़ुऔ ता कौरा आ, पर तैरै मुंआ दी मौआ ज़िणी मिठी लागा आ।” "
REV,10,10,"तैबै मुंइऐ सै छ़ोटी किताब तेस सौरगदूता रै हाथा कु नीईंयौ खाई गोई। सै मैरै मुंआ दी मौआ ज़िणी मिठी ता लागी, पर ज़ैबै मुंइऐ सै खाई गोई, ता मैरौ पेट कौड़ुऔ हुई ऐरौ। "
REV,10,11,"तैबै मुलै इणौ भी बोलौ, “कि ताइंऐ भौरी लोगु और ज़ातीऊ, और बोलीऊ और राज़ेऊ रै बारै दी औज़ौ भविष्यवाणी कौरणी जा ई।” "
REV,11,1,"तैबै मुकै नापणा लै एक डिंगौ दैऔ, और कुणिऐ मुलै बोलौ, “उठ, परमेश्‍वरा रौ घौर और बेदी नाप, और तेथदी भौक्ती कौरणै वाल़ेऊ गौण। "
REV,11,2,"पर परमेश्‍वरा रै घौरा रौ खौल़ौ नाईं नाप, कैलैकि सेऊ तिउंलै आ दैऔ औन्दौ ज़ेज़ै लोग परमेश्‍वर नाईं ज़ाणदै, और सै तेस पवित्र इलाकौ दुई बिऐ दुई मिहनै झ़ांऊ फेंच़ा ई।” "
REV,11,3,"और हाऊं आपणै दुई शाजता लै एस हक्क दिआऊ, कि टाट कौशटियौ एक हज़ार दुई शौ साठ दिना झ़ांऊ भविष्यवाणी कौरा। "
REV,11,4,"इऐ दुइया शाजत सै जैतूना रै दुई पेड़ और दुई धुड़ुस ई, ज़ो धौतरी रै प्रभु काऐ खौड़ै रौआ ई। "
REV,11,5,"अगर कुण तिऊंरौ नुकसान कौरालौ, ता तिंउरै मुंआ कु आग निकल़ियौ तिंउरै दुश्मनु ज़ालियौ छ़ार चाणा आ। और अगर कुण तिउंलै बुरौ कौरा ई, ता ज़ुरुर इणै कौरी पोरु झ़ांगाई। "
REV,11,6,"परमेश्‍वरै तिउंकै हक्क आ दैऔ औन्दौ कि सै आसमान बन्द कौरा, कि तिउंरी भविष्यवाणी रै दिना दी पाणी ना लागा। और तिउंकै सौभी पाणी माथै हक्क आ, कि तेस लोऊ चाणा, और ज़ेबी-ज़ेबी च़ाहा लै तेबी-तेबी धौतरी माथै कई रौंगा री मुसीबत आणा। "
REV,11,7,"ज़ेबी सै आपणी गवाही देई एरा लै, ता सेऊ बुरौ जानवर ज़ो अधोलोका मांझ़िया कु निकल़ा आ, तिऊंकु लौड़ियौ तिऊं ज़िता लौ और तिऊं पोरु झ़ांगा आ। "
REV,11,8,"तिउंरी लाशै तेस बौड़ै इलाकै रै आड्डै दी पौड़ी रौआ ई, ज़ासलै आत्मा रै रुपा कु सदोम और मिस्र बोलाई, ज़िऐ तिंउरौ प्रभु भी क्रुसा माथै च़ौड़ाऔ थौ। "
REV,11,9,"और सौभी राज़्य रै लोगु, और गोत्र और बोलीऊ और ज़ातीऊ मांझ़िया कु लोग तिउंरी लाशै साड़ै चिया दिना झ़ांऊ देखा ई, और तिउंरी लाशै कब्रा दी छ़ाड़नै नाईं दिआ लै। "
REV,11,10,"सण्सारा रै लोग तिऊं भविष्यवक्तु रै मौरणा कु खुश और मौगन हुआई, और एकी दुजै कै भेंट दिआई, कैलैकि इऊं दुइया भविष्यवक्तुऐ सण्सारा रै लोग सताऐ थै। "
REV,11,11,"पर साड़ै चिया दिना बासिऐ परमेश्‍वरा री तौरफा कु ज़िन्दगी री आत्मा तिऊंदी आशी गोई, और सै आपणै बांगणेऊ माथै खौड़ै हुई गौऐ, और तिऊं देखणै वाल़ेऊ माथै बौड़ौ डौर छ़ाई गौ। "
REV,11,12,"तैबै तिउंकै सौरगा कु एक हाक शुणुई, “इदै उपरै आशौ!” इणौ शुणियौ सै बादल़ा माथै आपणै दुश्मना रै देखदै-देखदै सौरगा माथै डेइ गौऐ। "
REV,11,13,"तैबै सेज़ै बौगतै यरुशलेम शैहरा दी एक बौड़ौ भूइंच़ल़ पौड़ौ, और इलाकै रौ दसुऔ हिस्सौ ढौल़ी गौ। और तेस भूइंच़ल़ा कौरीऐ सात हज़ार आदमी मौरी गौऐ, और ज़ो बौच़ै औन्दै लोग थै सै डौरी गौऐ और तिंउऐ सौरगा रै परमेश्‍वरा री बौड़ाई की ई। "
REV,11,14,"दुजी मुसीबत टौल़ी गोई। देखौ, चीजी मुसीबत शिगरी आशणै वाल़ी आ। "
REV,11,15,"ज़ैबै सातुऐ दूतै कौरनाल़ फुकरी, ता सौरगा दी एथरै बारै दी हाकै देइयौ बोलदै लागै “धौतरी रौ राज़ आमारै प्रभु रौ और तेसरै मसीहा रौ हुई गौ, और सेऊ जुगा-जुगा झ़ांऊ राज़ कौरा आ।” "
REV,11,16,"तैबै एक बिऐ च़ार स्याणै ज़ो परमेश्‍वरा काऐ आपणी-आपणी राज़गाद्दी माथै थै बोशै औन्दै, धौनी पौड़ीयौ परमेश्‍वरा कै ढाल कौरीऔ "
REV,11,17,"इणौ बोलदै लागै, “ओ सौभी कु शक्ति वाल़ौ प्रभु परमेश्‍वर, ज़ो आसती आ और ज़ो थौ, आमै तैरौ धन्यबाद कौरी ई कि ताइंऐ आपणी शक्ति कामा दी लाइयौ धौतरी माथै राज़ कियौ आ। "
REV,11,18,"ज़ेज़ै लोग विश्वास नाईं कौरदै तिंउऐ रोश गाड़ै, पर तैरै रोश आशी गौऐ, और सेज़ौ बौगत आशी गौ आ कि मौरै औन्देऊ रौ फैसलौ कौरणौ जा, और तैरै सेवक भविष्यवक्तु और परमेश्‍वरा रै लोगु लै और तिऊं छ़ोटै-बौड़ेऊ लै ज़ो तैरै नावां कु डौराई बौदल़ौ दिया आ, और धौतरी रै बिगाड़णैवाल़ै नाश कौरी आ।” "
REV,11,19,"तैबै परमेश्‍वरा रौ घौर ज़ो सौरगा दी आ सेऊ खोलौ, और तेसरै घौरा दी तेसरै वायदै रौ संदूक दिशौ। और बिज़ल़ी और हाक और गुड़णौ और भूइंच़ल़ आशौ और बौड़ै-बौड़ै शौरु पौड़ै। "
REV,12,1,"तैबै आसमाना दी एक बौड़ी निशाणी दिशी, मतलब एक छ़ेउड़ी ज़ुणिऐ सुरज थौ कौशटौ औन्दौ, और ज़ून तियांरै बांगणै थालै थी, और तियांरै मुंडा माथै बाराह तारेऊ रौ ताज़ थौ। "
REV,12,2,"सै गौरकड़ी हुई, और ज़ोरै-ज़ोरै औटाइया थी कैलैकि सै हौल़खिणै वाल़ी थी। "
REV,12,3,"एक औज़ौ निशाणी आसमाना दी दिशी। और देखौ एक लाल रौंगा रौ अजगर थौ, ज़ासरै सात मूंड और सात शींग थै, और तेसरै मुंडा माथै सात राज़ा रै ताज़ थै। "
REV,12,4,"तेसरी पूंछ़ै आसमाना रै तारेऊ री एक तिहाई रौ हिस्सौ झीड़ियौ धौतरी माथै पाई गौ, और सेऊ अजगर तिऐं छ़ेउड़ी काऐ ज़ो हौल़खिणै वाल़ी थी, खौड़ौ हुऔ ताकि ज़ैबै सै हौल़खिया ली ता तिंआरौ छ़ोहरु पोरु खाआ। "
REV,12,5,"तैबै तियांरौ छ़ोहरु हुऔ ज़ो लोहै रै डिंगै कौरीऐ सौभी ज़ाती माथै राज़ कौरणै वाल़ौ थौ, और तिंआरौ सेऊ मांऊ तेभी ई परमेश्‍वरा काऐ और तेसरी राज़गाद्दी काऐ च़ुंगीयौ नींई ऐरौ। "
REV,12,6,"और सै छ़ेउड़ी तिऐं सुनसान ज़ागाह लै भागी गोई ज़ो परमेश्‍वरै तिंया कालै त्यार थी की ऐन्दी, कि तिऐ सै एक हज़ार दुई शौ साठ दिना झ़ांऊ पौल़ा-बौड़ा। "
REV,12,7,"तैबै सौरगा दी लौड़ाई हुई, मिकाईल सौरगदूत और तेसरै सौरगदूत अजगरा आइलै लौड़णा लै निकल़ै। और अजगर और तेसरै दूत तेस आइलै लौड़ै, "
REV,12,8,"पर सै नाईं ज़ितै, और सौरगा दी तिऊं कालै औज़ौ ज़ागाह नाईं रौई। "
REV,12,9,"तैबै सेऊ बौड़ौ अजगर, मतलब सेऊ पुराणौ साप ज़ासलै इबलीस और शैतान बोलाई और सारौ सण्सार बहकाउणै वाल़ौ आ, धौतरी माथै लोटाल़ौ। और तेसरै दूत भी तेसी आइलै लोटाल़ै। "
REV,12,10,"तैबै मुंइऐ सौरगा कु एज़ी बौड़ी हाक आशदै शुणी, कि आबै आमारै परमेश्‍वरा रौ छ़ुटकारौ और तागत और राज़्य और तेसरै मसीहा रौ हक्क पौगड़ौ हुऔ आ, कैलैकि आमारै भाईऊ माथै आरोप लाइणै वाल़ौ, ज़ो राच-दीन आमारै परमेश्‍वरा काऐ तिऊं माथै आरोप ला थौ, लोटाल़ी गौ। "
REV,12,11,"और सै गाबड़ु रै लोऊ री वज़ाह कु और आपणी गवाही रै वचना री वज़ाह कु तेसकु ज़िते ई, और तिंउऐ आपणै प्राण आच़्छ़ै नाईं ज़ाणै, इदरा झ़ांऊ कि मौत भी सहन की ई। "
REV,12,12,"एथीलै, ओ सौरगा, और तेथदी रौइणै वाल़ेउओ, मौगन रौऔ। ओ धौतरी, और समुन्दर, तुमुलै फिटकार! कैलैकि शैतान बौड़ै रोशा कौरी तुमु काऐ उतरियौ आशौ आ। कैलैकि ज़ाणा आ कि तेसरौ थोड़ौ ज़ेई बौगत औज़ौ रौ औन्दौ। "
REV,12,13,"ज़ैबै अजगरै सौमझ़ौ की हाऊं धौतरी माथै शोटी गोअऊ, ता तिऐं छ़ेउड़ी पिछ़ु भागौ ज़ासरौ छ़ोहरु हुऔ थौ। "
REV,12,14,"पर तिंऐ छ़ेउड़ी कै बौड़ै उकाबा रै दुई पांखै दै, कि अजगरा काऐ कु उड़ियौ सुनसान ज़ागाह दी पौउंच़ा, ज़िऐ सै आधै बौगता झ़ांऊ धाचिआ। "
REV,12,15,"और अजगरै तिऐं छ़ेउड़ी पिछ़ु आपणै मुंआ कौरी नौईं ज़िणौ पाणी बहाऔ, ताकी तिंआ छ़ेउड़ी एज़ी नौईं कौरी बाहावा। "
REV,12,16,"पर धौतरीऐ तिंऐ छ़ेउड़ी री मज़द की ई। और आपणौ मूंह खोलियौ तिंऐ नौईं रौ पाणी ज़ो अजगरै आपणै मुंआ कौरी बहाऔ थौ, पीई गौ। "
REV,12,17,"तैबै अजगर तिऐं छ़ेउड़ी लै रोशुऔ, और तिंआरी बौच़ी ऐन्दी औलादा काऐ, ज़ो परमेश्‍वरा रौ हुकम मानणा लै और यीशु री गवाही दैणा लै मज़बूत ई, लौड़दै डैऔ। "
REV,12,18,और सेऊ समुन्दरा रै बाल़ु माथै खौड़ौ हुऔ। 
REV,13,1,"तैबै मुंइऐ समुन्दरा कु एक बुरौ जानवर निकुल़दै देखौ, ज़ासरै दस शींग और सात मूंड थै। तेसरै शींगा माथै दस राज़ा रै ताज़ थै, और तेसरै मुंडा माथै परमेश्‍वरा री बुराई रै नाऊं लिखै औन्दै थै। "
REV,13,2,"ज़ो बुरौ जानवर मुंइऐ देखौ सेऊ बराग ज़िणौ थौ। और तेसरै बांगणै रीखा रै ज़िणै, और मूंह बरागा रौ ज़िणौ थौ। और तिणी अजगरै आपणी शक्ति और आपणी राज़गाद्दी और बौड़ौ हक्क तेस जानवरा कै दैऔ। "
REV,13,3,"मुंइऐ तेसरै मुंडा मांझ़िआ कु एकी दी इणी बौड़ी चोट लागी ऐन्दी देखी, ज़िणौ कि सेऊ मौरणै वाल़ौ थौ। तैबै तेसरी ज़ान निणै वाल़ी सै चोट ठीक हुई गोई, और सारी धौतरी रै लोग तेस जानवरा पीछ़ु हैरानी कौरीयौ हाण्डै। "
REV,13,4,"और तिऊं लोगुऐ तेस अजगरा री पुज़ा की, कैलैकि तिणिऐ आपणौ हक्क बुरै जानवरा कै देई गौ थौ, और इणै बोलीयौ जानवरा री पुज़ा की ई, “कि एस जानवरा ज़िणौ कुण आ? कुण लौड़ी सौका एस आइलै?” "
REV,13,5,"बौड़ी हाक दैणा लै और बुराई कौरना लै तेसकै एक मूंह थौ दैऔ औन्दौ, तेसकै दुई बिऐ दुई दिना झ़ांऊ कामा कौरणै रौ हक्क दैऔ। "
REV,13,6,और तिणिऐ परमेश्‍वरा री बुराई कौरना लै मूंह खोलौ कि तेसरै नावां और तेसरै ताम्बु मतलब सौरगा दी रौइणै वाल़ेऊ री बुराई कौरा। 
REV,13,7,"तेसकै एज़ौ भी हक्क दैऔ कि परमेश्‍वरा रै लोगु आइलै लौड़ा और तिऊंकु ज़िता, और तेसकै हर एक राज़्य और लोग और बोली और ज़ातीऊ माथै हक्क दैऔ। "
REV,13,8,"और धौतरी रै, सै रौइणै वाल़ै, ज़ासरै नाऊं तेस गाबड़ु यीशु रै ज़िन्दगी री किताबी दी नाईं लिखै, ज़ो धौतरी रै शुरुआता रै बौगता कु झ़ांगै औन्दै ई, तेस जानवरा री पुज़ा कौरा ई। "
REV,13,9,अगर सौमझ़णै च़ाहा ई ता ध्यान देइयौ सुंच़ौ। 
REV,13,10,"ज़ुणिऐ ज़ेला दी डेउणौ आ, सै ज़ेला दी डिआ आ। ज़ुण तलवारा कौरी झ़ांगाई, सै पाक्कै तलवारा कौरी मौरा ई। परमेश्‍वरा रै लोगु री सौबर और विश्वास एथीई दी आ। "
REV,13,11,"तैबै मुंइऐ एक औज़ौ बुरौ जानवर धौतरी मांझ़िआ कु निकुल़दै देखौ, तेसरै गाबड़ु रै ज़िणै दुई शींग थै। और सेऊ अजगर ज़िणौ बोला थौ। "
REV,13,12,"सेऊ तेस पैहलै जानवरा रौ सारौ हक्क तेस काऐ कामा दी आणा थौ। धौतरी और तेथदी रौइणै वाल़ेऊ कु तेस पैहलै जानवरा री, ज़ासरी ज़ान निणै वाल़ी चोट ठीक हुई गोई थी, पुज़ा कौरावा थौ। "
REV,13,13,"सेऊ बौड़ी-बौड़ी निशाणी देखाल़ा थौ, इदरा झ़ांऊ कि लोगु काऐ आसमाना कु धौतरी माथै आग बौरसावा थौ। "
REV,13,14,"तिऊं निशाणी कौरीऐ, ज़ो तेस जानवरा काऐ देखाल़णै रौ हक्क तेसकै दैऔ औन्दौ थौ। सेऊ धौतरी दी रौइणै वाल़ेऊ इणै कौरी बहकावा थौ और धौतरी दी रौइणै वाल़ेऊ लै बोला थौ, कि ज़ास जानवरा दी तलवार थी लागी ऐन्दी, सेऊ ज़िउंदौ हुई गौ आ, तेसरी मूर्ती चाणौ। "
REV,13,15,"और तेसकै तेस जानवरा री मूर्ती दी प्राण दैणै रौ हक्क दैऔ, कि जानवरा री मूर्ती बौताइंदै लागा। और ज़ुण तिऐं जानवरा री मूर्ती री पुज़ा नाईं कौरालौ, तिऊं पोरु झ़ौंगावा। "
REV,13,16,"तैबै तिणिऐ छ़ोटे-बौड़ै, अमीर-गरीब, आज़ाद-सेवक सौभी रै सुल़टै हाथ या तिंउरै कौपाल़ा दी एक-एक छ़ाप लाई गोई, "
REV,13,17,"ताकी सेऊ ई ज़ासदी छ़ाप मतलब तेस जानवरा रौ नाऊं या तेसरै नावां रौ नम्बर औलौ लेन-देण कौरी सौका, ओर कोई भी नाईं। "
REV,13,18,"औकल एथीई दी आ, ज़ासकै दिमाग आ, सेऊ एस जानवरा रौ नम्बर ज़ोड़ा लौ, कैलैकि सेऊ आदमी रौ नम्बर आ, और तेसरौ नम्बर छ़ौ: शौ चिन बिऐ छ़ौ आ। "
REV,14,1,"तैबै मुंइऐ देखौ, सेऊ गाबड़ु सिय्योन टिरा माथै खौड़ौ आ, और तेस आइलै एक लाख दुई बिऐ च़ार हज़ार लोग ई, ज़ासरै कौपाल़ा दी तेसरौ और तेसरै बाबा रौ नाऊं आ लिखौ औन्दौ। "
REV,14,2,"और सौरगा कु मुकै एक इणी हाक शुणुई ज़िणौ पाणी रौ भौरी शोर और गुड़णै री हाक थी, और ज़ो हाक मुंइऐ शुणी सै इणी थी ज़िणी वीणा बाज़णै वाल़ै वीणा बाज़ा ई। "
REV,14,3,"सै लोग राज़गाद्दी काऐ और च़ारिया लोगु और पुराणै भविष्यवक्ता काऐ एक नौंवौ गेत थै गाइंदै लागै औन्दै। तिऊं एक लाख दुई बिऐ च़ार हज़ार लोगु छ़ाड़ियौ, ज़ो धौतरी माथा कु खरीदियौ थै आणै औन्दै, कोई भी तेस गेत नाईं शिखी बौल़ा थै। "
REV,14,4,"इऐ सै ई ज़ुण छ़ेउड़ीऊ आइलै अशुद्ध नाईं हुऐ, पर तिउंरी शादी नाईं हुई। इऐ सै ई, कि ज़ियै-कियै गाबड़ु डिआ आ, सै तेस पिछ़ु डिआई। इऐ ता परमेश्‍वरा लै फसला रै पैहलै फल़ हुणा लै लोगु मांझ़िया कु खरीदै औन्दै ई। "
REV,14,5,"तिंउऐ केबी झ़ूठ नाईं बोलौ थौ, सै बेकसूर ई। "
REV,14,6,"तैबै मुंइऐ एक औज़ौ सौरगदूत सौरगा दी उड़दै देखौ, ज़ासकै धौतरी माथै रौइणै वाल़ै हर एक ज़ाती लै, और गोत्र, और बोली, और लोगु कै शुणाउणा लै सौदा री खुश-खौबरी थी। "
REV,14,7,"तिणिऐ बौड़ी बाच़ा दी बोलौ, “परमेश्‍वरा कु डौरौ, और तेसरी महिमा कौरौ, कैलैकि तेसरै फैसलै कौरणै रौ बौगत आशी गौ आ। तेसरौ भजन गाऔ, ज़ुणिऐ सौरग और धौतरी और समुन्दर और पाणी रै ज़ौल़ चाणै।” "
REV,14,8,"तैबै तेत बासिऐ एक दुजौ सौरगदूत इणौ बोलिऔ आशौ, “आबै सेऊ नाष हुई गौ, सेऊ बौड़ौ बेबीलौना रौ शैहर नाष हुई गौ, तिणिऐ मानव ज़ाती कै आपणी सूर पिलाई ज़ेथरौ मतलब आ कि भौरी गान्दौ च़ाल-च़लण ज़ो तिणीऐ लोगु कै शिखाऔ कैलैकि तिणीऐ तिउंकै मुर्ती री पुज़ा कौरणी शिखाई।” "
REV,14,9,"तैबै इऊं बासिऐ एक औज़ौ सौरगदूत बौड़ी हाका कौरी इणौ बोलीयौ आशौ, “कि ज़ुण-कुण तेस बुरै जानवर और तेसरी मूर्ती री पुज़ा कौरा, और आपणै कौपाल़ या आपणै हाथा दी तेसरी छ़ाप लाआ लौ,” "
REV,14,10,"“ता सेऊ परमेश्‍वरा रै भौरी रोशा री सूर, ज़ो तेसरै रोशा रै कटोरै दी आ पाई ऐन्दी, पिया लौ, और पवित्र सौरगदूता काऐ और गाबड़ु काऐ आग और गन्धका री बैदणी दी पौड़ा आ। "
REV,14,11,"और तिउंरी बेदणी रौ धुंऔ सौदा उठदै रौआ आ, और ज़ो तेस जानवर और तेसरी मूर्ती री पुज़ा कौरा ई, और ज़ो तेसरै नावां री छ़ाप लाआ ई, तेसकै राच और दीन च़ैन नाईं मिला लौ।” "
REV,14,12,"परमेश्‍वरा रै लोगु री सौबर एथीई दी आ, ज़ुण परमेश्‍वरा रै हुकम माना ई, और यीशु माथै विश्वास छ़ाड़ाई। "
REV,14,13,"तैबै मुंइऐ सौरगा कु एज़ी हाक शुणी, “लिख, इबी कु आशीष वाल़ै ई सै लोग ज़ुण प्रभु दी विश्वास कौरीयौ मौरा ई।” आत्मा बोला आ, “ओ, कैलैकि सै आपणी सारी मैहनता कु आरामा पा लै, और तेसरै काम तेसरै साथा दी औआ ई।” "
REV,14,14,"मुंइऐ देखौ, एक उज़ल़ौ बादल़ आ, और तेस बादल़ा माथै आदमी रै छ़ोहरु बाशीऐ कुण बोशौ औन्दौ आ, ज़ासरै मुंडा माथै सुनै रौ ताज़ और हाथा दी च़ोखी दाची आ। "
REV,14,15,"तैबै औज़ौ एक सौरगदूतै परमेश्‍वरा रै घौरा कु निकल़ियौ तेसलै, ज़ुण बादल़ा माथै थौ बोशौ औन्दौ, बौड़ी बाच़ा दी हाकै मारीयौ बोलौ, “आपणी दाची लाइयौ लौउणौ शुरु कर, कैलैकि लौउणै रौ बौगत आशी ऐरौ आ, एथीलै कि धौतरी री फसल पाच़ी गोई आ।” "
REV,14,16,"ता ज़ो बादल़ा माथै बोशौ औन्दौ थौ तिणिऐ धौतरी माथै आपणी दाची लाई, और धौतरी लौउणौ शुरु की एरी। "
REV,14,17,"तैबै एक औज़ौ सौरगदूत तेस परमेश्‍वरा रै घौरा कु निकल़ौ ज़ो सौरगा दी आ, और तेसकै भी च़ोखी दाची थी। "
REV,14,18,"तैबै एक औज़ौ सौरगदूत ज़ासकै आगी माथै हक्क थौ, बेदी कु निकल़ौ, और ज़ासकै च़ोखी दाची थी तेसलै उंच़ी बाच़ा दी बोलौ, “आपणी च़ोखी दाची लाइयौ धौतरी रै अंगुरा रौ जुबकु काट, कैलैकि सेऊ पाच़ी ऐरौ आ।” "
REV,14,19,तैबै तिणी सौरगदूतै धौतरी माथै आपणी दाची लाई और धौतरी रै अंगुरा रौ फल़ काटियौ आपणै परमेश्‍वरा रै रोशा रै बौड़ै रौसा रै कुण्डा दी पाई गौ। 
REV,14,20,"और इलाकै कु बाइरै तेस रौसा रै कुण्डा दी अंगूर फैंच़ी गौऐ, और रौसा रै कुण्डा कु एतरौ लोऊ निकल़ौ कि घोड़ेऊ री लगामा झ़ांऊ पौउंच़ौ, और शौ कोसा झ़ांऊ बौई गौ। "
REV,15,1,"तैबै मुंइऐ सौरगा दी एक औज़ौ बौड़ौ और नोखौ निशाण देखौ, मतलब सात सौरगदूत ज़ासकै सातिआ आखरी मुसीबत थी, आखरी एथीलै कैलैकि तिंउरै पुरै हुणै माथै परमेश्‍वरा रै रोश खातम औआ ई। "
REV,15,2,तैबै मुंइऐ आगी कु मिलै औन्दै शिशै ज़िणौ एक समुन्दर देखौ। और ज़ो तेस जानवरा माथै और तेसरी मूर्ती माथै और तेसरै नावां री गिनती माथै ज़ितौ औन्दौ थौ सै तेस शिशै रै समुन्दरा रै नज़दीक परमेश्‍वरा री विणा कौरी खौड़ै देखै। 
REV,15,3,"और सै परमेश्‍वरा रै सेवक मुसा रौ गेत, और गाबड़ु रौ गेत गाई-गाइयौ बोला थै, “ओ सौभी कु शक्ति वाल़ौ प्रभु परमेश्‍वर, तैरै काम महान और नोखै ई। ओ ज़ुगा-ज़ुगा रौ राज़ौ, तेरी च़ाल ठीक और सौच़्च़ी आ। "
REV,15,4,"ओ प्रभु, कुण आ ज़ुण तांउकु नाईं डौरदौ, और तैरै नावां री महिमा नाईं कौरदौ? कैलैकि सिरफ तू ई पवित्र ई। सारी ज़ाती आशीयौ ताऊं काऐ ढाल कौरा ई, कैलैकि तैरै फैसलै रै काम पौगड़ै हुई गौऐ ई।” "
REV,15,5,इऊं लोगु रै गाइणै बासिऐ मुंइऐ देखौ कि सौरगा दी परमेश्‍वरा रौ घौर खुलौ औन्दौ थौ ज़ो ताम्बु ज़िणौ आ। 
REV,15,6,"और सै सात सौरगदूत ज़ासकै सात दुःख थै, मलमला रै शुद्ध और च़ौमकणै वाल़ै जुड़कै भिड़ीयौ और हिकड़ा काऐ सुनै री गाची बानियौ परमेश्‍वरा रै घौरा कु निकल़ै। "
REV,15,7,"तैबै तिऊं च़ारिया लोगु मांझ़िआ कु एकीऐ तिऊं सात सौरगदूता कै परमेश्‍वरा रै ज़ो सौदा ज़िउंदौ आ, रोशा कौरी भौरै औन्दै सुनै रै सात कटोरै दै। "
REV,15,8,"परमेश्‍वरा री महिमा और तेसरी शक्ति री वज़ाह कु सेऊ परमेश्‍वरा रौ घौर धुंऐ कौरी भौरुई गौ, और ज़ेबी झ़ांऊ तिऊं सातिआ सौरगदूता रै सातिआ दुःख खातम नाईं हुऐ तेबी झ़ांऊ कोई भी परमेश्‍वरा रै घौरा दी नाईं डेई बौल़ौ। "
REV,16,1,"तैबै मुंइऐ परमेश्‍वरा रै घौरा दी कुण उंच़ी हाका कौरी तिऊं सात सौरगदूता लै इणौ बोलदै शुणौ, “डैऔ, परमेश्‍वरा रै रोशा रै सात कटोरै धौतरी माथै पेरौ।” "
REV,16,2,"तैबै पैहलै सौरगदूतै डेइयौ आपणौ खोरु धौतरी माथै पेरौ। तैबै तिऊं लोगु रै, ज़ास माथै बुरै जानवरा री छ़ाप थी और ज़ो तिउंरी मूर्ती री पुज़ा कौरा थै, एकी रौंगा रौ बुरौ और दुःख दैणै वाल़ौ दुखणौ निकल़ौ। "
REV,16,3,"दुजै सौरगदूतै आपणौ खोरु समुन्दरा दी पेरौ, और सेऊ मौरै औन्दै आदमी रै लोऊ ज़िणौ बौणी गौ, और समुन्दरा रौ हर एक ज़ीव मौरी गौ। "
REV,16,4,चिजै सौरगदूतै आपणौ खोरु नौईं और पाणी रै ज़ौल़ा माथै पेरौ और सेऊ लोऊ बौणी गौ। 
REV,16,5,"तैबै मुंइऐ सेऊ सौरगदूत ज़ासकै सारै पाणी माथै हक्क थौ, परमेश्‍वरा लै इणौ बौल़दै शुणौ, “ओ पवित्र, ज़ो आसा और ज़ो थौ, तू फैसलौ ई और ताइंऐ एऊ फैसलौ कियौ। "
REV,16,6,"कैलैकि तिंउऐ परमेश्‍वरा रै लोगु और भविष्यवक्तु रौ लोऊ बहाऔ थौ, और ताइंऐ तिउंलै लोऊ पिलाऔ। कैलैकि सै एथीरै लायक ई।” "
REV,16,7,"तैबै मुंइऐ बेदी कु एज़ी हाक शुणी, “ओ, ओ सौभी कु शक्ति वाल़ौ प्रभु परमेश्‍वर, तैरै फैसलै ठीक और सौच़्च़ै ई।” "
REV,16,8,"च़ारवै सौरगदूतै आपणौ खोरु सुरजा माथै पेरौ, और तेसकै लोगु आगी कौरी ज़ाल़णै रौ हक्क दैऔ। "
REV,16,9,"लोग भौरी गौर्मी कौरी ज़ौल़ी गौऐ, और परमेश्‍वरा रै नावां री ज़ासकै इऊं परेशानी माथै हक्क आ, बुराई की ई पर तेसरी महिमा कौरना लै ज़िऊ नाईं बौदल़ौ। "
REV,16,10,"पांज़ुवै सौरगदूतै आपणौ खोरु तेस जानवरा री राज़गाद्दी माथै पेरी गौ, और तेसरै राज़्य माथै न्यारौ छ़ाई गौ। लोग बेदणी कौरी आपणी-आपणी ज़ीभ चाकदै लागै, "
REV,16,11,और आपणै दुखा और दुखणै री वज़ाह कु सौरगा रै परमेश्‍वरा री बुराई कौरी। पर सेज़ी हालती दी भी तिंउऐ आपणै-आपणै ज़िऊ बुरै कामा कु नाईं बौदल़ौ। 
REV,16,12,"छ़ौउवै सौरगदूतै आपणौ खोरु बौड़ी नौईं फराता माथै पेरी गौ, और तेसरौ पाणी शुकी गौ ताकि पुर्वा री तौरफा रै राज़ै कालै बाट तयार हुआ। "
REV,16,13,"तैबै मुंइऐ तेस अजगरा रै मुंआ कु, और तेस बुरै जानवरा रै मुंआ कु, और तेस झ़ुठी भविष्यवाणी कौरणै वाल़ै भविष्यवक्ता रै मुंआ कु चीन अशुद्ध आत्माऐं मानु-मिंडकै रै रुपा दी निकुल़दै देखै। "
REV,16,14,"इऐ निशाणी देखाल़णै वाल़ी बुरी आत्मा आ, ज़ो सारी दुनिया रै राज़ेऊ कु निकल़ियौ एथीलै डिआई कि तिऊं सौभी कु शक्ति वाल़ै परमेश्‍वरा रै बौड़ै दिना री लौड़ाई लै कौठौ कौरा। "
REV,16,15,"“देख, हाऊं च़ोरा ज़िणौ आशाऊ। आशीष वाल़ौ आ सेऊ, ज़ुण उज़ीई रौआ आ, और आपणै ज़ुड़केऊ ज़ागाह आ ताकी नांगी ना हाण्डा लौ, और लोग तेस नांगी नाईं देखाल़ै।” "
REV,16,16,और तिंउऐ सै सेज़ी ज़ागाह दी कौठै किऐ ज़ेथलै इब्रानी बोली दी हर-मगीदौन बौल़ा ई। 
REV,16,17,"सातवै सौरगदूतै आपणौ खोरु बागुरा माथै पेरौ, और परमेश्‍वरा रै घौरा री राज़गाद्दी कु एज़ी बौड़ी बाच़ हुई कि, “सारौ कुछ़ हुई गौ आ!” "
REV,16,18,"तैबै बिज़ल़ी च़ौमकी, और बाच़ और गुड़णौ हुऔ, और एक इणौ बौड़ौ भूइंच़ल़ आशौ कि ज़ेबी कु आदमी रौ ज़नम धौतरी माथै हुऔ, तेबी कु इणौ बौड़ौ भूइंच़ल़ केबी नाईं आशौ थौ। "
REV,16,19,"एथीई कौरी बेबीलोना रै बौड़ै शैहरा रै चीन टुकड़ै हुई गौऐ, और ज़ाती-ज़ाती रै इलाकै ढौल़ी गौऐ। और बौड़ै बेबीलौना री याद परमेश्‍वरा कै आशी कि सेऊ आपणै रोशा री जलना री सूर तेसलै पीलावा। "
REV,16,20,"सेज़ै बौगतै हर एक टापु समुन्दरा दी औच़ी गौऐ, और तिऐ कोई भी धारै-टिरै नाईं रौई। "
REV,16,21,"सौरगा कु लोगु माथै ज़िवा भौरीयौ बौड़ै शौरु पौड़ै, और एथीलै कि एज़ी मुसीबत भौरी ई गौरकी थी, लोगुऐ शौरु री मुसीबता री वज़ाह कु परमेश्‍वरा री बुराई कौरी। "
REV,17,1,"ज़ेज़ै सात सौरगदूता कै सै सात खोरु थै, तिऊं मांझ़िया कु एकीऐ आशीयौ मुकै इणौ बोलौ, “ओरु आश, हाऊं ताउंकै देखावा कि परमेश्‍वर तिऐं बौड़ी गान्दै काम कौरणै वाल़ी लै किणी सौज़ा दिया आ, ज़ो इणी ज़ागाह दी आ बोशी ऐन्दी ज़िऐ भौरी नौंई ई, "
REV,17,2,ज़ास आइलै धौतरी रै राज़ेउऐ गान्दै काम किऐ ई। और धौतरी रै रौइणै वाल़ै तिंयारी सूर पीई आ मतलब गान्दै कामा दी बहकी गौऐ थै।” 
REV,17,3,"तैबै तिणिऐ हाऊं आत्मा दी सुनसान ज़ागाह दी नियौं, तिऐ मुंइऐ रातै रौंगा रै बुरै जानवरा माथै एक छ़ेउड़ी बोशी औन्दी देखी। सेऊ बुराई रै नावां कौरीऐ थौ भौरुऔ औन्दौ और ज़ासरै सात मूंड और दस शींग थै। "
REV,17,4,"इंऐ छ़ेउड़िऐ बैंगनी और रातै रौंगा रै जुड़कै थै भिड़ै औन्दै, और सुनै और भौरी मैंहगै मौणी और मोती कौरीऐ थी सौज़ी ऐन्दी, और तियांरै हाथा दी थौ एक सुनै रौ खोरु ज़ो जौगरी च़िज़ेऊ कौरी और तियांरै बुरै कामा री अशुद्ध च़िज़ेऊ कौरी थौ भौरौ औन्दौ। "
REV,17,5,"तियांरै कौपाल़ा दी एऊ नाऊं, और एक राज़ थौ लिखौ औन्दौ, “बेबीलौना बौड़ै शैहर धौतरी री वेश्या और गान्दै काम कौरणै वाल़ेऊ री मां।” "
REV,17,6,और मुंइऐ सै छ़ेउड़ी परमेश्‍वरा रै लोगु रौ लोऊ और यीशु रै गवाही रौ लोऊ पीइयौ माच़ी ऐन्दी देखी। तिंया देखीयौ हाऊं हैरान हुई गौ। 
REV,17,7,"तैबै तिणी सौरगदूतै मुलै बोलौ, “तू हैरान कैलै हुऔ? हाऊं इऐं छ़ेउड़ी और तेस जानवरा रौ ज़ास माथै सै बोशी ऐन्दी आ और ज़ासरै सात मूंड और दस शींग ई, ताउंकै भेद बोलाऊ। "
REV,17,8,"ज़ो जानवर ताइंऐ देखौ आ, सेऊ पैहलै ता थौ पर आबै नाईं आ, और अधोलोका कु निकल़ियौ मौउता दी पौड़ा आ। और धौतरी रै रौइणै वाल़ै ज़ासरै नाऊं धौतरी रै बौणनै रै बौगता कु ज़िन्दगी री किताबी दी नाईं लिखै, एस जानवरा री इणी हालत देखीयौ कि पैहलौ थौ और आबै नाईं आ और तौंइऐ आशा आ, हैरान हुआ लै। "
REV,17,9,“ताऊं कै इऊं निशाणिऊ सौमझ़णा लै बौड़ी सौमझ़दारी कौरी सुंच़णौ ज़ुरुरी आ। सै सात मूंड सात टिरै ई ज़ास माथै सै छ़ेउड़ी बोशी ऐन्दी आ। 
REV,17,10,"सै सात राज़ै भी ई, तिऊं मांझ़िया कु पांज़ राज़ै ता मौरी भी गौऐ ई, और तिऊं मांझ़िया कु एक इबी राज़ौ आ, और एक इबी झ़ांऊ नाईं आशौ, ज़ेबी आशा लौ ता कुछ़ बौगता झ़ांऊ तेसरौ रौइणौ भी ज़ुरुरी आ। "
REV,17,11,"ज़ो जानवर पैहलै थौ, और आबै नाईं आ, सेऊ आपु ई आठवौ आ और तिऊं सातिआ मांझ़िया कु पैदौ हुऔ, ज़ुण आखरी दी नाश हुणौ आ। "
REV,17,12,"ज़ो दस शींग ताइंऐ देखै सै दस राज़ै ई ज़ुणिऐ इबी झ़ांऊ राज़ नाईं कियौ, पर तेस जानवरा आइलै थोड़ै ई बौगता लै राज़ेऊ ज़िणौ हक्क पा लौ। "
REV,17,13,"इऐ सौभी एक मन हुणेई, और सै आपणी-आपणी शक्ति और हक्क तेस जानवरा कै दिआई। "
REV,17,14,"“सै गाबड़ु आइलै पिटिआ ई, और गाबड़ु तिऊंकु ज़िता लौ, कैलैकि सेऊ प्रभु रौ प्रभु और राज़ेऊ रौ राज़ौ आ, और ज़ो औटाऐ औन्दै और छ़ांटै औन्दै और विश्वासी ई सै तिऊं आइलै ई। सै भी ज़िता ई।” "
REV,17,15,"तैबै तिणिऐ मुलै बोलौ, “ज़ो पाणी ताइंऐ देखौ, ज़ास माथै वेश्या बोशी ऐन्दी आ। सै लोग और भीड़ और ज़ाती और बोली ई। "
REV,17,16,"“ज़ो दस शींग ताइंऐ देखै, सै और जानवर तिऐं वेश्या कु नफरत छ़ाड़ाई, और तिऐं लाच़ार और नांगै कौरालै, और तिंआरौ मांस खा लै, और तिंआ आगी कौरी ज़ाल़ा लै। "
REV,17,17,"ज़ेज़ी छ़ेउड़ी ताइंऐ देखी आ, सै भौरी बौड़ौ शैहर आ ज़ो दुनिया रै सारै राज़ेऊ माथै राज़ कौरा आ। इऐ बुशै तिऐं छ़ेउड़ी आइलै हुई गोई ई कैलैकि परमेश्‍वरै तिंउरै मन आपणै मकसद पुरै कौरना लै च़ौलाऐ थै। एथीलै कि ज़ेबी झ़ाऊं परमेश्‍वरा री बोली ऐन्दी बुशै पुरी ना हुआ ली तेबी झ़ाऊं तिऊं सारेउऐ आपणौ हक्क तेस बुरै जानवरा कै देई गौ थौ।” "
REV,18,1,"तेत बासिऐ मुंइऐ एक सौरगदूत सौरगा कु उतुरदै देखौ, ज़ासकै बौड़ौ हक्क थौ दैऔ औन्दौ। और धौतरी तेसरै प्याशै कु च़ौमकी। "
REV,18,2,"तिणिऐ उंच़ी हाका दी औटाइयौ बोलौ, “नाष हुई गौ बौड़ी बेबीलौन नगरी नाष हुई गोई! और बुरी आत्मा री रौइणै री ज़ागाह और हर एक बुरी आत्मा रौ घौर आड्डौ, और एक बुरी और जौगरी च़िड़ू-च़िटकोरु रौ आड्डौ हुई गोई। "
REV,18,3,"कैलैकि तिंआरै गान्दै कामा री खतरनाक सुरा री वज़ाह कु सारी ज़ाती लोटी गोई, और धौतरी रै राज़ेउऐ तिंआ आइलै गान्दै काम कियै औन्दै, और धौतरी रै बाणीऐ तिंआरै भौरी सुख हुणै री वज़ाह कु अमीर ई हुऐ औन्दै।” "
REV,18,4,"तैबै मुंइऐ सौरगा कु एक हाक तौंइऐ शुणी, “ओ मैरै लोगुऔ, तिंऐ नगरी पोरु छ़ाड़ौ। तिंयारै पापा दी शामिल नाईं हुऔ ताकी तुमुलै भी तेस आइलै सौज़ा ना मिला। "
REV,18,5,"कैलैकि तिंयारै पापा रौ ढेर सौरगा झ़ांऊ पौउंच़ी गौ आ, और तिंयारौ अधर्म परमेश्‍वरा कै याद आशौ आ। "
REV,18,6,"ज़िणौ तिणीऐ तुमुलै दैऔ औन्दौ आ तिणी ई तिंया लै दैऔ, और तिंयारै कामा रै मुताबिक तिंया लै दुई गुणौ बौदल़ै ई दैऔ। ज़ेज़ै खोरु दी तिणिऐ भौरी गौ थौ तेथी दी तिंया लै दुई गुणौ भौरौ। "
REV,18,7,"ज़ेती तिंयाऐ आपणी बौड़ाई की और सुख और आराम कियौ तेती तेसलै दुःख और शोक दैऔ। कैलैकि सै आपणै मौना दी बोला आ हाऊं राणी बौणी गोई ऊ, विधवा नाईं ऊ। शोका दी केबी नाईं पौड़दी। "
REV,18,8,"एज़ै कारण एकी ई दिनै तिंआ माथै परेशानी आशा आ, मतलब मौत और शोक, और काल़। और सै आगी दी छ़ार बौणा आ, कैलैकि तिंआरौ फैसलौ कौरणै वाल़ौ प्रभु परमेश्‍वर शक्तिमान आ। "
REV,18,9,"“धौतरी रै राज़ै ज़ुणिऐ तिंआ आइलै गान्दै काम और ऐश-आराम कियै, ज़ैबै तिऐं ज़ौल़णै रौ धुंऔ देखाल़ै ता तिंआलै लेराई और हिकड़ौ पिटाई। "
REV,18,10,"तिंआरौ दुखा रै डौरा कु भौरी दूर खौड़ै हुइयौ बोलालै, ओ बौड़ी नगरी, बेबीलौन! ओ काठौ इलाकौ, तांउलै फिटकार! थोड़ै ई भौगता दी तांउलै सौज़ा मिली गोई आ।” "
REV,18,11,"धौतरी रै बाणीऐ तिंआलै लेराई और तौड़फा ई, कैलैकि आबै कोई भी तिंउरी च़िज़ै नाईं निंदै। "
REV,18,12,"मतलब सुनौ, च़ांदी, रतन, मोती और मलमल और बैंगनी, रेशमी, रातै रौंगा रै जुड़कै, और हर रौंगा रौ खुशबुदार ज़ुखड़ौ, हाथी रै दांदां री रौंगा-रौंगा री च़िज़ै, किमत्ती ज़ुखड़ौ और पितल़ और लोहौ और संगमरमरा री सारी रौंगा री च़िज़ै, "
REV,18,13,"और दाल़च़िनी, मसालै, धूप, खुशबुदार तेल, लोबान, सूर, तेल, मैदौ, गिऊं, गाई-बौल़द, भेरी-बाकरी, घोड़ै, रथ, और नुकुर, और लोगु री ज़िन्दगी। "
REV,18,14,"सै बाणीउऐ तेसलै बोलणौ आ आबै तैरै ज़िवा दी लागणै वाल़ै फल़ ताऊं काऐ कु डेउंदै थाका लै लागी, और स्वादली और बहकाउणै वाल़ी च़िज़ै ताऊं कु दूर हुई आ, और सै केबी भी तौंइऐ नाईं मिलदी। "
REV,18,15,"एज़ी च़िज़ेऊ रै बाणीऐ ज़ुण तिंआ कौरी अमीर हुई गौऐ थै, तिंआरै बेदणी कु डौरीयौ दूर खौड़ै हुआई, लेरीयौ और तौड़फिऔ बोलाई, "
REV,18,16,"“ताउंलै फिटकार! ताउंलै फिटकार! एज़ी नगरी ज़ुणिऐ मलमल, बैंगनी और रातै रौंगा रै जुड़कै थै भिड़ै औन्दै, और सुनै और रतन और मोतिऊ कौरी सौज़ौ औन्दी थी। "
REV,18,17,"“थोड़ै ई बौगता दी तिंआरी मोकती ज़यदाद नाश हुई आ। हर एक किश्ती च़लाउणै वाल़ौ और सवारी और समुन्दरा दी कामा कौरणै वाल़ौ और ज़ेती समुन्दरा कु कौमावा ई, सारै दूर खौड़ै हुऐ, "
REV,18,18,"और तिंआरौ ज़ौल़णै रौ धुंऔ देखदी बारै औटाइयौ बोलाई, ‘केज़ौ शैहर आ एज़ी बौड़ी नगरी ज़िणौ?’ "
REV,18,19,"और आपणै-आपणै मुंडा माथै माटौ टालाई, और लेरदी बारै और तौड़फदै बारै हाकै देई-देइयौ बोलाई, ताउंलै फिटकार! फिटकार! एज़ौ बौड़ी नगरी ज़ासरी ज़यदादा कु समुन्दरा रै सारै ज़हाज़ वाल़ै अमीर हुई गौऐ थै, थोड़ी देरा दी तिंउऐ आपणी सारी ज़यदाद गंवाई गोई। "
REV,18,20,"ओ सौरग, और ओ परमेश्‍वरा रै लोगुऔ, और प्रेरितुओ, और भविष्यवक्तुओ, तिंआलै खुशी मौनाऔ, कैलैकि परमेश्‍वरै फैसलौ कौरीयौ तिंआकु तुमारौ बौदल़ौ नींई गौ!” "
REV,18,21,"तैबै एक शक्ति वाल़ै सौरगदूतै बौड़ै गौरटा रै ज़ौंदरा रै बराबर एक पात्थर च़ुंगौ, और इणौ बोलीयौ समुन्दरा दी शोटौ, “बौड़ी नगरी बेबीलौन इणी ई बौड़ी तागता कौरीऐ नाष कौरीया आ, और तैबै केबी भी तेसरौ पौतौ नाईं लागदौ। "
REV,18,22,"वीणा बाज़णै वाल़ै, और गाइणै वाल़ै, और बांइशी बाज़णै वाल़ै, और कौरनाल़ फुकुरणै री बाच़ तैबै केबी भी ताऊं दी नाईं शुणींदौ। और केज़ै भी कामा रौ मिस्त्री भी तैबै केबी ताऊं दी नाईं मिलदौ। और गौरटा च़ालणै री आवाज़ तैबै केबी ताऊं दी नाईं शुणींदी। "
REV,18,23,"और दिवै रौ प्याशौ तैबै केबी ताऊं दी नाईं च़ौमुकदौ, और लाड़ै और लाड़ी री आवाज़ तैबै केबी ताऊं दी नाईं शुणींदी। कैलैकि तैरै बाणीऐ धौतरी रै परधान थै, और तैरै ज़ादु कौरी सारी ज़ाती ठौगुई गोई थी। "
REV,18,24,"भविष्यवक्तुऐ और परमेश्‍वरा रै लोगुऐ, और धौतरी माथै सारै झ़ांगै औन्देऊ रौ लोऊ तेथी दी पाईया लौ।” "
REV,19,1,"एथ बासिऐ मुंइऐ सौरगा दी ज़िणी बौड़ी भीड़ उंच़ी बाच़ा दी इणौ बोलदै शुणी, “हाल्लेलुय्याह! छ़ुटकारौ और बौड़ाई और शक्ति आमारै परमेश्‍वरा री ई आ। "
REV,19,2,"कैलैकि तेसरै फैसलै सौच़्च़ै और ठीक ई। एथीलै कि तिणिऐ तिऐं बौड़ै बुरै काम कौरणै वाल़ी रौ, ज़ो आपणै गान्दै कामा कु धौतरी नाश कौरा थी, फैसलौ कियौ और तियांकु आपणै सेवका रै लोऊ रौ बौदल़ौ निऔं आ।” "
REV,19,3,"तैबै दुजी बारै तिंउऐ बोलौ, “हाल्लेलुय्याह! तिंआरै ज़ौल़णै रौ धुंऔ पीड़ी-पीड़ी झ़ांऊ थाका आ उठदै लागी।” "
REV,19,4,"तैबै चौब्बिस स्याणेउऐ और च़ार प्राणिउऐ धौनी पौड़ीयौ परमेश्‍वरा कै ढाल की, ज़ुण राज़गद्दी माथै थौ बोशौ औन्दौ, और बोलौ, “आमीन! हाल्लेलुय्याह!” "
REV,19,5,"तैबै राज़गद्दी कु एक बाच़ निकल़ी, “ओ मैरै परमेश्‍वरा कु डौरनै वाल़ै लोगुऔ, का छ़ोटै, का बौड़ै। तुमै सारै तेसरी स्तुति कौरौ।” "
REV,19,6,"तैबै मुंइऐ बौड़ी भीड़ा ज़िणौ और भौरी पाणी ज़िणी बाच़, और गुड़णै री बौड़ी बाच़ शुणी: “हाल्लेलुय्याह! कैलैकि प्रभु आमारौ परमेश्‍वर सौभी कु शक्ति वाल़ौ राज़ कौरा सा। "
REV,19,7,"आशौ, आमै खुश और मगन हुई, और तेसरी बौड़ाई कौरी, कैलैकि गाबड़ु री शादी आशी गोई आ, और तेसरी लाड़ी त्यार हुई गोई आ। "
REV,19,8,"और तेसकै शुद्ध और च़मकदार मईन मलमला रै जुड़कै भिड़नै रौ हक्क देइ गौ आ, कैलैकि तेस नांदै धागै वाल़ै मलमला रौ मतलब परमेश्‍वरा रै लोगु रै धौर्मा रै काम ई।” "
REV,19,9,"और तिणी सौरगदूतै मुलै बोलौ, “एस लिख, कि आशीष वाल़ै ई सै, ज़ुण गाबड़ु री शादी री रोटी खान्दै ई औटाऐ औन्दै।” तैबै तिणीऐ मुलै बोलौ, “इऐ वचन परमेश्‍वरा रै सौच़्च़ै वचन ई।” "
REV,19,10,"और हाऊं तेसकै ढाल कौरना लै तेसरै बांगणै माथै पौड़ौ। तिणीऐ मुलै बोलौ, “देख, इणौ नाईं कर, हाऊं तैरै और तैरै भाई रौ गवाह ऊ, ज़ुण यीशु री गवाही दैणा लै आ टेकौ औन्दौ परमेश्‍वरा कै ढाल कर।” कैलैकि यीशु री गवाही भविष्यवाणी री आत्मा आ। "
REV,19,11,"तैबै मुंइऐ सौरग खुलौ औन्दौ देखौ। और देखौ कि एक शेतौ घोड़ौ आ। तेस माथै एक सवारी आ, ज़ुण भरोसैमंद सौच़्च़ौ सेवादार आ। और सेऊ धौर्मा आइलै फैसलौ और लड़ाई कौरा आ। "
REV,19,12,"तेसरी आखी आगी रौ प्याशौ आ। और तेसरै मुंडा माथै भौरी ताज़ ई। और तेस माथै एक नाऊं आ लिखौ औन्दौ, ज़ास तेसरै सिवाऐ ओर कोई ना ज़ाणदौ। "
REV,19,13,तिणिऐ लोऊ कौरी छ़िड़काऐ औन्दै जुड़कै ई भिड़ै औन्दै: और तेसरौ नाऊं परमेश्‍वरा रौ वचन आ। 
REV,19,14,सौरगा री फौज़ शेतै घोड़ै माथै बोशियौ और शेतै और शुद्ध मखमला भिड़ीयौ तेस पिछ़ु-पिछ़ु आ। 
REV,19,15,"ज़ाती-ज़ाती झ़ांगणा लै तेसरै मुंआ कु एक च़ोखी तलवार निकल़ा आ। और सेऊ लोहै रौ राज़ दण्ड आणियौ तिऊं माथै राज़ कौरा, और सारेऊ कु शक्ति वाल़ै परमेश्‍वरा रै भयानक रोशा री जलना री सुरा रै कुंडा दी अंगूर फेंच़ा ई। "
REV,19,16,तेसरै जुड़कै और जांघा दी एऊ नाऊं आ लिखौ औन्दौ: “राज़ेऊ रौ राज़ौ और प्रभु रौ प्रभु।” 
REV,19,17,"तैबै मुंइऐ सौरगा रौ एक दूत सुरजा माथै खौड़ौ देखौ। तिणिऐ बौड़ी हाका मारीयौ आसमान दी उड़णैवाल़ै सौभी च़िड़ू-च़ौटकेरु लै बोलौ, “आशौ, परमेश्‍वरा रै बौड़ै भोज़ा लै कौठै हुऔ, "
REV,19,18,"ज़ेथ कौरी तुमै राज़ेऊ रौ मांस, और शक्ति वाल़ै आदमी रौ मांस, और घोड़ेऊ रौ और तिऊं माथै बोशै औन्देऊ रौ मांस, और का आज़ाद का सेवक, का छ़ोटै का बौड़ै, सारै लोगु रौ मांस खाऔ।” "
REV,19,19,"तैबै मुंइऐ सेऊ जानवर, और धौतरी रै राज़ेऊ और तिउंरी फौज़ तेस घोड़ै माथै बोशै औन्दै और तेसरी फौज़ा आइलै लौड़णा लै कौठै देखै। "
REV,19,20,"सेऊ बुरौ जानवर, और तेस आइलै सेऊ झ़ुठौ भविष्यवक्ता पाकड़ुऔ ज़ुणिऐ तेस काऐ इणी निशाणी देखा ई थी ज़ास कौरी तिणिऐ सै अज़माऐ थै ज़ास माथै तेस बुरै जानवरा री छ़ाप थी और ज़ो तेसरी मूर्ती री पुज़ा कौरा थै। इऐ दुइआ ज़िउंदै ई तिंआ आगी दी पाऐ ज़ो गन्धका कौरी ज़ौल़ा थी। "
REV,19,21,"बाकी ज़ो लोग बौच़ै औन्दै थै सै तिणिऐ, ज़ो घौड़ै माथै बोशौ औन्दौ थौ ज़ासरै मुंआ कु तलवार निकल़ा थी, झ़ांगै। और सारै च़िड़ू-च़िटकेरु तिंउरै मांसा खाइयौ डौटी गौऐ। "
REV,20,1,"तैबै मुंइऐ सौरगा कु एक सौरगदूत उतुरदै देखौ, ज़ासरै हाथै दी अधोलोका री ताल़टी और एक बौड़ी शांगल़ थी। "
REV,20,2,"तिणिऐ तेस अजगरा लै मतलब पुराणै सापा लै, ज़ो इबलीस और शैतान आ, सेऊ पाकड़ियौ हज़ार बौरशा लै बानी ऐरौ, "
REV,20,3,"और तेस अधोलोका दी पाइयौ बन्द कौरी ऐरौ, और तेस माथै मुहर लाई कि एऊ हज़ार बौरश पुरै हुणै झ़ांऊ ज़ाती-ज़ाती रै लोगु औज़ौ नाईं पौरखा लौ। तेत बासिऐ ज़ुरुरी आ तेस कुछ़ बौगता लै औज़ौ खोला। "
REV,20,4,"तैबै मुंइऐ राज़गादी देखी, और तिऊं माथै लोग बोशी गौऐ, और तिउंकै फैसलै कौरणै रौ हक्क दैऔ। मुंइऐ तिउंरी आत्मा भी देखी, ज़ासरै मूंड यीशु री गवाही दैणै और परमेश्‍वरा रै वचना री वज़ाह कु काटै औन्दै थै, और ज़ुणिऐ ना तेस जानवरा री, और ना तेसरी मूर्ती री पुज़ा की थी, और ना तेसरी छ़ाप आपणै कौपाल़ा और हाथा दी लाई थी। सै ज़िउंदै हुइयौ मसीह आइलै हज़ार बौरशा झ़ांऊ राज़ कौरदै रौऐ। "
REV,20,5,ज़ेबी झ़ांऊ इऐ हज़ार बौरश पुरै ना हुआ लै तेबी झ़ांऊ बाकी मौरै औन्दै लोग ज़िउंदै ना हुआ लै। एऊ ता पैहलौ ज़िउंदौ हुणौ आ। 
REV,20,6,"आशीष वाल़ै और पवित्र ई सै, ज़ो एज़ै पैहलै ज़िउंदै हुणै रै साथा दी ई। इणेऊ माथै दुजी मौउता रौ कुछ़ भी हक्क नाईं, पर सै परमेश्‍वर और मसीहा रै याजक हुआई और तेस आइलै हज़ार बौरशा रौ राज़ कौरा ई। "
REV,20,7,ज़ैबै हज़ार बौरश पुरै हुआ लै ता शैतान कैदा कु पोरु छ़ाड़ाई। 
REV,20,8,"सेऊ तिऊं ज़ातीऊ लै ज़ो पुरी दुनिया दी हुआ लै, मतलब गोग और मागोगा लै ज़ासरी गिनती समुन्दरा रै बाल़ु रै बराबर हुआ आ, बहकाइयौ लड़ाई लै कौट्ठै कौरना लै निकल़ा लौ। "
REV,20,9,सै सारै धौतरी माथै फैअलियौ परमेश्‍वरा रै लोगु री छ़ावनी और आच़्छ़ौ इलाकौ घेरा। और आग सौरगा कु उतरियौ तिऊं भस्म कौरा आ। 
REV,20,10,"तिंउरौ बहकाउणै वाल़ौ शैतान आग और गन्धका री तिऐं झ़िला दी, ज़ासदी सेऊ जानवर और झ़ुठौ भविष्यवक्ता भी हुआ, तेथदी पा आ ई। और सै राची-दिनै सौदा झ़ांऊ दुखा दी तौड़फदै रौआ ई। "
REV,20,11,"तैबै मुंइऐ एक बौड़ी शेती राज़गाद्दी और सेऊ देखौ ज़ो तेथ माथै थौ बोशौ औन्दौ। तेस काऐ कु धौतरी और सौरग भागी गौऐ, और तिउंकै ज़ागाह नाईं मिली। "
REV,20,12,"तैबै मुंइऐ छ़ोटै-बौड़ै सारै मौरै औन्दै राज़गाद्दी काऐ खौड़ै देखै, और किताब खोली गोई। तैबै औज़ौ एक किताब खोली, मतलब ज़िन्दगी री किताब। और ज़िणौ तिऊं किताबी दी थौ लिखौ औन्दौ, तिणी ई तिंउरै कामा रै मुताबिक मौरै औन्देऊ रौ फैसलौ कियौ। "
REV,20,13,समुन्दरै सै मौरै औन्दै ज़ो तेथदी थै देई गौऐ और मौत और अधोलोकै सै मौरै औन्दै ज़ो तेथदी थै देई गौऐ। और तिऊं मांझ़िआ कु हर एकी रौ तिंउरै कामा रै मुताबिक फैसलौ कियौ। 
REV,20,14,मौत और अधोलोक भी आगी री झ़िला दी पाऐ। इऐ आगी री झ़ील दुजी मौत आ। 
REV,20,15,"और ज़ास कासी रौ नाऊं ज़िन्दगी री किताबी दी लिखौ औन्दौ नाईं मिला लौ, सेऊ आगी री झ़िला दी पाऔ। "
REV,21,1,"तैबै मुंइऐ नौंउऔ सौरग और नौंउई धौतरी देखी, कैलैकि पैहलौ सौरग और पैहली धौतरी डेउंदै थाकी लागी, और समुन्दर भी नाईं रौऔ। "
REV,21,2,तैबै मुंइऐ पवित्र शैहर नौंवौ यरुशलेम सौरगा कु परमेश्‍वरा काऐ कु उतुरदै देखौ। सै तिंया लाड़ी ज़िणी थी ज़ो आपणै बोउटै लै सौज़ी औन्दी हुआ। 
REV,21,3,"तैबै मुंइऐ राज़गाद्दी कु कोई उंच़ी बाच़ा दी इणौ औटाउंदै शुणौ, “देखौ, परमेश्‍वरा रौ डेरौ लोगु मांझ़िऐ आ। सेऊ तिऊं आइलै डेरौ कौरा, और सै तेसरै लोग औलै, और परमेश्‍वर आपु तिऊं आइलै रौआ, और तिऊंरौ परमेश्‍वर हुआ। "
REV,21,4,"सेऊ तिउंरी आखी कु सारै आशु घुशा। और तेत बासिऐ मौउत नाईं रौउंदी, और ना शोक, ना लेरनौ, ना दुःख रौआ लौ। पैहली बुशै डेउंदै थाकी लागी।” "
REV,21,5,"ज़ो राज़गाद्दी माथै थौ बोशौ औन्दौ, तिणीऐ बोलौ, “देख, हाऊं सारौ कुछ़ नौंउऔ कौराऊ।” तैबै तिणिऐ बोलौ, “पोरु लिख, कैलैकि एऊ वचन विश्वासा रै लायक और सौच़्च़ौ आ।” "
REV,21,6,"तैबै तिणिऐ मुलै बोलौ, “इऐ बुशै पुरी हुई गोई आ। हाऊं अलफा और ओमेगा, शुरुवात और आखरी ऊ। ज़ुण-कुण भी चिशौ औलौ हाऊं तिंउलै सौदा री ज़िन्दगी दैणै वाल़ै पाणी रै ज़ौल़ा मांझ़िआ कु सेंत मेंत पिलावा ऊ।” "
REV,21,7,"ज़ुण-कुण तिऊं सारी बुरी तागती ऊ हरावा लौ सेऊ इऊं च़िज़ा रौ वारीस हुआ लौ, और हाऊं तिंउरौ परमेश्‍वरा रौउलौ, और सेऊ मैरौ छ़ोहरु हुआ। "
REV,21,8,"पर डरपोक, और अविश्वासिऊ, बुरै, और हत्यारै और गान्दै काम कौरणै वाल़ेऊ, और ज़ादु-टोन्है कौरणै वाल़ै, और मूर्ती पुज़णै वाल़ै, और सारै झ़ुठेऊ रौ हिस्सौ तिऐं झ़िला दी मिला ई ज़ो आग और गन्धका कौरी ज़ौल़दै रौआ ई: इऐ दुजी मौत आ। "
REV,21,9,"तैबै ज़ेज़ै सात सौरगदूता कै पिछ़लै दुखा कौरी भौरै औन्दै सात कटोरै थै, तिऊं मांझ़िआ कु एक मुकाऐ आशौ, और मुं आइलै बुशै लाइऔ बोलौ, “ओरु आश, हाऊं ताउंकै लाड़ी मतलब गाबड़ु री बोउटी देखाल़ा ऊ।” "
REV,21,10,"तैबै तिणिऐ हाऊं आत्मा दी एक बौड़ी और उंच़ी टिरा माथै निऔं, और पवित्र इलाकौ यरुशलेम सौरगा कु परमेश्‍वरा काऐ कु उतुरदै देखाल़ौ। "
REV,21,11,"परमेश्‍वरा री महिमा तेथदी थी, और तेसरौ प्याशौ भौरी किमत्ती ढोल़, मतलब बिल्लौरा रै ज़िणौ यशबा ज़िणी साफ थी। "
REV,21,12,"तेसरी शहरपनाह भौरी उंच़ी थी, तेसरै बाराह बौड़ै दार और बौड़ै दारा माथै बाराह सौरगदूत थै। और तिऊं बौड़ै दारा माथै इस्राइलिऊ रै बाराह गोत्रा रै नाऊं थै लिखै औन्दै। "
REV,21,13,"पुर्वा री तौरफा दी चीन बौड़ै दार, उतरा री तौरफा दी चीन बौड़ै दार, दक्षिणा री तौरफा दी चीन बौड़ै दार, और पश्चिमा री तौरफा दी भी चीन बौड़ै दार थै। "
REV,21,14,"इलाकै री शहरपनाह री बाराह पौई थी, और तिऊंदी गाबड़ु रै बारह प्रेरिता रै नाऊं थै लिखै औन्दै। "
REV,21,15,ज़ो मुं आइलै बुशै लाइंदै थौ लागौ औन्दौ तेसकै इलाकै और तेसरै बौड़ै दार और तेसरी शहरपनाह नापणा लै सुनै रौ एक गज़ थौ। 
REV,21,16,"सेऊ इलाकौ च़ार कुणै दी थौ बौसौ औन्दौ और तेसरी लम्बाई, च़ौड़ाई रै बराबर थी। और तिणिऐ तेस गज़ा कौरी सेऊ इलाकौ नापौ, ता साड़ै सात शौ कोसा रौ निकल़ौ तेसरी लम्बाई और च़ौड़ाई और उंच़ाई बराबर थी। "
REV,21,17,"तिणिऐ तेसरी शहरपनाह आदमी रै मतलब सौरगदूता रै नावां कौरी नापौ, ता एक शौ दुई बिऐ च़ार हाथ निकल़ौ। "
REV,21,18,"तेसरी शहरपनाह यशबा री थी बौणी औन्दी, और इलाकौ इणै च़ोखै सुनै रौ थौ ज़ो साफ शिशै रौ थौ बौणौ औन्दौ। "
REV,21,19,"तिऊं इलाकै री पौई भौरी रौंगा रै किमत्ती ढोल़ा कौरी थी सौज़ाई ऐन्दी। पैहली पौई यशबा री, दुजै नीलमणी री, चीजी लालड़ी री, च़ौथी मरकता री, "
REV,21,20,"पांज़वी गोमेदका री, छ़ौउवी माणिक्या री, सातवी पीतमणि री, आठवी पेरिजा री, नौंवी पुखराजा री, और दसवी लहसनिऐ री, ग्यारवी धूम्रकान्ता री, और बारुवी याकूता री थी। "
REV,21,21,बारह बौड़ै दार बाराह मोतिऊ रै थै: एक-एक बौड़ै दार एक-एक मोती रौ थौ चाणौ औन्दौ। इलाकै री सौड़क साफ शीशै ज़िणै च़ोखै सुनै री थी 
REV,21,22,"मुंइऐ तेसदी कोई मन्दिर नाईं देखौ, कैलैकि सारेऊ कु शक्ति वाल़ौ प्रभु-परमेश्‍वर और गाबड़ु तेसरौ घौर ई। "
REV,21,23,"तेस इलाकै दी सुरज और ज़ूना रै प्याशै री ज़ुरत नाईं, कैलैकि परमेश्‍वरा रै प्याशै कु तेसदी प्याशौ आ लागदै लागौ औन्दौ, और गाबड़ु तेसरौ दिवौ आ। "
REV,21,24,"धौतरी रै लोग तेसरै प्याशै दी आण्डा-फिरा ई, और धौतरी रै राज़ै आपणै-आपणै प्याशै रौ समान तेसदी आणाई। "
REV,21,25,"तेसरै बौड़ै दार केभी भी दुसै बन्द नाईं औन्दै, और तिऐ राच नाईं औन्दी। "
REV,21,26,लोग धौतरी रौ प्याशौ और सुखा रौ समान तेसदी आणाई। 
REV,21,27,"पर तेसदी कोई खराब च़ीज़, या गान्दै काम कौरणै वाल़ौ, या झ़ूठ बोलणै वाल़ौ किणै तरिकै कौरी नाईं डेई बौल़दौ, पर सिरफ सै लोग ज़ासरै नाऊं गाबड़ु रै जीवना री किताबी दी ई लिखै औन्दै। "
REV,22,1,"तैबै तिणिऐ मुलै बिल्लौरा री ज़िणी च़ौमुक्दी, सौदा री ज़िन्दगी रै पाणी री नौं देखाल़ी, ज़ो परमेश्‍वर और गाबड़ु री राज़गाद्दी कु निकल़ियौ "
REV,22,2,"तेस इलाकै री सौड़की रै बिच़ा दी बौआ थी। तिंऐ नौईं वार-पारभिलै ज़िन्दगी रै पेड़ थै। तिऊं पेड़ा दी बाराह रौंगा रै फल़ लागा थै, और सै हर मिहनै फौल़ा थै। और तिऊं पेड़ा रै पाचा कौरी धौतरी रै लोग ठीक हुआ थै। "
REV,22,3,"तेस शैहरा दी रौइणै वाल़ै लोगु माथै परमेश्‍वरा रौ श्राप ना हुआ लौ, और परमेश्‍वरा री राज़गाद्दी और गाबड़ु आपु तेस इलाकै दी हुआई और परमेश्‍वरा रै सेवक तेसरी भौक्ती कौरा ई। "
REV,22,4,"सै तेस आमनै-सामनै देखा ई, और तेसरौ नाऊं तिंउरै हाथाई हुआ लिखौ औन्दौ। "
REV,22,5,"तैबै राच नाईं औन्दी, और तिउंलै दिवै और सुरजा रै प्याशै री ज़ुरत नाईं औन्दी, कैलैकि प्रभु परमेश्‍वर तिउंलै प्याशौ दिआ, और सै सौदा राज़ कौरा ई। "
REV,22,6,"तैबै तिणिऐ मुलै बोलौ, “इऐ बुशै विश्वासा रै लायक और सौच़्च़ी ई। प्रभुऐ, ज़ो भविष्यवक्तु री आत्मा रौ परमेश्‍वर आ, आपणै सौरगदूत एथीलै भेज़ै कि सै बुशै, ज़ासरौ हुणौ शिगरी आ, देखाल़ा।” "
REV,22,7,"“देख, हाऊं शिगरी आशणै वाल़ौ ऊ! आशीष वाल़ै ई सै लोग ज़ुण इऊं किताबीउ री भविष्यवाणी माना ई।” "
REV,22,8,"हाऊं सेऊ यहुन्ना ऊ, ज़ो इऊं बुशै शुणा और देखा थौ। ज़ेबी मुंइऐ शुणौ और देखौ ता ज़ो सौरगदूत मुकै इऊं बुशै देखाल़ा थौ, हाऊं तिंउरै बांगणै माथै ढाल कौरना लै धौनी पौड़ौ। "
REV,22,9,"पर तिणिऐ मुलै बोलौ, “देख, इणौ नाईं कर। कैलैकि हाऊं तैरौ, और तैरै भाई भविष्यवक्तु, और इऐं किताबी री बुशै मानणै वाल़ेऊ रौ साथी सेवक ऊ। परमेश्‍वरा लै ढाल कर।” "
REV,22,10,"तैबै तिणिऐ मुलै बोलौ, “इऐं किताबी री भविष्यवाणी री बुशै लोगु कु नाईं च़ोर। कैलैकि इऊं बुशु रौ पुरै हुणै रौ बौगत आशी गौ आ। "
REV,22,11,"ज़ो अन्याय कौरा आ, सेऊ अन्याय ई कौरदै रौआ। और ज़ो दुष्ट आ, सेऊ दुष्ट बौणी रौआ। और ज़ो धौर्मी आ, सेऊ धौर्मी बौणी रौआ। और ज़ो पवित्र आ। सेऊ पवित्र बौणी रौआ।” "
REV,22,12,"तैबै प्रभु यीशुऐ बोलौ “शुण, हाऊं शिगरी आशणै वाल़ौ ऊ। और हर एकी रै कामा रै मुताबिक बौदल़ौ देणा लै फल़ मुकै आ। "
REV,22,13,"हाऊं अलफा और ओमेगा, शुरुवात और आखरी, सौभी कु पैहलै और अन्त ऊ। "
REV,22,14,"आशीष वाल़ै ई सै, ज़ो आपणै जुड़कै धोआई, कैलैकि तिउंलै शैहरा रै दारा बाटीऐ भितरै आशणै रौ हक्क आ दैऔ औन्दौ, और तिउंकै तेस पेड़ा रै फल़ खाणै रौ हक्क आ दैऔ औन्दौ ज़ेथ खाइयौ सौदा री ज़िन्दगी मिला आ।” "
REV,22,15,"पर कुकुर, और ज़ादु-टोन्है, और गान्दै काम कौरणै वाल़ै, और खून कौरणै वाल़ै और मूर्ती पुज़णै वाल़ै, और हर एक झ़ूठ बोलणै वाल़ै और गढ़णैवाल़ै बाइरै रौआ। "
REV,22,16,"“हाऊं यीशु ऊ! और मुंइऐ आपणौ सौरगदूत एथीलै भेज़ौ कि तुमारै औगांऊ कलिसिया रै बारै दी इऊं बुशु री गवाही दिया। हाऊं दाऊदा रौ मूल और वंश, और दोतकौ च़ौमुकणै वाल़ौ तारौ ऊ।” "
REV,22,17,"परमेश्‍वरा री आत्मा और गाबड़ु री लाड़ी दुइआ मसीह लै बोलाई, “आश!” और शुणनै वाल़ै भी बोलाई, “आश!” ज़ुण चिशौ आ सेऊ आशा, और ज़ुण भी च़ाहा लौ सेऊ ज़िन्दगी रौ पाणी सेंत मेंत नियां। "
REV,22,18,"हाऊं यहुन्ना हर एकी लै, ज़ो इऐं किताबी री भविष्यवाणी शुणा आ, गवाही दियाऊ, अगर कुण आदमी इऊं बुशु दी कुछ़ बड़ावा ता परमेश्‍वर तिऊं बुराई, ज़ो इऐं किताबी दी आ लिखी ऐन्दी, तेस माथै बड़ावा आ। "
REV,22,19,"अगर कुण इऐं भविष्यवाणी री किताबी कु कुछ़ गाड़ा लौ, ता परमेश्‍वर तेस ज़िन्दगी रै पेड़ा और पवित्र इलाकै मांझ़िआ कु, ज़ेथरै बारै दी इऐं किताबी दी आ लिखौ औन्दौ, तेसरौ भाग पोरु गाड़ा। "
REV,22,20,"ज़ो इऊं बुशु री गवाही दिआ आ सेऊ इणौ बोला आ, “ओ, हाऊं शिगरी आशणै वाल़ौ ऊ।” आमीन। ओ प्रभु यीशु आश! "
REV,22,21,प्रभु यीशु री बौड़ी दया परमेश्‍वरा रै लोगु आइलै रौआ। आमीन 
