Book,Chapter,Verse,Text
ACT,1,1,"हे थियुफिलुस, मैंई अपणी पैहली कताब : तियां सबी गल्ला रै बारै मन्ज लिखुरीआ जैड़ी यीशु शुरू थऊँ असु मन्ज करदा अतै सखांदा रैऊ। "
ACT,1,2,"तैस दिन तक जैहणै सो र्स्वगा जो ऊपर ना उठाया गो। र्स्वगा जो गाणै थऊँ पैहलै तिनी तियां चुनुरै प्रेरिता जो पवित्र आत्मा री शक्ति सोगी तियां गल्ला जो दस्सु, जियां गल्ला जो सो सखाणा चाहन्दा थू। "
ACT,1,3,"तिनी क्रूस पुर दुख उठाणै अतै मरनै थऊँ बाद वडै़ पक्कै सबूता सोगी तियां पुर अपणै आपा जो जिन्दा प्रकट करूरा। अतै चाळी दिन तक सो तियां जो हुजदा रैऊरा, अतै प्रमात्मैं रै राज्य री गल्ला करदा रैऊरा। "
ACT,1,4,"अक्क बरी जैहणै सो इकट्ठै खाणा बैईठै ता यीशुऐ चेलै सोगी मुळी करी तियां जो आज्ञा दिती कि “यरूशलेम जो ना छड़न, पर मेरै पितै री तैहा प्रतिज्ञा रै पुरै भूणै री भाळ करदै रेय्आ, जठेरी चर्चा तुहै मिन्जो थऊँ हुणुरी हा। "
ACT,1,5,क्ओकि यूहन्‍नै ता पाणी रा बपतिस्मा दितुरा पर थोड़ै दिन बाद तुसु प्रमात्मैं थऊँ पवित्र आत्मा रा बपतिस्मा पाणा।” 
ACT,1,6,"ता चेलै इकट्ठै भूच्ची करी यीशु थऊँ पुछु, “हे प्रभु, कै तुसु हवजु ही रोम थऊँ छुटकारा दिकरी इस्त्राएल रा राज्य दोवारा स्थापित करणा?” "
ACT,1,7,"तिनी तियां सितै बल्लू, “तैस टैमां अतै काल जो जानणा, तुन्दा कम निय्आ जैडा पिते रै हत्था मन्ज हा। "
ACT,1,8,"पर जैहणै पवित्र आत्मा तुसु पुर ईणा ता तुसु सामर्थ पाणा; अतै यरूशलेम अतै पुरै यहूदिया अतै सामरिया परदेस मन्ज, अतै धरती रै अन्त तक मेरै गवाह भूणै।” "
ACT,1,9,"ऐह बलदै बलदै सो स्वर्गा री कनारी जो चुकी लैऊ, अतै बदळै सो तंयारी हाख्री थऊँ लुकाई पाऊ। "
ACT,1,10,"तसेरै गान्दै जैहणै सो अम्बरा री कनारी अक्कटक लाई करी हेरू करदै थियै, ता दोई मणु सफेद कपड़ै लाऊरै तियां बलै अचानक ईच्ची खड़ियै, "
ACT,1,11,"अतै तियां सितै बल्लू, “हे गलीली मणुओ, तुहै कजो खड़ी करी अम्बरा री कनारी अक्कटक लाई करी हेरू करदै हिन? ऐह यीशु, जैडा तुन्दै नेड़ै थऊँ स्वर्गा जो चुकी लैऊ हा, जैस तरीकै तुहै ऐह स्वर्गा जो गान्दा हेरू हा तैस तरीकै ऐस फिरी ईणा।” "
ACT,1,12,जैहणै चेलै जैतून नां रै पहाड़ा थऊँ जैडा यरूशलेम शहर रै नेड़ै थू फिरी आये। जैड़ा अक्क किलोमिटर रै लगभग थू। 
ACT,1,13,"जैहणै सो शहर मन्ज पुजै ता सो तैस घरा रै बोड़ी जो गै, जैड़ी ऐह सब चेलै पतरस, यूहन्‍ना, याकूब, अन्द्रियास, फिलिप्पुस, थोमा, बरतुल्मै, मत्ती, हलफई रा पुत्र याकूब, शमौन जेलोतेस अतै याकूब रा पुत्र यहूदा रहन्दै थियै। "
ACT,1,14,"ऐह सब चेलै यीशु रै भाई, माता अतै कई होर जनानी सोगी अक्क चित भूच्ची करी प्रार्थना मन्ज लगी रैह। "
ACT,1,15,"ता तियां ही दिना मन्ज पतरस तैड़ी लगभग अक्क सो बीह विस्वासी मणु रै मन्जै खड़ी करी बलणा लगा, "
ACT,1,16,"“हे भाईओ, जरूरी थू की पवित्रग्रन्था रा लिखुरा पुरा भोआ जैडा पवित्र आत्मा दाऊद रै मूँहा थऊँ यहूदा रै वारै मन्ज, पैहलै ही दस्सी दितुरा थु, जैडा यीशु जो पकड़ाणै बाळा रा अगुवा थु।” "
ACT,1,17,"“क्ओकि सो ता असु मन्ज ही गिणी गो हा, अतै ऐसा सेवकाई मन्ज सहभागी भी भुआ। "
ACT,1,18,"(तिनी अधर्म री कमाई सितै बगड़ी खरीदी लैई, अतै मुण्ड़ा रै भारै पैऊ हा अतै तसेरा पेट फटी गोआ अतै तसेरी सब आन्तड़ी नकैई गई हिन। "
ACT,1,19,"ऐसा गल्ला जो यरूशलेम रै सब रैहणै बाळै जाणी गै, ऐठी तक कि तैसा बगड़ी रा नां तसेरी बोली मन्ज ‘हकलदमा’ मतलब ‘खूना री बगड़ी’ पैई गो।)” "
ACT,1,20,"भजन संहिता मन्ज लिखुरा, “तसेरा घर उजड़ी गच्छा, अतै तैत मन्ज कोई ना बसा, अतै तसेरा औह्दा कोई होर लैई लेय्आ।” "
ACT,1,21,“ठेरैतांये जैतनै दिन तक प्रभु यीशु असु सोगी इन्दा गान्दा रैऊ मतलब यूहन्‍ना रै बपतिस्मा थऊँ लैई करी तैसिओ इन्दै सामणै ऊपर स्वर्गा जो चुकणै तक जैड़ै मणु बराबर असु सोगी रैह। 
ACT,1,22,ठीक ता ऐह हा कि तियां मन्ज अक्क मणु असु सोगी तसेरै दोवारा जी भूणै थऊँ बादा रा गवाह भूच्ची गच्छा।” 
ACT,1,23,"ता तिन्ये दूँ जीणा जो खड़ेरू, अक्क यूसुफ जैसिओ बरसबा भी बलदै थियै, जैसेरा दुआ नां यूसतुस हा, अतै दूँआ मत्तियाह जो, "
ACT,1,24,"अतै ऐह प्रार्थना करी, “हे प्रभु, तु जैडा सबी रै मना जो जाणदा, ऐह प्रकट कर कि इन्या दूनी मन्ज तैंई कसिओ चुणु हा, "
ACT,1,25,ताकि ऐह तैहा सेवकाई अतै प्रेरिताई री जगह लैई सकन जैतिओ यहूदा छड़ी करी तैहा जगह जो गच्छुरा हा जठेरै सो लायक थू।” 
ACT,1,26,"ता तिन्ये तंयारै बारै मन्ज चिट्ठी पाई, अतै चिट्ठी मन्ज मत्तियाह रा नां निकळू। ता सो तियां ग्यारह प्रेरिता सोगी गिणआ गो। "
ACT,2,1,"जैहणै यहूदी रा पिन्तेकुस्त रा त्यौहार आ, ता सो सब अक्की जगह इकट्ठै थियै। "
ACT,2,2,"अकदम अम्बरा थऊँ बड़ी आँधी री आवाज आई, अतै पुरा घर जैड़ी सो बैहुरै थियै, हिली गो। "
ACT,2,3,अतै तियां जो जीभा साईयें अग निकळदी हुजी अतै तियां मन्ज सबी पुर इच्ची रूकी। 
ACT,2,4,"सो सब पवित्र आत्मा मन्ज भरी गै, अतै जिंआं आत्मै तियां जो बलनै री सामर्थ दिती, सो अलग अलग बोली बलणा लगी पै। "
ACT,2,5,कई देशा रै यहूदी भक्त यरूशलेम मन्ज ऐस त्यौहार जो मनाणै तांयें छुरै थियै। 
ACT,2,6,"जैहणै तियैं ऐह जोरा रा हल्ला हुणु ता भीड़ किटठी गई अतै मणु ड़री गै, क्ओकि हर अक्क जो ऐह हुणु करदा थु कि ऐह सब इन्दी बोली बल्लू करदै हिन। "
ACT,2,7,"ऐह सब हैरान अतै परेशान भूच्ची करी बलणा लगै, “हेरा, ऐह जैडा बल्लू करदै हिन ऐह ता सब गलीली मणु हिन "
ACT,2,8,ता फिरी ऐह कजो असिओ अपणी अपणी जन्म भूमी री बोली हुणाऊ करदै? 
ACT,2,9,"अहै जैड़ै पारथी, मेदी, एलामी, मेसोपोटामिया, यहूदिया, कप्पदुकिया, पुन्तुस, आसिया, "
ACT,2,10,"फ्रूगिया, पंफूलिया, मिस्त्र अतै लीबिया देश जैड़ै कुरैने परदेस रै नेड़ै तेड़ै हिन, इन्या सबी देशा रै रैहणै बाळै अतै रोमी, प्रवासी, "
ACT,2,11,"मतलब यहूदी मत धारणैवाळै, क्रेती अतै अरबी मणु भी हिन, पर अपणी अपणी बोली मन्ज इन्या थऊँ प्रमात्मैं रै कम्मा री चर्चा हुणु करदै हिन।” "
ACT,2,12,"अतै सो सब हैरान भूए अतै ड़री करी अक्की दूये सोगी बलणा लगै, “ऐह कै लगुरा भूणा?” "
ACT,2,13,"पर होर मजाक उड़ाणा लगै, “ऐह ता शराबा रै नशे मन्ज चूर हिन।” "
ACT,2,14,"ता पतरस तियां ग्यारह चेलै सोगी खड़ी गो अतै जोरा सितै बलणा लगा, “हे यहूदी अतै हे यरूशलेम मन्ज रैहणै बाळैओ, ऐह जाणी लेय्आ, अतै कन लाई मेरी गल्ला हुणा। "
ACT,2,15,"जिंआं तुहै समझु करदै हिन कि ऐह मणु नशे मन्ज हिन, पर ना हिन, क्ओकि हालि ता भ्यागा रै नौ ही वजुरै हिन।” "
ACT,2,16,"पर ऐह सो गल्ल हा कि, जैडा योएल भविष्‍यवक्तै बलुरी थी, "
ACT,2,17,"“प्रमात्मां ईयां बलदा, कि आखरी रै दिन मन्ज ईयां भूणा कि मूँ अपणा आत्मा सबी मणु जो दिणा, अतै तुन्दै दब्बु कुल्ळी सबी भविष्‍यवाणी करनी, अतै तुन्दै जवान मणु दर्शन हेरनै, अतै तुन्दै स्याणै सुपनै हेरनै। "
ACT,2,18,बल्कि मूँ अपणै नौकरा-नौकरैणी जो भी अपणी आत्मा दिणिआ अतै तियां भी भविष्‍यवाणी करनी हा। 
ACT,2,19,"अतै मूँ ऊपर अम्बरा पुर नौखे कम अतै धरती पुर चमत्कार मतलब खून, अगी, अतै धूंऐ रै बदळ दसणै हिन। "
ACT,2,20,प्रभु रै महान अतै तेजस्वी दिन ईणै थऊँ पैहलै सुरज नैहरा अतै चद्रमां खूना साईयें भूच्ची गाणा। 
ACT,2,21,"अतै जैस कसी प्रभु रा नां लैणा, तैस उद्धार पाणा।” "
ACT,2,22,"“हे इस्त्राएलिओ, ऐह गल्ला हुणा यीशु नासरी अक्क मणु थु। जैसेरा प्रमात्मैं री तरफा थऊँ भूणै रा सवूत तियां सामर्थ रै कम्मा अतै हैरान करनै बाळै कम्मा मन्ज हुजदा, जैड़ै प्रमात्मैं तुन्दै मन्जै तसेरै जरियै करै जैतिओ तुहै अप्पु ही जाणदै हिन। "
ACT,2,23,"तैस यीशु जो, जैडा प्रमात्मैं री ठहराऊरी योजना अतै पैहलै रै ज्ञाना रै अनुसार पकड़ाऊ, तुहै अधर्मी रै हत्थै क्रूस पुर चढ़ाईकरी मारी दिता। "
ACT,2,24,पर तैसिओ ही प्रमात्मैं मौती रै बन्‍धना थऊँ छुड़ाईकरी जीयाऊ; क्ओकि ऐह अनहोना थू कि सो मौती रै वशा मन्ज रैहन्दा।” 
ACT,2,25,"क्ओकि दाऊद मसीहा रै बारै मन्ज बलदा; “अऊँ प्रभु जो सदा अपणै सामणै हेरदा रैऊ क्ओकि सो मेरै सज्जै कनारै हा, ताकि अऊँ कदी डगमगाई ना गच्छु। "
ACT,2,26,"ऐसा वजह थऊँ ही मेरा मन खुश हा, अतै मेरी जीभ मगन हा; बल्कि मेरा पुरा शरीर उम्मीद मन्ज बणी रैहणा। "
ACT,2,27,"क्ओकि तुद मेरै प्राण अधोलोक मन्ज ना छड़णै, अतै ना अपणै पवित्र पुत्र जो सड़णा दिणा। "
ACT,2,28,"तैंई मिन्जो जिन्दगी रा रस्ता दसुआ, तुद मिन्जो अपणै दर्शन रै द्धारा आनन्द सोगी भरी दिणा।” "
ACT,2,29,"“हे भाईओ, अऊँ कुलपति दाऊद रै वारै मन्ज तुसु सोगी हिम्मत सोगी बली सकदा कि सो मरी गो अतै दबाई भी दिता अतै तसेरी कब्र अज भी हा। "
ACT,2,30,"सो भविष्‍यवक्ता थू, सो जाणदा थु कि प्रमात्मैं मिन्जो सोगी सौगन्द खाऊरी हा कि मूँ तेरै खानदाना थऊँ अक्की मणु जो तेरै सिंहासना पुर बहालना। "
ACT,2,31,"तिनी भूणैबाळी गल्ला जो पैहलै ही हेरी करी मसीह रै दोवारा जीणै रै वारै मन्ज भविष्‍यवाणी करूरी थी, ना ता तसेरा प्राण अधोलोक मन्ज रैहणा ना तसेरा शरीर हड़णा। "
ACT,2,32,"ऐस ही यीशु जो प्रमात्मैं जिआऊरा, जठेरै अहै सब गवाह हिन। "
ACT,2,33,"ऐस तरीकै प्रमात्मैं रै सज्जै हत्था थऊँ सवी थऊँ उच्चा पद पाई करी, अतै पिते थऊँ सो पवित्र आत्मा पाई करी जठेरी प्रतिज्ञा करूरी थी, तिनी ऐह ड़ोळी दिता हा जैडा तुहै हेरदै अतै हुणदै हिन। "
ACT,2,34,"क्ओकि दाऊद ता स्वर्गा जो ना चढु; पर सो अप्पु बलदा,” “प्रभुऐ मेरै प्रभु सोगी बलुरा, मेरै सज्जै कनारै बैह, "
ACT,2,35,जैहणै तक कि अऊँ तेरै बैरी जो तेरै पैरा थला री चौकी ना करी दिच्छु।” 
ACT,2,36,"“ता सब इस्त्राएली मणु पक्कै तरीकै ऐह जाणी लेय्आ कि प्रमात्मैं तैस ही यीशु जो जैसिओ तुहै क्रूस पुर चढाऊरा, प्रभु भी ठहराऊरा अतै मसीह भी।” "
ACT,2,37,"ता हुणनैबाळै रै ह्रदय छिदी गै, अतै सो पतरस अतै बाकी प्रेरिता थऊँ पुछणा लगै, “हे भाईओ, अहै कै करन?” "
ACT,2,38,"पतरसे तियां सोगी बल्लू, “मन फेरा, अतै तुसु मन्ज हरेक अपणै अपणै पापा री माफी तांयें यीशु मसीह रै नां रा बपतिस्मा लेय्आ; ता तुसु पवित्र आत्मा रा दान पाणा। "
ACT,2,39,"क्ओकि प्रतिज्ञा तुहै, अतै तुन्दी औलादी, अतै तियां सब दूर-दूर रै मणु तांयें भी हा जिंआं जो प्रभु इन्दै प्रमात्मैं अप्पु बलै हैदणा।” "
ACT,2,40,पतरस होर भी मती गल्ला थऊँ गवाई दिकरी समझाऊ कि अपणै आपा जो ऐसा टेढ़ी जाति थऊँ बचा। 
ACT,2,41,ता जिन्यैं तसेरा वचन ग्रहण करू तिन्ये बपतिस्मा लैऊ; अतै तैस ही दिन त्राई हजार मणु रै लगभग तियां विस्वासी रै गुट मन्ज सामल भूच्ची गै। 
ACT,2,42,"अतै सो प्रेरिता थऊँ शिक्षा पाणा, संगति रखणा, रोटी तोड़णा, अतै प्रार्थना करनै मन्ज लगी रैह। "
ACT,2,43,"यरूशलेम मन्ज रैहणै बाळै सबी मणु पुर ड़र छाई गो, अतै मतै सारै चमत्कार प्रेरिता थऊँ प्रकट भून्दै थियै। "
ACT,2,44,"सब विस्वास करनै बाळै इकट्ठै रैहन्दै थियै, अतै अपणी सब चिजा जो मिलिजुली बन्ड़दै थियै। "
ACT,2,45,सो अपणी अपणी जायदात अतै समाना बेची-बेचीकरी जैसिओ जिंआं जरूरत भून्दी थी बण्ड़ी दिन्दै थियै। 
ACT,2,46,"सो रोज अक्क मन भूच्ची करी मन्दरा मन्ज इकट्ठै भून्दै, अतै घर-घर रोटी त्रोड़दै अतै खुशी सोगी अतै मना री सीधाई सोगी खाणा खान्दै थियै, "
ACT,2,47,"प्रमात्मैं री स्तुति करदै थियै, अतै सब मणु तियां थऊँ खुश थियै अतै जैडा उद्धार पान्दै थियै, तियां जो प्रभु रोज तियां मन्ज शामळ करी दिन्दा थू। "
ACT,3,1,पतरस अतै यूहन्‍ना दिन रै लगभग त्राई बजै प्रार्थना रै टैमैं मन्दरा जो चलुरै थियै। 
ACT,3,2,"अतै कुछ मणु अक्क जन्मा थऊँ लंगड़ै जो लैईणा लगुरै थियै, जैसिओ सो रोज मन्दरा रै तैस परोळी वलै बहालदै थियै जैस परोळी जो “सुन्दर” बलदै थियै, ताकि सो ईणै गाणै बाळै थऊँ भीख मंगदा रेय्आ। "
ACT,3,3,"जैहणै पतरस अतै यूहन्‍ना जो तिनी मन्दरा मन्ज गान्दै हेरू, ता तिनी तियां थऊँ भीख मँगी। "
ACT,3,4,"पतरस अतै यूहन्‍ना तसेरी कनारी ध्यान दी करी बल्लू, “इन्दी कनारी हेर!” "
ACT,3,5,ता सो तियां थऊँ कुछ मुळणै री उम्मीद मन्ज तंयारी कनारी हेरना लगा। 
ACT,3,6,"ता पतरसे बल्लू, “चाँदी अतै सोना ता मिन्जो बलै निय्आ, पर जैडा मिन्जो बलै हा सो तिजो दिन्दा; यीशु मसीह नासरी रै नां सितै उठ अतै चल फिर।” "
ACT,3,7,ता पतरसै तसेरा सज्जा हत्थ पकड़ी करी तैसिओ उठालु; अतै झट तसेरै पैरा अतै घुटनै मन्ज जोर चली आ। 
ACT,3,8,"सो उटकी करी खड़ी गो अतै चलना फिरना लगा; अतै चलदा अतै कूददा, अतै प्रमात्मैं री स्तुति करदा तियां सोगी मन्दरा जो गो। "
ACT,3,9,"सब मणुऐ तैसिओ चलदै फिरदै अतै प्रमात्मैं री स्तुति करदै हेरू, अतै "
ACT,3,10,पच्छैणी लैऊ कि ऐह सो हा जैडा मन्दरा रै “सुन्दर” परोळी बलै बैही करी भीख मंगदा थू; अतै ऐह गल्ला थऊँ जैड़ी तैस सोगी भूई थी सो मणु बड़ै हैरान परेशान भूए। 
ACT,3,11,"जैहणै सो पतरस अतै यूहन्‍ना जो पकडी करी चलुरा थु, ता सब मणु बड़ै हैरान भूच्ची करी तैस बराण्ड़ै तक दौड़ी आये, जैडा सुलेमान रा थू, "
ACT,3,12,"ऐह हेरी करी पतरस मणु सोगी बलणा लगा, “हे इस्त्राएलिओ, तुहै ऐस मणु जो हेरी करी कजो हैरान भूच्छु करदै हिन, अतै कजो ऐस तरीकै इन्दी कनारी हेरू करदै हिन जिंआं कि अहै अपणी सामर्थ अतै भक्ति सोगी ऐसिओ चलणै-फिरणै रै काबल बणाऊ हा। "
ACT,3,13,"अब्राहम, इसहाक अतै याकूब, अतै इन्दै पूर्वज रै प्रमात्मैं अपणै सेवक यीशु री महिमा करी हा। तुहै जैसिओ पकडाई दिता, अतै जैहणै पिलातुसै तैसिओ छड़ी दिणै रा विचार करू ता तुहै सबी रै सामणै तसेरा इन्कार करू। "
ACT,3,14,"तुहै तैस पवित्र अतै धर्मी रा इन्कार करू, अतै विनती करी की अक्की हत्यारै जो तुसु तांयें छड़ी देय्आ। "
ACT,3,15,"तुहै जिन्दगी रै कर्ता जो मारी दिता, जैसिओ प्रमात्मैं मरूरै थऊँ जीयाऊ; अतै तुहै ऐसा गल्ला जो अपणी हाख्री हेरूरा। "
ACT,3,16,"ऐस मणु जो जैसिओ तुहै रोज हेरदै अतै पछैन्दै हिन, जैसिओ तुहै हबजु हेरू करदै हिन ऐस मणु मन्ज मसीह यीशु रै नां सितै ताकत आई हा। ऐह मणु मसीह यीशु पुर विस्वास करनै रै द्धारा ठीक भूच्ची गो हा।” "
ACT,3,17,"“अबै हे भाईओ, अऊँ जाणदा कि तुन्दै अगुवै यीशु मसीह जो अज्ञानता मन्ज मारी दिता, क्ओकि तुहै ना जाणदै थियै कि सो मसीहा थू। "
ACT,3,18,"पर जिंआं गल्ला जो प्रमात्मैं भविष्‍यवक्तै रै द्धारा पैहलै ही दस्सी दितुरा थू, कि मसीह दुख उठाणा अतै मरना, अतै तिनी तियां ही पुरा करू। "
ACT,3,19,"ठेरैतांये, मन फेरा अतै फिरी अईआ कि तुन्दै पाप मिटी गान, जैत थऊँ प्रभु रै सामणै तुसु तांयें शान्ती रै दिन ईन, "
ACT,3,20,अतै प्रमात्मां यीशु जो दोवारा भैजणा जैडा तुसु तांयें पैहलै ही मसीहा ठहराऊरा हा। 
ACT,3,21,जरूरी ऐह हा कि यीशु स्वर्गा मन्ज तैस टैमां तक रेय्आ जैहणै तक इन्या सबी गल्ला रा सुधार ना करी लेय्आ जठेरी चर्चा पुराणै टैमां थऊँ प्रमात्मैं अपणै पवित्र भविष्‍यवक्ता रै द्धारा करूरी हिन। 
ACT,3,22,"जिंआं कि मूसा बलदा थू, ‘प्रभु प्रमात्मां तुन्दै भाई थऊँ तुसु तांयें मिन्जो साईयें अक्क भविष्‍यवक्ता खड़ेरना, जैडा कुछ सो तुसु सोगी बला तसेरी हुणै’। "
ACT,3,23,"पर हरेक सो मणु जैडा तैस भविष्‍यवक्ता री ना हुणला, मणु मन्ज नष्‍ट करया गाणा।” "
ACT,3,24,“शमूएल थऊँ लैई करी तसेरै बाद बाळै तक जितनै भी भविष्‍यवक्तै भूए तिन्ये सबीये इन्या दिन रा समाचार दितुरा हा। 
ACT,3,25,"तुहै सब भविष्‍यवक्ता री औलाद अतै तैसा प्रतिज्ञा रै हक्कदार हिन, जैड़ै प्रमात्मैं तुन्दै बापदादे सोगी करूरै हिन, जैहणै तिनी अब्राहम सोगी बलुरा, ‘तेरै खानदाना री वजह थऊँ धरती रै सब घरानै अशीर्वाद पाणा।’” "
ACT,3,26,"पतरसै बल्लू “प्रमात्मैं यीशु जो मसीहा रै रूपा मन्ज धरती पुर भैजु, कि पैहलै इस्त्राएली मणु जो तंयारी बुराई थऊँ फेरी करी अशीर्वाद देय्आ।” "
ACT,4,1,"जैहणै पतरस अतै यूहन्‍ना मणु सोगी ऐह कणैणा लगुरा थियै, ता याजक, मन्दरा रै सरदार अतै सदूकि तियां पुर चढ़ी आये। "
ACT,4,2,सो बड़ै गुस्सै भूच्ची गै क्ओकि सो मणु जो यीशु रै बारै मन्ज सखाणा अतै मरूरै थऊँ दोवारा जी उठणै रै प्रचार करना लगुरै थियै। 
ACT,4,3,तिन्ये सो चेलै पकड़ी पायै अतै दूये दिन तक जेला मन्ज पाई दितै क्ओकि सँझ भूच्ची गच्छुरी थी। 
ACT,4,4,"पर वचन जो हुणनैबाळै थऊँ मतै सारै मणु यीशु पुर विस्वास करू, अतै तंयारी गिनती पँज हजार मणु रै लगभग भूच्ची गई। "
ACT,4,5,"दूये दिन ऐसा भूआ कि तंयारै शास्त्री, सरदार अतै स्याणै "
ACT,4,6,"महायाजक हन्ना, कैफा, यूहन्‍ना अतै सिकन्दर अतै होर जैतनै महायाजक रै घरानै थऊँ थियै, सब यरूशलेम मन्ज इकट्ठै भुऐ। "
ACT,4,7,सो तियां जो मन्जै खडेरी करी पुछणा लगै कि तुहै ऐह कम कसेरै सामर्थ अतै कसेरै नां सोगी करूआ। 
ACT,4,8,"ता पतरसे पवित्र आत्मा सितै भरी करी तियां स्याणै सितै बल्लू, "
ACT,4,9,"“हे मणु रै सरदारो अतै स्याणेओ, ऐस लंगड़ै मणु सोगी जैड़ी भलाई करी गई हा, अगर अज ठेरै बारै मन्ज असु थऊँ पुछताछ करी गान्दीआ, कि ऐह कियां ठीक भूआ। "
ACT,4,10,"ता तुहै सब अतै इस्त्राएली मणु जाणी लेय्आ कि यीशु मसीह नासरी रै नां सितै जैसिओ तुसै क्रूस पुर चढाऊरा, अतै प्रमात्मैं मरूरै थऊँ जिआऊरा, ऐह मणु तुन्दै सामणै भला चंगा खडुरा हा।” "
ACT,4,11,“ऐह सो ही पत्थर हा जैसिओ तुहै राजमिस्त्रिये तुछ जाणुरा अतै सो कूणै रै सिरै रा पत्थर बणी गो।” 
ACT,4,12,“कसकी होरी रै द्धारा उद्धार निय्आ; स्वर्गा थऊँ थलै सिर्फ यीशु रै नां रै द्धारा ही अहै उद्धार पाई सकदै हिन।” 
ACT,4,13,"जैहणै तिन्ये पतरस अतै यूहन्‍ना री हिम्मत हेरी, अतै ऐह जाणु कि ऐह ता अनपढ़ अतै सिधै मणु हिन, ता हैरान भूए; फिरी तिन्ये सो पछैणै कि ऐह ता यीशु सोगी रैऊरै हिन। "
ACT,4,14,"तैस मणु जो जैडा ठीक भच्छुरा थू, तियां चेलै सोगी खडुरा हेरी करी, सो मणु तंयारै वरोधा मन्ज कुछ ना बली सके। "
ACT,4,15,"पर तियां जो सभा थऊँ बाहर गाणै रा हूक्म दी करी, सो अप्पु मन्ज सलाह करना लगै, "
ACT,4,16,“अहै इन्या मणु सोगी कै करन? क्ओकि यरूशलेम मन्ज रैहणै बाळै कई मणु जाणदै हिन कि इन्यै चमत्कार करूरै हिन; अतै इन्यारा इन्कार ना करी सकदै। 
ACT,4,17,"पर ठेरैतांये कि ऐह गल्ल मणु मन्ज होर ना फैली गच्छा, अहै इन्या जो धमकान्दै, कि यीशु रा नां लैई करी फिरी कसी मणु सोगी गल्ल ना करन।” "
ACT,4,18,"ता तिन्ये सो हैदै अतै चेतावनी दी करी बल्लू, “यीशु रै नां सितै कुछ भी मत बलदै अतै सखान्दै।” "
ACT,4,19,"पर पतरस अतै यूहन्‍नै तियां जो जवाव दिता, “तुहै ही न्याय करा; कै ऐह प्रमात्मैं रै नेड़ै खरा कि प्रमात्मैं री गल्ला जो छड़ी करी तुन्दी गल्ला मना। "
ACT,4,20,"क्ओकि ऐह ता असु थऊँ ना भूच्ची सकदा कि जैडा अहै हेरूरा अतै हुणुरा, सो ना कणैन।” "
ACT,4,21,"ता तिन्ये तैसिओ होर धमकाई करी छड़ी दिता, क्ओकि मणु री वजह थऊँ तियां जो दण्ड़ दिणै रा कोई दाँव ना मूळु, ठेरैतांये कि सेरै ठीक भूणै री वजह थऊँ सब मणु प्रमात्मैं री बड़ाई करू करदै थियै। "
ACT,4,22,"सो मणु जैसिओ ठीक भूणै रा चमत्कार दसुरा थू, चाळी साला री उम्रा रा थू। "
ACT,4,23,"पतरस अतै यूहन्‍ना छुटीकरी अपणै साथी बलै आये, अतै जैडा कुछ प्रधान याजकै अतै स्याणै बलुरा थु, तियां जो हुणाई दिता। "
ACT,4,24,"ऐह हुणी करी तिन्ये अक्क चित भूच्ची करी जोरा सितै प्रमात्मैं सितै बल्लू, “हे स्वामी, तू सो ही हा जिनी स्वर्ग, धरती, समुंद्र अतै जैडा कुछ ऐत मन्ज हा बणाऊरा। "
ACT,4,25,तैंई पवित्र आत्मा रै द्धारा अपणै सेवक इन्दै पूर्वज दाऊद रै द्धारा थऊँ ऐह कणैऊरा:” “अन्य जातिऐ हुल्लड़ कजो मचाऊरा? अतै देशा देशा रै मणुऐ कजो बेकार गल्ला सोची? 
ACT,4,26,"प्रभु अतै तसेरै मसीहा रै वरोधा मन्ज धरती रै राजा खड़ी गै हिन, अतै हाक्म भी किठ्ठी गै हिन।” "
ACT,4,27,"“क्ओकि सच मन्ज तेरै सेवक यीशु रै वरोधा मन्ज, जैसेरा तैंई अभिषेक करूरा, हेरोदेस अतै पुन्‍तियुस पिलातुस भी गैर यहूदी अतै इस्त्राएली सोगी ऐस नगर मन्ज इकट्ठै भच्छुरै हिन, "
ACT,4,28,"कि जैडा कुछ पैहलै थऊँ तेरी सामर्थ अतै मति थऊँ थू, सो ही करदै रेय्आ। "
ACT,4,29,अबै हे प्रभु इन्यारी धमकी जो हेर; अतै अपणै दासा जो ऐह वरदान दे तेरा वचन बड़ी हिम्मत सोगी हुणान।” 
ACT,4,30,“ठीक करनै तांयें तू अपणा हत्थ अगो कर कि चिन्ह अतै अनोखै कम तेरै पवित्र सेवक यीशु रै नां सितै होर भी करै गान।” 
ACT,4,31,"जैहणै सो प्रार्थना करी बैहै ता सो जगह जैड़ी सो किठूरै थियै हिली गो, अतै सो सब पवित्र आत्मा सितै भरी गै, अतै प्रमात्मैं रा वचन हिम्मत सोगी हुणादै रैह। "
ACT,4,32,"विस्वास करनैवाळै री मण्ड़ळी अक्क चित अतै अक्क मन री थी, ऐड़ी तक की कोई भी अपणी सम्पति जो अपणा ना बलदा थू, पर सब कुछ सांझै रा थू। "
ACT,4,33,प्रेरित बड़ी सामर्थ सोगी प्रभु यीशु रै दोवारा जी भूणै री गवाही दिन्दै रैह अतै तियां सबी पुर बड़ी कृपा थी। 
ACT,4,34,"तियां मन्ज कोई भी गरीब ना थू क्ओकि जैस बलै जिंमी या घर थियै, सो तियां बेची बेचीकरी तठेरा दाम लैईन्‍दै, अतै तैतिओ चेलै रै पैरा बलै रखदै थियै, "
ACT,4,35,"अतै जिंआं जैसिओ जरूरत भून्दी थी, तसेरै अनुसार हरेक जो बण्ड़ी दिन्दै थियै। "
ACT,4,36,यूसुफ नां साइप्रस रा अक्क लेवी थू जैसेरा नां प्रेरितै बरनबास रखुरा थू। 
ACT,4,37,"तसेरी कुछ जिंमी थी, जैतिओ तिनी बेचु, अतै दाम रै पैसे अणीकरी प्रेरिता जो दी दिन्दै थियै। "
ACT,5,1,"हनन्याह नां रा अक्क मणु थू अतै तसेरी घरावाळी रा नां सफीरा थू, तिन्ये अपणी कुछ जिंमी बेची। "
ACT,5,2,"अतै तठेरै दाम थऊँ कुछ अपणै तांई रखी लैऊ अतै ऐसा गल्ला तसेरी घरावाळी भी जाणदी थी, अतै तठेरा अक्क हेसा लैई करी प्रेरिता रै पैरा रै अगो रखी दिता। "
ACT,5,3,"पतरस बलणा लगा, “हे हनन्याह! शैताने तेरै मना मन्ज ऐह गल्ल कजो पाई हा कि तू पवित्र आत्मा सोगी झूठ बला, अतै जिंमी रै दाम थऊँ कुछ रखी लेय्आ? "
ACT,5,4,बेचणै थऊँ पैहलै कै सो जमीन तेरी ना थी? अतै जैहणै बिकी गई ता कै तठेरी कीमत तेरै हत्थै ना थी? तुन्दै मना मन्ज ऐसा बुरी गल्ला रा विचार कजो आ? तैंई मणु सोगी ना पर प्रमात्मैं सोगी झूठ बलूआ।” 
ACT,5,5,"ऐह गल्ला हुणदै ही हनन्याह धरती पुर पैई गो, अतै मरी गो, अतै सब हुणनैबाळै पुर ड़र छाई गो। "
ACT,5,6,फिरी मणुऐ अर्थी बणाई अतै बाहर नी करी सो दबी पाऊ। 
ACT,5,7,"लगभग त्रीं घंटै बाद तसेरी घरावाळी, जैडा कुछ भच्छुरा थू ना जाणदी थी, अन्दर आई। "
ACT,5,8,"ता पतरसे तैस सोगी बल्लू, “मिन्जो दस्स कै तुहै ऐह जिंमी तूणै पैसै मन्ज ही बेची थी? तैहै बल्लू, हाँ, इतनै मन्ज ही।” "
ACT,5,9,"पतरसे तैहा सोगी बल्लू, “ऐह कै गल्ल हा कि तुहै प्रभु री आत्मा री परीक्षा तांयें अक्क जिन्‍ना ही बल्लू हा? हेर, तेरै पति जो दबाणैवाळै हालि तिकर द्धारा मन्ज ही खडुरै हिन, अतै तिजो भी बाहर लैई गाणा।” "
ACT,5,10,"ता सो झट तसेरै पैरा बलै धरती पुर पैई गई अतै सो भी मरी गई; अतै जवानै अन्दर इच्ची करी तैहा जो मरूरा हेरू, अतै बाहर नी करी तैसारै पति रै ब्रखै दबी दिता। "
ACT,5,11,यरूशलेम री कलीसिया रै सब विस्वासी मन्ज ऐसा गल्ला जो हुणनैबाळै पुर बड़ा ड़र छाई गो। 
ACT,5,12,"प्रेरिता रै हत्थै मतै सारै चमत्कार अतै कम मणु रै मन्जै भूणा लगै, अतै सो मसीह रै सब विस्वासी अक्क चित भूच्ची करी सुलैमान रै बराण्ड़ै मन्ज इकट्ठा भून्दै थियै। "
ACT,5,13,पर होरी मन्ज ऐह कसी जो हिम्मत ना भून्दी थी तियां सोगी गिच्ची करी मुळन; तांभी मणु बड़ी बड़ाई करदै थियै। 
ACT,5,14,विस्वास करनैवाळै मतै सारै मणु अतै जनानी प्रभु री कलीसिया मन्ज बड़ी संख्या मन्ज मिलणा लगै। 
ACT,5,15,"ऐड़ी तक कि मणु बीमारा जो सड़का मन्ज अणी अणीकरी, खाट अतै खटोळै मन्ज लम्बै पाई दिन्दै थियै कि जैहणै पतरस अईआ, ता तसेरी परछाई ही कसकी पुर पैई गच्छा। "
ACT,5,16,"यरूशलेम रै अखै-ब्रखै नगरा थऊँ मतै सारै मणु बीमारा अतै दुष्‍टात्मा रै सताऊरै जो प्रेरिता बलै अणी अणीकरी इकट्ठै भून्दै थियै, अतै सब खरै करै गान्दै थियै। "
ACT,5,17,"ता महायाजक अतै तसेरै सब साथी जैड़ै सदूकि रै दल रै थियै, डाह सोगी भरी गै। "
ACT,5,18,अतै प्रेरिता जो पकड़ी करी जेला मन्ज पाई दिता। 
ACT,5,19,"पर राती प्रभु रै अक्की स्वर्गदूतै जेला रै द्धारा खोली करी तियां जो बाहर अणीकरी बल्लू, "
ACT,5,20,"“गच्छा, मन्दरा मन्ज खड़ी करी ऐसा नोई अनन्त जिन्दगी री सब गल्ला मणु जो हुणा।” "
ACT,5,21,सो ऐह हुणी करी भ्याग भून्दै ही मन्दरा मन्ज गिच्ची करी उपदेश दिणा लगै। ता महायाजक अतै तसेरै साथियै इच्ची करी महासभा जो अतै इस्त्राएली रै सब स्याणै जो इकट्ठा करू अतै जेला मन्ज संदेसा भैजू जे तियां जो लैई अईआ। 
ACT,5,22,"पर सैनक जेला मन्ज गिच्ची करी तियां जो ना पाऊ, अतै इच्ची करी संदेसा दिता, "
ACT,5,23,"“अहै जेला जो बड़ी चौकसी सोगी बन्द करूरा थू, अतै पैहरैदार बाहर द्धारा मन्ज खडुरै थियै; पर जैहणै जेल खोली ता, अन्दर कोई ना मूळु।” "
ACT,5,24,"जैहणै मन्दरा रै सरदार अतै प्रधान याजकै ऐह गल्ला हुणी, ता तंयारै बारै मन्ज भारी चिन्ता मन्ज पैई गै कि तंयारा कै भूआ भोला! "
ACT,5,25,"ऐतनै मन्ज कुणकी इच्ची करी तियां जो बल्लू, “हेरा, जिंआं जो तुहै जेला मन्ज बन्द रखुरा थू, सो मणु मन्दरा मन्ज खडी करी उपदेश दिच्छु करदै हिन।” "
ACT,5,26,"ता सरदार, सैनका सोगी गिच्ची करी तियां जो लैई आये, पर जोरा जबरदस्ती सितै ना क्ओकि सो मणु थऊँ डरदै थियै कि ऐह असु पुर पत्थर ना मारन। "
ACT,5,27,"तिन्ये चेलै जो अणीकरी महासभा रै सामणै खडेरी दिता; ता महायाजकै तियां थऊँ पुछु, "
ACT,5,28,"“कै अहै तुसिओ टणकाई करी हूक्म ना दितुरा थू कि तूहै ऐस नां सोगी उपदेश मत करदै? तांभी हेरा, तुहै पुरै यरूशलेम जो अपणै उपदेश सोगी भरी दितुरा हा अतै तैस मणु रा खून इन्दै हैरै अणना चाहन्दै हिन।” "
ACT,5,29,"ता पतरस अतै होर प्रेरित बलणा लगै, “मणु रै हूक्मा थऊँ बदीकरी प्रमात्मैं रै हूक्मा रा पालन करना ही इन्दा फर्ज हा। "
ACT,5,30,"इन्दै पूर्वजा रै प्रमात्मैं यीशु जो मरूरै थऊँ जिआऊरा, जैसिओ तुहै मणुऐ क्रूस पुर लटकाई करी मारी दितुरा। "
ACT,5,31,"तैसिओ ही प्रमात्मैं प्रभु अतै उद्धारकर्ता ठहराई करी, अक्क ऐसा आदर अतै अधिकार दिता कि अहै इस्त्राएल रै मणु अपणै पापी स्वभाव थऊँ प्रमात्मैं री कनारी फिरन अतै इन्दै पाप तसेरै द्धारा माफ करै गान। "
ACT,5,32,"अहै इन्या गल्ला रै गवाह हिन अतै तियां ही पवित्र आत्मा भी, जैसिओ प्रमात्मैं तियां जो दितुरा जैड़ी तसेरै हूक्मा जो मन्दै हिन।” "
ACT,5,33,"ऐह हुणी करी महासभा रै अगुवै जळी नकैऐ, अतै प्रेरिता जो मारी दिणा लगै। "
ACT,5,34,"पर गमलीएल नां रा अक्क फरीसी जैडा शास्त्री अतै सब मणु मन्ज माननीय थू, कचैहरी मन्ज खड़ी करी चेलै जो बाहर गाणै रा हूक्म दिता। "
ACT,5,35,"ता तिनी महासभा रै अगुवै जो बल्लू, “हे इस्त्राएलिओ, तुहै जैड़ै कुछ ईयां मणु सितै करना चाहन्दै हिन, सोची समझी के करै। "
ACT,5,36,"क्ओकि ईयां दिन थऊँ पैहलै थियूदास ऐह दावा करदा थू कि अऊँ भी कुछ हा; अतै कोई चंऊर सो मणु तैस सोगी भूच्ची गै, पर सो मारी दिता अतै जैतनै मणु तैसिओ मन्दै थियै सब तितर-बितर भूच्ची गै। "
ACT,5,37,"तैत थऊँ बाद जनगणना रै टैमैं गलीलवासी यहूदा भी ऐह दावा करदा थू, कि अऊँ भी कुछ हा; अतै कुछ मणु तिनी अपणी तरफा जो करी लै; सो भी नष्‍ट भूच्ची गो अतै जैतनै मणु तैसिओ मन्दै थियै सब तितर-बितर भूच्ची गै।” "
ACT,5,38,"“ठेरैतांये अबै अऊँ तुसु सोगी बलदा, ईयां मणु जो दुख मत देय्आ अतै छड़ी देय्आ क्ओकि अगर ऐह कम धर्म या मणु री तरफा थऊँ भोला ता मिटी गाणा; "
ACT,5,39,"पर अगर प्रमात्मैं री तरफा थऊँ हा, ता तुहै ऐतिओ कदी भी ना मिटाई सकदै। करखी ऐसा ना भोआ कि तुहै प्रमात्मैं रै खिलाफ लड़नैवालै ठहरन।” "
ACT,5,40,ता तिन्ये तसेरी गल्ल मनी लैई; अतै यूहन्‍ना अतै पतरस जो हैदी करी पिटवाऊ; अतै ऐह हूक्म दी करी छड़ी दिता कि यीशु रै नां सितै कोई गल्ल मत करदै। 
ACT,5,41,"सो ऐसा गल्ला थऊँ खुश भूच्ची करी महासभा रै सामणै थऊँ चली गै, कि अहै यीशु नां तांयें अपमानित भूणै रै योग्य ता ठहरै। "
ACT,5,42,सो रोज मन्दरा मन्ज अतै घर-घर गिच्ची करी ऐसा गल्ला जो सखादैं अतै ऐह सुसमाचार हुणनै थऊँ ना रूकै कि यीशु ही मसीहा हा। 
ACT,6,1,"तियां दिन जैहणै चेलै री गिणती ज्यादा बदणा लगी, ता यूनानी भाषा बलणैवाळै यहूदी चेलै इब्रानी भाषा बलणैवाळै यहूदी चेलै पुर कुडकुडाणा लगै, कि रोजा री सेवकाई मन्ज इन्दी विधवा री सुधि ना लैन्दै। "
ACT,6,2,"ता तिन्ये बारह चेलै यरूशलेम रै बाकी विस्वासी री मण्ड़ळी जो हैदी करी बल्लू, “ऐह ठीक निय्आ कि अहै प्रमात्मैं रै वचना रै प्रचार अतै शिक्षा जो छड़ी करी खुआणै-पिआणै री सेवा मन्ज रैहन। "
ACT,6,3,"ठेरैतांये हे भाईओ, अप्पु मन्ज सत सुनाम मणु जैड़ै पवित्र आत्मा सितै भरूरै अतै पवित्र आत्मा अनुसार अक्लमन्द भून चुनी लेय्आ, कि अहै तियां जो ऐह कम दीन। "
ACT,6,4,पर असु ता प्रार्थना मन्ज अतै वचन री सेवा मन्ज लगी रैहणा।” 
ACT,6,5,"ऐह गल्ल पुरी मण्ड़ळी जो खरी लगी, अतै तिन्ये स्तिफनुस नां रा अक्क मणु जैडा विस्‍वासा अतै पवित्र आत्मा सितै भरूरा थू, अतै फिलिप्पुस, प्रुखुरूस, नीकानोर, तीमोन, परमिनास, अतै अन्ताकिया वासी नीकुलाऊस जो जैडा यहूदी मत मन्ज चली छुरा थू, चुनी लैऊ। "
ACT,6,6,तियां जो प्रेरिता सामणै खडेरू अतै प्रेरितै प्रार्थना करीके तियां पुर हत्थ रखै। 
ACT,6,7,प्रमात्मैं रा वचन फैलदा गो अतै यरूशलेम मन्ज चेलै री गिनती बड़ी बददी गई; अतै कई यहूदी याजका रा अक्क बड़ा समाज ऐस मत जो मनणै बाळा भूच्ची गो। 
ACT,6,8,स्तिफनुस कृपा अतै सामर्थ सोगी भरी करी मणु जो बड़े-बड़े हैरानी बाळै कम अतै चमत्कार दसणा लगा। 
ACT,6,9,"ता तैसा यहूदी रै सभागार थऊँ जैड़ी आजाद मणु री कहलांदी थी तैड़ी थऊँ यहूदी, कुरैनी अतै सिकन्दरिया शहरा रै अतै किलिकिया अतै एशिया परदेस रै कुछ मणु इच्ची करी स्तिफनुस सोगी बैंहसवाजी करना लगै। "
ACT,6,10,"पर तैस ज्ञान अतै आत्मा रा जैत थऊँ स्तिफनुस गल्ला करदा थू, सो सामना ना करी सके। "
ACT,6,11,"ता आजाद मणुऐ कई मणु जो स्तिफनुस रै विरोधा मन्ज उकसाऊ जैड़ै बलणा लगै, “अहै ऐसिओ मूसा अतै प्रमात्मैं रै वरोधा मन्ज निन्दा करदै हुणुरा।” "
ACT,6,12,"अतै मणु जो, सेवका जो, अतै शास्त्री जो भड़काई करी चढ़ी आये अतै तैसिओ पकड़ी करी महासभा जो लैई आये। "
ACT,6,13,"अतै झूठै गवाह खडेरै, जिन्यैं बल्लू, “ऐह मणु ऐसा पवित्र जगह अतै व्यवस्था री निन्दा ना छड़दा। "
ACT,6,14,"क्ओकि अहै ऐसिओ ऐह कणैदैं हुणुरा कि ऐस ही यीशु नासरी ऐस मन्दरा जो ढ़ाई दिणा, अतै तियां नियमा जो बदली दिणा जैड़ै मूसै असिओ सोंपुरै हिन।” "
ACT,6,15,"ता सबी मणुऐ जैड़ै सभा मन्ज बैहुरै थियै, तसेरी कनारी नजर लगाई ता तसेरा मूँह तियां जो स्वर्गदूता रै मूँहा सांईये चमकदार हुजु। "
ACT,7,1,"ता महायाजकै पूच्छु, “कै ऐह आरोप सच हिन?” "
ACT,7,2,"स्तिफनुस बलणा लगा, “हे भाईओ, अतै स्याणेओ हुणा। इन्दा पूर्वज अब्राहम हारान नगर मन्ज बसणै थऊँ पैहलै जैहणै मेसोपोटामिया परदेस मन्ज थू; ता महिमामय प्रमात्मैं तैसिओ दर्शन दितै, "
ACT,7,3,"अतै तैस सोगी बल्लू, ‘तू अपणै देशा अतै अपणै कुटुम्ब थऊँ नकैई करी तैस देशा जो गा, जैसिओ मूँ तिजो दसणा’।” "
ACT,7,4,"“ता सो मेसोपोटामिया परदेस थऊँ नकैई करी हारान नगर मन्ज गिच्ची बसु। तसेरै पिते री मौती थऊँ बाद प्रमात्मैं तैसिओ तैड़ी थऊँ अणीकरी ऐस देशा मन्ज बसाऊँ जैत मन्ज अबै अहै बसदै हिन, "
ACT,7,5,"अतै तैसिओ कुछ भी मिरास बल्कि पैर रखणै रै भी जगह ना दिती, पर फिरी भी प्रमात्मैं प्रतिज्ञा करी की अऊँ ऐह देश तेरै अतै तेरै बाद तेरै वंश रै हत्थै करी दिला; बल्कि तैस टैमैं तैस बलै कोई औलाद भी ना थी। "
ACT,7,6,"प्रमात्मैं ईयां जो ऐह भी बल्लू, ‘तेरी औलादी रै मणु पराऐ देशा मन्ज परदेसी भोलै, अतै तैड़ी रै मणु तियां सो दास बनाणा, अतै चंऊर सौ साला तक दुख दिणा।’ "
ACT,7,7,"फिरी प्रमात्मैं बल्लू, जैसा जाति रै सो दास भूणै, तियां जो मूँ दण्ड़ दिणा, अतै ऐत थऊँ बाद तियां जो तैस देशा थऊँ निकळी करी ऐस देशा मन्ज ही मेरी पूजा करनी हा। "
ACT,7,8,"अतै प्रमात्मैं अब्राहम सोगी खतना करनै री प्रतिज्ञा करी; अतै ऐसी हालति मन्ज इसहाक पैदा भूआ अतै अठुऐं दिन तसेरा खतना करू, इसहाक थऊँ याकूब अतै याकूब थऊँ बारह कुलपति पैदा भुऐ।” "
ACT,7,9,"यूसुफ रै बड़ै भाईये तैस सोगी बैर रखी करी तैसिओ मिस्त्र देशा जो गाणैवाळै रै हत्थै गुलाम बनणै तांये बेची दिता। पर प्रमात्मां तैस सोगी थू, "
ACT,7,10,"प्रमात्मैं यूसुफ रै सब क्‍लेशा जो छुड़ाईकरी मिस्त्र रै राजा फिरौन री नजरा मन्ज खरा ठहराऊ अतै अक्ल दिती, राजा फिरौनै तैसिओ पुरै मिस्त्र देश पर अतै अपणै घरानै रा हाक्म बणाई दिता। "
ACT,7,11,"जैहणै यूसुफ राज्यपाल थू ता पूरै मिस्त्र अतै कनान देशा पुर अकाल पैऊ जैत थऊँ भारी क्‍लेश भूआ, अतै इन्दै पूर्वजा जो अंन ना मुळदा थू। "
ACT,7,12,पर याकूबे ऐह हुणी करी की मिस्त्र मन्ज अनाज हा ता यूसुफ रै बड़ै भाई जो पैहली बरी भैजु। 
ACT,7,13,"दूई बरी जैहणै सो फिरी अंन लैणा गै ता, अप्पु ही यूसुफ अपणै भाई जो अपणै बारै मन्ज दस्सु अतै यूसुफ रै परिवार रै बारै मन्ज फिरौन जो पता लगी गो। "
ACT,7,14,"ता यूसुफ अपणै पिते याकूब अतै अपणै पुरै कुटुम्ब जो जैड़ै पच्हत्तर मणु थियै, हैदी भैजु। "
ACT,7,15,ता याकूब मिस्त्र मन्ज गो अतै तैड़ी रैह ता सो अतै इन्दै पूर्वज मरी गै। 
ACT,7,16,"तंयारी लाशा शकेम शहर मन्ज पुजाई करी तैहा कब्र मन्ज रखी, जैतिओ अब्राहमे चाँदी दिकरी शकेम मन्ज हमोर री औलादी थऊँ खरीदी लैऊरा थू। "
ACT,7,17,"पर जैहणै तैसा प्रतिज्ञा रै पुरै भूणै रा टैमं आ जैड़ी प्रमात्मैं अब्राहम सोगी करूरी थी, ता मिस्त्र मन्ज सो मणु बदी गै अतै मतै सारै भूच्ची गै। "
ACT,7,18,ता मिस्त्र मन्ज दूँआ राजा भूआ जैडा यूसुफ जो ना जाणदा थू। 
ACT,7,19,तिनी इन्दी जाति सितै चलाकी सितै ईना व्यवहार करू कि माता पिता जो अपणै दब्बु जो फैंकी दिणा पैऊँ कि सो जिन्दै न रैहन। 
ACT,7,20,तैस टैमैं मूसा पैदा भूआ। सो प्रमात्मैं री नजरा मन्ज बड़ा ही छैळ थू। सो त्राई महीनै तक अपणै पिते रै घरा मन्ज पळू। 
ACT,7,21,"जैहणै फैंकी दिता ता फिरौन री कूल्ळिये तैसिओ चुकु, अतै अपणा पुत्र करीके पाळू। "
ACT,7,22,"मूसा जो मिस्त्र देशा री पुरी विद्या पढ़ाई गई, अतै ऐह गल्ल बात करनै अतै कर्मा दूनी मन्ज ही सामर्थी थू। "
ACT,7,23,"जैहणै मूसा चाळी साला रा भुआ, ता तसेरै मना मन्ज आ कि अपणै इस्त्राएली भाई सोगी मुलाकात करू। "
ACT,7,24,"तिनी अक्की इस्त्राएली मणु पुर अन्याय भुन्दा हेरी करी तैसिओ बचाऊ, अतै तैस मिस्त्री मणु जो मारी करी बदला लैऊ। "
ACT,7,25,"तिनी सोचु की तसेरै भाई समझणा कि प्रमात्मैं तसेरै हत्था सितै मिस्त्र री गुलामी थऊँ तंयारा उद्धार करणा, पर सो ना समझै। "
ACT,7,26,"दूये दिन जैहणै सो अप्पु मन्ज लड़णा लगुरै थियै, ता सो तैड़ी आ ता सो ऐह बली करी तंयारा मेल कराणा लगा, “हे मणुओ, तुहै ता भाई भाई हिन, अक्की दूये पुर कजो अन्याय करदै हिन?” "
ACT,7,27,"पर जैडा अपणै पड़ेही पुर अन्याय करू करदा तिनी तैसिओ ऐह बली करी फेरी दिता, “तिजो कुणी असु पुर हाक्म अतै न्याय करनै बाळा बणाऊँ हा? "
ACT,7,28,कै जिंआं तैंई मिस्त्री जो मारूआ मिन्जो भी मारी दिणा चाहन्दा?” 
ACT,7,29,"ऐह गल्ल हुणी करी मूसा नह्ही गो अतै मिद्दान देशा मन्ज परदेसी बणी करी रैहणा लगा, अतै ऐड़ी तसेरै दाई पुत्र पैदा भुऐ। "
ACT,7,30,"जैहणै पुरै चाळी साल बीती गै, ता अक्क स्वर्गदूतै सीनै पहाड़ा रै बियावान मन्ज जळदै-जळदै झिन्ड़ा मन्ज तैसिओ दर्शन दितै। "
ACT,7,31,"मूसा ऐस दर्शना हेरी करी हैरान भूआ, अतै जैहणै सो तैस झिन्ड़ा जो हेरनै तांयें सो नेड़ै गो, ता प्रभु रा ऐह शब्द हुणु, "
ACT,7,32,"“अऊँ तेरै पूर्वज, अब्राहम, इसहाक अतै याकूब रा प्रमात्मां हा,” तैहणै मूसा कम्मी नकैऊ, ऐड़ी तक कि तैसिओ हेरनै री भी हिम्मत ना रैई। "
ACT,7,33,"ता प्रभुऐ तैसिओ बल्लू, “अपणै पैरा री जुटै जो उतारी दे, क्ओकि जेहा जगह तू खडुरा, सो पवित्र जगह हा। "
ACT,7,34,"मैंई सच मन्ज अपणै मणु री जैड़ै मिस्त्र मन्ज हिन, बुरी दशा हेरी हा; तंयारी आह अतै तंयारा रूणा हुणआ ठेरैतांये तियां जो छुड़ानै तांयें ओसी आ। अबै अई तिजो मूँ मिस्त्र मन्ज भैजणा।” "
ACT,7,35,"जैस मूसा जो तिन्ये ऐह बली करी नकारूरा थू, “तिजो कुणी असु पुर हाक्म अतै न्याय करनै बाळा बणाऊरा?” तैस जो ही प्रमात्मैं हाक्म अतै छुड़ाणैवाळा बणाऊरा, तैस स्वर्गदूता रै द्धारा जिनी तैसिओ झाड़ी मन्ज दर्शन दितुरा थू। "
ACT,7,36,ऐह मणु मिस्त्र अतै लाल समुंद्र मन्ज अतै बणा मन्ज चाळी साला तक चमत्कार अतै सामर्थ रै कम दस्सी दस्सी करी तियां जो कड़ी लैई आ। 
ACT,7,37,"ऐह सो ही मूसा हा, जैसिओ इस्त्राएली बल्लू, “प्रमात्मैं तुन्दै भाई थऊँ तुसु तांयें मिन्जो सांईये अक्क भविष्‍यवक्ता उठाणा।” "
ACT,7,38,"ऐह सो ही मूसा हा जैड़ा इन्दै पूर्वजा सोगी बियावान मन्ज अक अगुवा थू अतै सो बणा मन्ज पूर्वजा सोगी इकट्ठै थियै, तैसिओ ही सिनै पहाड़ा पुर जिन्दै वचन मुळै अतै तिनी असु तिकर पुजायै। "
ACT,7,39,"पर इन्दै पूर्वजै तसेरी ना मनी, बल्कि तैसिओ हटाईकरी अपणै मना जो मिस्त्र री कनारी ही फेरू, "
ACT,7,40,"अतै मूसा रै भाई हारून सोगी बल्लू, “असु तांयें अक्क देवता बणा, जैडा इन्दै अगो अगो चला, क्ओकि ऐह मूसा जैडा असिओ मिस्त्र थऊँ कड़ी के लैईआ, अहै ना जाणदै तैसिओ कै भूआ?” "
ACT,7,41,"तियां दिना मन्ज तियें अक्क बछड़ै री मूर्ति बणाई करी बलि चढ़ाई, अतै अपणै हत्था रै कम्मा मन्ज मगन भूणा लगै। "
ACT,7,42,"ता प्रमात्मैं तियां थऊँ मूँह मोडु अतै छड़ी दिता, कि सो अम्बरा रै सुरज, चाँद अतै तारै री पूजा करन, जिंआं कि भविष्‍यवक्ता री कताबा मन्ज लिखुरा, “हे इस्त्राएल रै मणुओ, कै तुहै बियावान मन्ज चाळी साला तिकर पशु री बलि या अन्नबलि मिन्जो चढ़ान्दै हिन”? "
ACT,7,43,"“तुहै मोलेक देवता री मूर्ति तम्बू मन्ज अतै रिफान देवता रै तारै जो लैई फिरदै हिन, मतलब तियां मूर्ति जो जैड़ी तुहै पूजा करनै जो बणाऊरी थी। ठेरैतांये मूँ तुसिओ बेबीलोन थऊँ पार नी करी बसाणा।” "
ACT,7,44,"“प्रमात्मैं री हजुरी रा तम्बू बियावान मन्ज इन्दै पूर्वजा रै मन्जै थू, जिंआं प्रमात्मैं ठहराऊरा अतै मूसा सोगी बलुरा, ‘जैडा इच्ची करी तैंई हेरूरा, तठेरै अनुसार ऐतिओ बणा’।” "
ACT,7,45,"कुछ टैमां थऊँ बाद तैस तम्बू जो इन्दै पूर्वज पुराणै टैमां मन्ज पाई करी यहोशु सोगी ऐड़ी जो लैई आये; जैस टैमैं तिन्ये तियां गैर यहूदी पुर अधिकार पाऊ, जिंआं जो प्रमात्मैं इन्दै पूर्वजा रै सामणै थऊँ कड़ी दिता, अतै सो तम्बू राजा दाऊद रै टैमां तक रैऊ। "
ACT,7,46,"दाऊद पुर प्रमात्मैं कृपा करी, दाऊदे प्रमात्मैं सोगी विनती करी कि सो प्रमात्मैं तांये अक्क डेरा बणाई सका, जैड़ी सब इस्त्राएली मणु प्रमात्मैं री आराधना करी सकन। "
ACT,7,47,पर प्रमात्मैं दाऊद रै पुत्र सुलेमान जो मन्दर बणाणै तांई बल्लू कि सो मणु प्रमात्मैं री आराधना करन। 
ACT,7,48,"पर परमप्रमात्मां हत्था रै बणाऊरै मन्दर मन्ज ना रैहन्दा, जिंआं कि यशायाह भविष्‍यवक्तै बलुरा, "
ACT,7,49,"“ ‘प्रभु बलदा, स्वर्ग मेरा सिंहासन अतै धरती मेरै पैरा री चौकी हा, मिन्जो तांयें तुसु कस तरीकै रा मन्दर बणाणा? अतै मेरै आराम री कुण जिनी जगह भुणीआ? "
ACT,7,50,कै ऐह सब चिजा मेरै हत्था री बणाऊरी ना हिन?’ ” 
ACT,7,51,"“हे हठिलै, अतै मना थऊँ अणमन मणुओ, तुहै सदा पवित्र आत्मा रा विरोध करदै हिन। जिंआं तुन्दै पूर्वज करदै थियै, तियां ही तुहै भी करदै हिन। "
ACT,7,52,भविष्‍यवक्ता मन्ज कस जो तुन्दै स्याणै ना सताऊरा? तिन्ये तैस धर्मी रै ईणै रा अर्थात यीशु रै संदेश दिणैबाळै जो पुराणै टैमां मन्ज ही मारी दिता; अतै अबै तुहै भी तैसिओ पकड़ाणैवाळै अतै मरवाई दिणैबाळै भूए हिन। 
ACT,7,53,"तुहै स्वर्गदूता द्धारा ठहराऊरी व्यवस्था ता पाई, पर तठेरा पालन ना करू।” "
ACT,7,54,ऐह सब गल्ला हुणी करि सो यहूदी अगुवै जळी नकैऐ अतै दन्दा पिणा लगै। 
ACT,7,55,पर तिनी पवित्र आत्मा सितै भरी करी स्वर्गा री कनारी हेरू अतै प्रमात्मैं रा तेज अतै यीशु जो प्रमात्मैं री सज्जी कनारी खडुरा हेरी करी 
ACT,7,56,"बल्लू, “हेरा, अऊँ स्वर्गा जो खुलुरा अतै मणु रै पुत्रा जो प्रमात्मैं री सज्जी कनारी खडुरा हेरू करदा।” "
ACT,7,57,"ता तिन्ये जोरा सितै बक्की करी अपणै कन बन्द करी लै कि तसेरी ना हुणन, अतै अक्क सोगी तैस पुर झपटी पै; "
ACT,7,58,अतै तैसिओ यरूशलेम नगरा थऊँ बाहर कड़ी करी तैस जो पत्थर मारना लगै। गवाहै तसेरा लाऊरा चोळा शाऊल नां रै अक्की जवाना रै पैरा बलै उतारी करी रखी दिता। 
ACT,7,59,"सो स्तिफनुस पुर पत्थर मारना लगै, अतै सो ऐह बली करी प्रार्थना करू करदा थू, “हे प्रभु यीशु, मेरी आत्मा जो ग्रहण कर।” "
ACT,7,60,"फिरी घुटनै टेकीकरी जोरा सितै बल्लू, “हे प्रभु, इन्या जो ऐस पापा री सजा मत दिन्दा।” अतै ऐह बली करी सो मरी गो। "
ACT,8,1,शाऊल स्तिफनुस रै कत्ला थऊँ सहमत थू। तैस दिन ही यरूशलेम री कलीसिया मन्ज बड़ा उपद्रव शुरू भूच्ची गो अतै प्रेरिता जो छड़ी करि बाकी काफी संख्या मन्ज मणु यहूदिया अतै सामरिया परदेस जो तितर-बितर भूच्ची गै। 
ACT,8,2,कुछ भक्तै स्तिफनुस जो कब्र मन्ज रखु अतै तैस तांयें बड़ा विलाप करू। 
ACT,8,3,"शाऊल कलीसिया जो उजाडु करदा थु, अतै घरा-घरा मन्ज गिच्ची करी मर्दा अतै जनानी जो घसीटी घसीटी के जेला मन्ज पाऊ करदा थु। "
ACT,8,4,"जैड़ै विस्वासी तितर-बितर भच्छुरै थियै, सो सुसमाचार हुणादै फिरना लगै, "
ACT,8,5,फिलिप्पुस सामरिया मन्ज गिच्ची करी मणु जो मसीह रा प्रचार करना लगा। 
ACT,8,6,"जैड़ी गल्ला फिलिप्पुसे बलुरी थी तियां मणुऐ हुणी करी जैड़ै चमत्कार सो दसदा थू तियां जो हेरी करी, अक्क चित भूच्ची करी मन लाऊ। "
ACT,8,7,क्ओकि मती सारी दुष्‍टात्मा जोरा जोरा सितै ऐह बलदी निकळी गई अतै मतै सारै हद्रगीं अतै लंगड़ै ठीक भूच्ची गै 
ACT,8,8,अतै तैस नगरा रै मणु मन्ज बड़ी खुशी छाई गई। 
ACT,8,9,"ऐत थऊँ पैहलै तैस नगरा मन्ज शमौन नां रा अक्क मणु थू, जैडा जादू-टोणा करीके सामरिया रै मणु जो हैरान करदा अतै अपणै आपा जो अक्क बड़ा मणु दसदा थू। "
ACT,8,10,"हल्के थऊँ लैई करी मोटै तक तैस शहरा रै कई सामरी मणु तसेरा आदर करदै अतै बलदै थियै, “ऐह प्रमात्मैं री सो सामर्थ हा जैड़ी महान कहलान्दी हा।” "
ACT,8,11,"तिनी मतै दिन थऊँ तियां जो अपणै जादू रै कम्मा थऊँ हैरान करी रखुरा थू, ठेरैतांये तैसिओ बड़ा मन्दै थियै। "
ACT,8,12,"पर जैहणै तिन्ये फिलिप्पुस पुर विस्वास करू जैडा प्रमात्मैं रै राज्य अतै यीशु मसीह रै नां रा सुसमाचार हुणान्दा थू, ता कै मर्द कै जनानी सब बपतिस्मा लैणा लगै। "
ACT,8,13,ता शमौने भी ऐह सब सुसमाचार हुणी करी विस्वास करू अतै बपतिस्मा लैई करी फिलिप्पुस सोगी रैहणा लगा। ऐह चमत्कार अतै बड़े-बड़े हैरानी भरै कम्मा जो हेरी करी हैरान भून्दा थू। 
ACT,8,14,जैहणै यरूशलेम मन्ज रैहणै बाळै प्रेरितै ऐह हुणु कि सामरिया रै मणुऐ प्रमात्मैं रै वचन जो मनी लैऊआ। ता पतरस अतै यूहन्‍ना जो तियां वलै भैजु। 
ACT,8,15,तिन्ये गिच्ची करी तियां तांयें प्रार्थना करी कि सो पवित्र आत्मा पान। 
ACT,8,16,क्ओकि हालि तिकर पवित्र आत्मा तियां मन्ज कसीये भी ना पाऊरा थू तिन्ये ता सिर्फ प्रभु यीशु मसीह रै नां रा बपतिस्मा लैऊरा थू। 
ACT,8,17,ता प्रेरितै तियां पुर हत्थ रखै अतै तिन्ये पवित्र आत्मा पाऊ। 
ACT,8,18,"जैहणै शमौने ऐह हेरू कि प्रेरिता रै हत्थ रखणै थऊँ पवित्र आत्मा मुळी गान्दीआ, ता तियां जो पैसे दिकरी बलणा लगा, "
ACT,8,19,"“ऐह अधिकार मिन्जो भी देय्आ, कि जैस कसी पुर हत्थ रखूँ सो पवित्र आत्मा पा।” "
ACT,8,20,"पतरसे तैस सोगी बल्लू, “तेरै पैसे तिजो सोगी नष्‍ट भून, क्ओकि तैंई प्रमात्मैं रा दान पैसे सोगी खरिदणै रा विचार करूआ। "
ACT,8,21,ऐसा सेवा मन्ज तेरा कोई हेस्सा निय्आ; क्ओकि तेरा मन प्रमात्मैं री कनारी सचा निय्आ। 
ACT,8,22,"ठेरैतांये अपणी ऐसा बुराई थऊँ मन फेरी करी प्रभु सितै प्रार्थना कर, भूच्ची सकदा कि तेरै मना रै बुरै विचार माफ करै गान। "
ACT,8,23,क्ओकि अऊँ हेरदा कि तू पित्त सांईये कड़वाहट अतै अधर्म रै बन्धन मन्ज पैऊरा हा।” 
ACT,8,24,"शमौने जवाव दिता, “तुहै मिन्जो तांयें प्रभु सितै प्रार्थना करा कि जैड़ी गल्ला तुहै बली हिन, तियां थऊँ कोई भी मिन्जो पुर ना ईच्ची पेय्आ।” "
ACT,8,25,"अतै ऐह गवाही दिकरी अतै प्रभु रै वचन हुणाई करी यरूशलेम जो फिरी गै, अतै सामरिया रै मतै सारै ग्राँ मन्ज सुसमाचार हुणादै गै। "
ACT,8,26,"फिरी प्रभु रै अक्की स्वर्गदूतै फिलिप्पुस सोगी बल्लू, “उठ अतै दक्षिण री कनारी तैस रस्तै पुर गा, जैडा यरूशलेम थऊँ गाजा शहर जो गान्दा।” ऐह रेगिस्तानी रस्ता हा। "
ACT,8,27,"सो उठी करी चली पैऊ, अतै कूश देशा रा अक्क मणु इच्छु करदा थू जैडा किन्‍नर थू अतै कूशियों री राणी कन्दाके रा मंत्री अतै खजांची थू। सो भजन करनै जो यरूशलेम छुरा थू। "
ACT,8,28,"सो अपणै रथा पुर बैहुरा थू, अतै यशायाह भविष्‍यवक्ता री कताबा पढ़दा पढ़दा वापस फिरना लगुरा थू। "
ACT,8,29,"ता पवित्र आत्मै फिलिप्पुस सोगी बल्लू, “नेड़ै गिच्ची करी ऐस रथा सोगी सोगी चल।” "
ACT,8,30,"फिलिप्पुस तसेरी कनारी दौडू, अतै तैसिओ यशायाह भविष्‍यवक्ता री कताब पढ़दै हुणु अतै तैस थऊँ पुछु, “तू जैडा पढ़णा लगुरा कै ऐतिओ समझदा भी हा?” "
ACT,8,31,"तिनी बल्लू, “जैहणै तक कोई मिन्जो ना समझा ता मूँ कियां समझणा?” तिनी फिलिप्पुस सोगी विनती करी कि सो रथा पुर चढ़ी करी तैस सोगी बैहा। "
ACT,8,32,"पवित्रग्रन्था रा जैडा पाठ सो पढ़णा लगुरा थू सो ऐह थू; “सो भैड़ा सांईये बलि भूणै तांयें पजाई गो, अतै जिंआं मेम्ना भैडा मुनणैवाळै रै सामणै चुपचाप रैहन्दा, तियां ही तिनी भी अपणा मूँह ना खोलू। "
ACT,8,33,तसेरी दीनता मन्ज तसेरा न्याय ना भूच्ची सकु। तसेरै टैमां रै मणु रा वर्णन कस करना? क्ओकि धरती थऊँ तसेरै प्राण चुकी लैऊरै हिन।” 
ACT,8,34,"ता किन्‍नर फिलिप्पुस थऊँ पुछणा लगा, “अऊँ तिजो सितै विनती करदा मिन्जो दस कि भविष्‍यवक्ता कसेरै बारै मन्ज बल्लू करदा, अपणै या कसकि होरी रै बारै मन्ज?” "
ACT,8,35,ता फिलिप्पुस बलणा लगा अतै पवित्रग्रन्थ रा शुरू थऊँ यीशु रा सुसमाचार हुणाऊ। ता तिनी ऐह सब हुणी करी यीशु पुर विस्वास करू। 
ACT,8,36,"रस्तै मन्ज चलदै चलदै सो अक्की पाणी बाळी जगह पुजै। ता किन्‍नर बलणा लगा, “हेर ऐड़ी पाणी भी हा, अबै मिन्जो बपतिस्मा लैणै थऊँ कुण रोकी सकदा।” "
ACT,8,37,"फिलिप्पुसे बल्लू, “अगर तू पुरै मना सोगी विस्वास करदा ता लैई सकदा।” तिनी बल्लू “अऊँ विस्वास करदा कि यीशु मसीह प्रमात्मैं रा पुत्र हा।” "
ACT,8,38,"ता तिनी रथ खड़ा करनै रा हूक्म दिता, अतै फिलिप्पुस अतै किन्‍नर दोनो पाणी मन्ज चली गै, अतै तिनी किन्‍नर जो बपतिस्मा दिता। "
ACT,8,39,"जैहणै सो पाणी थऊँ नकैई करी बाहर आये, ता प्रभु री आत्मा फिलिप्पुस जो चुकी लैई गई, अतै किन्‍नर फिरी सो ना हेरू, अतै सो खुशी मनदां अपणै रस्तै मन्ज चली गो। "
ACT,8,40,"फिलिप्पुस अशदोद शहर मन्ज ईच्ची निकळू, अतै जैहणै तक सो कैसरिया नगर मन्ज ना पुजु, तैहणै तक नगर नगर सुसमाचार हुणान्दा गो। "
ACT,9,1,"शाऊल जैडा हालि तिकर प्रभु रै चेलै जो धमकाणै अतै मारनै री धून मन्ज थू, महायाजक बल्लै गो। "
ACT,9,2,"अतै तिनी दमिश्क शहर रै यहूदी रै सभागार रै नां पुर ऐस मतलब जो लैई करी चिट्ठी मँगी कि कै मर्द कै जनानी, जिंआं जो सो यीशु रै दसुरै पंथ पुर चलदा पाला तियां जो बनी करी यरूशलेम लेई ईला। "
ACT,9,3,"पर चलदै चलदै जैहणै शाऊल अतै तसेरै साथी दमिश्क शहर रै नेड़ै पुजु ता अकदम अम्बरा थऊँ चंऊ कनारी लौ चमकी, "
ACT,9,4,"अतै सो धरती पुर पैई गो अतै ऐह हुणु, “हे शाऊल, हे शाऊल, तू मिन्जो कजो सतांदा?” "
ACT,9,5,"तिनी पुछु, “हे प्रभु तू कुणआ?” तिनी बल्लू, “अऊँ यीशु हा, जैसिओ तू सतांदा। "
ACT,9,6,"पर अबै उठी करी नगर मन्ज गा, अतै जैडा तिजो करना सो तिजो दस्सी दिणा।” "
ACT,9,7,"जैड़ै मणु तैस सोगी थियै, सो अवाक् रैई गै; क्ओकि आवाज ता सो हुणु करदै थियै पर तियां जो हुजु कोई ना करदा थू। "
ACT,9,8,"ता शाऊल धरती थऊँ उठु, पर जैहणै हाख्री खोली ता तैसिओ कुछ भी ना हुजु, ता सो तसेरा हत्थ पकड़ी के दमिश्क नगर लैई गै। "
ACT,9,9,"सो त्राई दिन तक ना हेरी सकु, अतै ना खाऊ अतै ना पिऊ। "
ACT,9,10,"दमिश्क नगर मन्ज हनन्याह नां रा अक्क चेला थू, तैस सोगी प्रभुऐ दर्शन मन्ज बल्लू, “हे हनन्याह!” तिनी बल्लू, “हाँ प्रभु।” "
ACT,9,11,"ता प्रभुऐ तैस सोगी बल्लू, “उठी करी तैहा गळी मन्ज गा जैड़ी ‘सीधी’ कहलान्दिआ, अतै यहूदा रै घरै मन्ज शाऊल नां रा तरसुसवासी जो पुछ; क्ओकि हेर, सो प्रार्थना करू करदा। "
ACT,9,12,अतै तिनी हनन्याह नां रै अक्की मणु जो अंदर ईन्दै अतै अपणै ऊपर हत्थ रखदै हेरू; ताकि सो फिरी हेरना लगी पेय्आ।” 
ACT,9,13,"हनन्याह जवाव दिता, “हे प्रभु, अऊँ ऐस मणु रै वारै मन्ज मतै थऊँ हुणुरा कि ईनी यरूशलेम मन्ज तेरै पवित्र मणु सोगी बड़ी बड़ी बुराई करूरी हिन; "
ACT,9,14,"अतै ऐसिओ प्रधान याजका थऊँ ऐह अधिकार भी मुळुरा हा कि जैडा तेरा नां लैन्दै हिन, तियां सबी जो ऐह बन्दी बणाई लेय्आ।” "
ACT,9,15,"पर प्रभुऐ तैस सोगी बल्लू, “तु चली गा; क्ओकि सो ता गैर यहूदी जो अतै राजा अतै इस्त्राएली रै सामणै मेरा नां प्रकट करणै तांयें मेरा चुनुरा जन हा। "
ACT,9,16,अतै मूँ तैसिओ दसणा कि मेरा नां तांयें तैसिओ किन्‍ना किन्‍ना दुख चुकणा पैणा।” 
ACT,9,17,"ता हनन्याह उठी करी तैस घरा मन्ज गो जैड़ी शाऊल थू, अतै तैस पुर अपणा हत्थ रखी करी बल्लू, “हे भाई शाऊल, प्रभुऐ, अर्थात यीशुऐ, जैडा तैस रस्तै मन्ज, जेहा मित्तै तु आ तिजो हुजु थु, तिनी ही मिन्जो भैजुआ कि तु फिरी हेरना लगी पेय्आ अतै पवित्र आत्मा सितै भरी गच्छा।” "
ACT,9,18,"अतै झट तसेरी हाख्री थऊँ छिलकै जिन्‍नै पैई गै अतै सो हेरना लगी पैऊ, अतै उठी करी बपतिस्मा लैऊ; "
ACT,9,19,फिरी खाणा खाई करी ताकत आई। सो कई दिन तक तियां चेलै सोगी रैऊ जैड़ै दमिशक शहर मन्ज थियै। 
ACT,9,20,ता शाऊल झट दमिशक शहर मन्ज यहूदी रै सभागार मन्ज यीशु रा प्रचार करना लगा कि सो प्रमात्मैं रा पुत्र हा। 
ACT,9,21,"सब हुणनैबाळै हैरान भूच्ची करी बलणा लगै, “कै ऐह सो मणु निय्आ जैडा यरूशलेम मन्ज यीशु रा नां लैणैबाळै जो मारी दिन्दा थु; अतै ऐड़ी भी तैत तांयें ही छुरा थु कि तियां जो बनी करी प्रधान याजका बलै लैई गच्छा?” "
ACT,9,22,"पर शाऊल होर भी सामर्थी भुन्दा गो, अतै ऐसा गल्ला री गवाही दिकरी कि मसीह ऐह ही हा, दमिश्क मन्ज रैहणैवाळै यहूदी रा मूँह बन्द करदा रैऊ। "
ACT,9,23,जैहणै मतै दिन भूच्ची गै ता यहूदिये मिलीकरी तैसिओ मारी दिणै री योजना बणाई। 
ACT,9,24,पर तंयारी योजना शाऊल जो पता लगी गई। सो तैसिओ मारनै तांयें रात-दिन फाटका मन्ज घात लगाई खड़ी रैहन्दै थियै। 
ACT,9,25,पर राती तसेरै चेलै तैसिओ लैई करी शहरा री दीवार पुर गै अतै शाऊल जो टोकरै मन्ज बहालु अतै टोकरै जो रस्सी सोगी बनी करी दीवार रै दूई कनारी उतारी दिता। 
ACT,9,26,"यरूशलेम मन्ज पुजीकरी शाऊल चेलै सोगी मिलणै रै कोशिश करी; पर सब तैस थऊँ डरदै थियै, क्ओकि तियां जो विस्वास ना भून्दा थू, कि सो भी अक्क यीशु रा चेला बणी गो हा। "
ACT,9,27,"पर बरनबास तैसिओ अपणै सोगी प्रेरिता बलै नि करी तियां जो बल्लू कि ईनी कस तरीकै बत्ता मन्ज प्रभु जो हेरूआ, अतै ईनी तियां सोगी गल्ला करी; फिरी दमिश्क मन्ज ईनी कस तरीकै हिम्मत सोगी प्रचार करूआ। "
ACT,9,28,सो तियां सोगी यरूशलेम मन्ज इन्दा-गान्दा रैऊ 
ACT,9,29,अतै बेधड़क भूच्ची करी प्रभु रै नां रा प्रचार करदा; अतै यूनानी भाषा बलणैवाळै यहूदी सोगी गल्ल वात अतै वाद-विवाद करदा थू। पर सो तैसिओ मारनै रा पा करना लगै। 
ACT,9,30,"ऐह जाणी करी विस्वासी भाई तैसिओ कैसरिया शहर लैई आये, अतै तरसुस शहर जो भैजी दिता। "
ACT,9,31,"ऐस तरीकै पुरै यहूदिया, गलील अतै सामरिया परदेस मन्ज कलीसिया जो चैन मुळु, अतै तंयारी उन्‍नति भून्दी गई; अतै सो प्रभु रै ड़रा अतै पवित्र आत्मा री शान्ती मन्ज चलदी अतै गिनती मन्ज बददी रैई। "
ACT,9,32,"फिरी ऐसा भुआ कि पतरस हर जगह फिरदा फिरदा, तियां पवित्र मणु वलै भी पुजु जैड़ै लुद्दा ग्राँ मन्ज रैहन्दै थियै। "
ACT,9,33,"तैड़ी तैसिओ एनियास नां रा हद्रगीं मणु मुळू, जैडा अठ साला थऊँ मन्जै पुर पैऊरा थू। "
ACT,9,34,"पतरसे तैस सोगी बल्लू, “हे ऐनियास! यीशु मसीह तिजो ठीक करदा। उठ, अपणै बछाणा चुक।” सो झट खड़ी गो। "
ACT,9,35,ता लुद्दा अतै शारोन रै रैहणै बाळै कई मणु तैसिओ हेरी करी प्रभु री कनारी फिरै। 
ACT,9,36,याफा नगर मन्ज तबीता नां री अक्क विस्वासी रैहन्‍दी थी। सो बड़ै भलै भलै कम अतै गरीबा री मदद करदी थी। 
ACT,9,37,तियां दिन मन्ज सो बमार भूच्ची करी मरी गई; अतै तिन्यै तैहा जो नहलाई करी अटारी मन्ज रखी दिता। 
ACT,9,38,"ठेरैतांये कि लुद्दा याफा नगर रै नेड़ै थु, चेलै ऐह हुणी करी कि पतरस तैड़ीआ, दोई मणु भैजी करी तैस सोगी विनती करी, “असु बलै इणै री देर मत कर।” "
ACT,9,39,"ता पतरस उठी करी तियां सोगी भूच्ची गो, अतै जैहणै सो पुजु ता सो तैसिओ अटारी पुर लैई गै। सब विधवा रून्‍दी-रून्‍दी तसेरै ब्रखै खड़ी गई, अतै जैड़ै कुरतै अतै कपड़ै तैहै तियां सोगी बणाऊरै थियै, तियां जो दसणा लगी। "
ACT,9,40,"ता पतरसे सबी जो बाहर करी दिता, अतै घुटनै रै भारै प्रार्थना करी अतै लाशा री कनारी हेरी करी बल्लू, “हे तबीता उठ।” ता तैहै अपणी हाख्री खोली दिती; अतै पतरस जो हेरी करी उठी बैही। "
ACT,9,41,"तिनी बाल दिकरी तैहा जो उठालु, अतै पवित्र मणु अतै विधवा जो हैदी करी तैहा जो जिन्दा दसी दिता। "
ACT,9,42,ऐह गल्ल पुरै याफा नगर मन्ज फैली गई; अतै मतै सारै मणुऐ प्रभु पुर विस्वास करू। 
ACT,9,43,अतै पतरस याफा नगर मन्ज शमौन नां रै कसकि चमड़े रा धन्‍धा करनैवाळै रै बलै बड़ै दिन तक रैऊ। 
ACT,10,1,"कैसरिया नगर मन्ज कुरनेलियुस नां रा अक्क मणु थु, जैडा इतालियानी नां री पलटन रा सुबेदार थु। "
ACT,10,2,"सो भक्त थु, अतै अपणै पुरै घरानै सोगी प्रमात्मैं थऊँ ड़रदा थु, अतै यहूदी मणु जो बड़ा दान दिन्दा, अतै बराबर प्रमात्मां सितै प्रार्थना करदा थु। "
ACT,10,3,"अक्क दिन तिनी दिना रै लगभग त्राई बजै स्पष्ट रूपा सितै हेरू कि प्रमात्मैं रा अक्क स्वर्गदूत तैस बलै अंदर इच्ची करी बलदा, “हे कुरनेलियुस!” "
ACT,10,4,"तिनी तैसिओ ध्याना सोगी हेरू अतै ड़री करी बल्लू, “हे प्रभु, कै हा?” तिनी तैस सोगी बल्लू, “तेरी प्रार्थना अतै तेरै दान प्रमात्मैं याद करै हिन; "
ACT,10,5,"अतै अबै याफा नगर मन्ज मणु भैजी करी शमौन जैसिओ पतरस भी बलदै हिन, हैदी लै। "
ACT,10,6,"सो शमौन, चमड़े रा कम करणै बाळै रै घरै ठहरूरा हा, जैसेरा घर समुंद्र रै कण्ड़ै हा।” "
ACT,10,7,"जैहणै सो स्वर्गदूत जिनी तैस सोगी गल्ला करी थी चली गो, ता तिनी दोई सेवक, अतै जैड़ै तसेरै सामणै हाजिर रैहन्दै थियै तियां थऊँ अक्क सपाई भक्त जो हैदु, "
ACT,10,8,अतै तियां जो सब गल्ला समझाई करी याफा नगर जो पतरस जो लैईणा भैजु। 
ACT,10,9,"दूये दिन चलदै चलदै जैहणै सो मणु नगरा मन्ज पुजै, ता दोफारा रै नेड़ै पतरस कोठै पुर प्रार्थना करनै जो चढु। "
ACT,10,10,"तैसिओ भूख लगी अतै कुछ खाणा चाहन्दा थु, पर जैहणै सो खाणा बनाणै री तैयारी करू करदै थियै तैहणै सो बेहोश भूच्ची गो; "
ACT,10,11,"अतै तिनी हेरू, कि अम्बर खुली गो हा; अतै अक्क बड़ी चादर सांईये चंऊ कनारै थऊँ लटकुरा धरती री कनारी ओसु करदा। "
ACT,10,12,जैत मन्ज धरती रै सब तरह रै चौं पैरा बाळै अतै रेगणैवाळै जन्तु अतै अम्बरा रै पक्षी थियै। 
ACT,10,13,"तैसिओ ऐसा शब्द हुणु कि, “हे पतरस उठ, मार अतै खा।” "
ACT,10,14,"पर पतरसे बल्लू, “ना प्रभु, कदी भी ना; क्ओकि मैंई कोई भी अपवित्र या अशुद्ध चिज ना खाई हा।” "
ACT,10,15,"फिरी तैसिओ दूई बरी हुणु, “जैडा कुछ प्रमात्मैं शुद्ध ठहराऊरा, तैतिओ तु अशुद्ध मत बल।” "
ACT,10,16,त्राई बरी ऐसा ही भुआ; ता सो चादर झट अम्बरा री कनारी चुकी लैऊ। 
ACT,10,17,"जैहणै पतरस अपणै मना मन्ज सोचु ही करदा थु, कि ऐह दर्शन जैडा मैंई हेरूआ कै भूच्ची सकदा, ता हेरा, सो मणु जिंआं जो कुरनेलियुसे भैजुरा थु, शमौन रै घरा रा पता पुछदै तसेरै ही घरै इच्ची खड़ियै, "
ACT,10,18,"अतै हक्का पाई करी पुछणा लगै, “कै शमौन जैसिओ पतरस भी बलदै हिन, मेहमान ऐठीये ही हा?” "
ACT,10,19,"पतरस ता तैस दर्शना पुर सोचु ही करदा थु, कि पवित्र आत्मै तैस सोगी बल्लू, “हेर त्राई मणु तेरी तोपा मन्ज हिन। "
ACT,10,20,"अतै उठी करी थलै गा, अतै नि:संकोच तियां सोगी चली गा; क्ओकि मैंई ही तियां जो भैजुरा हा।” "
ACT,10,21,"ता पतरसे ओसी करी तियां मणु सोगी बल्लू, “हेरा, जैसिओ तुहै तोपु करदै हिन, सो अऊँ ही हा। तुन्दै इणै री वजह कै हा?” "
ACT,10,22,"तिन्ये बल्लू, “कुरनेलियुस सुबेदार जैडा धर्मी अतै प्रमात्मैं थऊँ डरनैवाळा अतै सब यहूदी जाति मन्ज सुनाम मणु हा, तिनी अक्क पवित्र स्वर्गदूता रा दर्शन पाऊ हा कि तिजो अपणै घरा मन्ज हैदी करी वचन हुणा।” "
ACT,10,23,"ता तिनी अंदर हैदी करी तंयारी सेवा करी। दूये दिन सो तियां सोगी गो, अतै याफा नगर रै विस्वासी भाई थऊँ कुछ तैस सोगी भूच्ची गै। "
ACT,10,24,"दूये दिन सो कैसरिया पुजै, अतै कुरनेलियुस अपणै टबरा अतै प्रेमी मित्रा जो इकट्ठा करीके तंयारी भाळ करू करदै थियै। "
ACT,10,25,"जैहणै पतरस अंदरा जो ईणा लगुरा थु, ता कुरनेलियुस तैस सोगी मुळू, अतै तसेरै पैरै पैई करी तैसिओ प्रणाम करू; "
ACT,10,26,"पर पतरसे तैसिओ चुकी करी बल्लू, “खड़ी गा, अऊँ भी ता मणु ही हा, मेरी आराधना मत कर।” "
ACT,10,27,"अतै तैस सोगी गल्ल-वात करदा अंदरा जो गो, अतै मतै सारै मणु जो इकट्ठै हेरी करी "
ACT,10,28,"पतरसै तियां सोगी बल्लू, “तुहै जाणदै हिन कि गैर यहूदी सितै संगति रखणा या तियां वलै गाणा असु यहूदी तांयें व्यवस्था रै विरूद्ध हा, पर प्रमात्मैं मिन्जो सितै दस्सु हा कि कसी भी मणु जो अपवित्र या अशुद्ध ना बल। "
ACT,10,29,ठेरैतांये जैहणै हैदु ता बिना कुछ कणैई करी अऊँ चली आ। अबै अऊँ पुछदा कि मिन्जो कस कम्मा तांयें हैदुआ?” 
ACT,10,30,"कुरनेलियुसे बल्लू, “ऐसा घड़ी पुरै चंऊर दिन भूच्ची गै हिन, अऊँ अपणै घरै दोफारा रै लगभग त्राई बजै प्रार्थना करू करदा थु; ता के हेरू कि अक्क मणु चमकीलै कपड़ै लाऊरा, मेरै सामणै ईच्ची खडु "
ACT,10,31,"अतै बलणा लगा, ‘हे कुरनेलियुस तेरी प्रार्थना हुणी लैई गई हा अतै तेरै दान भी प्रमात्मैं सामणै याद करै हिन "
ACT,10,32,"ठेरैतांये कसकि जो याफा नगर भैजी करी शमौन जैसिओ पतरस भी बलदै हिन हैदी भैज। सो समुंद्र रै कण्ड़ै शमौन, चमड़े रा कम करनैवाळै रै घरै मेहमान हा।’ जैहणै तैस इणा ता तैस प्रमात्मैं रा संदेश तुसिओ हुणाणा। "
ACT,10,33,"ता मैंई झट तिजो बलै मणु भैजै, अतै तैंई भला करू कि चली आ। अबै अहै सब प्रमात्मैं रै सामणै हिन ताकि जैडा कुछ प्रमात्मैं तिजो सोगी बलुरा तैसिओ हुणन।” "
ACT,10,34,"ता पतरसे बल्लू, “अबै मिन्जो पक्का पता लगी गो हा कि प्रमात्मां कसी रा भी पक्षपात ना करदा , "
ACT,10,35,"बल्कि हर जाति मन्ज जैडा प्रमात्मैं थऊँ डरदा अतै धर्मा रै कम्मा करदा, सो तैसिओ खरा लगदा।” "
ACT,10,36,"जैडा वचन तिनी इस्त्राएलिओ भैजुरा, जैहणै तिनी यीशु मसीह रै द्धारा (जैडा सबी रा प्रभु हा) शान्ती रा सुसमाचार हुणाऊ, "
ACT,10,37,"सो वचन तुहै जाणदै हिन, जैडा यूहन्‍ना रै बपतिस्मा रै प्रचार थऊँ बाद गलील जिलै थऊँ शुरू भूच्ची करी यहूदिया परदेस री कई जगह मन्ज फैली गो "
ACT,10,38,"प्रमात्मैं कस तरीकै सितै यीशु नासरी जो पवित्र आत्मा अतै सामर्थ सितै अभिषेक करू; सो भलाई करदा अतै सबी जो जैड़ै शैतान रै सताऊरै थियै, खरा करदा फिरू, क्ओकि प्रमात्मां तैस सोगी थु। "
ACT,10,39,"“अहै सब तियां कमां रै गवाह हिन; जैड़ै तिनी यहूदिया परदेस अतै यरूशलेम मन्ज करूरै हिन, अतै तिन्ये तैसिओ क्रूस पुर लटकाई करी मारी दिता। "
ACT,10,40,"पर तैसिओ प्रमात्मैं त्रियै दिन मरूरै थऊँ फिरी जीयाऊ, अतै प्रकट भी करी दिता; "
ACT,10,41,"सब मणु पुर ना पर तियां गवाह पुर जिंआं जो प्रमात्मैं पैहलै ही चुणी लैऊरा थु, अर्थात असु पुर जिन्यैं तसेरै मरूरै थऊँ जिणै रै बाद सोगी खाऊ-पिऊ; "
ACT,10,42,"अतै तिनी असिओ हूक्म दिता कि मणु मन्ज प्रचार करा अतै गवाही देय्आ, कि यीशु ही हा जैसिओ प्रमात्मैं जिन्दै अतै मरूरै रा न्यायी ठहराऊरा हा। "
ACT,10,43,"तसेरी सब भविष्‍यवक्ता गवाही दिन्दै हिन कि जैडा कोई तैस पुर विस्वास करला, तैसिओ यीशु रै नां रै द्धारा पापा री माफी मुळणी हा।” "
ACT,10,44,पतरस ऐह कणैऊ ही करदा थु कि पवित्र आत्मा वचन हुणनैबाळै सबी पुर उतरी आ। 
ACT,10,45,"अतै जैतनै यहूदी विस्वासी पतरस सोगी छुरै थियै, सो सब हैरान भुऐ कि गैर यहूदी पुर भी पवित्र आत्मा रा दान दिता। "
ACT,10,46,"क्ओकि तिन्ये तियां जो होर अलग अलग भाषा बलदै अतै प्रमात्मैं री बड़ाई करदै हुणु। ता पतरसे बल्लू, "
ACT,10,47,"“कै कोई पाणी जो रोकी सकदा कि ऐह बपतिस्मा ना लैन, जिन्यैं असु सांईये पवित्र आत्मा जो पाऊ?” "
ACT,10,48,अतै पतरसै हूक्म दिता कि इन्या जो यीशु मसीह रै नां सितै बपतिस्मा दिता गच्छा। ता तिन्ये तैस सोगी विनती करी कि सो कुछ दिन होर तियां सोगी रेय्आ। 
ACT,11,1,फिरी प्रेरितै अतै विस्वासी भाईये जैडा यहूदिया परदेस मन्ज हुणु कि गैर यहूदी भी प्रमात्मैं रा वचन मनी लैऊ हा। 
ACT,11,2,"ता जैहणै पतरस यरूशलेम मन्ज आ, ता खतना करूरै मणु तैस सोगी बैंहसणा लगै, "
ACT,11,3,“तैंई खतना ना करूरै मणु वलै गिच्ची करी तियां सोगी खाऊ।” 
ACT,11,4,ता पतरसे शुरू थऊँ अक्क अक्क करीके तियां जो सब कणैई हुणाऊ 
ACT,11,5,"“अऊँ याफा नगर मन्ज प्रार्थना करू करदा थु, अतै बेहोश भूच्ची करी अक्क दर्शन हेरू अक्क बड़ी चादर सांईये चौं कनारै थऊँ लटकुरा, अम्बरा थऊँ ओसी करी मेरै सामणै आ। "
ACT,11,6,"जैहणै मैंई तैत पुर ध्यान करू, ता धरती रै सब चौं पैरा बाळै, वणा रै पशु अतै रैगनेवाळै जन्तु अतै अम्बरा रै पक्षी हेरै; "
ACT,11,7,"अतै ऐह बोल हुणु, ‘हे पतरस उठ, मार अतै खा’।” "
ACT,11,8,"मैंई बल्लू, “ना प्रभु, ना; क्ओकि कोई भी अपवित्र अतै अशुद्ध चिज मेरै मूँहा मन्ज कदी भी ना गई।” "
ACT,11,9,"ता अम्बरा थऊँ ऐह दूँआ शब्द भुआ, “जैडा कुछ प्रमात्मैं शुद्ध ठहराऊरा, तैतिओ अशुद्ध मत बल।” "
ACT,11,10,त्राई बरी ऐसा ही भुआ; ता फिरी सब कुछ अम्बरा जो वापस चली गो। 
ACT,11,11,"अतै हेरा, तैहणै ही त्राई मणु जैड़ै कैसरिया नगर थऊँ मिन्जो वलै भैजुरै थियै, तैस घरा मन्ज इच्ची खड़ियै जैड़ी अऊँ थु। "
ACT,11,12,"ता पवित्र आत्मै नि:संकोच तियां सोगी गाणै जो बल्लू, अतै ऐह छिआ भाई भी मिन्जो सोगी चली पै; अतै अहै तैस मणु रै घरा जो गै। "
ACT,11,13,"तिनी असिओ दस्सु कि तिनी अक्क स्वर्गदूता जो अपणै घरै खडुरा हेरू, जिनी तैसिओ बल्लू, याफा नगर मणु भैजी करी शमौन जो जैसिओ पतरस भी बलदै हिन, हैदी लै। "
ACT,11,14,"तैस तुसु सोगी ऐसी गल्ला करनी हिन, जिंआं सितै तुद अतै तेरै घरानै उद्धार पाणा। "
ACT,11,15,जैहणै अऊँ गल्ला करना लगु ता पवित्र आत्मा तियां पुर तैस तरीकै ऊतरू जिंआं शुरू मन्ज असु पुर ऊतरू थु। 
ACT,11,16,"ता मिन्जो प्रभु रा ऐह वचन याद आ; जैडा तिनी बलुरा थु, “यूहन्‍नै ता पाणी सितै बपतिस्मा दितुरा; पर तुसु पवित्र आत्मा सितै बपतिस्मा पाणा।” "
ACT,11,17,"ता जैहणै प्रमात्मैं तियां जो भी ऐह दान दिता, जैडा असिओ प्रभु यीशु मसीह पुर विस्वास करणै थऊँ मुळुरा; ता अऊँ कुण थु जैडा प्रमात्मैं जो रोकी सकदा? "
ACT,11,18,"ऐह हुणी करी सो यहूदी विस्वासी चुप रैह, अतै प्रमात्मैं री बड़ाई करीके बलणा लगै कि “प्रमात्मैं गैर यहूदी जो भी अनन्त जिन्दगी तांयें मन फिराव रा दान दिता हा।” "
ACT,11,19,"जैड़ै मणु तैस क्‍लेशा रै मारै जैडा स्तिफनुस री वजह थऊँ पैऊरा थु, तितर-बितर भूच्ची गच्छुरै थियै, सो फिरदै फिरदै फीनीके अतै साइप्रस अतै अन्ताकिया शहर मन्ज पुजै; पर यहूदी जो छड़ी होर कसी जो सुसमाचार ना हुणादै थियै। "
ACT,11,20,"पर तियां मन्ज कुछ साइप्रसवासी अतै कुरैनी थियै, जैड़ै अन्ताकिया मन्ज इच्ची करी गैर यहूदी जो भी प्रभु यीशु रै सुसमाचार री गल्ला हुणाणा लगै। "
ACT,11,21,"प्रभु री शक्ति तियां सोगी थी, अतै मतै गैर यहूदी मणु विस्वास करीके प्रभु री कनारी फिरै। "
ACT,11,22,जैहणै तंयारी चर्चा यरूशलेम री कलीसिया रै हुणनै मन्ज आई ता तिन्ये बरनबास जो अन्ताकिया भैजु। 
ACT,11,23,"सो तैड़ी पुजीकरी अतै प्रमात्मैं री कृपा जो हेरी करी खुश भुआ, अतै सबी जो उपदेश दिता कि तन मन लगाई करी प्रभु सितै लिपटी रेय्आ। "
ACT,11,24,"सो अक्क भला मणु थु, सो पवित्र आत्मा अतै विस्वास सोगी भरूरा थु; अतै होर भी मणु प्रभु मन्ज इच्ची मिलै। "
ACT,11,25,ता बरनबास शाऊल जो तोपणै तांयें तरसुस नगर जो चली गो। 
ACT,11,26,जैहणै सो तियां सोगी मुळू ता सो तियां जो अन्ताकिया लैई आ; अतै ऐसा भुआ कि सो अक्क साल तक कलीसिया सोगी मुलदै अतै मतै सारै मणु जो उपदेश दिन्दै रैह; अतै चेलै सबी थऊँ पैहलै अन्ताकिया मन्ज ही मसीह कहलाए। 
ACT,11,27,तियां दिन मन्ज कुछ विस्वासी जैड़ै भविष्‍यवक्ता थियै यरूशलेम थऊँ अन्ताकिया आये। 
ACT,11,28,तियां मन्ज अगबुस नां रै अक्की भविष्‍यवक्तै पवित्र आत्मा री प्रेरणा सोगी खडी करी ऐह दस्सु कि पुरै रोमी साम्राज्य मन्ज अक्क बड़ा अकाल पैणा-सो अकाल सम्राट क्लौदियुस रै टैमां मन्ज पैऊ। 
ACT,11,29,ता चेलै ऐह फैसला करू कि अपणी अपणी पूंजी रै अनुसार यहूदिया मन्ज रैहणैवाळै विस्वासी भाई री मदद तांयें कुछ पैसै भैजन। 
ACT,11,30,तिन्ये ऐसा ही करू; अतै बरनबास अतै शाऊल रै हत्थै स्याणै तांयें कुछ मदद भैजी दिती। 
ACT,12,1,तैस टैमैं राजा हेरोदेस कलीसिया रै कुछ मणु जो सताऊ अतै जेला मन्ज पाई दिता। 
ACT,12,2,तिनी प्रेरित यूहन्‍ना रै भाई याकूब जो तलवार सितै मरवाई दिता। 
ACT,12,3,"जैहणै तिनी हेरू कि यहूदी मणु ऐत थऊँ खुश भूचु करदै हिन, ता तिनी पतरस जो पकड़ी लैऊ। सो अखमीरी रोटी रै दिन थियै। "
ACT,12,4,"हेरोदेसै तैसिओ पकड़ी करी जेला मन्ज बन्द करी दिता, अतै चऊर-चऊर सपाई जो चौं पैहरै मन्ज रखु; ऐह सोची करी कि फसह रै त्यौहार थऊँ बाद तैसिओ मणु रै सामणै लैईआ। "
ACT,12,5,पतरस जेला मन्ज बन्द थु; पर कलीसिया तैस तांयें पुरै दिला सोगी प्रमात्मैं सितै प्रार्थना करू करदी थी। 
ACT,12,6,"जैहणै हेरोदेस तैसिओ मणु रै सामणै लैईणै जो थु, तैहा ही राती पतरस दूँ जंजीरा सितै बनुरा दूँ सपाई रै मन्जै सोऊ करदा थु; अतै पैहरैदार द्धारा पुर जेला री रखवाली करू करदै थियै। "
ACT,12,7,"ता अचानक, प्रभु रा अक्क स्वर्गदूत इच्ची खडु अतै तैसा कोठरी मन्ज लौ चमकी, अतै तिनी पतरसा री पसली पुर हत्थ मारी के तैसिओ जगाऊ अतै बल्लू, “उठ, झट कर।” अतै तसेरै हत्था थऊँ जंजीरा खुलीकरी पैई गई। "
ACT,12,8,"ता स्वर्गदूतै तैस सोगी बल्लू, “कमर कस, अतै अपणै जुटै पा।” तिनी तियां ही करू। फिरी तिनी तैस सोगी बल्लू, “अपणा चोळा लाई करी मेरै पिचो चली पै।” "
ACT,12,9,"पतरस निकळी करी तसेरै पिचो चली पैऊ; पर ऐह ना जाणदा थु कि जैडा कुछ स्वर्गदूत करू करदा ऐह सच हा, बल्कि ऐह सोचु कि अऊँ सुपना हेरू करदा। "
ACT,12,10,"ता सो पैहलै अतै दूये पैहरै थऊँ नकैई करी तैस लोहे रै फाटका बलै पुजै, जैडा नगरा री कनारी थु। सो तियां तांयें अपणै आप खुली गो, अतै सो निकळी करी अक्क गळी मितै चली गै, अतै तैहणै ही स्वर्गदूत तैसिओ छड़ी करी चली गो। "
ACT,12,11,"ता पतरस होश मन्ज आ अतै बल्लू, “अबै मैंई सच जाणी लैऊआ कि प्रभुऐ अपणा स्वर्गदूत भैजी करी मिन्जो हेरोदेस रै हत्था थऊँ छुड़ाई लैऊआ, अतै यहूदी अगुवै री सब उम्मीद त्रोड़ी दिती हिन।” "
ACT,12,12,"ऐह जाणी करी सो तैस यूहन्‍ना री माता मरियम रै घरा जो गो, जैसिओ मरकुस भी बलदै थियै। तैड़ी मणु इकट्ठै भूच्ची करी प्रार्थना करू करदै थियै। "
ACT,12,13,"जैहणै तिनी दारा री खिड़की खटखटाई, ता रूंदै नां री अक्क दासी हेरना आई। "
ACT,12,14,"अतै पतरसा री आवाज जो पछैणी करी तैसै खुशी सितै दरवाजा ना खोलू पर दौड़ी करी अन्दर गई, अतै सबी सोगी वलु की पतरस दारा पुर खडुरा। "
ACT,12,15,"तिन्ये तैसा सोगी बल्लू, “तु पागल हा।” पर सो पक्का करीके बलणा लगी कि पतरस ही हा। ता तिन्ये बल्लू, “तसेरा स्वर्गदूत भूणा।” "
ACT,12,16,"पर पतरस खटखटान्दा रैऊ ता तिन्ये खिड़की खोली, अतै तैसिओ हेरी करी हैरान रैई गै। "
ACT,12,17,"ता तिनी तियां जो सिनक लाई कि चुप रैहन; अतै तियां जो दस्सु कि प्रभु कस तरीकै सितै तैसिओ जेला थऊँ कड़ी लैई आ। फिरी बल्लू, “याकूब अतै मसीह पिचो चलणै बाळै विस्वासी जो ऐह गल्ल दस्सी दिन्यै।” ता सो निकळी करी दूई जगह जो चली गो। "
ACT,12,18,भ्यागा सपाई मन्ज बड़ी हलचल मची गई कि पतरस करा गो। 
ACT,12,19,"जैहणै हेरोदेसे तसेरी तोप पाई अतै सो ना मुळू, ता पैहरैदारै री जाँच करी अतै हूक्म दिता कि सो मारी दितै गान; अतै सो यहूदिया जो छड़ी करी कैसरिया मन्ज रैहणा लगु। "
ACT,12,20,"हेरोदेस सूर अतै सैदा शहर रै मणु थऊँ वड़ा नाखुश थु। ठेरैतांये सूर अतै सैदा शहरा रै प्रमुख मणु अक्क मन भूच्ची करी तैस वलै आये, अतै बलास्तुस जो जैडा राजा रा अक्क कर्मचारी थु, मनाई करी मेल कराणा चाहन्दा थू; क्ओकि राजा रै देशा थऊँ तिआंरै देशा रा पालन पोषण भुन्दा थु। "
ACT,12,21,"ठहराऊरै दिन हेरोदेस राजवस्त्र पैहनी करी सिंहासन पुर बैहु, अतै तियां जो व्याख्यान दिणा लगु। "
ACT,12,22,"ता मणु वक्की नकैऐ, “ऐह ता मणु रा ना पर प्रमात्मैं रा बोल हा।” "
ACT,12,23,"तैस ही टैमैं प्रभु रै अक्की स्वर्गदूतै तैसिओ मारी दिता, क्ओकि तिनी प्रमात्मैं जो महिमा ना करी; अतै तैसिओ कीड़ै पै अतै सो मरी गो। "
ACT,12,24,पर प्रमात्मैं रा वचन बड़दा अतै फैलदा गो। 
ACT,12,25,जैहणै बरनबास अतै शाऊल अपणी सेवा पुरी करी बैहै ता यूहन्‍ना जो जैडा मरकुस कहलान्दा थु सोगी लैई करी यरूशलेम जो फिरी आये। 
ACT,13,1,"अन्ताकिया शहर री कलीसिया मन्ज कई भविष्‍यवक्ता अतै उपदेशक थियै; जियां बरनबास शमौन जैसिओ नीगर भी बलदै थियै; अतै लूकियुस कुरेनी, देशा रै चौथै हेस्सै रै राजा रा दूधभाई मनाहे, अतै शाऊल। "
ACT,13,2,"जैहणै सो ब्रत रखी करी प्रभु री पूजा करू करदै थियै, ता पवित्र आत्मा बल्लू, “मेरै तांयें बरनबास अतै शाऊल जो तैस कम्मा तांयें अलग करा जैत तांयें मैंई तियां जो हैदुरा हा।” "
ACT,13,3,ता तिन्ये ब्रत रखी करी प्रार्थना करी अतै तियां पुर हत्थ रखी करी तियां जो विदा करू। 
ACT,13,4,ता सो पवित्र आत्मा रै भैजुरै सिलूकिया शहर जो चली गै; अतै तैड़ी जहाजा पुर चढ़ी करी साइप्रस टापू जो चलै; 
ACT,13,5,"अतै सलमीस शहर मन्ज पुजीकरी, प्रमात्मैं रा वचन यहूदी रै सभागार मन्ज हुणाऊ। यूहन्‍ना तंयारा सेवक थु। "
ACT,13,6,सो तियां सबी टापू मितै भून्दै पाफुस शहर मन्ज पुजै। तैड़ी तियां जो अक्क यहूदी जादूगर अतै झूठा भविष्‍यवक्ता मुळू जसेरा नां बारयसु थु। 
ACT,13,7,"सो हाकिम सिरगियुस पौलुस सोगी थु, जैडा बुद्धिमान मणु थु। तिनी बरनबास अतै शाऊल जो अप्पु बलै हैदी करी तियां थऊँ प्रमात्मैं रा वचन हुणना चाऊ। "
ACT,13,8,"पर इलीमास जादूगर, (क्ओकि ऐह तसेरै नां रा अर्थ हा) तंयारा वरोध करीके हाकिम जो विस्वास करनै थऊँ रोकणा चाऊ। "
ACT,13,9,"ता शाऊल जैसेरा नां पौलुस भी हा, पवित्र आत्मा सितै भरी करी इलीमास री कनारी टकटकी लगाई करी हेरू अतै बल्लू, "
ACT,13,10,"“हे सब कपट अतै सब चतुराई सितै भरूरै शैताना री औलाद, सकल धर्मा रै बैरी, कै तुद प्रभु रै सिधै रस्तै जो टेढ़ा करना ना छड़णा? "
ACT,13,11,"अबै हेर प्रभु तिजो सजा दिणी हा अतै तुद कुछ टैमां तांयें अंधे रैहणा अतै सुरजा जो ना हेरी सकणा।” ता तैस पुर तैहणै ही धुन्धलापन अतै नैहरा छाई गो, अतै सो ऐरा-औरा टटोलणा लगी पैऊ ताकि कोई तसेरा हत्थ पकड़ी लैई चला। "
ACT,13,12,ता हाक्मे जैडा भच्छुरा थु तैसिओ हेरी करी अतै प्रभु रै उपदेशा सितै हैरान भूच्ची करी यीशु पुर विस्वास करू। 
ACT,13,13,पौलुस अतै तसेरै साथी पाफुस नगर थऊँ जहाज मन्ज पंफूलिया रै पिरगा शहर मन्ज आये; अतै यूहन्‍ना तियां जो छड़ी करी यरूशलेम जो फिरी गो। 
ACT,13,14,पिरगा शहर थऊँ अगो नकैई करी सो पिसिदिया जिलै रै अन्ताकिया शहर मन्ज पुजै; अतै विश्रामदिन यहूदी रै सभागार मन्ज गिच्ची करी बैही गै। 
ACT,13,15,"मूसा री व्यवस्था अतै भविष्‍यवक्ता री कताबा जो पढ़नै थऊँ बाद यहूदी रै सभागार रै सरदारै तियां जो संदेसा भैजु कि, “हे भाईओ, अगर मणु रै उपदेश तांयें तुन्दै मना मन्ज कोई गल्ल भोआ ता बलें।” "
ACT,13,16,"ता पौलुस खड़ी करी अतै हत्था सितै सिनका लाई के कणैणा लगा, “हे इस्त्राएलिओ, अतै प्रमात्मैं थऊँ डरनै वाळेओ गैर यहूदी मणुओ हुणा "
ACT,13,17,"ईयां इस्त्राएली मणु रै प्रमात्मैं इन्दै पूर्वजा जो चुणी लैऊरा, अतै जैहणै ऐह मणु मिस्त्र देशा मन्ज परदेसी भूच्ची करी रैहन्दै थियै, ता तंयारी उन्‍नति करी; अतै अदभुत शक्ति सोगी कड़ी अन्दै। "
ACT,13,18,"सो कोई चाळी साल तक बियावान मन्ज तंयारा कुडकुडाणा सैहन्दा रैऊ, "
ACT,13,19,अतै कनान देशा मन्ज सत जाति रा नाश करीके तंयारा देश कोई साढ़ै चंऊर सौ साला तक इन्या जो मीरास मन्ज दि दिता। 
ACT,13,20,"ऐह लगभग साढ़ै चऊर सौ साल तक भून्दा रैऊ”, ऐत थऊँ बाद प्रमात्मैं शमूएल भविष्‍यवक्ता तक तियां मन्ज न्यायी ठहराये। "
ACT,13,21,ऐत थऊँ बाद तिन्ये अक्क राजा मँगू; ता प्रमात्मैं चाळी साला तक बिन्यामीन रै गोत्रा थऊँ अक्क मणु; अर्थात कीश रै पुत्रा शाऊल जो तियां पुर राजा ठहराऊ। 
ACT,13,22,"फिरी शाऊल थऊँ बाद दाऊद जो राजा बणाऊ; जसेरै बारै मन्ज तिनी गवाही दिती, “मिन्जो अक्क मणु, यिशै रा पुत्र दाऊद, मेरै मना अनुसार मुळी गो हा; तैस ही मेरी सब इच्छा पुरी करनी हिन।” "
ACT,13,23,"ऐस ही वंशा मन्ज प्रमात्मैं अपणी प्रतिज्ञा अनुसार इस्त्राएल वलै अक्क उद्धारकर्ता, अर्थात यीशु जो भैजु। "
ACT,13,24,जसेरै ईणै थऊँ पैहलै यूहन्‍नै सब इस्त्राएली मन्ज मन फिराव रै बपतिस्मा रा प्रचार करू। 
ACT,13,25,"जैहणै यूहन्‍ना अपणी सेवा पुरी करनै पुर थु, ता तिनी बल्लू, “तुहै मिन्जो कै समझदै हिन? अऊँ मसीहा निय्आ! बल्कि हेरा, मिन्जो बाद मसीहा इणैवाळा, अऊँ तसेरै पैरा रै जुटै रै तस्मै खोलणै रै भी काबल अऊँ निय्आ।” "
ACT,13,26,"“हे भाईओ, तुहै जैड़ै अब्राहम री औलाद हिन; अतै तुहै जैड़ै प्रमात्मैं थऊँ डरदै हिन, तुसु वलै ऐस उद्धार रा वचन भैजुरा हा। "
ACT,13,27,"क्ओकि यरूशलेम मन्ज रैहणैवाळै अतै तंयारै सरदारै ना यीशु जो पछैणु अतै न भविष्‍यवक्ता री गल्ला समझी, जैड़ी हर विश्रामदिन पढ़ी गान्दी हिन, ठेरैतांये यीशु जो दोषी ठहराई करी तियां भविष्‍यवाणी जो पुरा करू। "
ACT,13,28,"तिन्ये यीशु जो मारी दिणै तांयें भी कोई दोष ना पाऊ, तांभी पिलातुस सोगी विनती करी की ऐसिओ मारी देय्आ। "
ACT,13,29,जैहणै तिन्ये तसेरै बारै मन्ज पवित्रग्रन्था मन्ज लिखुरी सब गल्ला जो पुरा करू ता तैसिओ क्रूस थऊँ ओसाली करी कब्रा मन्ज रखु। 
ACT,13,30,"पर प्रमात्मैं तैसिओ मरूरै थऊँ जीयाऊ, "
ACT,13,31,"अतै सो तियां चेलै अतै साथी जो जैड़ै तैस सोगी गलील थऊँ यरूशलेम जो छुरै थियै, मतै दिन तक तियां जो हुजदा रैऊ; ऐह मणु ही अबै तसेरै गवाह हिन।” "
ACT,13,32,"अहै तुसिओ तैहा प्रतिज्ञा रै बारै मन्ज जैड़ी बापदादे सोगी करूरी थी, ऐह सुसमाचार हुणादै हिन, "
ACT,13,33,"कि प्रमात्मैं यीशु जो मरूरै थऊँ जियाई करी सो ही प्रतिज्ञा इन्दी सन्ताना तांयें पुरी करी हा; जिंआं मसीहा रै बारै मन्ज भजना संहिता मन्ज लिखुरा हा, “तू मेरा पुत्र हा; अज मैंई ही तिजो पैदा करूआ ”। "
ACT,13,34,"अतै तसेरै ऐस तरीकै मरूरै थऊँ जियाणै रै बारै मन्ज भी सो कदी ना हड़ा, प्रमात्मैं ऐह भी बल्लू, “अऊँ दाऊद पुर करूरी पवित्र अतै अटल आशीष तिजो पुर भी करला”। "
ACT,13,35,ठेरैतांये तिनी भजन संहिता मन्ज फिरी बल्लू “तुद अपणै पवित्र पुत्र जो सडणा ना दिणा”। 
ACT,13,36,"क्ओकि दाऊद ता प्रमात्मैं री इच्छा रै अनुसार अपणै टैमां री सेवा करीके मरी गो, अतै अपणै पूर्वजा मन्ज गिच्ची करी मिली गो, अतै हड़ी भी गो। "
ACT,13,37,"पर जैसिओ प्रमात्मैं मरूरै थऊँ जिआऊरा, सो ना हडु। "
ACT,13,38,"ठेरैतांये हे भाईओ, तुहै जाणी लेय्आ कि सेरै ही द्धारा पापा री माफी रा समाचार तुसिओ दिता हा; "
ACT,13,39,"अतै जिंआं गल्ला मन्ज तुहै मुसा री व्यवस्था रै द्धारा निर्दोष ना ठहरी सकदै थियै, तियां सबी मन्ज यीशु पुर विस्वास करनैवाळा हरेक निर्दोष ठहरदा। "
ACT,13,40,"ठेरैतांये चौकनै रेय्आ, ऐसा ना भोआ कि जैडा भविष्‍यवक्ता री कताबा मन्ज आ हा, तुसु पुर भी ईच्ची पेय्आ; "
ACT,13,41,"“हे निन्दा करनैवाळैओ, हेरा, अतै हैरान भोआ, अतै मिटी गच्छा; क्ओकि अऊँ तुन्दै दिन मन्ज अक्क कम करदा हा, ऐसा कम कि अगर कोई तुसु सोगी तसेरी चर्चा करा, ता तुसु भी विस्वास ना करणा”। "
ACT,13,42,पौलुस अतै बरनबास रै बाहर नकैन्दै टैमैं मणु तैस सोगी विनती करना लगै कि अगलै विश्रामदिन असिओ ऐह गल्ला फिरी हुणा। 
ACT,13,43,जैहणै यहूदी रै सभागार थऊँ मणु उठी गै ता यहूदी अतै यहूदी मत बाळै मतै सारै भक्त पौलुस अतै बरनबास रै पिचो चली पै; अतै तिन्ये तैड़ी मणु सोगी गल्ला करीके समझाऊ कि प्रमात्मैं री कृपा मन्ज बणी रेय्आ। 
ACT,13,44,अगलै विश्रामदिन नगरा मन्ज कई मणु प्रमात्मैं रा वचन हुणनै जो इकट्ठा भूच्ची गै। 
ACT,13,45,"पर यहूदी अगुवै भीड़ा जो हेरी करी डाह सितै भरी गै, अतै बुराई करीके पौलुस री गल्ला रै वरोधा मन्ज बलणा लगै। "
ACT,13,46,"ता पौलुस अतै बरनबास निड़र भूच्ची करी बलणा लगा, “जरूरी थु कि प्रमात्मैं रा वचन पैहलै तुसिओ हुणाया गान्दा; पर जैहणै तुहै तैतिओ ठुकरान्दै हिन, ता अपणै आपा जो अनन्त जिन्दगी रै योग्य ना बणान्दै, ता हेरा, अहै ता गैर यहूदी री कनारी फिरदै हिन।” "
ACT,13,47,"क्ओकि प्रमात्मैं असिओ ऐह हूक्म दितुरा, “मैंई तुसिओ गैर यहूदी तांयें लौ ठहराऊरा हा ताकि तुहै धरती रै छोर तक उद्धार रा कारण भून ”। "
ACT,13,48,"ऐह हुणी करी गैर यहूदी खुश भुऐ, अतै प्रमात्मैं रै वचन री बड़ाई करना लगै; अतै जैतनै अनन्त जिन्दगी तांयें ठहराऊरै हिन तिन्ये विस्वास करू। "
ACT,13,49,ता प्रभु रा वचन तैस पुरै देशा मन्ज फैलना लगा। 
ACT,13,50,"पर यहूदी अगुवै भक्त अतै कुलीन जनानी अतै नगरा रै प्रमुख मणु जो उकसाऊ, अतै पौलुस अतै बरनबास रै विरूद्ध उपद्रव करीके तियां जो अपणी सीमा थऊँ बाहर कड़ी दिता। "
ACT,13,51,ता चेलै तियां सामणै अपणै पैरा री धूड झाड़ी दिती कि अहै अबै जिम्मेदार ना हिन क्ओकि प्रमात्मैं जो तुसै नकारी दिता अतै सो ही तुसिओ सजा देय्आ। अतै सो चेलै इकुनियुम शहर जो चली गै। 
ACT,13,52,अतै अन्ताकिया शहरा रै चेलै खुशी अतै पवित्र आत्मा सितै भरिन्दै गै। 
ACT,14,1,इकुनियुम शहर मन्ज ऐसा भुआ कि सो यहूदी रै सभागार मन्ज सोगी सोगी गै अतै ऐस तरीकै री गल्ला करी की यहूदी अतै गैर यहूदी दूनी मन्ज बड़ै मणुऐ विस्वास करू। 
ACT,14,2,पर विस्वास ना करनैवाळै यहूदिये गैर यहूदी रै मन विस्वासी भाई रै वरोधा मन्ज भड़काए अतै कटुता पैदा करी दिती। 
ACT,14,3,"पौलुस अतै बरनबास बड़ै दिन तक तैड़ी रैह, अतै प्रभु रै भरोसै पुर हिम्मत सोगी गल्ला करदै थियै; अतै सो तंयारै हत्थै चमत्कार अतै हैरानी बाळै कम करवाई करी अपणी कृपा रै वचन थऊँ गवाही दिन्दा थु। "
ACT,14,4,"पर नगरा रै मणु मन्ज फूट पैई गच्छुरी थी, ऐत थऊँ कई यहूदी री कनारी अतै कई प्रेरिता री कनारी भूच्ची गै। "
ACT,14,5,"पर जैहणै गैर यहूदी अतै यहूदी तंयारा अपमान अतै तियां पुर पथराव करनै तांयें अपणै सरदारा समेत तियां पुर दौड़ै, "
ACT,14,6,"ता सो ऐसा गल्ला जो जाणी गै, अतै लुकाउनिया जिलै रै लुस्त्रा अतै दिरबे शहरा मन्ज, अतै अखै-बख्रै रै शहरा जो नह्ही गै। "
ACT,14,7,अतै तैड़ी सुसमाचार हुणाणा लगै। 
ACT,14,8,"लुस्त्रा शहर मन्ज अक्क मणु बैहुरा थु, जैडा पैरा रा कमजोर थु। सो जन्मा थऊँ ही लंगड़ा थु अतै कदी भी ना चलुरा थु। "
ACT,14,9,"सो पौलुस जो कणैन्दा हुणु करदा थु। पौलुसै तसेरी कनारी टकटकी लगाई करी हेरू कि तैसिओ ठीक भूच्ची गाणै रा विस्वास हा, "
ACT,14,10,"अतै जोरा सितै बल्लू, “अपणै पैरा रै भारै खड़ी गा।” ता सो उटकी करी चलना फिरणा लगी पैऊ। "
ACT,14,11,"मणुऐ पौलुस रा ऐह कम हेरी करी लुकाउनिया री भाषा मन्ज उच्चै शब्दा मन्ज बल्लू, “देवता मणु रै रूपा मन्ज असु बलै उतरी आये हिन।” "
ACT,14,12,"तिन्ये बरनबास जो ज्यूस, अतै पौलुस जो हिरमेस देवता बल्लू क्ओकि सो गल्ला करनै बाळै मन्ज मुख्य थु। "
ACT,14,13,"ज्यूस देवता रै मन्दरा रा पुजारी जैडा तैस नगरा रै सामणै थु, बैल अतै फूला रै हार फाटका पुर लगाई करी मणु सोगी बलिदान करना चाहन्दा थु। "
ACT,14,14,"पर बरनबास अतै पौलुस प्रेरितै जैहणै ऐह हुणु ता बड़ै दुखी भुच्‍ची करी अपणै कपड़ै फाड़ै अतै भीड़ा मन्ज गिच्ची करी जोरा सितै बलणा लगै, "
ACT,14,15,"“हे मणुओ, तुहै कै करदै हिन? अहै भी ता तुसु सांईये दुख-सुख भोगणै बाळै मणु हिन। अहै तुसिओ सुसमाचार हुणादै हिन कि तुहै इन्या वेकार चिजा थऊँ अलग भूच्ची करी जिन्दै प्रमात्मैं री कनारी फिरन, जिनी स्वर्गा अतै धरती अतै समुंद्र अतै जैडा कुछ तैत मन्ज हा बणाऊरा। "
ACT,14,16,तिनी बीतै टैमां मन्ज सब जाति जो अपणै अपणै रस्तै चलना दितुरा। 
ACT,14,17,"तांभी तिनी अपणै आपा जो असु तांये गवाह छडुरा कि सो हा; अतै सो भलाई करदा रैऊ, अम्बरा थऊँ बरखा, फलबन्त मौसम दिकरी तुन्दै मना जो खाणै अतै खुशी सितै भरदा रैऊ।” "
ACT,14,18,ऐह बली करी भी तिन्ये मणु जो बड़ी मुसकल थऊँ रोकू कि सो तियां तांयें बलिदान ना करन। 
ACT,14,19,"पर कुछ यहूदिये अन्ताकिया अतै इकुनियुम शहरा मन्ज इच्ची करी मणु जो अपणी कनारी करी लैऊ, अतै पौलुस पुर पथराव करू, अतै मरूरा समझी करी तैसिओ नगरा रै बाहर घसीटी करी लैई गै। "
ACT,14,20,"पर जैहणै चेलै तसेरै चंऊ कनारै इच्ची खड़ियै, ता सो उठी करी नगरा मन्ज गो अतै दूये दिन बरनबास सोगी दिरबे शहर जो चली गो। "
ACT,14,21,"पौलुस अतै बरनबास तैस नगरा रै मणु जो सुसमाचार हुणाई करी, अतै मतै सारै चेलै बणाई करी, लुस्त्रा अतै इकुनियुम अतै अन्ताकिया शहरा जो फिरी आये, "
ACT,14,22,"अतै चेलै रै मना जो स्थिर करदै रैह अतै ऐह उपदेश दिन्दै थियै कि विस्‍वासा मन्ज बणी रेय्आ; अतै ऐह बलदै थियै कि, “असिओ बड़े क्‍लेश भोगी करी प्रमात्मैं रै राज्य मन्ज प्रवेश करना पैणा।” "
ACT,14,23,"अतै तिन्ये हरेक कलीसिया मन्ज तियां तांयें स्याणै ठहराये, अतै ब्रता सोगी प्रार्थना करीके प्रभु रै हत्था मन्ज सौंपी दिता जैस पुर तिन्ये विस्वास करूरा थु। "
ACT,14,24,ता पिसिदिया जिलै मितै भून्दै सो पंफूलिया जिलै पुजै; 
ACT,14,25,"फिरी पिरगा शहर मन्ज वचन हुणाई करी अत्तलिया शहर मन्ज आये, "
ACT,14,26,"अतै तैड़ी थऊँ सो जहाजा पुर अन्ताकिया शहरा फिरी आये, जैड़ी सो तैस कम तांयें जैडा तिन्ये पुरा करू थु प्रमात्मैं री कृपा मन्ज सोंपुरै थियै। "
ACT,14,27,"अन्ताकिया पुजीकरी तिन्ये कलीसिया इकट्ठी करी अतै बल्लू कि प्रमात्मैं तियां सोगी भूच्ची करी किनै बड़ै बड़ै कम करै, अतै गैर यहूदी तांयें विस्‍वासा रै द्धार खोली दितै। "
ACT,14,28,अतै सो चेलै सोगी बड़ै दिन तक रैह। 
ACT,15,1,फिरी कुछ यहूदी विस्वासी यहूदिया परदेस थऊँ इच्ची करी अन्ताकिया री विस्वासी मण्ड़ळी जो सखाणा लगै “अगर मूसा री दितुरी व्यवस्था रै अनुसार तुन्दा खतना ना भोआ ता तुहै उद्धार ना पाई सकदै हिन।” 
ACT,15,2,जैहणै पौलुस अतै बरनबास रा बड़ा झगड़ा अतै वाद-विवाद भुआ ता ऐह फैसला करू कि पौलुस अतै बरनबास अतै तियां मन्ज कुछ मणु इन्या गल्ला रै बारै मन्ज प्रेरिता अतै स्याणै वलै यरूशलेम जो गान। 
ACT,15,3,"ता तैहा कलीसिया रै विस्वासी मणु तियां जो जरूरता अनुसार खाणा पिणा अतै पैसै दिकरी कुछ दूरी तक पुजाई आये। सो फीनीके अतै सामरिया परदेस मितै भून्दै गैर यहूदी रै मन फेराणै रा सुसमाचार हुणादै गै, अतै सब विस्वासी भाई बड़ै खुश भुए। "
ACT,15,4,"जैहणै सो यरूशलेम पुजै, ता कलीसिया अतै प्रेरित अतै स्याणै तियां सोगी बड़ी खुशी सोगी मुळै, अतै तिन्ये बल्लू कि प्रमात्मैं तियां सोगी भूच्ची करी किनै-किनै कम करूरै थियै। "
ACT,15,5,"पर फरीसी रै दल थऊँ जिन्यैं विस्वास करूरा थु, तियां मन्ज कुछ बलणा लगै, “गैर यहूदी जो खतना कराणै अतै मूसा री व्यवस्था जो मनणै रा हूक्म दिणा चहिन्दा।” "
ACT,15,6,ता प्रेरित अतै स्याणै ऐसा गल्ला रै बारै मन्ज सलाह करणै तांयें इकट्ठा भुऐ। 
ACT,15,7,"ता पतरसे बड़ी बैहंस-बाजी भूच्ची गाणै थऊँ बाद खड़ी करी तियां सितै बल्लू, “हे भाईओ, तुहै जाणदै हिन कि बड़ै दिन भुऐ प्रमात्मैं मिन्जो चुणी लैऊरा कि मेरै मूँहा थऊँ गैर यहूदी भी सुसमाचार रा वचन हुणी करी विस्वास करन। "
ACT,15,8,मना जो जाँचनै बाळै प्रमात्मैं भी गैर यहूदी जो असु साईये पवित्र आत्मा दिकरी ऐह साबित करू हा कि सो भी प्रमात्मैं रै मणु हिन। 
ACT,15,9,अतै विस्वास सोगी ही तंयारै मन शुद्ध करीके असु मन्ज अतै गैर यहूदी मन्ज कोई भेद ना रखुआ। 
ACT,15,10,ता अबै तुहै कजो प्रमात्मैं री परीक्षा करदै हिन कि चेलै जो व्यवस्था रै फजूल कमा मन्ज फसान जैतिओ ना इन्दै पूर्वज करी सके थियै अतै ना अहै करी सकदै हिन? 
ACT,15,11,"हाँ, इन्दा ऐह विस्वास हा कि जैस तरीकै सितै तियां प्रभु यीशु री कृपा द्धारा उद्धार पाणा; तैस ही तरीकै असु भी पाणा।” "
ACT,15,12,"ता पुरी सभा चुपचाप बरनबास अतै पौलुस जो हुणना लगी, कि प्रमात्मैं तंयारै द्धारा गैर यहूदी मन्ज किनै बड़ै-बड़ै चमत्कार, अतै हैरानी बाळै कम दसुरै हिन। "
ACT,15,13,"जैहणै बरनबास अतै पौलुस चुप भुऐ ता याकूब बलणा लगा, “हे भाईओ, मेरी हुणा। "
ACT,15,14,पतरसै दसुआ कि प्रमात्मैं पैहलै पेहल गैर यहूदी पुर कियां कृपादृष्‍टि करी कि तियां मन्ज अपणै नां तांयें मणु जो बणाई लेय्आ।” 
ACT,15,15,"ऐत मन्ज भविष्‍यवक्ता री गल्ला भी मिलदी हिन, जिंआं कि लिखुरा हा, "
ACT,15,16,"“ऐत थऊँ बाद मूँ फिरी इच्ची करी दाऊद रा ढैई पैऊरा डेरा चुकणा, अतै तसेरै खंडहरा जो फिरी बणाणा, अतै तैसिओ खड़ा करना, "
ACT,15,17,"ठेरैतांये कि बाकी मणु, अर्थात सब गैर यहूदी जैड़ै मेरै नां रै कहलान्दै हिन, प्रभु जो तोपन, "
ACT,15,18,ऐह सो ही प्रभु बलदा जैडा संसारा री उत्पति थऊँ इन्या गल्ला रा समाचार दिन्दा आ”। 
ACT,15,19,"ठेरैतांये मेरा विचार ऐह हा कि गैर यहूदी मन्ज जैड़ै मणु प्रमात्मैं री कनारी फिरदै हिन, अहै तियां जो दुख ना दीन; "
ACT,15,20,पर तियां जो चिट्ठी लिखी भैजन कि मूर्ति री अशुद्धता अतै व्यभिचार अतै गळा घोटुरै जानवरा रा मांस थऊँ अतै खूना थऊँ दूर ही रैहन। 
ACT,15,21,"क्ओकि पुराणै टैमां थऊँ नगरा नगरा मन्ज मूसा री व्यवस्था रा प्रचार करनैवाळै भून्दै चली आये हिन, अतै सो हर विश्रामदिन यहूदी रै सभागार मन्ज पढ़ी गान्दी हिन। "
ACT,15,22,"यरूशलेम री पुरी कलीसिया सोगी प्रेरित अतै स्याणै जो खरा लगु कि अपणै थऊँ कुछ मणु जो चुणा, मतलब यहूदा जैसिओ बरसब्बा भी बलदै थियै, अतै सीलास जो जैडा विस्वासी भाई मन्ज मुखिया थु; अतै तियां जो पौलुस अतै बरनबास सोगी अन्ताकिया शहर री कलीसिया जो भैजन। "
ACT,15,23,"तिन्ये तंयारै हत्थै चिट्ठी मन्ज ऐह लिखु भैजु “अन्ताकिया अतै सिरिया अतै किलिकिया परदेस मन्ज रैहणैवाळै विस्वासी भाई जो जैड़ै गैर यहूदी थऊँ हिन, प्रेरित अतै स्याणै भाई रा नमस्कार!” "
ACT,15,24,"अहै हुणुरा कि असु थऊँ कुछ, तैड़ी गिचीकरी, तुसिओ अपणी गल्ला थऊँ डराई दितुरा; अतै तुन्दै मन उलट करी दितुरै हिन पर अहै तियां जो ऐसा कोई हूक्म ना दितुरा थु। "
ACT,15,25,ठेरैतांये अहै अक्क चित भूच्ची करी ठीक समझु कि चुणुरै मणु जो अपणै प्रेमी बरनबास अतै पौलुस सोगी तुसु बलै भैजन। 
ACT,15,26,ऐह इन्‍नै मणु हिन जिन्यैं अपणै प्राण इन्दै प्रभु यीशु मसीह रै नां सितै जोखिम मन्ज पायै हिन। 
ACT,15,27,"ठेरैतांये अहै यहूदा अतै सीलास जो भैजुआ, जिंआं ऐह गल्ला करनी भी हिन। "
ACT,15,28,"पवित्र आत्मा जो अतै असिओ ठीक पता लगु हा कि इन्या जरूरी गल्ला जो छड़ी करी, तुसु पुर होर बोझ ना पान; "
ACT,15,29,"कि तुहै मूर्ति पुर बलि करूरै अतै खूना सितै, अतै गल्ला घोटुरै जानवरा रै मांस सितै, अतै व्यभिचार थऊँ दूर रेय्आ। इन्या थऊँ दूर रेय्आ ता तुन्दा मन भला भूणा। बाकी बिदा लैन्दा। "
ACT,15,30,"फिरी सो विदा भूच्ची करी अन्ताकिया पुजै, अतै सभा जो इकट्ठा करीके अक्क पत्री तियां जो दिती। "
ACT,15,31,सो पत्री पढ़ी करी तैहा उपदेश री गल्ला थऊँ बड़ै खुश भुऐ। 
ACT,15,32,"यहूदा अतै सीलास जैड़ै अप्पु भी भविष्‍यवक्ता थियै, बड़ी गल्ला सितै विस्वासी भाई जो उपदेश दी करी तंयारै मना जो स्थिर करू। "
ACT,15,33,"सो कुछ दिन रैई करी, विस्वासी भाई सोगी शान्ती सितै विदा भुऐ कि अपणै भैजणैवाळै बलै फिरी गान। "
ACT,15,34,(सीलास जो तैड़ी रैहणा खरा लगू पर यहूदा वापिस यरूशलेम चली गो।) 
ACT,15,35,पर पौलुस अतै बरनबास अन्ताकिया शहर मन्ज रैई गै अतै होर मतै सारै मणु सोगी प्रभु रै वचन रा उपदेश करदै अतै सुसमाचार हुणादै रैह 
ACT,15,36,"कुछ दिन बाद पौलुसै बरनबास सितै बल्लू, “जिंआं जिंआं नगरा मन्ज अहै प्रभु रा वचन हणाऊरा, अईआ, फिरी चली करी अपणै तियां विस्वासी भाई जो हेरन कि सो किनै हिन।” "
ACT,15,37,"ता बरनबासै यूहन्‍ना जो जैडा मरकुस भी कहलान्दा हा, सोगी निणै रा विचार करू। "
ACT,15,38,"पर पौलुसै तैसिओ जैडा पंफूलिया परदेस मन्ज तियां थऊँ अलग भूच्ची गच्छुरा थु, अतै कम्मा पुर तियां सोगी ना गो, तैसिओ सोगी निणा खरा ना समझु। "
ACT,15,39,"ता ऐसी बैहंस बाजी छिड़ी कि सो अक्की दुँयै थऊँ अलग भूच्ची गै; अतै बरनबास, मरकुस जो लैई करी जहाज पुर साइप्रस टापू चली गो। "
ACT,15,40,"पर पौलुसै सीलास जो चुणी लैऊ, अतै तियां विस्वासी भाई जो प्रमात्मैं री कृपा मन्ज सौंपी करी तैड़ी थऊँ चली गो। "
ACT,15,41,अतै सो कलीसिया जो स्थिर करदा सीरिया अतै किलिकिया परदेस मितै भून्दा निकळू। 
ACT,16,1,"फिरी सो दिरबे अतै लुस्त्रा शहर मन्ज भी गो। तैड़ी तीमुथियुस नां रा अक्क चेला थु, जैडा कसी विस्वासी यहूदी जनानी रा पुत्र थु, पर तसेरा पिता यूनानी थु। "
ACT,16,2,सो लुस्त्रा अतै इकुनियुम शहरा मन्ज रैहणै बाळै भाई मन्ज सुनाम थु। 
ACT,16,3,"पौलुस री इच्छा थी कि सो तैस सोगी चला; अतै जैड़ै यहूदी मणु तियां जगह मन्ज थियै तियां मणु री वजह थऊँ पौलुसै तसेरा खतना करू, क्ओकि सो सब जाणदै थियै, कि तसेरा पिता यूनानी थु। "
ACT,16,4,"पौलुस अतै तसेरै साथी नगर नगर गान्दै तियां व्यवस्था जो जैड़ी यरूशलेम रै प्रेरितै अतै स्याणै ठहराऊरी थी, मनणै तांयें विस्वासी जो पुजादैं गान्दै थियै। "
ACT,16,5,ऐस तरह कलीसिया विस्वास मन्ज स्थिर भून्दी गई अतै गिणती मन्ज भी बधदी गई। 
ACT,16,6,"सो फ्रूगिया अतै गलातिया परदेस मितै भूच्ची करी गै, क्ओकि पवित्र आत्मा तियां जो आसिया परदेस मन्ज वचन हुनाणै जो ना करूरी थी। "
ACT,16,7,"तिन्ये मूसिया परदेस रै नेड़ै पुजीकरी, बितूनिया परदेस मन्ज गाणै री सोची; पर पवित्र आत्मा तियां जो गाणा ना दिता। "
ACT,16,8,ता सो मूसिया मितै भूच्ची करी त्रोआस शहर मन्ज आये। 
ACT,16,9,"तैड़ी पौलुसै राती दर्शन हेरू कि अक्क मकिदुनी मणु खड़ी करी तैस सोगी विनती करीके बल्लू करदा कि, “समुंद्र रै पारीयें कनारै मकिदुनी परदेस मन्ज अईआ, अतै इन्दी मदद करा।” "
ACT,16,10,"तसेरै ऐह दर्शन हेरदै ही अहै झट मकिदुनिया परदेस गाणै री सोची, ऐह समझी करी कि प्रमात्मैं असिओ तियां जो सुसमाचार हुनाणै तांयें हैदुरा हा। "
ACT,16,11,ठेरैतांये अहै त्रोआस शहर थऊँ समुन्द्री जहाजा मन्ज बैही करी सिधै सुमात्रा टापू अतै दूये दिन नियापुलिस शहर मन्ज आये। 
ACT,16,12,"तैड़ी थऊँ अहै फिलिप्पी शहर पुजै, जैडा मकिदुनिया परदेस रा मुख्य नगर अतै रोमी री बस्ती हा; अतै अहै तैस नगरा मन्ज कुछ दिन तक रैह। "
ACT,16,13,"विश्रामदिन अहै नगर रै फाटक रै बाहर नदी रै कनारै ऐह समझी करी गै कि तैड़ी यहूदी प्रार्थना करणै री जगह भुणीआ, अतै बैही करी जैड़ी जनानी इकट्ठी थी तिन्या सोगी गल्ला करना लगै। "
ACT,16,14,लुदिया नां री अक्क थुआतीरा नगरा री बैंगणी कपड़ै बेचनैबाळी अक्क भक्त जनानी हुणु करदी थी। प्रमात्मैं तैसारा मन खोलू कि पौलुस री गल्ला पुर ध्यान लगा। 
ACT,16,15,"जैहणै तैहै अपणै टबरा समेत बपतिस्मा लैऊ, ता तैहै असु सोगी विनती करी कि, “अगर तुहै मिन्जो प्रभु री विस्वासी समझदै हिन, ता चली करी मेरै घरै रेय्आ,” अतै सो असिओ मनाई करी लैई गई। "
ACT,16,16,"जैहणै अहै प्रार्थना करनै री जगह जो चलुरै थियै, ता असिओ अक्क दासी मुळी जेहा मन्ज अनुमान लगाई करी भविष्‍यवाणी करनै री दुष्‍टात्मा थी; अतै सो ऐस तरीकै अपणै स्वामी तांयें बड़ा कुछ कमाई लैन्दी थी। "
ACT,16,17,"सो पौलुस अतै इन्दै पिचो इच्ची करी बकणा लगी, “ऐह मणु परमप्रधान प्रमात्मैं रै दास हिन, जैड़ै असिओ उद्धार रै मार्ग री उदाहरण हुणादै हिन।” "
ACT,16,18,"सो बड़ै दिन तक इन्या हि करदी रैई; पर पौलुस दुखी भुआ, अतै मुड़ीकरी तैहा दुष्‍टात्मा सितै बल्लू, “अऊँ तिजो यीशु मसीह री पवित्र आत्मा सितै हूक्म दिन्दा कि ऐसा थऊँ निकळी गा।” अतै सो तैहणै ही निकळी गई। "
ACT,16,19,"जैहणै तैसारै स्वामिये हेरू कि इन्दी कमाई रा साधन अतै उम्मीद गान्दी रैईआ, ता पौलुस अतै सीलास जो पकड़ी करी चौक मन्ज प्रधाना वलै खिन्जी करी लैई गै; "
ACT,16,20,"अतै तियां जो फौजदारी रै हाकमा वलै लैई गै अतै बल्लू, “ऐह मणु जैड़ै यहूदी हिन इन्दै नगरा मन्ज बड़ी हलचल मचाणा लगुरै हिन; "
ACT,16,21,अतै ऐसी रीति दसणा लगुरै हिन जिंआं जो ग्रहण करना या मनणा रोमी मणु तांयें ठीक निय्आ।” 
ACT,16,22,"ता भीड़ा रै मणु तंयारै वरोधा मन्ज इकट्ठै भूच्ची करी चढ़ी आये, अतै हाक्मे तंयारै कपड़ै फाड़ी दितै, अतै तियां जो बेंत मारनै रा हूक्म दिता। "
ACT,16,23,मतै बेंत लगावाईकरी तियां जो जेला मन्ज पाई दिता अतै दरोगा जो बल्लू कि इन्यारी चौकसी रखै। 
ACT,16,24,दरोगै ऐसा हूक्म हुणी करी तियां जो जेला री कोठरी मन्ज रखु अतै तंयारै पैरा जो काठ मन्ज ठोकी दिता। 
ACT,16,25,"अध्धी राती पौलुस अतै सीलास प्रार्थना करदै अतै प्रमात्मैं रै भजन गाऊ करदै थियै, अतै कैदी तंयारी हुणु करदै थियै। "
ACT,16,26,"ऐतनै मन्ज अक्क बड़ा बड़आ हिल्‍लण आ, ऐड़ी तक की जेला री नियूआं तक हिली गई, अतै तैहणै ही सब दार खुली गै; अतै सबी रै बन्धन भी खुली गै। "
ACT,16,27,"दरोगा जागु अतै जेला रै दार खुलै हेरी करी समझू कि सब कैदी नह्ही गच्छुरै हिन, ता तिनी अपणी तलवार कड़ी करी अपणै आपा जो मारी दिणा चाऊ। "
ACT,16,28,"पर पौलुसै जोरा सितै हक्क पाई करी बल्लू, “अपणै आपा जो कोई नुकसान मत कर, क्ओकि अहै सब ऐठीये ही हिन।” "
ACT,16,29,"ता सो अक्क दिय्आ मँगाईकरी अंदरा जो गो, अतै कम्मदा कम्मदा पौलुस अतै सीलास रै पैरै पैऊ; "
ACT,16,30,"अतै तियां जो बाहर अणीकरी बल्लू, “हे सज्जनो, उद्धार पाणै तांयें अऊँ कै करू?” "
ACT,16,31,"तिन्ये बल्लू, “प्रभु यीशु पुर विस्वास कर, ता तुद अतै तेरै घरानै उद्धार पाणा।” "
ACT,16,32,अतै तिन्ये तैसिओ अतै तसेरै पुरै घरानै जो प्रभु रा वचन हुणाऊ। 
ACT,16,33,"राती तैहा ही घड़ी तिनी तियां जो नि करी तंयारै पैर धुआये, अतै तिनी अपणै सब मणु समेत झट बपतिस्मा लैऊ। "
ACT,16,34,"ता तिनी अपणै घरा जो नि करी तियां अगो खाणै जो रखु, अतै पुरै घरानै समेत प्रमात्मैं पुर विस्वास करीके खुशी मनाई। "
ACT,16,35,जैहणै भ्याग भूई ता हाक्मे सपाई रै हत्थै बली भैजु कि तियां मणु जो छड़ी देय्आ। 
ACT,16,36,"दरोगै ऐह गल्ला पौलुस सोगी बली, “हाक्मे तुसिओ छड़ी दिणै रा हूक्म भेजी दिता। ठेरैतांये अबै शान्ती सोगी चली गच्छा।” "
ACT,16,37,"पर पौलुसै तियां सोगी बल्लू, “ईंयैं मणुऐ असु रोम रै मणुओ दोषी ठहराए विना ही मणु रै सामणै जेला मन्ज पाऊ थु। अबै अहै चुपचाप निकळी गान? ऐसा ना भूणा; पर सो अप्पु इच्ची करी असिओ बाहर कड़न।” "
ACT,16,38,"सपाईये ऐह गल्ला हाकमा सितै बली, अतै सो ऐह हुणी करी कि सो रोमी हिन, ड़री गै, "
ACT,16,39,"अतै इच्ची करी तियां थऊँ माफी मँगी, अतै बाहर नि करी विनती करी कि नगरा थऊँ चली गान। "
ACT,16,40,"सो जेला थऊँ नकैई करी लुदिया रै घरै आये, अतै विस्वासी भाई सोगी मुळी करी तियां जो शान्ती दिती, अतै चली गै। "
ACT,17,1,"पौलुस अतै सीलास अम्फिपुलिस अतै अपुल्लोनिया शहर मितै भूच्ची करी थिस्सलुनीके शहर मन्ज आये, जैड़ी यहूदी रा अक्क सभागार थु। "
ACT,17,2,"पौलुस अपणै रीति रै अनुसार तियां बलै गो, अतै त्राई विश्रामदिन पवित्रग्रन्था थऊँ तियां सोगी वाद-विवाद करू; "
ACT,17,3,"अतै तंयारा अर्थ खोली-खोली करी तियां जो समझांदा थू मसीह जो दुख उठाणा; अतै मरूरै थऊँ जी भूणा, जरूरी थु; अतै “ऐह ही यीशु जसेरी अऊँ उदाहरण हुणाऊ करदा, मसीहा हा।” "
ACT,17,4,"तियां मन्ज कैतनै यहूदी, भक्त यूनानी, अतै मती सारी कुलीन जनानी विस्वास करी लैऊ, अतै पौलुस अतै सीलास सोगी मिली गै। "
ACT,17,5,"पर यहूदी मणुऐ डाह सितै भरी के बजारू मणु थऊँ कुछ बुरै मणु जो सोगी लैऊ, अतै भीड़ इकट्ठी करीके नगरा मन्ज दंगा करनै लगै, अतै यासोन रै घरा पुर हमला करीके पौलुस अतै सीलास जो मणु सामणै अणना चाऊ। "
ACT,17,6,"सो तियां जो तैड़ी ना मुळै ता सो बकदै बकदै यासोन अतै कुछ विस्वासी भाई जो नगरा रै हाकमा रै सामणै खिन्जी लैई आये, अतै बलणा लगै “ऐह मणु जिन्यैं संसार मन्ज हंगामा करी दितुरा, सो ऐठीआ जो भी चली आये हिन। "
ACT,17,7,"यासोन तियां जो अपणै घरै ठहराऊरा हा। ऐह सबी रै सब बलदै हिन कि यीशु ही राजा हा, अतै सम्राट कैसर रै हूक्मा रा विरोध करदै हिन।” "
ACT,17,8,तिन्ये मणु जो अतै नगरा रै हाकमा जो ऐह हुणाई करी डराई दिता। 
ACT,17,9,ठेरैतांये तिन्ये यासोन अतै बाकी मणु जो जमानत लैई करी छड़ी दिता। 
ACT,17,10,विस्वासी भाईये झट राती ही पौलुस अतै सीलास जो बिरीया शहर जो भैजी दिता; अतै सो तैड़ी पुजीकरी यहूदी रै सभागार मन्ज गै। 
ACT,17,11,"ऐह मणु ता थिस्सलुनीके शहर रै यहूदी थऊँ भले थियै, अतै तिन्ये बड़ी लालसा सितै वचना जो ग्रहण करू, अतै रोज पवित्रग्रन्था मन्ज इन्या गल्ला जो तोपदै कि इन्या ही लिखुरी हिन कि ना। "
ACT,17,12,ठेरैतांये तियां मन्ज मतै अतै यूनानी कुलीन जनानी थऊँ अतै मतै मणु थऊँ विस्वास करू। 
ACT,17,13,"पर जैहणै थिस्सलुनीके शहर रै यहूदी जाणी गै कि पौलुस बिरीया शहर मन्ज भी प्रमात्मैं रा वचन हुणान्दा, ता सो तैड़ी इच्ची करी मणु जो उकसाणा अतै हलचल मचाणा लगै। "
ACT,17,14,ता विस्वासी भाईये झट पौलुस जो विदा करू कि समुंद्र रै कनारै चली गा; पर सीलास अतै तीमुथियुस तैठिये ही रैह। 
ACT,17,15,पौलुस जो पुजाणै बाळै तैसिओ एथेंस शहर तक लैई गै; अतै सीलास अतै तिमुथियुस तांयें ऐह आज्ञा पौलुस थऊँ लैई करी फिरी कि सो झट थऊँ झट तैस बलै ईन। 
ACT,17,16,"जैहणै पौलुस एथेंस शहर मन्ज तंयारी भाळ करू करदा थु, ता नगर जो मूर्ति सितै भरूरा हेरी करी तसेरा जी जळी गो। "
ACT,17,17,"ठेरैतांये सो यहूदी रै सभागार मन्ज यहूदी अतै भक्ता सितै, अतै चौका मन्ज जैड़ै भी मणु तैस सोगी मुळदै थियै तियां जो यीशु रै बारै मन्ज दसदा थु। "
ACT,17,18,"पौलुस कुछ ऐसै विद्धाना सोगी मुळु जियां जो इपिकूरी अतै स्तोईकी बलदै थियै, ता सो कुछ तैस सोगी तर्क करना लगै, अतै कुछ बलणा लगै, “ऐह बकवादी कै कणैणा चाहन्दा?” पर कुछ बलणा लगै, “ऐह होरी देवता रा प्रचारक लगू करदा” क्ओकि सो यीशु रै अतै दोवारा जी भूणै रा सुसमाचार हुणान्दा थु। "
ACT,17,19,"ता सो तैसिओ अपणै सोगी अरियुपगुस नां री यहूदी सभागार मन्ज लैई गै अतै पुछु, “कै अहै जाणी सकदै हिन कि ऐह नोई शिक्षा जैड़ी तू हुणाऊ करदा कै चिज हा? "
ACT,17,20,"क्ओकि तू अनोखी गल्ला असिओ हुणाऊ करदा, ठेरैतांये अहै जाणना चाहन्दै कि ठेरा मतलब कै हा।” "
ACT,17,21,"(ठेरैतांये कि कई एथेंसवासी अतै परदेसी जैड़ै तैड़ी रैहन्दै थियै, नोई नोई गल्ला करना अतै हुणनै रै अलावा हो कोई कम ना करदै थियै।) "
ACT,17,22,"ता पौलुसै अरियुपगुस सभागार मन्जै खड़ी करी बल्लू, “हे एथेंस रै मणुओ, अऊँ हेरदा कि तुहै हर गल्ला मन्ज देवता जो बड़ै मनणैवाळै हिन। "
ACT,17,23,"क्ओकि अऊँ घुमंदै घुमंदै तुन्दै पूजा री चिजा जो हेरू करदा थु, ता अक्क ऐसी वेदी हेरी, जैत पुर लिखुरा थु, ‘अनजाणै ईश्‍वर तांयें।’ ठेरैतांये जैसिओ तुहै विना जाणै पुजदै हिन, अऊँ तुसिओ तसेरा समाचार हुणान्दा।” "
ACT,17,24,"“जिनी प्रमात्मैं धरती अतै सब चिजा जो बणाऊरा, सो स्वर्ग अतै धरती रा स्वामी भूच्ची करी, हत्था रै बणाऊरै मन्दरा मन्ज ना रैहन्दा; "
ACT,17,25,"ना कसी चिजा री जरूरता रै अनुसार मणु रै हत्था री सेवा लैन्दा, क्ओकि सो अप्पु ही सबी जो जिन्दगी अतै सांस अतै सब कुछ दिन्दा। "
ACT,17,26,"तिनी शुरू मन्ज अक्क ही जोडै थऊँ मणु री सब जाति पुरी धरती पुर रैहणै तांयें बणाई; अतै कुण जाति अतै कुण भाषा कड़ी रैहणी तिनी ही फैसला करूरा, "
ACT,17,27,"प्रमात्मैं ऐसा करू कि मणु प्रमात्मैं जो तोपन, अतै टटोलीकरी पान भी, तांभी प्रमात्मां असु कसी थऊँ भी दूर निय्आ। "
ACT,17,28,"क्ओकि अहै तैस मन्ज ही जिन्दै रैहन्दै हिन, चलदै-फिरदै अतै स्थिर रैहन्दै हिन; जिंआं तुन्दै कैई कविये भी बलुरा, ‘अहै ता तसेरै ही वंशज हिन’।” "
ACT,17,29,"“ठेरैतांये प्रमात्मैं रै औलाद भूच्ची करी असिओ ऐह समझणा ठीक निय्आ कि ईश्वरत्व सोनै, रूप या पत्थर सांईये हा, जैड़ै मणु री कारीगरी अतै कल्पना सितै बणाऊरै हिन। "
ACT,17,30,"ठेरैतांये प्रमात्मैं मणु री अज्ञानता रै टैमां पुर ध्यान ना दितुरा, पर अबै हर जगह सब मणु जो मन फेराणै रा हूक्म दिन्दा हा। "
ACT,17,31,"क्ओकि तिनी अक्क दिन ठहराऊरा हा, जैत मन्ज तैस मणु रै द्धारा धर्म रै संसार रा न्याय करणा, जैसिओ तिनी बणाऊरा, अतै तैसिओ मरूरै थऊँ जियाई करी ऐह गल्ल सबी मणु पुर प्रमाणित करी दिती हा।” "
ACT,17,32,"मरूरै थऊँ दोवारा जीणै री गल्ला हुणी करी कुछ मजाक करणा लगै, अतै कुछ बलणा लगै, “ऐह गल्ल अहै तिजो थऊँ फिरी कदी हुणलै।” "
ACT,17,33,ता पौलुस तंयारै मन्जै थऊँ नकैई गो। 
ACT,17,34,"पर कुछ मणु तैस सोगी मिली गै, अतै प्रभु पुर विस्वास करू; जिंआं मन्ज दियुनुसियुस जैडा अरियुपगुस रा सदस्य थु, अतै दमरिस नां री अक्क जनानी थी, अतै तियां सोगी होर भी मतै मणु थियै। "
ACT,18,1,ऐत थऊँ बाद पौलुस एथेंस शहर जो छड़ी करी कुरिन्थुस शहर मन्ज आ। 
ACT,18,2,"तैड़ी तैसिओ अक्‍विला नां रा अक्क यहूदी मूळु, जैसेरा जन्म पुन्तुस परदेस मन्ज भच्छुरा थु। सो अपणी घरावाळी प्रिस्किल्ला सोगी इटली थऊँ हाल ही मन्ज छुरा थु, क्ओकि सम्राट क्लौदियुसे सब यहूदी जो रोम थऊँ निकळी गाणै रा हूक्म दितुरा थु। ऐस हूक्मा री वजह थऊँ पौलुस कुरिन्थुस मन्ज आ। "
ACT,18,3,"पौलुस अतै अक्‍विला रा अक्क ही कम थु, ठेरैतांये सो तियां सोगी रैऊ अतै सो कम करणा लगै; तंयारा कम तम्बू बनाणै रा थु। "
ACT,18,4,पौलुस हरेक विश्रामदिन यहूदी रै सभागार मन्ज वाद-विवाद करीके यहूदी अतै यूनानी जो यीशु रै बारै मन्ज समझांदा थु। 
ACT,18,5,"जैहणै सीलास अतै तिमुथियुस मकिदुनिया परदेस थऊँ आये, ता पौलुस वचन हुनाणै री धूना मन्ज यहूदी जो गवाही दिणा लगा कि यीशु ही मसीहा हा। "
ACT,18,6,"पर जैहणै यहूदी मणु विरोध अतै बुराई करना लगै, ता तिनी अपणै कपड़ै झाड़ी करी तियां सितै बल्लू, “तुहै ही ऐस फैसलै तांई जिम्मेदार हिन! अऊँ निर्दोष हा। अबै थऊँ मूँ गैर यहूदी मन्ज सुसमाचार हुणाणा गाणा।” "
ACT,18,7,तैड़ी थऊँ चली करी सो गैर यहूदी तीतुस यूस्तुस नां रै अक्की प्रमात्मैं रै भक्त रै घरा जो आ; जसेरा घर यहूदी रै सभागार सोगी ही थु। 
ACT,18,8,ता यहूदी रै सभागार रै सरदारै क्रिसपुसे अपणै पुरै घरानै समेत प्रभु पुर विस्वास करू; अतै मतै सारै कुरिन्थवासी हुणी करी विस्वास मन्ज आये अतै बपतिस्मा लैऊ। 
ACT,18,9,"प्रभुऐ अक्की राती दर्शन रै द्धारा पौलुस सोगी बल्लू, “मत ड़र, बल्कि कणैन्दा गा अतै चुप मत रैह; "
ACT,18,10,"क्ओकि अऊँ तेरै सोगी हा, अतै कोई भी तिजो मारणा चाहला ता तेरा नुकसान ना करी सकणा; क्ओकि ऐस नगरा मन्ज मेरै मतै सारै मणु हिन।” "
ACT,18,11,ठेरैतांये सो तैड़ी प्रमात्मैं रा वचन सखांदा डेढ़ साल तक रैऊ। 
ACT,18,12,"जैहणै गल्लियो अखाया परदेस रा हाक्म थु, ता यहूदी मणु एक भूच्ची करी पौलुस जो पकडणा आये, अतै तैसिओ न्याय आसन रै सामणै अणीकरी बलणा लगै, "
ACT,18,13,"“ऐह मणु जो समझांदा कि प्रमात्मैं री पूजा ऐस नियम सितै करा, जैड़ी व्यवस्था रै उलट हा।” "
ACT,18,14,"जैहणै पौलुस बलणा लगा, ता गल्लियो यहूदी सोगी बलणा लगा, “हे यहूदियो, अगर ऐह कोई अन्याय या दुष्‍टता री गल्ल भून्दी ता ठीक भून्दा कि अऊँ तुन्दी हुणदा। "
ACT,18,15,"पर अगर ऐह वाद-विवाद शब्दा, अतै नां अतै तुन्दै ऐड़ी री व्यवस्था रै बारै मन्ज हा, ता तुहै जाणा; क्ओकि अऊँ इन्या गल्ला रा न्यायी ना बणना चाहन्दा।” "
ACT,18,16,अतै हाक्म गल्लियो तियां जो न्याय आसन रै सामणै थऊँ कड्ड़ी दिता। 
ACT,18,17,ता यहूदी रै सभागार रै सरदारा थऊँ कईये सोस्थनेस जो पकड़ी करी न्याय आसन रै सामणै मारू। पर गल्लियो ऐहा गल्ला री कुछ भी फिकर ना करी। 
ACT,18,18,"पौलुस बड़ै दिन तक कुरिन्थुस मन्ज रैऊ। फिरी विस्वासी भाई थऊँ विदा लैई करी किंख्रेआ शहर मन्ज ठेरैतांये मुण्ड़ मुण्डवाऊ, क्ओकि तिनी मन्नत मगुँरी थी, अतै जहाजा मन्ज सीरिया जो चली पैऊ अतै तैस सोगी जनानी प्रिस्किल्ला अतै तसारा घरावाळा अक्‍विला भी थू। "
ACT,18,19,तिनी इफिसुस शहर पुजीकरी तियां जो तैड़ी छडु अतै अप्पु यहूदी रै सभागार मन्ज गिचीकरी यहूदी सोगी विवाद करणा लगा। 
ACT,18,20,"जैहणै मणुऐ तैस सोगी विनती करी, “असु बलै कुछ दिन होर रैह।” ता तिनी स्वीकार ना करू; "
ACT,18,21,"पर ऐह वलीकरी तियां थऊँ विदा लैई कि, “अगर प्रमात्मैं चाऊ ता दोवारा अऊँ तुसु वलै आ।” ता सो इफिसुस थऊँ जहाजा मन्ज चली पैऊ; "
ACT,18,22,अतै कैसरिया शहर मन्ज जहाजा थऊँ ओसी करी यरूशलेम जो गो अतै कलीसिया जो नमस्कार करीके अन्ताकिया शहर मन्ज आ। 
ACT,18,23,"फिरी कुछ दिन अन्ताकिया शहर मन्ज रैई करी सो तैड़ी थऊँ नकैऊ, अतै अक्की तरफा थऊँ गलातिया अतै फ्रूगिया परदेसा मन्ज सब चेलै जो स्थिर करदा फिरू। "
ACT,18,24,"अपुल्लोस नां रा अक्क यहूदी, जैसेरा जन्म सिकन्दरिया शहर मन्ज भच्छुरा थु, जैडा विद्धान मणु थु अतै पवित्रग्रन्था जो खरै तरीकै जाणदा थु, इफिसुस मन्ज आ। "
ACT,18,25,"तिनी प्रभु रै पंथ री शिक्षा पाऊरी थी, अतै मन लगाई करी यीशु रै बारै मन्ज ठीक ठीक हुणान्दा अतै सखांदा थु, पर सिर्फ यूहन्‍ना रै बपतिस्मा री गल्ल ही जाणदा थु। "
ACT,18,26,"सो यहूदी रै सभागार मन्ज निड़र भूच्ची करी बलणा लगा, पर प्रिस्किल्ला अतै अक्‍विला तसेरी गल्ला हुणी करी तैसिओ अपणै घरै लैई आये अतै प्रमात्मैं री गल्ला तैसिओ होर भी ठीक ठीक दस्सी। "
ACT,18,27,जैहणै तिनी पक्का करू कि नदी पारा जो अखाया परदेस जो गच्छा ता विस्वासी भाई तैसिओ उत्साह दिकरी चेलै जो चिट्ठी लिखी कि सो तैस सोगी खरै तरीकै मुळन; अतै तिनी तैड़ी पुजीकरी तियां मणु री मदद करी जिन्यैं अनुग्रह री वजह थऊँ ही विस्वास करूरा थु। 
ACT,18,28,"क्ओकि सो पवित्रग्रन्था थऊँ सवूत दि दिकरी कि यीशु ही मसीहा हा, बड़ै जोशा सोगी यहूदी जो सबी रै सामणै निरूतर करदा रैऊ। "
ACT,19,1,"जैहणै अपुल्लोस कुरिन्थुस शहर मन्ज थु, ता पौलुस ऊपरा रै सबी परदेसा थऊँ भूच्ची करी इफिसुस मन्ज आ। तैड़ी कुछ चेलै जो हेरी करी "
ACT,19,2,"तिनी बल्लू, “कै तुहै विस्वास करदै टैमैं ही पवित्र आत्मा पाऊरा?” तिन्ये तैस सोगी बल्लू, “अहै ता पवित्र आत्मा री चर्चा भी ना हुणी।” "
ACT,19,3,"पौलुस तियां सितै बल्लू, “ता फिरी तुहै कसेरा बपतिस्मा लैऊरा?” तिन्ये बल्लू, “यूहन्‍ना रा बपतिस्मा।” "
ACT,19,4,"पौलुसै बल्लू, “यूहन्‍नै ऐह बली करी मन फिराव रा बपतिस्मा दितुरा कि जैडा मेरै बाद ईणैबाळा हा, तैस पुर मतलब यीशु पुर विस्वास करा।” "
ACT,19,5,ऐह हुणी करी तिन्ये प्रभु यीशु रै नां रा बपतिस्मा लैऊ। 
ACT,19,6,"जैहणै पौलुसै तियां पुर हत्थ रखै ता पवित्र आत्मा तियां पुर ऊतरू, अतै सो अलग अलग भाषा बलणा अतै भविष्‍यवाणी करना लगै। "
ACT,19,7,ऐह सब लगभग बारह मर्द थियै। 
ACT,19,8,"पौलुस यहूदी रै सभागार मन्ज गिचीकरी त्राई महीनै तक निड़र भूच्ची करी बलदा रैऊ, अतै प्रमात्मैं रै राज्य रै बारै विवाद करदा अतै समझांदा रैऊ। "
ACT,19,9,"पर जैहणै कुछ मणुऐ कठोर भूच्ची करी तसेरी ना मनी बल्कि मणु सामणै ऐस पंथ जो बुरा बलणा लगै, ता तिनी तियां जो छड़ी दिता अतै चेलै जो अलग करी लैऊ, अतै रोज तुरन्‍नुस री पाठशाला मन्ज शिक्षा दिन्दा रैहन्दा थु। "
ACT,19,10,"दूँ साला तक ऐह ही भून्दा रैऊ, ऐड़ी तक कि आसिया परदेस रै रैहणैवाळै कै यहूदी कै गैर यहूदी सबीये प्रभु रा वचन हुणी लैऊ। "
ACT,19,11,प्रमात्मां पौलुस रै हत्थै सामर्थ रै अनोखै कम दसदा थु। 
ACT,19,12,"ऐड़ी तक कि रूमाल अतै अंगोछै जो तसेरै शरीरा सितै छुई करी बमारा पुर पान्दै थियै, अतै तंयारी बमारी ठीक भूच्ची गान्दी थी; अतै दुष्‍टात्मा तियां थऊँ नकैई गान्दी थी। "
ACT,19,13,"पर कुछ यहूदी जैड़ै झाड़-फूँक करदै फिरदै थियै, ऐह मणु भी ईयां ही जिंआं मन्ज दुष्‍टात्मा थी तियां जो प्रभु यीशु रै नां लैई करी झाड़-फूँक करना लगै, “जैस यीशु रा प्रचार पौलुस करदा हा, अहै तुसिओ तसेरी ही शपथ दी करी बाहर निकळणै रा हूक्म दिन्दै हिन।” "
ACT,19,14,"ता तैड़ी स्क्किवा नां रै अक्क यहूदी प्रधान याजक रै सत पुत्र थियै, जैडा ऐसा ही करदै थियै। "
ACT,19,15,"पर दुष्‍टात्मा तियां जो जवाव दिता, “यीशु जो अऊँ जाणदी हा, अतै पौलुस जो भी पच्छैणदी हा, पर तू कुण हा?” "
ACT,19,16,"अतै तैस मणु मन्ज जैस मन्ज दुष्‍टात्मा थी तियां पुर लपकिकरी तियां जो अपणै वशा मन्ज करी लैऊ, अतै ऐसी बुरी हालत करी कि सो नंगे अतै घायल भूच्ची करी तैस घरा थऊँ निकळी गै। "
ACT,19,17,"ऐसा गल्ला इफिसुस रै रैहणैवाळै सब यहूदी अतै यूनानी भी जाणी गै, अतै तियां सबी जो ड़र छाई गो; अतै प्रभु यीशु रै नां री बड़ाई भूई। "
ACT,19,18,"जिन्यैं विस्वास करू थु, तियां मन्ज मतै इच्ची करी अपणै अपणै कम्मा जो मनी लैऊ अतै प्रकट करू। "
ACT,19,19,"जादू करनैवाळै मन्ज मतै सारै अपणी अपणी पोथी इकट्ठी करीके सबी रै सामणै फूकी दिती, अतै जैहणै तंयारा दाम जोडु ता पजाँह हजार चाँदी रै सिक्कै रै बराबर निकळू। "
ACT,19,20,ऐस तरीकै प्रभु रा वचन पुरै जोरा सितै फैलदा अतै प्रबल भून्दा गो। 
ACT,19,21,"जैहणै ऐह गल्ला भूच्ची चुकी ता पौलुसै आत्मा मन्ज ठाणी लैऊ कि मकिदुनिया अतै अखाया परदेस मितै भूच्ची करी यरूशलेम जो गच्छु, अतै बल्लू, “तैड़ी गाणै थऊँ बाद मिन्जो रोम जो गाणा भी जरूरी हा।” "
ACT,19,22,ठेरैतांये अपणी सेवाकाल मन्ज तीमुथियुस अतै इरास्तुस जो पैहलै ही मकिदुनिया परदेस भैजी करी अप्पु कुछ दिन आसिया परदेस मन्ज रूकी गो। 
ACT,19,23,तैस टैमैं तैस पंथ रै बारै मन्ज बड़ा हुल्लड़ भुआ। 
ACT,19,24,क्ओकि देमेत्रियुस नां रा अक्क सुनार अरतिमिस नां री देवी रै चाँदी रै मन्दर बणाई करी कारीगीरा जो बड़ा कम दुआंदा थु। 
ACT,19,25,"तिनी तियां जो अतै ऐसी चिजा रै कारीगीरा जो इकट्ठा करीके बल्लू, “हे भाईओ, तुहै जाणदै हिन कि ऐस कम्मा जो करनै थऊँ असिओ कैतना धन मुळदा। "
ACT,19,26,"तुहै हेरदै अतै हुणदै हिन सिर्फ इफिसुस शहर ही ना, बल्कि पुरै आसिया मन्ज ऐह बली-बली करी ईनी पौलुसै मतै मणु जो समझाऊ अतै भरमाऊ भी हा, कि जैड़ी हत्था री कारीगरी हा, सो ईश्‍वर ना हिन। "
ACT,19,27,"ऐत थऊँ अबै सिर्फ ऐसा गल्ला रा ही ड़र निय्आ कि इन्दै ऐस धन्धे री प्रतिष्‍ठा गान्दी रैहणिआ, बल्कि ऐह कि महान देवी अरतिमिस रा मन्दर तुच्छ समझया गाणा, अतै जेहा जो आसिया रै कई मणु अतै संसारा रै होरी देशा रै मतै मणु पूजा करदै हिन तसारा महत्व भी गान्दा रैहणा।” "
ACT,19,28,"सो मणु ऐह हुणी करी क्रोध सितै भरी गै अतै बकी बकी करी बलणा लगै, “इफिसियों री अरतिमिस, महान हा।” "
ACT,19,29,"अतै पुरै नगर मन्ज कोलाहल मची गो, अतै मणुऐ मकिदुनियावासी गयुस अतै अरिस्तर्खुस जो जैड़ै पौलुस रै संगी यात्री थियै, पकड़ी लैऊ, अतै अक्क सोगी जंजघर जो दौड़ी गै। "
ACT,19,30,जैहणै पौलुसै मणु बलै अंदर गाणा चाऊ ता चेलै तैसिओ गाणा ना दिता। 
ACT,19,31,आसिया रै हाकमा थऊँ भी कईये ऐह बली भैजु कि जंजघर मन्ज गाणै रा जोखिम मत करदा। 
ACT,19,32,"तैड़ी कोई कुछ बकदा ता कोई कुछ, क्ओकि सभी मन्ज बड़ी गड़बड़ी भूचु करदी थी, अतै मतै मणु ऐह जाणदै भी ना थियै कि अहै कत तांयें इकट्ठै भुऐ हिन। "
ACT,19,33,"ता तिन्ये सिकन्दर जो, जैसिओ यहूदिये खडेरू थु, भीड़ा मन्ज अगो करू। सिकन्दर हत्था री सिनका सितै मणु जो जवाव दिणा चाहन्दा थु। "
ACT,19,34,"पर जैहणै तिन्ये ऐह जाणी लैऊ कि ऐह यहूदी हा, ता सब अक्क शब्द कोई दोई घंटै तक बकदै रैह, “इफिसियों री अरतिमिस महान हा।” "
ACT,19,35,"ता नगरा रै मन्त्रीये मणु जो शान्त करीके बल्लू, “हे इफिसुस रै मणुओ, सब जाणदै हिन कि इफिसियों रा नगर महान देवी अरतिमिस रै मन्दर, अतै ज्यूस री कनारी पैऊरी मूर्ति रा रखवाला हा। "
ACT,19,36,"ता अगर इन्या गल्ला रा खण्डन ही ना भूच्ची सकदा, ता ठीक ऐह हा कि तुहै शान्त रेय्आ अतै बिना-सोच-विचार कुछ ना करा। "
ACT,19,37,क्ओकि तुहै ऐह मणु अन्दै हिन जैड़ै ना मन्दरा जो लुटणैवाळै हिन अतै ना ही इन्दी देवी रै निन्दा करनैवाळै हिन। 
ACT,19,38,अगर देमेत्रियुस अतै तसेरै सोगी कारीगीरा जो कसी सोगी विवाद भोआ ता कचैहरी खुली हिन अतै हाक्म भी हिन; सो अक्की दूये पुर इलजाम ना लान 
ACT,19,39,"पर अगर तुहै कसी गल्ला रै बारै मन्ज पुछणा चाहन्दै हिन, ता पंचायत मन्ज फैसला करया गाणा। "
ACT,19,40,"क्ओकि अजा रै बलवे री वजह थऊँ असु पुर दोष लगाये गाणै रा ड़र हा, ठेरैतांये कि ठेरी कोई वजह निय्आ, अतै अहै ऐसा भीड़ा रै इकट्ठा भूणै रा कोई जवाव ना दि सकणा।” "
ACT,19,41,ऐह बली करी तिन्ये सभा जो विदा करू। 
ACT,20,1,"जैहणै हुल्लड़ रूकी गो ता पौलुसै चेलै जो हैदी करी समझाऊ, अतै तियां थऊँ विदा लैई करी मकिदुनिया परदेस री कनारी चली पैऊ। "
ACT,20,2,तैस पुरै परदेसा मितै भूच्ची करी अतै चेलै जो बड़ा उत्साहित करीके सो यूनान परदेस मन्ज आ। 
ACT,20,3,"जैहणै त्राई महीनै रैई करी सो तैड़ी जहाजा पुर बैही करी सो सीरिया परदेस जो गाणै बाळा थु, ता यहूदी अगुवै तैसिओ मारा री तोपा पैई गै, ता तिनी ऐह पक्का करू कि मकिदुनिया भूच्ची करी सो सीरिया परदेस जो फिरी गच्छा। "
ACT,20,4,"बिरीया रै रैहणै बाळै पुर्रूस रा पुत्र सोपत्रुस, थिस्सलुनीकियों शहर मन्ज अरिस्तर्खुस अतै सिकुन्दुस, दिरबे शहर रा गयुस, अतै तीमुथियुस, आसिया परदेस रा तुखिकुस अतै त्रुफिमुस आसिया परदेस तक तैस सोगी चली पै। "
ACT,20,5,ऐह सब साथी अगो गिचीकरी त्रोआस शहर तक इन्दी भाळ करदै रैह। 
ACT,20,6,"अतै अहै अखमीरी रोटी रै त्यौहार रै बाद फिलिप्पी शहर थऊँ जहाजा पुर चढ़ी करी पँजा दिन मन्ज त्रोआस शहर मन्ज तियां बलै पुजै, अतै सत दिन तक तैठिये ही रैह। "
ACT,20,7,"हप्ते रै पैहलै दिन जैहणै अहै रोटी त्रोड़णै तांयें इकट्ठै भूए, ता पौलुस दूये दिन चली गाणा थु ता, तिनी तियां सोगी गल्ला करी; अतै अध्धी राती तक गल्ला करदा रैऊ। "
ACT,20,8,"जैसा अटारी पुर अहै इकट्ठै थियै, तैड़ी मतै दीये जळू करदै थियै। "
ACT,20,9,"अतै यूतुखुस नां रा अक्क जवान खिड़की पुर बैही करी गहरी निन्द्रा मन्ज झूकु करदा थु। जैहणै पौलुस देरा तक गल्ला करू करदा थु ता सो मणु निन्द्रा मन्ज त्रीं मंज़िल थऊँ पैई गो, अतै जैहणै मणु थलै गै ता सो मरूरा उठाऊ। "
ACT,20,10,"पर पौलुस ओसी करी तैस सोगी लिपटी गो, अतै गळै लगाई करी बल्लू, “ड़रा मत; क्ओकि सेरै प्राण ऐस मन्ज ही हिन।” "
ACT,20,11,अतै फिर ऊपर गिचीकरी रोटी त्रोड़ी अतै खाणै थऊँ बाद भी ऐतनी देरा तक गल्ला करदा रैऊ कि भ्याग लगी पैई भूणा। फिरी सो चली गो। 
ACT,20,12,अतै सो तैस जवाना जो जिन्दै लैई आये अतै बड़ी शान्ती पाई। 
ACT,20,13,"अहै पैहलै ही अस्सुस शहर जो जहाजा पुर चढ़ी करी ऐह सोची करी अगो चली गै कि तैड़ी अहै पौलुस जो चढ़ाई लैलै, क्ओकि सो पैहलै ही पैदल गाणैवाळा थु। "
ACT,20,14,जैहणै सो अस्सुस शहर मन्ज असिओ मूळु ता अहै तैसिओ जहाजा मन्ज चढ़ाईकरी मितुलेने शहर मन्ज लैई आये। 
ACT,20,15,"तैड़ी थऊँ अहै जहाजा मन्ज दूये दिन खियुस शहर रै सामणै पुजै, अतै अगलै दिन सामुस शहर मन्ज गिच्ची रैह; फिरी अगलै दिन मिलेतुस शहर मन्ज आये। "
ACT,20,16,क्ओकि पौलुसै इफिसुस शहर रै बाहरा थऊँ भूच्ची करी गाणै री सोचुरी थी कि करखी ऐसा ना भोआ कि आसिया परदेस मन्ज देर लगा; क्ओकि सो जल्दी मन्ज थु कि अगर भूच्ची सका ता सो पिन्तेकुस्त त्यौहार रै दिन यरूशलेम मन्ज पुजा। 
ACT,20,17,"जैहणै पौलुस मिलेतुस शहर मन्ज पुजु ता तिनी इफिसुस शहर री कलीसिया रै अगुवै जो संदेसा भैजु, अतै कलीसिया रै स्याणै जो हदवाई भैजु। "
ACT,20,18,"जैहणै सो तैस बलै आये ता, ता तिनी बल्लू; “तुहै जाणदै हिन पैहलै ही दिन थऊँ जैहणा थऊँ अऊँ आसिया परदेस पुजुरा, हर टैमैं तुसु सोगी कस तरीकै रैऊरा "
ACT,20,19,"मतलब बड़ी दीनता सितै अतै आँसू बहाई-बहाई करी, अतै तियां परीक्षा मन्ज जैड़ी यहूदी री वजह थऊँ मिन्जो पुर ईच्ची पैई, अऊँ प्रभु री सेवा करदा रैऊ; "
ACT,20,20,"अतै जैड़ी जैड़ी गल्ला तुन्दै भलै री थी, तियां जो मणु रै सामणै अतै घरै घरै दसणै मन्ज कदी भी ना झिझकु, "
ACT,20,21,बल्कि यहूदी अतै यूनानी रै सामणै गवाही दिन्दा रैऊ कि प्रमात्मैं री तरफ मन फिराणा अतै इन्दै प्रभु यीशु पुर विस्वास करना चहिन्दा।” 
ACT,20,22,"“अबै हेरा पवित्र आत्मा मिन्जो यरूशलेम शहर जो गाणै जो मजबुर करूआ, अतै ना जाणदा कि तैड़ी मिन्जो पुर कै बीतणा। "
ACT,20,23,सिर्फ ऐह कि पवित्र आत्मा हर नगर मन्ज गवाही दिकरी मिन्जो सोगी बलदा कि बन्धन अतै क्‍लेश तिजो तांयें तैयार हिन। 
ACT,20,24,"पर अऊँ अपणै प्राणा जो कुछ ना समझदा कि तियां जो प्यारा जाणु, बल्कि ऐह कि अऊँ अपणी दौड़ जो अतै सेवा जो पुरा करू, जैडा मैंई प्रमात्मैं रा अनुग्रह रै सुसमाचार पुर गवाही दिणै तांयें प्रभु यीशु थऊँ पाई हा।” "
ACT,20,25,"“अबै हेरा, अऊँ जाणदा हा कि तुहै सब जिंआं मन्ज अऊँ प्रमात्मैं रै राज्य रा प्रचार करदा फिरू, मिन्जो तुसु दोवारा ना हेरना। "
ACT,20,26,"ठेरैतांये अऊँ अजा रै दिन तुसु सोगी गवाही दिकरी बलदा कि, अगर तुसु मन्ज कोई यीशु पुर बिना विस्वास करै मरी गो ता अऊँ निर्दोष हा। "
ACT,20,27,क्ओकि अऊँ प्रमात्मैं रै पुरै अभिप्राय जो तुसिओ पुरी रीति सितै बिना झिझका रै दस्सी दिता हा। 
ACT,20,28,"ठेरैतांये अपणी अतै अपणै पुरै झुण्ड़ री चौकसी करा जैत मन्ज पवित्र आत्मा तुसिओ अध्यक्ष ठहराऊरा हा, कि तुहै प्रमात्मैं री कलीसिया री रखवाळी करन, जैतिओ तिनी अपणै खूना सितै खरीदुरा हा। "
ACT,20,29,अऊँ जाणदा कि मेरै गाणै थऊँ बाद तुसु मन्ज झूठै भविष्‍यवक्ता ईणै जैड़ै फाड़णैवाळै भेड़िये सांईयै भूणै जिंआं झुण्ड़ जो ना छड़णा। 
ACT,20,30,"तुसु मन्जै ही ऐसै ऐसै मणु उठी खड़ीणै, जिंआं चेलै जो अपणै पिचो खिन्जी लैणैवाळै टेढ़ी-मेढ़ी गल्ला करनी हिन। "
ACT,20,31,"ठेरैतांये जागदै रेय्आ, अतै याद रखा कि मैंई त्राई साला तक रोई-रोई करी हरेक जो चेतावनी दिणा ना छडु।” "
ACT,20,32,"अतै अबै अऊँ तुसिओ प्रमात्मैं जो अतै तसेरै अनुग्रह रै वचन जो सौंपी दिन्दा, जैडा तुसिओ विस्वास मन्ज पक्का करी सकदा हा अतै सब पवित्र करूरै मणु मन्ज सहभागी करीके मीरास दि सकदा हा। "
ACT,20,33,"मैंई कसी रै चाँदी, सोनै या कपडै रा लालच ना करू। "
ACT,20,34,तुहै अप्पु जाणदै हिन इन्या हत्थै ही मेरी अतै मेरै साथी री जरूरता जो पुरा करूरा। 
ACT,20,35,"मैंई तुसिओ सब कुछ करीके दसुआ कि कस तरीकै मेहनत करदै कमजोरा जो सम्भालणा अतै प्रभु यीशु रै वचन याद रखणा जरूरी हा, जैडा तिनी अप्पु ही बलुरा हा: “लैणै थऊँ दिणा भला हा”। "
ACT,20,36,ऐह बली करी तिनी घुटनै टेकै अतै सबी सोगी प्रार्थना करी। 
ACT,20,37,ता सो सब बड़ै रोऐ अतै पौलुस रै गळै लिपटी करी तैसिओ पोक्कु दिणा लगै। 
ACT,20,38,ऐह खासकर ऐसा गल्ला थऊँ दुखी थियै जैड़ी तिनी बली थी कि तुसु मिन्जो दोवारा ना हेरना। ता तिन्ये तैसिओ जहाजा तक पुजाऊ। 
ACT,21,1,"जैहणै अहै तियां थऊँ विदा भूच्ची करी जहाजा पुर चली पै ता सिधै रस्तै मन्ज कोस नां रै टापू मन्ज आये, अतै दूये दिन रूदुस टापू मन्ज अतै तैड़ी थऊँ बाद पतरा टापू मन्ज। "
ACT,21,2,"तैड़ी अक्क जहाज फीनीके शहर जो गान्दा मुळु, अतै अहै तैस जहाजा पुर चढ़ी गै "
ACT,21,3,"जैहणै साइप्रस टापू हुजु, ता अहै जहाजा जो खब्बै कनारी मोडु, अतै सीरिया परदेस जो चली करी सूर शहर मन्ज उतरै क्ओकि तैड़ी जहाजा रा माल उतारना थु। "
ACT,21,4,चेलै सोगी मूळी करी अहै तैड़ी सत दिन रैह। तिन्यै जो पवित्र आत्मा रै सिखाऐ पौलुसै बलुरा थु कि यरूशलेम जो मत गान्दै। 
ACT,21,5,"हप्तै रै बाद जैहणै अहै चली पै, ता सबी जनानी अतै बच्चै समेत असिओ नगरा रै बाहरा तक पुजाऊ; अतै अहै कनारै पुर घुटनै टेकीकरी प्रार्थना करी, "
ACT,21,6,"ता अक्क दूये थऊँ विदा लैई करी, अहै ता जहाजा पुर चढ़ै अतै सो अपणै अपणै घरा जो फिरी गै। "
ACT,21,7,"ता अहै सूर शहर थऊँ जलयात्रा पुरी करीके पतुलिमयिस शहर पुजै, अतै विस्वासी भाई जो नमस्कार करीके तियां सोगी अक्क दिन रैह। "
ACT,21,8,"दूये दिन चली करी अहै कैसरिया शहर मन्ज आये, अतै फिलिप्पुस सुसमाचार प्रचारक रै घरै मन्ज रैह, जैडा तियां सता चेले मन्ज अक्क थु जियां जो यरूशलेम मन्ज सेवा के तांयै चुणुरा थू। "
ACT,21,9,"फिलिप्पुस री चंऊर कुँवारी कुल्ळी थी, जैड़ी भविष्‍यवाणी करदी थी। "
ACT,21,10,"जैहणै अहै बड़ै दिन तैड़ी रैई चुकै, ता अगबुस नां रा भविष्‍यवक्ता यहूदिया थऊँ आ। "
ACT,21,11,"तिनी असु बलै इच्ची करी पौलुस रा कमरबन्ध लैऊ, अतै अपणै हत्था पैरा जो बनी करी बल्लू, “पवित्र आत्मा ऐह बलदा जैस मणु रा ऐह कमरबन्ध हा, तैसिओ यरूशलेम मन्ज यहूदी ऐस तरीकै ही बनणा, अतै गैर यहूदी रै हत्था मन्ज सौंपणा।” "
ACT,21,12,"जैहणै अहै ऐह गल्ला हुणी, ता अहै अतै तैड़ी मणुऐ पौलुस सोगी ऐह विनती करी कि यरूशलेम जो मत गान्दा। "
ACT,21,13,"पर पौलुसै जवाव दिता, “तुहै कै करदै हिन कि रोई-रोई करी मेरा दिल त्रोडु करदै हिन? अऊँ ता प्रभु यीशु रै नां तांयें ना सिर्फ कैदी बणनै तांयें ही ना बल्कि मरनै तांयें भी तैयार हा।” "
ACT,21,14,"जैहणै तिनी ना मनु ता अहै ऐह बली करी चुप भूच्ची गै, “प्रभु री इच्छा पुरी भोआ।” "
ACT,21,15,कुछ दिन थऊँ बाद अहै तैयारी करी अतै यरूशलेम जो चली पै। 
ACT,21,16,"कैसरिया शहर थऊँ भी कुछ चेलै असु सोगी भूच्ची गै, अतै असिओ मनासोन नां साइप्रसवासी अक्क पुराणै चेलै बलै लैई आये, कि अहै तैड़ी रैहन। "
ACT,21,17,"जैहणै अहै यरूशलेम मन्ज पुजै, ता विस्वासी भाई बडी खुशी सोगी असु सोगी मुळै। "
ACT,21,18,"दूये दिन पौलुस असिओ याकूब वलै लैई करी गो, जैड़ी सब स्याणै इकट्ठै थियै। "
ACT,21,19,"ता तिनी तियां जो नमस्कार करीके, जैड़ै जैड़ै कम प्रमात्मैं तसेरी सेवा रै द्धारा गैर यहूदी मन्ज करूरै थियै, अक्क अक्क करीके सब दसै। "
ACT,21,20,"तिन्ये ऐह हुणी करी प्रमात्मैं री महिमा करी, फिरी तिनी बल्लू, “हे भाई, तू हेरदा कि यहूदी थऊँ कई हजार मणुऐ विस्वास करूआ; अतै सब व्यवस्था री धूना मन्ज हिन। "
ACT,21,21,"यहूदी विस्वासी जो तेरै बारै मन्ज सखाऊरा हा कि तू गैर यहूदी मन्ज रैहणै बाळै यहूदी मणु जो मूसा री व्यवस्था थऊँ फिरी गाणै जो सखांदा, अतै बलदा, कि ना अपणै बच्चै रा खतना करा अतै ना यहूदी रीति रवाजा पुर चला। "
ACT,21,22,ता फिरी कै करया गच्छा? मणु जरूर हुणना कि तु छुरा। 
ACT,21,23,"ठेरैतांये जैडा अहै तुसु सोगी बलदै हिन, सो कर। असु बलै चंऊर ऐसै मणु हिन जिन्यैं मन्नत मनुरी हा "
ACT,21,24,"तियां जो लैई करी अप्पु सोगी शुद्ध करनै री रीति जो पुरा कर; अतै तियां जो खर्चा भी दे कि सो मुण्ड़ा जो मुण्ड़वान। ता सबी जाणी लैणा कि जैड़ी गल्ला तेरै बारै मन्ज दसुरी हिन, तियां मन्ज कुछ भी सच निय्आ पर तू अप्पु ही व्यवस्था जो मनी करी तंयारै अनुसार चलदा। "
ACT,21,25,"पर तियां गैर यहूदी रै बारै मन्ज जिन्यैं विस्वास करूरा, अहै ऐह फैसला करीके लिखी भैजुआ कि सो मूर्ति रै सामणै बलि करूरै मांस सितै, अतै खूना सितै, अतै जानवरा रा गल्ला घोटुरै मांसा सितै, अतै व्यभिचार थऊँ बची रैहन।” "
ACT,21,26,"ता पौलुस तियां मणु जो लैई करी, अतै दूये दिन तियां सोगी शुद्ध भूच्ची करी मन्दरा मन्ज गो, अतै तैड़ी दसी दिता कि शुद्ध भूणै तांयें, अर्थात तियां थऊँ हरेक तांयें चढ़ावा चढ़ाया गाणै तक रै दिन कधैड़ी पुरै भूणै हिन। "
ACT,21,27,"जैहणै सो सत दिन पुरै भूणै पुर थियै ता आसिया परदेस रै यहूदी अगुवै पौलुस जो मन्दरा मन्ज हेरी करी मणु जो उकसाऊ, अतै वकी करी तैसिओ पकड़ी लैऊ, "
ACT,21,28,"“हे इस्त्राएलिओ मदद करा; ऐह सो ही मणु हा, जैडा मणु रै अतै व्यवस्था रै अतै ऐसा जगहा रै वरोधा मन्ज मणु जो सखांदा, ऐड़ी तक कि गैर यहूदी जो भी मन्दरा मन्ज अणीकरी ईनी ऐसा पवित्र जगह जो अपवित्र करूरा हा।” "
ACT,21,29,"तिन्ये ऐह बल्लू क्ओकि तिन्ये ऐत थऊँ पैहलै इफिसुसवासी त्रुफिमुस जो पौलुस सोगी नगरा मन्ज हेरूरा थु, अतै समझी बैहै कि पौलुस इन्या जो मन्दरा मन्ज लैई आ। "
ACT,21,30,"ता पुरै नगरा मन्ज कोलाहल मची गो, अतै मणु दौड़ी-दौड़ी करी इकट्ठै भूच्ची गै अतै पौलुस जो पकड़ी करी मन्दरा रै बाहर घसीटी करी लैई आये, अतै झट द्धार बन्द करी दितै। "
ACT,21,31,"जैहणै सो तैसिओ मारी दिणा चाहन्दै थियै, ता पलटन रै सरदारा जो संदेसा पुजु कि पुरै यरूशलेम मन्ज कोलाहल मचु करदा। "
ACT,21,32,ता सो झट सैनका अतै सुबेदारा जो लैई करी तियां बलै थला जो दौड़ी आ; ता भीड़ै पलटन रै सरदारा जो अतै सैनका जो हेरी करी पौलुस जो मारना जकणा छड़ी दिता। 
ACT,21,33,"ता पलटन रै सरदारै इच्ची करी पौलुस जो पकड़ी लैऊ; अतै दूँ जंजीरा सितै बनणै रा हूक्म दिकरी पुछणा लगा, “ऐह कुणआ अतै ईनी कै करूरा?” "
ACT,21,34,"पर भीड़ा थऊँ कोई कुछ अतै कोई कुछ बकदा रैऊ। जैहणै सो हल्लै री वजह थऊँ सच्चाई ना जाणी सकू, ता तैसिओ गढ़ अन्दर निणै रा हूक्म दिता। "
ACT,21,35,"जैहणै सो पैईड़ी पुर पुजु ता ऐसा भुआ कि भीड़ा रै दवाव री वजह थऊँ सैनका जो सो चुकी करी लैई गाणा पैऊ, "
ACT,21,36,"क्ओकि मणु री भीड़ ऐह बकदी-बकदी तैस पिचो पैऊरी थी कि, “ऐसिओ मारी देय्आ।” "
ACT,21,37,"जैहणै सो पौलुस जो गढ़ा अन्दर लैई चलुरै थियै ता तिनी पलटना रै सरदारा सोगी बल्लू, “कै मिन्जो आज्ञा हा कि अऊँ तिजो सोगी कुछ बलुं?” तिनी बल्लू, “कै तु यूनानी भाषा जाणदा? "
ACT,21,38,"कै तु मिस्त्री निय्आ, जैडा ऐत थऊँ पैहलै विद्रोही बणी करी, चंऊर हजार कटारबन्द मणु जो बणा मन्ज लैई गो?” "
ACT,21,39,"पौलुसै बल्लू, “ना! अऊँ ता किलिकिया परदेस रै प्रसिद्ध नगरा तरसुस रा अक्क यहूदी निवासी हा। अऊँ तिजो सोगी विनती करदा कि मिन्जो मणु सितै गल्ला करना दे।” "
ACT,21,40,"जैहणै तिनी हूक्म दिता, ता पौलुसै पैईड़ी पुर खड़ी करी मणु जो हत्था सोगी सिनक लाई। जैहणै सो चुप भूच्ची गै ता सो इब्रानी भाषा मन्ज बलणा लगा "
ACT,22,1,"“हे भाईओ अतै पितरो, मेरा जवाव हुणा, जैडा अबै अऊँ तुन्दै सामणै कणैणा चाहन्दा।” "
ACT,22,2,"सो ऐह हुणी करी ही कि इब्रानी भाषा मन्ज बल्लू करदा, अतै चुप भूच्ची गै। ता तिनी बल्लू; "
ACT,22,3,"अऊँ ता यहूदी मणु हा, जैडा किलिकिया परदेस रै तरसुस शहरा मन्ज पैदा भच्छुरा; पर ऐस नगरा रै महान गुरू गमलीएल वलै अऊँ पढुरा, अतै बापदादे री व्यवस्था जो मैंई ठीक रीति सितै सिखुरा; अतै प्रमात्मैं तांयें ऐसी धूना मन्ज थु, जिंआं तुहै अज तैहा धूना मन्ज हिन। "
ACT,22,4,"मैंई मणु अतै जनानी दूनी जो बनी बनी करी जेला मन्ज पाऊरा, मसीह पिचो चलणै बाळै जो ऐतना सताऊरा कि कैईआ जो मारवाई भी दितुरा। "
ACT,22,5,"ऐसा गल्ला तांयें महायाजक अतै महासभा रै स्याणै गवाह हिन, कि तियां थऊँ अऊँ दमिशक शहर मन्ज रैहणै बाळै यहूदी मणु रै नां री चिट्ठी लैई करी जो चलुरा थु, कि जैड़ै तैड़ी हिन तियां जो भी दण्ड़ दिणै तांयें यरूशलेम जो लैई इच्छु। "
ACT,22,6,"जैहणै अऊँ चलदा-चलदा दमिशक शहर रै नेड़ै पुजु, ता ऐसा भुआ कि दोफारा रै टैमैं अकदम अक्क बड़ी लौ अम्बरा थऊँ मेरै चंऊ कनारै चमकी। "
ACT,22,7,"अतै अऊँ धरती पुर पैई गो अतै मैंई हुणु कि, “हे शाऊल, हे शाऊल, तू मिन्जो कजो सतान्दा?” "
ACT,22,8,"मैंई जवाव दिता, “हे प्रभु, तू कुणआ”? तिनी मिन्जो सोगी बल्लू, “अऊँ यीशु नासरी हा, जैसिओ तु सतान्दा हा”। "
ACT,22,9,"मेरै सोगी जैड़ै थियै तिन्ये लौ ता हेरी, पर जैडा मैंई हुणु सो तियां जो ना हुणु। "
ACT,22,10,"ता मैंई बल्लू, “हे प्रभु, अऊँ कै करू”? प्रभुऐ मिन्जो सितै बल्लू, “उठी करी दमिशक शहर जो गा, अतै जैडा कुछ मूँ तिजो थऊँ करवाणा सो तैड़ी तिजो दस्सी दिणा हा”। "
ACT,22,11,जैहणै तैहा लौई रै तेज री वजह थऊँ मिन्जो कुछ ना हुजु ता मैंई अपणै साथी रै हत्थ पकड़ै अतै अऊँ दमिशक शहर मन्ज आ। 
ACT,22,12,"ता हनन्याह नां रा अक्क भक्त मणु जैडा व्यवस्था रै अनुसार तैड़ी रैहणैवाळै सब यहूदी मन्ज सुनाम थु, मिन्जो बळै आ, "
ACT,22,13,"अतै खड़ी करी मिन्जो सोगी बल्लू, “हे भाई शाऊल, फिरी हेरना लगी पै”। तैहणै ही मेरी हाख्री खुली गई अतै मैंई तैसिओ हेरू। "
ACT,22,14,"ता तिनी बल्लू, “इन्दै पूर्वज रै प्रमात्मैं तिजो ठेरैतांये ठहराऊरा कि तु तंयारी इच्छा जो जाणा, अतै तैस धर्मी जो हेरा अतै तसेरै मूँहा थऊँ गल्ला हुणा। "
ACT,22,15,क्ओकि तु तसेरी तरफा थऊँ सब मणु रै सामणै तियां गल्ला रा गवाह भोला जैड़ी तैंई हेरी अतै हुणुरी हिन। 
ACT,22,16,"अबै कजो देर करदा? उठ, बपतिस्मा लै, अतै तसेरा नां लैई करी पापा थऊँ माफी पाई लै।” "
ACT,22,17,"जैहणै अऊँ फिरी यरूशलेम मन्ज इच्ची करी मन्दरा मन्ज प्रार्थना करू करदा थु, ता अक दर्शन हेरू, "
ACT,22,18,"अतै हेरू कि प्रभु मिन्जो सोगी बल्लू, “यरूशलेम थऊँ झट निकळी गा; क्ओकि तियां मेरै बारै मन्ज तेरी गवाही ना मनणी”। "
ACT,22,19,"मैंई बल्लू, “हे प्रभु, सो ता अप्पु जाणदै हिन कि अऊँ तिजो पुर विस्वास करनैवाळै जो जेला मन्ज पान्दा अतै जगह जगह यहूदी रै सभागार मन्ज पिटवान्दा थु। "
ACT,22,20,"जैहणै तेरै गवाह स्तिफनुस रा खून बहाया गच्छु करदा थु तां अऊँ भी तैड़ी खडुरा थु अतै ऐसा गल्ला थऊँ सहमत थु, अतै तसेरै घातका रै कपड़ै री रखवाली करू करदा थु”। "
ACT,22,21,"अतै प्रभुऐ मिन्जो सितै बल्लू, “चली गा क्ओकि मूँ तिजो गैर यहूदी मन्ज दूर-दूर भैजणा”। "
ACT,22,22,"सो भीड़ ऐसा गल्ला तक तसेरी हुणदै रैह, तां फिरी जोरा सितै बल्लू, “ऐस मणु जो मारी देय्आ, सेरा जिन्दा रैहणा ठीक निय्आ!” "
ACT,22,23,"जैहणै सो जोरै बकदै, कपड़ै फैंकदै अतै अम्बरा री कनारी धूड़ी जो उड़ारी करी अपणा गुस्सा दसदै थियै। "
ACT,22,24,"ता पलटना रै सरदारै बल्लू, “ऐसिओ गढ़ मन्ज लैई गच्छा, अतै कोड़ै मारी करी परखा, कि अऊँ जाणी सकूँ कि ऐह मणु कस वजह थऊँ सेरै वरोधा मन्ज ईयां बकु करदै हिन।” "
ACT,22,25,"जैहणै तिन्ये पौलुस जो जोडै सितै बनू ता जैडा सुबेदार तसेरै ब्रखै खडुरा थु तैस सोगी बल्लू, “कै ऐह खरा हा कि तुहै ऐसै रोमी मणु जो, अतै सो भी बिना दोषा रै कोड़ै मारन?” "
ACT,22,26,"सूबेदारै ऐह हुणी करी पलटना रै सरदारा सोगी बल्लू, “तु ऐह कै करू करदा? ऐह ता रोमी मणुआ।” "
ACT,22,27,"ता पलटना रै सरदारै तैस बलै इच्ची करी बल्लू, “मिन्जो दस्स, कै तू रोमी हा?” तिनी बल्लू, “हाँ।” "
ACT,22,28,"ऐह हुणी करी पलटना रै सरदारै बल्लू, “मैंई रोमी भूणै री जगह बड़ै पैसे दिकरी पाऊरी हा।” पौलुसै बल्लू, “अऊँ ता जन्म थऊँ ही रोमी हा।” "
ACT,22,29,"ता जैड़ै मणु तैसिओ परखणा लगुरै थियै, सो तैहणै ही तसेरै नेड़ै थऊँ घिरी गै; अतै पलटना रा सरदारा भी ऐह जाणी करी कि ऐह रोमी हा अतै मैंई ऐसिओ बनुरा, डरी गो। "
ACT,22,30,"दूये दिन तैसिओ ठीक-ठाक परखणै री इच्छा सितै कि यहूदी तैस पुर कजो दोष लगाऊ करदै हिन, तसेरै बन्धन खोली दितै। अतै प्रधान याजका अतै पुरी महासभा जो इकट्ठा भूणै रा हूक्म दिता। फिरी पौलुस जो थलै नि करी तसेरै सामणै खडेरी दिता। "
ACT,23,1,"पौलुसै महासभा री कनारी टकटकी लगाई करी हेरू अतै बल्लू, “हे भाईओ, मैंई अजा तक प्रमात्मैं तांयें सचै मन सोगी जिन्दगी बिताई हा।” "
ACT,23,2,"पौलुस री गल्ला हुणी करी हनन्याह महायाजकै जैड़ा तसेरै नेड़ै खडुरा थू, तिनी पौलुस रै मूँहा पुर थप्पड़ मारनै रा हूक्म दिता। "
ACT,23,3,"ता थप्पड़ खाणै के बाद पौलुसै तैस सोगी बल्लू, “हे कपटी, प्रमात्मैं तिजो मारला। तु व्यवस्था रै अनुसार मेरा न्याय करनै जो बैहुरा, अतै फिरी कै व्यवस्था रै विरूद्ध मिन्जो मारनै रा हुक्म दिन्दा?” "
ACT,23,4,"कुछ मणु जैड़ै पौलुस रै नेड़ै खडुरै थियै तिन्ये बल्लू, “कै तु प्रमात्मैं रै महायाजक जो भला-बुरा बलदा हा?” "
ACT,23,5,"पौलुसै बल्लू, “हे भाईओ, अऊँ ना जाणदा थु कि ऐह महायाजक हा,” क्ओकि पवित्रग्रन्था मन्ज लिखुरा हा “अपणै मणु रै प्रधाना जो बुरा मत बल।” "
ACT,23,6,"पौलुसै ऐह जाणी करी कि अक्क दल सदूकि मणु रा अतै अक्क फरीसी मणु रा हा, सभा मन्ज जोरा सितै बल्लू, “हे भाईओ, अऊँ फरीसी हा अतै फरीसी खानदाना रा हा, मरूरै री उम्मीद अतै दोवारा जी भूणै रै बारै मन्ज मेरा मुकदमा भूणा लगुरा हा।” "
ACT,23,7,जैहणै तिनी ऐह गल्ल करी ता फरीसी अतै सदूकि मन्ज लड़ाई भूणा लगी; अतै सभा मन्ज फूट पैई गई। 
ACT,23,8,"क्ओकि सदूकि मणु ता ऐह विस्वास करदै हिन, ना दोवारा जीणा हा, ना स्वर्गदूत हिन, अतै ना ही आत्मा हा; पर फरीसी मणु ईयां सबी गल्ला जो मन्दै हिन। "
ACT,23,9,"ता बड़ा शोर-शरावा भूणा लगा अतै कुछ शास्त्री जैड़ै फरीसी रै दला रै थियै, उठी खड़ियै अतै ऐह बली करी लड़णा लगै कि, “अहै ऐस मणु मन्ज कोई बुराई ना हेरू करदै, अतै अगर कोई आत्मा या स्वर्गदूत ऐस सोगी कणैऊ हा ता फिरी कै?” "
ACT,23,10,"जैहणै मता झगड़ा भूआ ता पलटना रै सरदारै ऐस ड़रा थऊँ कि ऐह पौलुस रै टुकड़ै-टुकड़ै ना करी दिन, पलटना जो हूक्म दिता कि ओसी करी ऐसिओ इन्यारै मन्जै थऊँ जबरदस्ती कडआ, अतै गढ़ मन्ज लैई गच्छा। "
ACT,23,11,"तैहा ही राती प्रभुऐ तैस वलै खड़ी करी बल्लू, “हे पौलुस, हिम्मत रख क्ओकि जिंआं तैंई यरूशलेम मन्ज मेरी गवाही दितिआ, तियां ही तिजो रोम मन्ज भी मेरी गवाही दिणिआ।” "
ACT,23,12,"जैहणै भ्याग भूई ता यहूदिये योजना बणाई अतै सौगन्द खाई कि जैहणै तक अहै पौलुस जो ना मारी दिल्लै, तैहणै तक अगर अहै खाऊ या पिऊ ता असु पुर धिक्‍कार। "
ACT,23,13,"जिन्यैं अप्पु मन्ज ऐह सौगन्द खाऊरी थी, सो चाळी मणु थऊँ ज्यादा थियै "
ACT,23,14,"तिन्ये प्रधान याजका अतै स्याणै बळै गिचीकरी बल्लू, “अहै ऐह सौगन्द लैऊरी हा कि जैहणै तक अहै पौलुस जो ना मरी दिल्लै, तैहणै तक अगर अहै कुछ चखलै भी ता असु पुर धिक्‍कार हा। "
ACT,23,15,"ठेरैतांये अबै महासभा समेत पलटना रै सरदारा जो समझा कि पौलुस जो तुसु बलै लैई अईआ, मना कि तुहै तसेरै बारै मन्ज ठीक ठाक परख करना चाहन्दै हिन; अतै असु तसेरै पुजणै थऊँ पैहलै ही तैसिओ मारनै तांयें तैयार रैहणा।” "
ACT,23,16,"पौलुस रै भाणजै हुणु कि यहूदी ऐसिओ मारनै रै चक्करा मन्ज हिन, ता गढ़ मन्ज गिचीकरी पौलुस जो संदेसा दिता "
ACT,23,17,"पौलुसै सूबेदारा थऊँ अक्की जो हैदी करी बल्लू, “ऐस जवाना जो पलटना रै सरदारा बलै लैई गच्छा, ऐह तैस सोगी कुछ कणैणा चाहन्दा।” "
ACT,23,18,"ठेरैतांये सैनिक तैसिओ पलटना रै सरदारा बलै लैई गै, बन्दी पौलुसै मिन्जो सितै विनती करी हा कि ऐह जवान तुसु सोगी कुछ कणैणा चाहन्दा; ऐसिओ तिजो वलै लैई गा; "
ACT,23,19,"पलटना रै सरदारै तसेरा हत्थ पकड़ी करी अतै अलग नि करी पुछु, “तु मिन्जो सोगी कै कणैणा चाहन्दा?” "
ACT,23,20,"तिनी बल्लू, “यहूदिये योजना बणाऊरी हा कि तिजो सोगी विनती करन कि दोतै पौलुस जो महासभा मन्ज लैई, ताकि ऐसा लगा कि सो ठीक ठाक परख करणा चाहन्दै भून। "
ACT,23,21,"पर तंयारी मत हुणदा, क्ओकि तियां मन्ज चाळी थऊँ ज्यादा मणु पौलुस जो मारनै रै चक्करा मन्ज हिन। जिन्यैं ऐह सौगन्द लैऊरी हा कि जैहणै तक सो पौलुस जो ना मारन, तैहणै तक ना तियां खाणा अतै ना पिणा। अतै अबै सो तैयार हिन अतै तेरै वचना रै इंतजार मन्ज हिन।” "
ACT,23,22,"ता पलटना रै सरदारै तैस जवाना जो ऐह हूक्म दिकरी विदा करू कि, “कसी सोगी मत बलदा कि तैंई मिन्जो ऐह गल्ला दस्सी हिन।” "
ACT,23,23,"ता सरदारै दूँ सूबेदारा जो हैदी करी बल्लू, “दोई सौ सपाई, सत्तर घुड़सवार, अतै दोई सौ भालै बाळै राती रै लगभग नौ बजै कैसरिया शहर जो गाणै तांयें तैयार रखा। "
ACT,23,24,"अतै पौलुस री सवारी तांयें घोड़ै तैयार रखा, कि तैसिओ फेलिक्स हाकमा बलै बचाई करी पुजाई दिन।” "
ACT,23,25,सरदारै ऐस तरह री चिट्ठी भी लिखी 
ACT,23,26,“महामहिम फेलिक्स हाक्म जो क्लौदियुस लूसियास रा नमस्कार।” 
ACT,23,27,"ऐस मणु पौलुस जो यहूदिये पकड़ी करी मारणा चाऊ, पर जैहणै मैंई जाणु कि ऐह रोमी हा, ता पलटना लैई करी छुड़ाई अन्दा। "
ACT,23,28,"अऊँ जाणदा थु कि सो ऐस पुर कसा वजह थऊँ दोष लगाऊ करदै थियै, ठेरैतांये ऐसिओ तंयारी महासभा मन्ज लैई गो। "
ACT,23,29,"ता अऊँ जाणी गो कि ऐह अपणी यहूदी व्यवस्था रै विवादा रै बारै मन्ज ऐस पुर दोष लगान्दै हिन, पर मारै गाणै या बनी रखणै तांयें ऐस मन्ज कोई दोष निय्आ। "
ACT,23,30,जैहणै मिन्जो दस्सु कि सो ऐस मणु जो मारनै रै चक्करा मन्ज हिन ता मैंई झट ऐसिओ तिजो बलै भैजी दिता; अतै ऐस पुर दोष लाणै बाळै जो हूक्म दिता कि सो तेरै सामणै ऐस पुर दोष लान। 
ACT,23,31,"ता तैस रात जिंआं सैनका जो हूक्म दिता थु, तियां ही पौलुस जो लैई करी अन्तिपत्रिस मन्ज आये। "
ACT,23,32,दूये दिन सो घुड़सवार जो पौलुस सोगी छड़ी करी बाकी गढ़ जो फिरी आये। 
ACT,23,33,घुड़सवारै कैसरिया शहर मन्ज पुजीकरी हाकमा जो चिट्ठी दिती; अतै पौलुस जो भी तसेरै सामणै खड़ा करू। 
ACT,23,34,"हाक्मे चिट्ठी पढ़ी करी पुछु, “ऐह कस परदेस रा हा?” "
ACT,23,35,"अतै जैहणै पता लगु कि ऐह किलिकिया परदेस रा हा ता तिनी बल्लू, “जैहणै तिजो पुर दोष लाणै बाळै इल्लै, ता मूँ तेरा मुकदमा करना।” अतै तिनी पौलुस जो हेरोदेस रै किलै मन्ज पैहरै मन्ज रखणै रा हूक्म दिता। "
ACT,24,1,पँज दिना बाद हनन्याह महायाजक कई स्याणै अतै तिरतुल्लुस नां रै अक्की वकीला जो सोगी लैई करी कैसरिया शहर मन्ज आ। तिन्ये हाकमा रै सामणै पौलुस पुर दोष लाऊ। 
ACT,24,2,"जैहणै पौलुस हैदु ता तिरतुल्लुस तैस पुर दोष लाई के बलणा लगा; “हे महामहिम फेलिक्स, तेरी वजह थऊँ अहै वडै़ कुशल रैहन्दै हिन; अतै तेरै प्रबन्ध सितै ऐसा जाति मन्ज कई बुराई सुधरदी गान्दी हिन। "
ACT,24,3,ऐतिओ अहै हर जगह अतै हर तरह सितै धन्यवाद रै सोगी मन्दै हिन। 
ACT,24,4,"पर ठेरैतांये अऊँ तेरा ज्यादा टैमं ना लैणा चाहन्दा, अऊँ तिजो सितै विनती करदा कि कृपा करीके इन्दी दोई गल्ला हुण।” "
ACT,24,5,“क्ओकि ऐह मणु उपद्रवी अतै संसारा रै सव यहूदी मन्ज बलवा कराणैवाळा हा। ऐह नासरी रै कुपंथ रा मुखिया भी हा। 
ACT,24,6,"ईनी मन्दरा जो अशुद्ध करणा चाऊ, पर अहै ऐसिओ पकड़ी लैऊआ। [अहै ऐसिओ अपणी व्यवस्था रै अनुसार दण्ड़ दितुरा भून्दा; "
ACT,24,7,"पर पलटना रै सरदार लूसियास ऐसिओ जबरदस्ती इन्दै हत्था थऊँ खुस्सी लैऊ, "
ACT,24,8,"अतै मुकदमैं तांयें तेरै सामणै ईणै रा हूक्म दिता।] इन्या सबी गल्ला जो जठेरै बारै मन्ज अहै ऐस पुर दोष लान्दै हिन, तुद अप्पु ही परखी करी जाणी गाणा।” "
ACT,24,9,"यहूदिये भी तंयारा साथ दिकरी बल्लू, ऐह सब गल्ला सच हिन। "
ACT,24,10,"जैहणै हाक्मे पौलुस जो बलणै रा ईशारा करू, ता तिनी जवाव दिता, अऊँ ऐह जाणी करी कि तू मतै साला थऊँ ऐस देश रै मणु रा न्याय करू करदा, ठेरैतांये अऊँ खुशी सोगी अपणा जवाव दिन्दा। "
ACT,24,11,"तू अप्पु जाणी सकदा कि जैहणा थऊँ अऊँ यरूशलेम मन्दरा मन्ज भजन करना छुरा, मिन्जो बारह दिन थऊँ ज्यादा ना भुऐ हिन। "
ACT,24,12,इन्यै मिन्जो ना मन्दरा मन्ज ना यहूदी रै सभागार मन्ज ना नगरा मन्ज कसी सोगी विवाद करदै हेरूआ; 
ACT,24,13,"अतै ना ता ऐह तियां गल्ला जो, जैडा मिन्जो पुर दोष लान्दै हिन तेरै सामणै सच सावित करी सकदै हिन। "
ACT,24,14,"पर अऊँ तेरै सामणै ऐह मनी लैन्दा हा कि अऊँ अपणै प्रमात्मां अतै पूर्वजा री रीति पुर चलदा हा अतै जैस पंथ री ऐह बुराई करदै हिन, अतै जैड़ी गल्ला मूसा री व्यवस्था अतै भविष्‍यवक्ता री कताबा मन्ज लिखुरी हिन, तियां पुर विस्वास करदा। "
ACT,24,15,"अतै प्रमात्मैं सोगी उम्मीद रखदा, जैड़ी सो अप्पु भी रखदै हिन, कि धर्मी अतै अधर्मी दूनी रा मरी करी दोवारा जीणा भूणा। "
ACT,24,16,"ऐत थऊँ अऊँ अप्पु भी यत्न करदा कि प्रमात्मां री कनारी, अतै मणु री कनारी मेरा विवेक सदा निर्दोष रेय्आ। "
ACT,24,17,"मतै साला थऊँ बाद अऊँ अपणै गरीब मणु जो दान पुजाणा, अतै प्रमात्मैं जो भेंट चढ़ाणा यरूशलेम शहर आ थू। "
ACT,24,18,"इन्यै मणुऐ मिन्जो मन्दरा मन्ज शुद्ध करनै री रीति करदै, बिना भीड़ा रै, अतै बिना दंगा करदै भेंट चढ़ान्दै हेरूरा। पर तैड़ी हाँ आसिया परदेस रै कई यहूदी थियै-तियां जो ऐह दंगा करना ठीक लगु थु "
ACT,24,19,अगर मेरै वरोधा मन्ज कोई गल्ल भोआ ता ऐड़ी तेरै सामणै इच्ची करी मिन्जो पुर दोष लगान्दै 
ACT,24,20,"या ऐह अप्पु ही दसन कि जैहणै अऊँ महासभा रै सामणै खडुरा थु, ता तिन्ये मिन्जो मन्ज कुण जिन्‍ना अपराध पाऊ? "
ACT,24,21,ऐसा अक्की गल्ला जो छड़ी जैड़ी मैंई तंयारै मंजे खड़ी करी जोरा जोरा सितै बली थी; “मरूरै थऊँ दोवारा जी भूणै रै बारै मन्ज अज मेरा तुन्दै सामणै मुकदमा भूणा लगुरा हा”। 
ACT,24,22,"फेलिक्स, जैडा मसीह पंथ री गल्ला ठीक-ठाक जाणदा थु, तियां जो ऐह बली करी टाळी दिता, “जैहणै पलटना रा सरदार लूसियास ईला, ता तुन्दी गल्ला रा न्याय करणा।” "
ACT,24,23,"अतै सूबेदारा जो हूक्म दिता कि पौलुस जो कुछ छूट दिकरी पैहरै मन्ज रखन, अतै तसेरै मित्रा मन्ज कसी जो भी तसेरी सेवा करणै थऊँ ना रोकणा। "
ACT,24,24,"कुछ दिन बाद हाक्म फेलिक्स अपणी घरावाळी द्रुसिल्ला जो, जैड़ी यहूदी थी, सोगी लैई करी कैसरिया शहर आ कि पौलुस जो हैदी करी तैस विस्‍वासा रै बार मन्ज जैडा मसीह पुर हा, तैस थऊँ हुणा। "
ACT,24,25,"जैहणै पौलुस धर्म, अतै संयम, अतै ईणैबाळै न्याय री चर्चा करू करदा थु, ता फेलिक्स ड़री करी जवाव दिता, “हवजु ता गा; फिरी दोवारा मौका हेरी करी अऊँ तिजो फिरी हैदला।” "
ACT,24,26,"फेलिक्स हाक्म पौलुस री गल्ला थऊँ ड़रदा ता थू, पर सो कुछ रिश्‍वत मुळणै री उम्मीद थऊँ सो तैसिओ छड़ी देय्आ ठेरैतांये सो तैसिओ हैदी-हैदी करी गल्ला करदा थु। "
ACT,24,27,"पर जैहणै दोई साल बीती गै ता पुरकियुस फेस्तुस, फेलिक्स री जगह पुर हाक्म बणी करी आ; अतै फेलिक्स यहूदी जो खुश करणै री इच्छा सितै पौलुस जो कैदा मन्ज ही छड़ी गो। "
ACT,25,1,फेस्तुस यहूदिया परदेस मन्ज पुजणै रै त्राई दिन बाद कैसरिया थऊँ यरूशलेम जो गो। 
ACT,25,2,ता प्रधान याजकै अतै यहूदी अगुवै तसेरै सामणै पौलुस पुर दोष लाए; 
ACT,25,3,"अतै ऐह विनती करीके ऐह मँगू कि पौलुस जो यरूशलेम मन्ज हैदया गच्छा, क्ओकि सो तैसिओ रस्तै मन्ज ही मारनै रै चक्करा मन्ज थियै। "
ACT,25,4,"फेस्तुसै जवाव दिता, “पौलुस कैसरिया रै पैहरै मन्ज हा, अतै मूँ अप्पु तैड़ी झट गाणा।” "
ACT,25,5,"फिरी बल्लू, “तुसु मन्ज जैड़ै अधिकार रखदै हिन सो भी सोगी चलै, अतै अगर ईनी मणुऐ कोई अनुचित कम करूरा ता तैस पुर दोष लगाई सकन।” "
ACT,25,6,"फेस्तुस यरूशलेम मन्जै कोई अठ-दस दिन रैई करी कैसरिया चली गो; अतै दूये दिन न्याय आसन पुर बैही करी पौलुस जो अणनै रा हूक्म दिता, "
ACT,25,7,"जैहणै सो आ ता यहूदी अगुवै यरूशलेम मन्ज छुरै थियै, तिन्ये अखै-बख्रै खड़ी करी बड़ै गम्भीर आरोप लगाए, जठेरा सवूत तियां वलै ना थु। "
ACT,25,8,"पर पौलुसै जवाव दिता, “मैंई ना ता यहूदी री व्यवस्था रै अतै ना मन्दरा रै, अतै ना ही सम्राट कैसर रै वरोधा मन्ज कोई कम करूरा हा।” "
ACT,25,9,"ता हाक्म फेस्तुसै यहूदी अगुवै जो खुश करनै री इच्छा सितै पौलुस थऊँ पुछु, “कै तु चाहन्दा कि तु यरूशलेम जो गच्छा; अतै तैड़ी मेरै सामणै तेरा ऐह मुकदमा तय करया गच्छा?” "
ACT,25,10,"पौलुसै बल्लू, “अऊँ सम्राट कैसर रै न्याय आसन रै सामणै खडुरा; मेरै मुकदमैं रा ऐठीये ही फैसला भूणा चहिन्दा। क्ओकि अऊँ अक रोमी नागरिक हा। जिंआं तु अच्छै तरीकै जाणदा, यहूदी रा मैंई कोई अपराध ना करूरा। "
ACT,25,11,"अगर अऊँ अपराधी हा अतै मारी दिणै रै योग्य कोई कम करूरा हा, ता मरनै थऊँ ना मुकरदा; पर जियां गल्ला रा ऐह मिन्जो पुर दोष लान्दै हिन, अगर इन्या मन्ज कोई भी गल्ल सच ना भोआ ता कोई मिन्जो इन्यारै हत्थै ना सौंपी सकदा। अऊँ विनती करदा कि मेरा न्याय राजा सम्राट कैसर रै द्वारा भोआ।” "
ACT,25,12,"ता हाक्म फेस्तुसै मन्त्री री सभा सोगी गल्ला करीके जवाव दिता, “तैंई सम्राट कैसर थऊँ न्याय करनै जो बल्लू हा ता तुद सम्राट कैसर वलै ही गाणा।” "
ACT,25,13,कुछ दिन बितणै थऊँ बाद अग्रिप्पा राजा अतै तसेरी बैहण बिरनीके कैसरिया शहर मन्ज इच्ची करी हाक्म फेस्तुस सोगी मुलाकात करी। 
ACT,25,14,"तंयारै बड़ै दिन तैड़ी रैहणै थऊँ बाद फेस्तुसै पौलुस रै बारै मन्ज राजा जो दस्सु; “अक्क मणु हा, जैसिओ फेलिक्स बन्दी छड़ी गच्छुरा हा। "
ACT,25,15,"जैहणै अऊँ यरूशलेम मन्ज थु, ता प्रधान याजक अतै यहूदिये रै स्याणै तैस पुर मुकदमा चलाणा चाऊ कि तैसिओ दण्ड़ मूळा।” "
ACT,25,16,"“पर मैंई तियां जो जवाव दिता कि रोमी री ऐह रीति निय्आ कि कसी मणु जो दण्ड़ तांयें सौंपी दीन, जैहणै तक मुकदमा करनैवाळै अतै मुजरिम जो सामणै खड़ी करी दोषा रै जवाव दिणै रा मौका ना मूळा। "
ACT,25,17,"ता जैहणै यहूदी अगुवै कैसरिया शहर मन्ज इकट्ठै भूए, ता मैंई कुछ देर ना करी, पर दूये ही दिन मैंई न्याय आसन पुर बैही करी पौलुस जो अणनै रा हूक्म दिता। "
ACT,25,18,"जैहणै तसेरै मुकदमेवाज खड़ियै, ता तिन्ये ऐसी अनुचित गल्ला रा दोष ना लाऊ जिंआं अऊँ समझदा थु। "
ACT,25,19,"पर सो अपणै धर्म अतै यीशु नां रै कसी मणु रै बारै मन्ज जैडा मरी गच्छुरा थु अतै पौलुस तैसिओ जिन्दा दसदा थु, विवाद करदै थियै। "
ACT,25,20,"अऊँ उलझन मन्ज थु कि इन्या गल्ला रा कियां फैसला करू? ठेरैतांये मैंई पौलुस थऊँ पुछु, ‘कै तुद यरूशलेम गाणा कि तेरा मुकदमा तैड़ी भोआ?’ "
ACT,25,21,"जैहणै पौलुसै सम्राट कैसर थऊँ न्याय करवाणै रा फैसला करू, ता मैंई आज्ञा दिती कि जैहणै तक ऐसिओ सम्राट कैसर बलै ना भैजु तैहणै तक ऐसिओ हिरासत मन्ज रखया गच्छा।” "
ACT,25,22,"ता अग्रिप्पा फेस्तुस सोगी बलणा लगा, “अऊँ भी ऐस मणु थऊँ हुणना चाहन्दा।” तिनी बल्लू, “तुद दोतै हुणी लैणा।” "
ACT,25,23,ता दूये दिन जैहणै अग्रिप्पा अतै बिरनीके बड़ी धूमधाम सोगी आये अतै पलटना रै सरदारा अतै नगरा रै प्रमुख मणु सोगी दरबार मन्ज पुजै। ता फेस्तुसै आज्ञा दिती कि सो पौलुस जो लैई ईन। 
ACT,25,24,"फेस्तुसै बल्लू, “हे राजा अग्रिप्पा, अतै हे सब मणुओ जैड़ै असु सोगी ऐड़ी हिन, तुहै ऐस मणु जो हेरदै हिन, जसेरै बारै मन्ज सब यहूदी अतै यरूशलेम मन्ज अतै ऐठी भी जोरा जोरा सितै बकी करी मिन्जो सोगी विनती करी कि सेरा जिन्दा रैहणा ठीक निय्आ। "
ACT,25,25,"पर मैंई जाणी लैऊआ कि ईनी कुछ भी ऐसा ना करू हा कि ऐसिओ मारया गच्छा; अतै जांकि ईनी अपणै आप ही सम्राट थऊँ न्याय पाणै री विनती करी हा, ता मैंई ऐसिओ रोम शहर भैजणै रा फैसला करूआ। "
ACT,25,26,"मैंई सेरै बारै मन्ज कोई पक्की गल्ल ना पाई कि सम्राट जो कुछ लिखु। ठेरैतांये अऊँ ऐसिओ तुन्दै सामणै अतै विशेष करीके हे राजा अग्रिप्पा, तेरै सामणै अन्दा कि परखणै थऊँ बाद मिन्जो कुछ लिखणै जो मूळा। "
ACT,25,27,"क्ओकि बन्दी जो भैजणा अतै जैडा दोष ऐस पुर लगाऊरै हिन, तियां जो ना दसणा, मिन्जो बेकार लगदा।” "
ACT,26,1,"अग्रिप्पा पौलुस सोगी बलणा लगा, “तिजो अपणै बारै मन्ज बलणै री आज्ञा हा।” ता पौलुस हत्था रै इशारै सोगी बलणा लगा, "
ACT,26,2,"“हे राजा अग्रिप्पा, जैतनी गल्ला रा यहूदी अगुवै मिन्जो पुर दोष लान्दै हिन, अज तेरै सामणै तियां जो जवाव दिणै तांयें अऊँ अपणै आपा जो धन्य समझदा हा, "
ACT,26,3,"विशेष करीके कि तू यहूदी रै सब वर्ताव अतै विवादा जो जाणदा हा। ठेरैतांये अऊँ विनती करदा कि, धीरज सोगी मेरी हुणा।” "
ACT,26,4,"“मेरा चाल चलन बचपन थऊँ ही अपणै मणु रै मन्जै अतै यरूशलेम सांईये थु, ऐह सब यहूदी जाणदै हिन। "
ACT,26,5,"अगर ऐह गवाही दिणा चाहन, ता बचपना थऊँ मिन्जो पच्छैणदै हिन कि अऊँ फरीसी भूच्ची करी अपणै धर्म रै सवी थऊँ खरै पंथ रै अनुसार चलु। "
ACT,26,6,"अतै अज मिन्जो पुर मुकदमा चलु करदा ऐह सब तैहा प्रतिज्ञा री उम्मीद री वजह थऊँ जैड़ी प्रमात्मैं इन्दै पूर्वजा सोगी करूरी थी,। "
ACT,26,7,"तैहा प्रतिज्ञा रै पूरै भूणै री उम्मीद लगाऊरै, इन्दै बारह गोत्रा रै मणु अपणै सारै मना सितै रात-दिन प्रमात्मैं री सेवा करदै आये हिन। हे राजा, ऐसा उम्मीद रै बारै मन्ज जठेरै बारै मन्ज प्रमात्मैं वायदा करूरा हा, यहूदी मिन्जो पुर दोष लान्दै हिन।” "
ACT,26,8,"पौलुसै ऐह गल्ल मणु सोगी बली कि जांकि प्रमात्मैं मरूरै थऊँ जियान्दा, ता तुसु बलै ऐह गल्ल कजो विस्वासयोग्य ना समझी गान्दी? "
ACT,26,9,“मैंई भी समझू थू कि यीशु नासरी रै नां रै वरोधा मन्ज मिन्जो बड़ा कुछ करना चहिन्दा। 
ACT,26,10,"अतै मैंई यरूशलेम मन्ज ऐसा ही करू; अतै प्रधान याजका थऊँ अधिकार पाई करी मतै सारै पवित्र मणु जो जेला मन्ज पाऊ, अतै जैहणै तियां जो मारी भी दिन्दै थियै ता अऊँ अपणी सम्मति दिन्दा थु। "
ACT,26,11,"हर यहूदी रै सभागार मन्ज तियां जो अऊँ ताड़ना दुआई दुआई करी यीशु री निन्दा करवान्दा थु, ऐड़ी तक कि क्रोधा रै मारै ऐसा पागल भूच्ची गो कि बाहर रै नगरा मन्ज भी गिचीकरी तियां जो सतान्दा थु।” "
ACT,26,12,ऐसा धूना मन्ज जैहणै अऊँ प्रधान याजका थऊँ अधिकार अतै आज्ञा पत्र लैई करी दमिश्क शहर जो चलुरा थु; 
ACT,26,13,"ता हे राजा, रस्तै मन्ज दोफारा रै टैमैं मैंई अम्बरा रै सुरजा रै तेज थऊँ भी बदिकरी अक्क लौ अपणै सोगी चलुरै सबी मणु रै चंऊ कनारी हेरी। "
ACT,26,14,"जैहणै अहै सब जमीना पुर पैई गै, ता मैंई इब्रानी भाषा मन्ज, मिन्जो सितै कणैदैं अक्क बोल हुणु, “हे शाऊल, हे शाऊल, मिन्जो सोगी लड़ाई करना तेरै तांई ठीक निय्आ? पैईनी जगह लत मारणा तिजो तांयें कठण हा”। "
ACT,26,15,"मैंई बल्लू, “हे प्रभु, तु कुणआ”? प्रभुऐ बल्लू, “अऊँ यीशु हा जैसिओ तु सतांदा। "
ACT,26,16,"पर तु उठ, अपणै पैरा पुर खड़ी, क्ओकि मैंई तिजो ठेरैतांये दर्शन दितै कि तिजो तियां गल्ला रा भी सेवक अतै गवाह ठहराऊ, जैड़ी तैंई हेरी हिन, अतै तंयारा भी जिंआं तांयें मूँ तिजो दर्शन दिणा। "
ACT,26,17,"अतै मूँ तिजो तेरै मणु अतै गैर यहूदी थऊँ छुड़ान्दै रैहणा, जिंआं बलै अऊँ तिजो ठेरैतांये भैजदा "
ACT,26,18,"कि तु तंयारी हाख्री खोला कि सो अंधकार थऊँ लौई री कनारी, अतै शैताना रै अधिकारा थऊँ प्रमात्मैं री कनारी फिरन; कि पापा री माफी अतै तियां मणु सोगी जैड़ै मिन्जो पुर विस्वास करणै थऊँ पवित्र करूरै हिन, मीरास पान”। "
ACT,26,19,"“ठेरैतांये हे राजा अग्रिप्पा, मैंई तैस स्वर्गीय दर्शना री गल्ल ना टाळी, "
ACT,26,20,"पर पैहलै दमिश्क शहर रै, फिरी यरूशलेम रै, अतै तां यहूदिया रै सब देशा रै रैहणैवाळै जो, अतै गैर यहूदी जो प्रचार करदा रैऊ कि पापा थऊँ पच्छतावा करा अतै प्रमात्मैं री कनारी फेरी करी मन फेराव रै योग्य कम करा। "
ACT,26,21,इन्या गल्ला री वजह थऊँ यहूदी मिन्जो पकड़ी करी मन्दरा मन्ज मारनै रै चक्करा मन्ज थियै। 
ACT,26,22,"पर प्रमात्मैं री मदद थऊँ अऊँ अज तक बणी रैऊरा अतै हल्कै मोट्टै सभी रै सामणै गवाही दिन्दा हा। अऊँ तियां गल्ला जो छड़ी होर ना कणैन्दा जैड़ी कि मूसै अतै भविष्‍यवक्तै भी बलुरी हिन जैड़ी भूणैबाळी हिन, "
ACT,26,23,"कि मसीह दुख भोगणा, सो ही सबी थऊँ पैहलै मरूरै थऊँ जी करी, यहूदी मणु मन्ज अतै गैर यहूदी मन्ज लौई रा प्रचार करना।” "
ACT,26,24,"जैहणै पौलुस ऐस तरीकै जवाव दिच्छु करदा थु, ता हाक्म फेस्तुस जोरा सितै बलणा लगा, “हे पौलुस, तु पागल हा। मतै ज्ञानै तिजो पागल करी दितुरा।” "
ACT,26,25,"पर पौलुसै बल्लू, “हे महामहिम फेस्तुस, अऊँ पागल निय्आ, पर सच्चाई अतै अक्ला री गल्ला करदा। "
ACT,26,26,"राजा भी जसेरै सामणै अऊँ निड़र भूच्ची करी बल्लू करदा, इन्या गल्ला जाणदा; अतै मिन्जो विस्वास हा कि इन्या गल्ला थऊँ कोई तैस थऊँ छूपुरी निय्आ। "
ACT,26,27,"हे राजा अग्रिप्पा, कै तु भविष्‍यवक्ता रा विस्वास करदा? हा, अऊँ जाणदा कि तु विस्वास करदा।” "
ACT,26,28,"ता अग्रिप्पे पौलुस सोगी बल्लू, “तु थोड़ा ही समझाणै थऊँ मिन्जो मसीह बणाणा चाहन्दा?” "
ACT,26,29,"पौलुसै बल्लू, “प्रमात्मैं सोगी मेरी प्रार्थना हा कि कै थोड़ै मन्ज कै मतै मन्ज, सिर्फ तु ही ना पर जैतनै मणु अज हुणु करदै हिन, इन्या बन्‍धना जो त्रोड़ी करी सो मेरै सांईये विस्वासी भूच्ची गान।” "
ACT,26,30,"ता राजा अतै हाक्म अतै बिरनीके अतै तियां सोगी बैहुरै उठी खड़ियै, अतै बाहर चली गै "
ACT,26,31,"बाहर अलग गिचीकरी अप्पु मन्ज कणैणा लगै, “ईनी मणु ऐसा ता कुछ ना करूरा, जे मृत्युदण्ड या जेला मन्ज पाणै योग्य भोआ।” "
ACT,26,32,"अग्रिप्पे फेस्तुस सोगी बल्लू, “अगर ऐह मणु सम्राट कैसर री दोहाई ना दिन्दा, ता छुटी सकदा थु।” "
ACT,27,1,जैहणै हाक्म फेस्तुस द्धारा ऐह पक्का भूच्ची गो कि अहै जहाजा मन्ज रोम परदेस रै इटली शहर जो गान ता तिन्ये पौलुस अतै कुछ होर कैदी जो भी यूलियुस नां रै सम्राट औगुस्तुस री पलटन रै अक्क सूबेदारा रै हत्थै सौंपी दिता। 
ACT,27,2,"अद्रमुत्तियुम शहर रै अक्क जहाजा पुर जैडा आसिया रै कनारै री जगहा पुर गाणै बाळा थु, जलमार्ग रै द्धारा अपणी यात्रा शुरू करी, अतै मकिदुनी परदेस रा थिस्सलुनीके शहरा अक अरिस्तर्खुस नां रा अक्क मणु इन्दै सोगी थु। "
ACT,27,3,"दूये दिन अहै सैदा शहर मन्ज पुजी गै, अतै यूलियुस पौलुस पुर दया करीके तैसिओ तसेरै मित्रा बलै गाणा दिता कि तसेरा सत्कार करन। "
ACT,27,4,तैड़ी थऊँ अहै दोवारा यात्रा शुरू करी अतै जहाजा चलाई करी हवा विरूद्ध भूणै री वजह थऊँ अहै साइप्रस टापू री आड़ मन्ज भूच्ची करी चलै। 
ACT,27,5,अतै किलिकिया अतै पंफूलिया शहर रै नेड़ै समुंद्र रै रस्तै मितै लूसिया परदेस रै मूरा शहर मन्ज आये। 
ACT,27,6,"तैड़ी सूबेदारा जो अक्क सिकन्दरिया शहर रा जहाज इटली शहर जो गान्दा मूलु, अतै तिनी असिओ तैस जहाजा पुर चढ़ाई लैऊ। "
ACT,27,7,"जैहणै अहै बड़ै दिन तक होळै-होळै चली करी मुसकल सोगी कनिदुस शहर रै सामणै पुजै, ता ठेरैतांये कि हवा असिओ अगो गाणा ही ना दिच्छु करदी थी, ता अहै सलमोन टापू रै सामणै थऊँ भूच्ची करी क्रेते टापू री आड़ मन्ज चलै; "
ACT,27,8,"अतै तसेरै कनारै कनारै मुसकल मन्ज चली करी शुभ लंगरबारी नां री अक्की जगह पुजै, जैड़ी थऊँ लसया नगर नेड़ै थु। "
ACT,27,9,"जैहणै मतै दिन भूच्ची गै अतै जलयात्रा मन्ज जोखिम ठेरैतांये थियै कि उपवास रै दिन अबै बीती गच्छुरै थियै। ता पौलुसै तियां सबी जो ऐह बली करी समझाऊ, "
ACT,27,10,"“हे सज्जनो, मिन्जो ऐसा लगदा कि ऐसा यात्रा मन्ज मुसिवता अतै बड़ा नुकसान, ना सिर्फ माल अतै जहाजा रा बल्कि इन्दै प्राणा रा भी भूणैवाळा हा।” "
ACT,27,11,पर सूबेदारै पौलुस री गल्ला थऊँ कप्तान अतै जहाजा रै मालका री गल्ला जो बदीकरी मनु। 
ACT,27,12,"शुभ लंगरबारी नां रा बन्दरगाह सर्दी कटणै तांयें बदिआ ना थु, ठेरैतांये मतै ऐह विचार करू कि जहाजा जो तैड़ी थऊँ चलाई करी अगर भूच्ची सका ता फीनिक्स शहर पुजीकरी सर्दी कटन। ऐह ता क्रेते टापू रा अक्क बन्दरगाह हा जठेरा रस्ता दक्षिण-पश्‍चिम अतै उतर-पश्‍चिम री कनारी खुलदा। "
ACT,27,13,"जैहणै कुछ कुछ हल्की हल्की हवा चलना लगी, ता ऐह सोची करी कि तंयारी योजना जो पुरा करनै रा ठीक टैमं हा, ता लंगर चुकु जैडा कनारै पुर पाऊरा थु अतै क्रेते टापू जो गाणा लगै। "
ACT,27,14,"पर थोड़ी देरा बाद जमीना री कनारी थऊँ अक्क बड़ी आँधी चली आई, जैड़ी यूरकुलीन कहलान्दी हा। "
ACT,27,15,"जैहणै आँधी जहाजा सोगी टकराई ता सो जहाज तैहा सामणै टिकी ना सकु, ठेरैतांये अहै तैसिओ हव्वा लुड़णा दिता, अतै ऐस ही तरीकै लुड़दै लुड़दै चली गै। "
ACT,27,16,ता कौदा नां रै अक्की हल्के जिन्‍नै टापू री आड़ मन्ज लुड़दै लुड़दै अहै मुसकल सोगी डोंगी जो वशा मन्ज करी सके। 
ACT,27,17,"फिरी जहाज रा सहायक दल डोंगी चुकी अतै कई पा करीके सो डोंगी थला थऊँ लैई करी ऊपरा तक रस्सी सितै खरी के बनी दिती, अतै सुरतिस खाड़ी रै रेत मन्ज फसणै रै ड़रा थऊँ पाल थोड़ा थलै ओसाली करी हव्वा सोगी लुड़दै चली गै। "
ACT,27,18,"जैहणै अहै आँधी सितै बड़ै हिचकोलै अतै धक्कै खाए, ता दूये दिन सो जहाजा रा माल फैंकणा लगै; "
ACT,27,19,अतै त्रिऐ दिन तिन्ये अपणै हत्था सितै जहाजा रा साज-समान भी फैंकी दिता। 
ACT,27,20,"जैहणै मतै दिन तक ना सुरज, ना तारै हुजै अतै बड़ी आँधी चलदी रैई, ता अन्त मन्ज इन्दै बचणै री सब उम्मीद गान्दी रैई। "
ACT,27,21,"जैहणै सो बड़ै दिन तक भूखै रै ता पौलुसै तंयारै मन्जै खड़ी करी बल्लू, “हे मणुओ, तुसिओ चाहिदा थु कि तुहै मेरी गल्ल हुणी करी क्रेते टापू थऊँ ना जहाज खोलदै अतै ना ऐह मुसकिला इन्दी अतै ना ऐह नुकसान उठान्दै। "
ACT,27,22,पर अबै अऊँ तुसिओ समझांदा कि हिम्मत रखा सिर्फ जहाजा जो छड़ी करी तुसु मन्ज कसी रै भी प्राणा रा नुकसान ना भूणा। 
ACT,27,23,"क्ओकि प्रमात्मां जैसेरा अऊँ हा, अतै जसेरी सेवा करदा, तसेरै स्वर्गदूतै राती इच्ची करी मिन्जो बलुरा, "
ACT,27,24,"हे पौलुस, मत डर! तिजो सम्राट कैसर रै सामणै खड़ीणा जरूरीआ। प्रमात्मैं सबीओ जैड़ै तिजो सोगी यात्रा करू करदै हिन, जीवनदान दिता हा। "
ACT,27,25,"ठेरैतांये, हे सज्जनो, हिम्मत रखा; क्ओकि अऊँ प्रमात्मैं रा विस्वास करदा, कि जिंआं मिन्जो सितै बलूआ, तियां ही भूणा। "
ACT,27,26,पर असु कसकि टापू पुर गिच्ची टिकणा हा।” 
ACT,27,27,"जैहणै चौदहवी रात आई, अतै अहै अद्रिया नां रै समुंद्र मन्ज भटकदै फिरू करदै थियै ता अध्धी राती जहाज रा सहायक दल जो पता लगु कि अहै कसकि देशा रै नेड़ै पुजणा लगुरै हिन। "
ACT,27,28,"ता तियें समुन्द्रा जो अक्क रस्सी सितै नापु ता तिन्ये सो अक्क हौ बीह फुट गैहरा पाऊ, थोड़ा होर अगो फिरी नापु ता समुंद्र नब्बै फुट गैहरा थु। "
ACT,27,29,"ता तिन्ये पथरीली जगहा मन्ज टकराणै रै ड़रा थऊँ तिन्ये जहाजा री पचियें कनारै चंऊर लंगर पायै, अतै भ्यागा भूणै री कामना करदै रैह। "
ACT,27,30,"पर जैहणै जहाज रा सहायक दल जहाजा थऊँ नहणा चाहन्दै थियै, ता तिन्ये जहाजा रै सामणै रै कनारै थऊँ लंगर पाणै रै बहानै डोंगी समुंद्र मन्ज उतारी दिती। "
ACT,27,31,"ता पौलुसै सूबेदारा अतै सैनका सितै बल्लू, “अगर तुहै जहाज पुर ना रै, ता तुहै भी ना बची सकदै हिन।” "
ACT,27,32,ता सैनके रसी कटीकरी डोंगी फैंकी दिती। 
ACT,27,33,"जैहणै भ्याग भूणैबाळी थी ता, पौलुसै ऐह बली करी सबी जो खाणै तांयें समझाऊ, “अज चौदवां दिन कि तुहै चिन्ता करदै-करदै भूखै रैह हिन, अतै कुछ ना खाऊरा। "
ACT,27,34,"ठेरैतांये अऊँ समझांदा कि कुछ खाई लेय्आ, जैत सितै तुन्दा बचाव भोआ; क्ओकि तुसु मन्ज कसी रै मुण्ड़ा रा अक्क बाळ भी बांका ना भूणा।” "
ACT,27,35,ऐह बली करी तिनी रोटी लैई करी सबी रै सामणै प्रमात्मैं जो धन्यवाद करू अतै त्रोड़ी करी खाणा लगा। 
ACT,27,36,ता सो सब भी हिम्मत करीके खाणा लगै। 
ACT,27,37,अहै सब मिलीकरी जहाजा पुर दोई हौअ छयतर जिणै थियै। 
ACT,27,38,"जैहणै सो खाई करी रजी गै, ता कणका जो समुंद्र मन्ज फैंकी करी जहाजा जो हल्का करणा लगै। "
ACT,27,39,"जैहणै दिन भूआ ता तिन्ये तैस देशा जो ना पच्छैणु, पर अक्क खाड़ी हेरी जठेरा कनारा बड़ा चौड़ा थु, अतै सोचु कि अगर भूच्ची सका ता ऐठीये ही जहाजा जो टकान। "
ACT,27,40,"ता तिन्ये लंगर जो खोली करी समुंद्र मन्ज छड़ी दिता अतै तैहणै ही पाल रै बन्धन ढिलै करी दितै, अतै हवा रै सामणै अगला पाल चढ़ाईकरी कनारै जो चली पै। "
ACT,27,41,"पर दूँ समुंद्र रै संगम री जगह पैई करी तिन्ये जहाजा जो टिकाऊ, अतै जहाजा रा अगला हेस्सै जो धक्‍का खाई करी टिकी गो अतै सो खिसकी ना सकूँ; पर पचियां हेस्सा लैहरा रै जोरा सितै टुटणा लगा। "
ACT,27,42,"ता सैनके ऐह सोचु कि कैदी जो मारी दिन, ऐसा ना भोआ कि कोई तैरी करी नह्ही गच्छा। "
ACT,27,43,"पर सूबेदारै पौलुस जो बचाणै री इच्छा थऊँ तियां जो ऐस विचारा थऊँ रोकू अतै ऐह बली करी कि जैडा तैरी सकदा, पैहलै छाळ मारी करी कनारै जो निकळी गान; "
ACT,27,44,"अतै बाकी कोई जहाजा रै फट्टै पुर, अतै कोई जहाजा री होर चिजा रै सहारै निकळी गच्छा। ऐस तरीकै सब जमीना री कनारी बची निकळै। "
ACT,28,1,जैहणै अहै सब कनारै बची निकळै ता पता लगु कि ऐह माल्टा टापू कहलान्दा। 
ACT,28,2,"तैड़ी रै मणुऐ असु पुर अनोखी कृपा करी; क्ओकि बरखा भूणै री वजह थऊँ ठण्ड़ थी, ठेरैतांये तिन्ये अग बाळी करी असिओ ठहराऊ। "
ACT,28,3,"जैहणै पौलुसै छिड़ी रा भरोठू बटोरीकरी अगी मन्ज रखु, ता अक्क किड्डा सेका री वजह थऊँ निकळू अतै तसेरै हत्था मन्ज लिपटी गो। "
ACT,28,4,"जैहणै तिन्ये मणुऐ कीड़ै जो तसेरै हत्था मन्ज लिपटूरा हेरू, ता अप्पु मन्ज बलणा लगै, “सच मन्ज ऐह मणु हत्यारा हा कि अगर समुंद्र थऊँ बची निकळू, तांभी इन्दी देवी न्याय ऐसिओ जिन्दा ना रैहणा दिता।” "
ACT,28,5,"ता तिनी कीड़ै जो अगी मन्ज झटकी दिता, अतै तैसिओ कुछ ना भूआ। "
ACT,28,6,"पर सो मणु ऐह हेरू करदै थियै कि कैहणै ऐह सूजी गान्दा अतै कैहणै पैई करी मरी गान्दा, पर जैहणै बड़ी देरा तक हेरदै रैह कि सेरा कुछ भी ना बिगडु, ता अपणा विचार बदली दिता अतै बल्लू, “ऐह कोई देवता हा।” "
ACT,28,7,तैहा जगहा रै अखै बख्रै तैस टापू रै प्रधान पुबलियुस री जमीन थी। तिनी असिओ अपणै घरा जो नी करी मित्रभाव सोगी सेवा करी। 
ACT,28,8,पुबलियुस रा पिता बुखार अतै आँव लहू रा रोगी थु। ता पौलुसै तसेरै कमरै मन्ज गिचीकरी तैस तांयें प्रार्थना करी अतै तैस पुर हत्थ रखी करी तैसिओ ठीक करू। 
ACT,28,9,जैहणै ऐसा भुआ ता तैस टापू रै बाकी बीमार पौलुस बलै आये अतै ठीक करै गै। 
ACT,28,10,"तिन्ये इन्दा बड़ा आदर करू, अतै लगभग त्राई महीनै बाद जैहणै अहै चलना लगै ता जैडा कुछ असु तांयें जरूरी थु, जहाजा पुर रखी दिता। "
ACT,28,11,"अहै सिकन्दरिया जो चलुरै अक्क जहाजा पुर अपणी यात्रा शुरू करी, जैडा तैस टापू पुर सर्दी री वजह थऊँ ऐस टापू पुर ठहरूरा थू अतै तैस जहाजा पुर सामणै री कनारी अक्क जुड़वै देवता रा चिन्ह थू। जठेरा यूनानी भाषा मन्ज दियुसकूरी बलदै थियै। "
ACT,28,12,सुरकूस शहर रै नेड़ै लंगर पाई करी अहै त्राई दिन तक रूकी गै। 
ACT,28,13,"तैड़ी थऊँ अहै घूमी करी रैगियुम शहर मन्ज आये; अतै अक्क दिन बाद दक्षिणी हवा चली, ता अहै दूये दिन पुतियुली शहर मन्ज आये। "
ACT,28,14,"तैठी असिओ कुछ विस्वासी भाई मिलै, अतै तंयारै कणैणै थऊँ अहै तियां बलै सत दिन तक रैह; अतै ऐस तरीकै सितै अहै रोम री कनारी पैदल सफर शुरू करू। "
ACT,28,15,"रोम थऊँ कुछ विस्वासी भाई ऐह खबर हुणी करी कि अहै इणा लगुरै ता सो अप्पियुस रै चौक अतै त्राई सराए तक असु सोगी मुळणा अतै रोम लैई गाणै जो चली आ, जैसिओ हेरी करी पौलुसै प्रमात्मैं रा धन्यवाद करू अतै हिम्मत रखी। "
ACT,28,16,"जैहणै अहै रोम शहर पुजै, ता पौलुस जो अक्क सपाई सोगी जैडा तसेरी रखवाली करदा थु, अकेलै रैहणै री आज्ञा मूळी गई। "
ACT,28,17,"त्राई दिन बाद तिनी यहूदी रै प्रमुख मणु जो हैदु, अतै जैहणै सो इकट्ठै भूए ता तिनी बल्लू, “हे भाईओ, मैंई अपणै बापदादे रै व्यवहारा रै वरोधा मन्ज कुछ भी ना करूरा, तांभी बन्दी बणाई करी यरूशलेम थऊँ रोमी सरकार रै हत्थै सोंपी दितुरा "
ACT,28,18,"तिन्ये मिन्जो परखी करी छड़ी दिणा चाऊ, क्ओकि मिन्जो मन्ज मृत्यु रै योग्य कोई दोष निय्आ। "
ACT,28,19,पर जैहणै यहूदी अगुवै ठेरै वरोधा मन्ज बलणा लगै ता मिन्जो सम्राट कैसर रै द्धारा ही न्याय पाणा हा बल्कि ऐह ना कि मिन्जो अपणै मणु पुर कोई दोष लाणा थु। 
ACT,28,20,ठेरैतांये मैंई तुसिओ हैदुआ कि तुसु सोगी मुळू अतै गल्ल बात करू; क्ओकि इस्त्राएल री उम्मीद (मतलब मसीहा) तांयें ही अऊँ जंजीरा मन्ज जकडुरा।” 
ACT,28,21,"तिन्ये तैस सोगी बल्लू, “ना अहै तेरै बारै मन्ज यहूदा परदेस रै यहूदी भाई थऊँ चिट्ठी पाई, अतै ना ही विस्वासी भाई थऊँ कुणकी इच्ची करी तेरै बारै मन्ज कुछ दसु अतै ना बुरा बल्लू। "
ACT,28,22,"पर तेरा विचार कै हा? सो ही अहै तिजो थऊँ हुणना चाहन्दै हिन, क्ओकि अहै जाणदै कि हर जगह ऐस मत रै वरोधा मन्ज मणु गल्ला करदै हिन।” "
ACT,28,23,"ता तिन्ये यहूदी जैड़ै पौलुस सोगी थियै अक्क दिन ठहराऊ, अतै मतै सारै मणु तैस बलै इकट्ठै भुऐ, अतै पौलुस तियां जो प्रमात्मैं रै राज्य री गवाही दिन्दा, अतै मूसा री व्यवस्था अतै भविष्‍यवक्ता री कताबा थऊँ यीशु रै बारै मन्ज समझाई-समझाई करी भ्यागा थऊँ सँझा तक वर्णन करदा रैऊ। "
ACT,28,24,"ता कुछ मणुऐ तसेरी गल्ला जो मनी लैऊ, अतै कुछ मणुऐ विस्वास ना करू। "
ACT,28,25,"जैहणै सो अप्पु मन्ज अक्क मत ना भूए, ता पौलुस री ऐसा गल्ला कणैणै पुर चली गै “पवित्र आत्मा यशायाह भविष्‍यवक्ता रै द्धारा तुन्दै पूर्वजा सोगी ठीक ही बलुरा हा” "
ACT,28,26,"गिचीकरी इन्या मणु सितै बल, “तुसु हुणदै ता रैहणा, पर समझणा निय्आ; अतै हेरदै ता रैहणा, पर जानणा निय्आ "
ACT,28,27,"क्ओकि ऐह मनणा ना चाहन्दै, अतै हुणना भी ना चाहन्दै ऐह अपणी हाख्री सितै हेरना भी ना चाहन्दै, अतै ऐसा ना भोआ कि ऐह अपणै पापा थऊँ फिरी ईन, अतै अऊँ तियां जो माफी दिच्छु”। "
ACT,28,28,"“ठेरैतांये तुसु जाणना कि प्रमात्मैं रै ऐस उद्धार री कथा गैर यहूदी बलै भैजुरी हा, अतै तियां मनणी हिन।” "
ACT,28,29,"जैहणै तिनी ऐह बल्लू ता यहूदी अप्पु मन्ज विवाद करना लगै, अतै तैड़ी थऊँ चली गै। "
ACT,28,30,"सो पुरै दोई साल अपणै किराये रै घरा मन्ज रैऊ, "
ACT,28,31,"अतै जे कोई तैस बलै इन्दै थियै, तियां सबी सोगी मुळदा रैऊ अतै बिना रोक-टोक बड़ा निडर भूच्ची करी प्रमात्मैं रै राज्य रा प्रचार करदा अतै प्रभु यीशु मसीह री गल्ला सखांदा रैऊ। "
